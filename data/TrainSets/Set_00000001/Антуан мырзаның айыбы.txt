	Жорж Санд

	Антуан мырзаның айыбы



	Орыс тілінен аударған Құрманғазы Қараманұлы





І


	ЭГЮЗОН


	Маршпен шекарада, Берри провинциясының оңтүстік-батыс бөлегінде орналасқан Эгюзондай көңіл жабырқатар қалашық Франциядан көп кездесе қоймас, сірә. Тұрғындарының пәлеқорлығымен және түкке алғысыз жолдарымен он лье жырақтағы айнала-маңайға аты кең жайылған осынау елді мекен екі-үш көшені құрайтын жүз қаралы жұпыны үйшіктен тұрады (арасында ауқаттылар иелігіндегі екі-үш үй бар, бірақ олар қарапайым адам болғандықтан аты-жөнін айтып жатпаймыз). Жолдың жайсыздығын да, – әрине, жаңа тас жол тартылған кезде бұл кедергі өзінен-өзі жойылмақ, – екі аяқты арбасын қиратып алу қатерін де елемей, Эгюзон төңірегіндегі жантүршігерлік ойқы-шойқыны қорықпастан кесіп өтетін саяхатшылар аз емес. Қалашықта жалғыз ғана бекет бар, ол мұндағы жалғыз алаңда орналасқан, ал алаңның аумақтылығы сонша, біртін-біртін далаға барып ұласып, құдды болашақ қала тұрғындарының жаңа үйлері қашан салынарын тағатсыздана тосып тұрғандай болады; жазда, жүргіншілер нөпірі қалыңдап кеткен кезде, бекет қожайыны қонақтарға баспана беруден бас тартып, оларды жақын маңайдағы үйлерге аттандырып жатады – айта кетерлігі, ол үйдегілер кім келсе де құшақ жая қарсы алады. Эгюзон – даңқы жер жарған қиратындылары көп, көз жауын алар көрікті өңірдің қақ ортасында тұр: Шатобренді, Крозанды, Прюнь-о-Поны көрмек болсаңыз да, немесе, ақыр аяғында, әлі толық бүлінбеген, күні бүгін де адам тұрып жатқан Сен-Жермен қамал-сарайын көргіңіз келсе де, осынау тарихи құндылықтармен танысуды ерте таңнан бастау үшін міндетті түрде Эгюзонда қонып шығуыңыз қажет болады.

	Бұдан бірнеше жыл бұрын, ымырт үйіріліп, нөсердің құйып беретіні қапырық ауадан анық сезіле бастаған шақта, қаланы тастап, алаңды кесіп өтіп бара жатқан салт атты сымбатты жігітке Эгюзон тұрғындары таңырқана қарап қалды. Аспанның қабағы түйіліп, күн әдеттегіден әлдеқайда тез қараңғыланды, ал сапарға шыққан жас жігіт болса бекеттен жүрек жалғап, атын аз-маз Тынықтырып алғаннан кейін алды-артына қарамастан солтүстікке қарай тартып кетті: трактиршінің жалынып-жалпайғанына да құлақ асқан жоқ — алдағы сапары турасында көңілінде еш күдік жоқтай көрінді. Мұндағылардың ешқайсысы бұл жігітті танымайтын. Қойылған сұрақтарға ол иығын қомдаумен, өтінішқолқаға езу тартып күлумен ғана жауап қайтарумен болған. Ұзамай атының тұяқ дүбірі де алыстап барып үзілді.

	— Бәрі түсінікті, – деген ұйғарымға келді қаладағы еріккен тобыр. — Бәлкім, бұл жігіт жолды бес саусағындай білетін шығар, бәлкім түк ештеңе білмейтін де болар... Не ол бұл жолмен жүз рет жүріп өткен, ой-шұқырын жаттап алған жан, не оның қандай жол екенінен ешқандай хабары жоқ біреу. Ондай жағдайда оңбай өкінері анық!

	– Сірә, бұл өңірдің адамы емес шығар, оның үстіне өзімшілдігі де баршылық секілді. Жарты сағат шыдай тұрыңдар: жаңбыр төгіп кеткенде өзі-ақ қайтып оралады, – деді біреудің басaлқaлы дауысы.

	— Егер тек Пиль көпірінен түсерде тоңқалаң асып жүрмесе, — деп құлаққағыс етті екінші біреу.

	— Оны енді өзінен көрсін, — дестi сол арада тұрғандар жапатармағай. – Терезе қақпағын жабу қажет шығар, әйнекті бұршақ шағып кетер.

	Сәлден соң қалашықтың өне бойынан асығыс-үсігіс жабылған есік-терезелердiңсартылдаған дыбысыжамырайестіліпжатты;арша тоғайын алағай да бұлағай етіп жүйткіп өткен жел алқына жүгірген қызметші қыздарды басып озып, ағаш қақпақтардың зiлмауыр жармаларымен оларды оңдырмай соққылай бастады: бабалар Дәстүріне берік жергілікті ағаш ұсталары бұл жармалардан еменді де, темірді де аямаған-ды. Көшеден ауық-ауық әлдекімдердің дауысы естілетін – бұлар үйлерінің табалдырығында тұрып алып бір-бірімен тіл қатысып жатқан көршілер еді.

	— Адамдарың келді ме? — Қап, тағы бір-екі арбам қалып еді!

	— Ал менің әлі алты шөмелем бар! – Өзімнің көңілім тыныш: бәрін әлдеқашан тасып алғам... Әңгіме шабылған пішен жайында болып жатқан.

	Салт атты Бренн жылқысы тұқымынан шыққан сәйгүлігімен желе шоқырақтатып жөнеп кетті; төбеден төніп тұрған қара бұлт арт жақта қалды, соны көріп атын қамшылай түскен жігіт нөсерден сытылып шыққанына қуанды. Алайда жол аяқ асты күрт бұрылды да, жолаушы нөсер жаңбыр өзін бүйірден соғатынын аңғарды. Қайыспен баулға бекітіп қойған плащЫН киіп, картузының бауын төмен түсірген ол атын өкше темірмен тебініп жіберіп шаба жөнелді: өзіне қайта-қайта ескертілген қауіпті тұстардан күн жарықта өтіп алмақ болды. Алайда бұл үміті орындалмады: жол бұрынғыдан бетер қиындап, жоғары өрлей бастады, сондықтан атын ақырын-ақырын, жол теріп жүргізуіне тура келді, өйткені беткейде жақпар тас сынықтары жайрап жатыр еді. Етегімен Креза өзені ағып жатқан таудың басына көтерілген кезінде қара бұлт аспанды тұтастай торлап, көзге түртсе көргісіз қараңҒЫЛЫҚ орнады, жиегімен жалғыз аяқ жол өтетін құздың қаншалықты терең екенін ол тек ағын судың сарқыраған дыбысынан ғана аңғара алатын.

	Жас шақта адам анау-мынаудан жасқана бермейді ғой, атының үркектеп тұрғанын елең қылмаған жігіт адым аттаған сайын кедір-бұдыры көбейіп, күрт төмендей беретін беткеймен төмен қарай тартты. Бірақ аты кенет жалт бұрылды да, қалшиып тұрып қалды, анау ерден ауып кете жаздады. Найзағай отының көл-дария жарығынан жігіт өзінің терең құздың қарсы алдында тұрғанын көрді, егер аты тағы бір адым аттаса, екеуі де Крезаның түбіне барып топ ете қалады екен.

	Жаңбыр төгіп кетті; жел екiлене ексімдеп кәрі талшындар басын олай да бұлай бұлғақтатып, жерге қарай жантайта бастады. Құтырына соққан жел салт аттыны өзенге қарай тықсырмалата берді, мұның аса қатерлі болғаны сонша, дауылдың дүлей ашуынан бас сауғаламақ болған жігіт атынан түсті: сонда ғана желдің бетіне ұйтқи соғуы бәсеңдеп, тас қараңғыда жол табу да жеңілдеді. Найзағай жарығынан көз алдында жалт ете қалған көрініс оған жан сүйсінерліктей боп көрінді; жалпы алғанда, өзі тап болған бұл жағдаят шытырман оқиғаға деген жастық шаққа тән құмарлықты толық қанағаттандыратындай еді.

	Найзағай тағы жарқ етті: бұл жолаушыға айнала-маңды тағы бір шолып өтуге мүмкіндік берді, ал үшінші мәрте жарық төккенде ол төңіректі түгелдей дерлік анық танып үлгерді. Аңғардың құлама беткейінде ат тұяғы таптаған, ойқы-шойқы бірнеше соқпақ ирелеңдеп жатыр еді; бір-бірін қым-қуыт, айқыш-ұйқыш кесіп өтетін бұл соқпақтар әжептәуір жалпақ жол сорабын түзетін, алайда онымен жүріп өту оңайлыққа түспейтін. Қоршау да жоқ, жол жиегінен жыра да қазылмаған – саяхатшылар сапары жайлы болуына ешкімнің жанашырлық білдірмегені көрініп тұр. Жаяу жүргіншілер жалаңаш беткейлермен қолайына қарай өрлей берген: жазда мына жерден із қалдырса, қыста да сол жермен жортақтаған немесе әлдеқашан ұмытылған, ұзақ уақыт бойы тапталған таныс сүрлеуін қайта тауып отырған. Осынау қым-қуыт ирелең қаққан соқпақтар арасынан тас қараңғыда аршаның ұйлыға өскен бұталарына ұқсайтын жақпар тастар бой көтеріп тұр; соқпақтың бірі биіктеу, екіншісі аласалау жермен өтеді – бұлардың бірінен екіншісіне ауысу аса қатерлі: төмен қарай омақаса құлауың оп-оңай. Оның үстіне соқпақтар тек тік өрлеп қана қоймайды, сонымен бірге құлама жарға қарай жантая түседі. Сондықтан төмен құлдаған кезде салмағыңды артқа және солға қарай салып шалқаюына тура келеді. Бір сөзбен айтқанда, бытысып-шатысқан соқпақтардың қай-қайсысымен де алаңсыз жүріп өтуге болмайтын. Жаз айларында жергілікті тұрғындар бұл арамен жол таңдамай жүре беретін, бірақ олар күн жарықта сапарға шығатын; ал нөсер жаңбыр құйып тұрған қараңғы түнде қателесу аса қауіпті еді: өмірінен де артық қадірлейтін сүйікті сәйгүлігі аяғын сындырып ала ма деп алаңдаған жігіт алғаш кездескен, қара желден қорғаныш болуға әбден жарайтын биік жартастың ығын паналауды, сөйтіп күн шамалы ашылғанша сол жерде тоса тұруды ұйғарды. Қарагеріне сүйеніп тұрған, ер-тоқымы мен сенімді серігінің бүйірін плащының етегімен қымтап қойған жігіт желдің азынаған дыбысынан жаны жай тауып, тәтті арманға берілгендей терең ойға шомды: ал Эгюзон тұрғындарының, — егер мұны дәл осы минутта әлі естен шығармаса, — оны не істерін білмей тығырыққа тірелген болар деп болжалдап жатуы мүмкін еді.

	Жасын оты жиі-жиі жарқылдап тұрған: жігіт көп ұзамайақ айнала-төңірегін тәп-тәуір бажайлап алды. Әлгінде төмен құлдаған кезде жол қандай құлама болса, аңғардың қарсы бетіндегі беткеймен тап солай тік өрлейді екен – мұның да жолаушыға аз қиындық келтірмейтіні кәміл еді. Мөлдір суы арнасын кернеген Креза толқынын құз табанымен дыбыссыз домалатып, тозығы жеткен ескі көпірдің астындағы енсіз аяға арқырай еніп жатыр. Алдағы, жол күрт бұрылатын жердегі, кілтеңнің арғы бетінен ештеңе көзге шалынбайтын, бірақ сол жақтан беткейде көсіліп жатқан, қақ ортасымен өзен арнасы ирелең қаққан шалғындықты көруге болатын; ал жолаушының қарсы алдынан, жартастары жасыл желек арасынан сүңгідей сорайған биік таудан, қирап қалған қомақты қамал-сарайдың жартылай күйреген мұнаралары бой созып тұрған. Алайда бір кісідей батыл жігіттің нөсерден сонда барып паналағысы келген күнде де, бәрібір, бұл ойынан бас тартқан болар еді, өйткені жолды сарқырап аққан суы Крезаға барып құятын басқа бір аңғар кесіп өтіп жатқан, сондықтан қамал-сарайға адам аяғы жете алмастай көрінетін. Табиғаты таңғаларлықтай көркем бұл аумақ найзағай отының бозамық жарығында үрей ұшыратындай әсер қалдыратын, ал күн жарқырап тұрғанда оның көрінісі, әлбетте, мүлдем басқа сипат табатын. Қамал-сарайдың шатыры ортасына түсіп, пештерінің ғаламат ұзын тұрбаларын жалаңаштап тастапты, тұрбалар төбесінен төнген қорғасындай ауыр қара бұлтқа құдды оны пəрша-пәрша ғып бөлшектеп жібермектей боп сұғына еніпті. Найзағайдың қас қағым сәттік жарқылы аспанды тіліп өткенде қиратындылар қараңғылық қойнауынан ақжағалданып елес беретін, ал қараңғылыққа көз үйренген шақта аспанның бозғылтым бəдені тұсынан зәулім қара тажалдай тұнжырап тұратын. Жұтып жіберуге қара бұлттың дәті жетпеген жарық жұлдыз, бейне дәудің маңдайындағы жалғыз көздей боп, қамалсарайдың маңғаз мұнарасы үстінен ұзақ уақыт жарқырап тұрды. Сосын ол ғайып болып, жаңбыр еселенген күшпен төпей жөнелді де, жолаушы төңірегіндегінің бәрін қалың тордың ар жағынан көріп тұрғандай сезінді. Жақын маңайдағы жартастар мен жаздың ыстық аңызағынан тас боп қатқан топыраққа төгілген жаңбыр тамшылары жоғары шоршып, ақ көбіктеніп, судың ұсақ тозаңын боратып, оны жел қағып әкетіп жатты. Атын тастан түзілген табиғи жаппаның астына қарай енгізе түспек боп орнынан жылжыған жігіт баспанада әлдекімнің барын байқады. Анау да осы жаппаны паналапты, оның бұл араға жолаушы жігітімізден әлдеқайда бұрын келіп орын тепкенінде күмән жоқ-ты. Көз қарықтырар жарық тас қараңғы түнекпен алма-кезек ауысып тұрған, сондықтан бірдеңені айқын ажырату қиын болатын. Салт атты жігіт жаяу жүргіншінің түр-түсін анық бажайлай алмады, әйтсе де оған бейтаныстың киімі тым жұпыны, ал кеспірі көңілге күдік ұялататындай боп көрінді. Оның үстіне анау жасырынып қалғысы келгендей боп жартастың қуысына ТЫҒЫла түскен-ді, бірақ жігіттің саңқ еткен даусынан өзін байқап қалғанын сезіп, сол бойда-ақ батыл түрде қатты дауыстап сөйлеп кетті:

	— Сейіл құруға өте қолайсыз мезгіл, мырза! Абзалы, Эгюзонға қайтып оралғаныңыз жөн болар.

	— Рақмет сізге, достым! – деп жауап қатты жігіт; соны айтып, сенімсіздеу сұхбаттасына құр қол еместігін білдіріп қою үшін ұшына қорғасын өрілген қамшысын ауада бар күшімен шарт еткізді.

	Анау оның ым-белгісін түсініп, әлдеқалай істегендей боп жуан сойылымен жартасты періп кеп қалды, одан ұшқан жарықшақтар жан-жаққа жаңбырша жауды. Қаруы да сенімді, қайраты да баршылық екені байқалды.

	— Күн мынадай боп тұрғанда алысқа ұзай алмайсың, – деп жаяу жүргінші қайтадан сөйлеп кетті.

	— Алысқа барам ба, жақынға барам ба — ол өз шаруам. Ешкім де жолыма бөгет бола алмайды, – деп жауап қатты салт атты.

	— Әлденеден қатты қорқып тұрған секілдісіз – ұрылардан үрейіңіз ұшып тұр-ау, шамасы, әйтпесе өзіңізбен жылы сөйлескен кісіге сес көрсетпес едіңіз. Қай өңірден екеніңізді білмеймін, жігітім, бірақ біздің жақта, Құдайға шүкір, ұры да, қарақшы да, жаналҒЫШ та жоқ.

	Бейтаныстың әрпіл-тәрпілдеу болғанымен ағынан жарыла айтқан мына сөзі жанына жаққан жігіт оған ілтипат білдіре үн қатТЫ:

	— Сонда осы жердің адамы боп шықтыңыз ба, достым? — Иә, мырза, осы жерлiкпін және осы жерлiк боп қала да берем.

	— Бұл ойыңыз қоштауға тұрарлық екен: керемет көркем өңір ғой бұл.

	– Әй, білмеймін-ау! Мысалға, қазір мәз боларлық дым жоқ: ауа райының қандай боп тұрғанын көрмейсіз бе? Жаңбыр бір басталса түні бойы төгеді.

	— Шынымен-ақ түні бойы тынбай ма?

	— Титтей күмәніңіз болмасын! Егер аңғар арқылы өтуді ұйғарсаңыз, тал түске дейін малтығасыз. Бірақ түнделетіп жүргеніңізге қарағанда, түнеп шығатын бір орныңыз бар-ау, шамасы.

	— Шынымды айтсам, бара жатқан жерім соншалықты алыс болар деп ойламағам. Эгюзондағылар мені жолдан қалдырғысы келіп ара қашықтықты да, жолдың қиындығын да әдейі әсірелеп тұр екен дегем. Алайда жолға шыққаныма бар-жоғы бір-ақ сағат өтсе де, алдамағандарына көзім анық жетті.

	— Қайда бет алып барасыз сонда? — Гаржилеске... Бұл арадан қашық па ол?

	— Күн жарықта онша қашық емес, мырза. Бірақ жолды білмейтіндігіңіз себепті түні бойы жүрсеңіз де жете алмайсыз оған. Мына жердегі қиындықтар жай нәрсе, көресіні Креза аңғарынан шығып Гаржилеса1 аңғарына кіргенде көресіз: ол жердегі ойқы-шойқының сұрапылдығы сонша, құр босқа харап боласыз!

	— Былай істейікші, достым, маған жолбасшы болыңызшы. Еңбегіңізді жақсылап төлейін.

	— Жоға, мырза, рақмет...

	— Маған көмек көрсетуден қашқақтап тұрғаныңызға қарағанда, жолдың шынымен-ақ қауіпті болғаны-ау?

	— Мына мен үшін ешқандай қаупі жоқ, сіз Париж көшелерін қандай жақсы білсеңіз, мен де оны сондай жақсы білем. Алайда не себепті сіздің мүддеңiз үшін түні бойы жаурап-тоңуға тиіспін?

	— Мейліңіз, ендеше! Сіздің көмегіңізсіз-ақ бірдеңе етермін. Бірақ тегін көмектес деп тұрғам жоқ қой, ұсыныс айтып тұрмын ғой...

	– Қажет емес!.. Бәлкім, бай шығарсыз, ал мен кедей болғаныммен әзірше ешкімге алақан жая қойғам жоқ және көрінген біреуге қызмет етуге құлықты емеспін! Өйтпейтін себептерім бар! Кім екеніңізді білсем бір жөн...

	– Демек, маған сенбейді екенсіз ғой? – деп сұрады сұхбаттасының бет қайтарар батыл да өпірем сөзі әуестігін оятқан жігіт. – Сенбестіктің жарамсыз қылық екенін дәлелдеу үшін ақыңызды алдын ала төлеп қояйын. Қанша керек сізге?

	– Кешіріңіз мені, мырза, артық кеттім-ау деймін... Маған ештеңе қажет емес! Менде әйел де, бала да жоқ — маған ешнәрсе керек емес. Есесіне жақсы досым, жолдасым бар, осы араға жақын жерде тұрады. Күн шамалы ашылған бойда соған барам, тойып тамақ ішіп, шатыр астында жатып ұйқы қандырам. Сізге бола осының бәрінен қол үзудің маған не қажеті бар, соны айтыңызшы маған? Сенімді сәйгүлігіңіз, су жаңа плащыңыз бар адам болғаныңыз үшін бе?

	– Өрмінезділігіңіз ұнайды, алайда бұл арада мұндай мінез байқатуыңыз орынсыз: бұл деген қызметке көрсетілетін қызмет қана ғой.

	— Ау, сізге қолымнан келер қызметті көрсетіп те үлгердім ғой. Ескерттім: түн жамылып жолға шықпаңыз – көзге түртсе көргісіз қараңғы дедім; оған қоса жарты сағаттан кейін жолдар мүлдем езіліп кетеді... Бұдан артық сізге не керек енді?

	– Ештеңе де... Сізден көмек сұраған себебім, жергілікті тұрғындардың әдет-ғұрпын білгім келген. Сырттан келгендерге олар тек сөз жүзінде ғана сыпайыгершілік жасайтынға ұқсайды.

	– Сырттан келгендерге!.. – деп саңқ ете қалды беррилік. Даусынан күйіну мен кінәлау сарыны сезілетін: бұл жолаушы жігітті шынымен таңғалдырды. — Олардан жамандықтан басқа не көрдік біз? Қоя тұрыңыз, мырза! Әділдік жоқ оларда! Бірақ Құдай бәрін көріп тұр, үлкен қалалардан келетін білімді кісілерге шаруалардың қалай оп-оңай жем боп жүргенін Ол жақсы біледі.

	- Демек, қалалықтар сіздерге көп залал келтірген екен ғой? Бұл тіпті қаперіме кірмепті; әйтсе де мен олар үшін жауап бермеймін — өйткені сіздің жаққа алғаш рет аяқ басып тұрмын.

	- Гаржилеске бара жатырсыз ба сонда? Яғни Кардонне мырзаға ма? Туысы боласыз ба әлде танысымысыз?

	— Кардонне деген кім ол өзі? Оған өкпеңіз бар-ау, шамасы? - деп сұрады жігіт аз-кем іркілістен кейін.

	– Бұл жайында әңгіме етпей-ақ қояйық, мырза! – деп қарсылық білдірді шаруа. — Оны танымасаңыз ол жөніндегі әңгіменің де сізге ешқандай қызығы жоқ. Дәулетті адам екенсіз, демек, ештеңеден қорықпауыңызға болады: ол тек жоқ-жітіктерге ғана қатерлі.

	— Дей тұрғанмен, — деп тойтарды оны сабырлы көрінуге тырысқан жолаушы жігіт, – бұл өңірдегілердің Кардонне мырза жайында қандай пікірде екенін білуге әуестік танытатын ретім бар шығар. Ол кісі турасында не себепті жаман ойда екеніңізді түсіндіруден бас тартсаңыз, оған әлденендей өшпенділігіңіз болғаны ғой, ал мұндай өшпенділік сізге жақсы ат әпермейді-ақ.

	— Мен ешкімнің алдында есеп беруге міндетті емеспін, – деп наразылық білдірді шаруа, — қандай ойым барын біреуге жария етпеймін. Қайырлы кеш, мырза! Жаңбыр басылайын деген сияқты. Сізге түнеп шығатын орын тауып бере алмағаныма өкінем; түнемел ететін жалғыз-ақ жерім бар, ол анау тұрған қамал-сарай, бірақ ол да жеке меншігім емес. Алайда, – деп қосып қойды ол, құдды қонақжайлық парызын дұрыс атқармағанына қапалы жанша, бірнеше адым жүргеннен кейін тоқтап, — сол жерден баспана тапқыңыз келсе, ондағылардың сізді жақсы қарсы алатынына күмәнім жоқ.

	— Анадай қиратындыда адам тұрушы ма еді? – деп сұрады жігіт. Крезаны кесіп өту үшін аңғарға түсуі қажет еді, сондықтан атын сулығынан жетектеген күйі шаруамен қатарласа жүріп келе жатқан.

	- Дұрыс айтасыз, оның қиратынды екені рас, – деді күрсініп алған серігі, – әйтсе де, менің өзім – ал мен онша қартая қоймаған адаммын ғой — бұл қамал-сарайдың бар сән-салтанатымен, түгі құрымаған қалпында еңсе тіктеп тұрғанын көргем, іші де, сырты да корольдің өзі келіп қоныстануына жарайтындай керемет сәнді болатын. Қожайыны оны күтіп-сақтауға, ажарын жоғалтпауға көп қаражат шығындай қоймады және ондай әурешіліктің қажеті де жоқ-ты — қамал-сарай қатырып салынған еді: қабырғалары теп-тегіс етіп қырналған, каминдері мен кəсектері көз сүйсінерлік болатын. Оған бұдан артық қандай сән-көрік қажет? Тас қалаушылар мен құрылысшылардың бар өнерін салғаны байқалып тұратын. Әйткенмен, не нәрсенің де тәмамдалар шағы болады, соның ішінде бақ-дәулеттің де сұйылар кезі бар, міне, сөйтіп ақыры Шатобреннің соңғы қожайыны атасының қамалсарайын бар-жоғы төрт мың франкқа сатып алды!

	– Ол қалай сонда?! Осыншама қомақты тас жиынтығы, тіпті қиратынды болған күнде де, соншалықты құнсыз боп шыққаны ма?!

	— Егер ғимаратты бөлшектеп, тастарын тасып әкетер мүмкіндік болса бағасы да басқа болар еді, алайда мына сияқты таудай үйді талқандайтын жұмысшылар мен құрал-жабдықты біздің жақтан қайдан табасың? Бағзыда тастарды нендей ерітіндімен бекіткендерін кім білсін, бірақ әйтеуір беріктігі сонша, мұнаралары мен сыртқы қабырғалары құдды жартастан қашалғандай. Оның үстіне ғимарат таудың ұшар басында тұр, айнала-маңы терең құз. Ана тастың бәрін қалай тасып аласың! Қандай арба көтереді оны, қандай ат тарта алады?! Тау қашан талқан боп қирағанша жартастың үстінде қауқиып тұра береді, ал қабырғалары тұзы жеңіл қожайыны мен бойжеткен қызына әлі де талай уақыт пана болуға жарайды.

	— Демек, Шатобреннің қазіргі қожасының қызы бар екен ғой? — деп сұрады жігіт қамал-сарайға қызығушылық білдіре көз тастап. — Ол да осында тұра ма?

	— Иә, үкі-жапалақтармен бірге осында тұрып жатыр. Бірақ бұған бола жабырқап, жүдеп-жадап жүрген дәнеңесі жоқ. Таза ауа да, су да онда жеткілікті, қазіргі заңдар аң аулауға қатаң қарап отырса да, Шатобрен мырзаның дастарқанынан қоянды да, шілді де жиі кезіктіресің. Ендеше, мырза, Гаржилеске жетіп алуға онша асығып тұрмасаңыз, сол үшін басыңЫЗДЫ қатерге байлағыңыз келмесе, менімен бірге жүріңіз! Сізді олар жақсы қарсы алады, оған өзім қам жасаймын. Бұл үшін тіпті жалынудың да қажеті жоқ: Антуан де Шатобрен мырза мынадай түнде ақпейіл христианды ешқайда қуып жібермейді, баспана береді, тамақ береді.

	— Қамал-сарайдың иесі өте кедей адам сияқты ғой. Оған салмақ салғаным қалай болар екен?

	– Оне дегеніңіз! Ол бұған тек қуанатын болады!.. Оһо, ана қараңыз, жаңбыр бұрынғыдан да бетер күшейіп кетті! Сізді мына елсіз-күйсіз тау арасында жалғыз қалдырып кетуге арым жібермей тұр... Әлгінде жолбасшы болудан бас тартқаным үшін ренжи көрмеңіз: оның өзім ғана білетін себептері бар; мұның мәнжайын сіз түсіне қоймайсыз және оны жайып салмақ ойым да жоқ! Алайда сізді көндіріп бірге ертіп кетпесем тыныш ұйықтай алмасым анық. Антуан мырзаны жақсы білем ғой: өзіңізді ертіп келмегенім үшін маған қатты ренжитіні кәміл. Тіпті оның сізді іздеп жүгіріп кетуі де мүмкін, ал мұнысының, әсіресе кешкі асқа ТЫҢқиып тойып алғаннан кейін, денсаулығына онша жақсы тие қоймайтыны белгілі.

	— Ал қызы бейтаныс біреудің келгенін көріп ашу шақырса ше?

	— Қызы әкесінен аумай қалған, қайырымдылығы одан артық болмаса кем емес.

	Жігіт қобалжып қалды, бірақ романтикалық ой-қиял мен әуестік Ықтиярына беріліп, осынау түнеріңкі мекен-жайда тұрып жатқан сұлулық жауһарын ойша көз алдына елестеткен ол Гаржилестегілер өзін ертең келеді деп күтіп отырғанын, жеті түнде жетіп барса атаанасының тәтті ұйқысын бұзатынын, ақыр соңында, сапарын қайта жалғау ниетінде табандап қалса шын мәнінде қателік жасайтынын бағамдады. Ақыл-кеңес сұрайтын мүмкіндігі болса, анасы да бұған жол бермес еді. Жастық шақ пен әуестік шайтаны араласқан кезде пайда болатын сенімділікпен өз дәлелдемелерінің дұрыстығына көзін анық жеткізген жас жігіт жол бастаушының соңынан еріп ескі қамал-сарайға қарай қадам басты.





ІІ


	ШАТОБРЕН ҚАМАЛ-САРАЙЫ


	Жоғары қарай тік өрлейтін жалғыз аяқ жолмен, дәлірек айтқанда, жартастан қалай болса солай қашалған тепкішектермен зор қиындықпен жүріп өткен жолаушыларымыз жиырма минуттай уақыттан соң Шатобрен қамал-сарайына келіп жетті. Жел мен жаңбыр қайтадан құтырынып кеткендіктен жас жігіт зәулім порталды жөнді зерделей алмады: әлденендей бір заңғар құрылыстың болар-болмас сұлбасы көз алдына қас-қағым сәтке ғана елес беріп өтті. Әдеттегі темір тордың орнына кіре берісті егіс танабының қоршауын еске салатын ағаш шарбақ көлегейлеп тұрғанын ғана байқап үлгерді.

	– Күте тұрыңыз, мырза, – деді оған жолбасшы, – шарбақтың ар жағына өтейін, кілт іздейін. Жуықта ана Жанилла кемпір шарбақты құлыптап қоятын әдет шығарды. Бұларда біреу қызығатындай не бар еді соншалық? Бірақ ол мұны жаман оймен істеп жүрген жоқ, кінәлап тұрғам жоқ оны...

	Шаруа шарбақтан лып етіп әрмен асып түсті, ал жігіт ауланың түкпірінен көмескілеу көрініс беріп тұрған заңғар қиратындылардың бытЫқы-шытықы пошымының мән-жайын түсіне алмай дал боп күтіп қалды.

	Шамалыдан соң әлдебір адамдар келіп шарбақтың есігін ашты, біреуі атты сулығынан алды, екіншісі жігіттің өзін қолынан жетелей бастады, тағы біреу фонарьмен жолды жарық қылды — әйтпесе бұл арамен жүріп өту мүмкін емес-ті: тас сынықтары мен бұталар аттап бастырмайтын. Ішкі аула мен жел гулеп тұрған қараңғы залдардың әлденешеуін артта қалдырған олар күмбезді ұзын бөлмеден келіп шықты. Ас үй мен ат қора аралығынан орын тепкен бұл бөлме бұрын буфет әлде шолан ретінде пайдаланылса керек. Ал қазір барынша мұқият ақталған бұл мекен-жай Шатобрен қожасына қонақ бөлме және асхана орнына жарап тұрған. Оған қалқасы және балауызбен ысқылап жылтыратылған ағаш жақтаушалары бар шағын камин жылу беретін. Аумақты шойын тақта, — сірә, бұл ескі қамал-сарайдағы әлдебір үлкен каминнен суырып алынса керек, – ошақтың ішіне тұтастай ендепті; жалтыраған биік темір тор мен осы тақта екеуі лапылдап жанған оттың жылуы мен жарығын бөлмеге молынан таратып тұр еді; кішкене қаңылтыр шырағданы ғана бар, қабырғалары аппақ, жартылай бос бөлменің іші осының арқасында кәдімгідей-ақ жарық боп тұрған. Қонақ қабылдайтын кездерде басына алты адамға дейін жайғасуға болатын талшыннан жасалған үстел, бірнеше жеңіл орындық пен Қыдырма саудагерден алты франкқа сатып алынған, көкегі бар неміс сағаты – қонақ бөлменің қарапайым жабдығы осындай ғана еді. Алайда мұндағы мүкәммалға айрықша күтім жасалатыны ғажап қалдыратын: деревНЯЛЫҚ ағаш ұстасы олақтау қиюластырған үстел мен орындықтар шетке мен балауыз әжетке жиі жаратылатынын айғақтап жарқырап тұрған; ошақ алдындағы еден тап-таза етіп сыпырылып, ол араға ағылшын салтымен құм себіліп қойыпты — мына өңір үшін бұл жаңа үрдіс еді; ал каминнің үстіндегі қыш құмырада раушан гүлдерінің маңайдағы жоталарда өсетін дала гүлдерімен аралас үлкен шоғы көз тартып тұрған-ды.

	Бір қарағанда, осынау жұпыны жиһаздарда әсемдіктің немесе әлденендей бір поэтикалық көркемдіктің ізі де жоқтай көрінетін. Алайда зейін сала назар аударған шақта басқа мекен-жайлардағыдай мұнда да бөлмені таңдауда және оны жиһазбен жабдықтауда үйдегі бибінің мінез-құлқы мен туа бітті талғамының таңбасы барын байқауға болатын. Мұнда алғаш бас сұққан, үй иелері қонақты лайықты қабылдау қамымен әуре боп жатқанда өзімен-өзі боп оңаша қалған жас жігіт бұл үйде тұратындардың мінез-құлқындағы ерекшеліктер туралы көп ұзамай-ақ біршама дұрыс түсінік қалыптастырып үлгерді. Бұл заттардың бәрінен әдемілікке деген бағзыдан келе жатқан іңкәрлік пен қазіргі кезде де маңызын жоймаған, жанға жайлы жағдай орнатуға деген құштарлық айқын сезілетін, алайда қиыншылыққа душар боп отырғандықтан мұндағылар сырттай жылтырауға деген тыраштықтан бас тартқан-ды, осы себепті заңғар ғимараттың қираудан аман қалған санаулы залдарының арасынан тазалауға да, жылытуға да, жабдықтауға да, жарық қылуға да оңтайлы осынау шағын да болса сүйкімді бөлмені таңдап алған-ды. Бұл өзі ішкі ауланы қасбеттегі кіре берістен көлегейлеп тұрған ежелгі қабырғаларға Қайта өрлеудің соңғы кезеңінде жапсарлас етіп салынған төрт бұрышты флигельдің бірінші қабаты боп табылатын мекен-жай болатын. Бұрыштағы осынау шағын мұнараны тұрғызған архитектор екі түрлі стильдің арасындағы кереғарлықты жуып-шаю үшін терезелерді оқ ататын және бақылау жүргізетін ойық түрінде пошымдаған-ды, алайда мына оймақтай домалақ терезелерді зеңбірекшілердің ешқашан пайдаланбағаны, әншейін әдемілік үшін пішінделгені айтпаса да түсінікті еді. Қызыл кірпіш пен ақ тастан тұратын өрнекті жақтаулармен жиектелген бұл терезелер бөлмеге ішкі жағынан айрықша сән беріп тұрған. Терезелер аралығындағы бос орындарға ара қашықтығы тепе тең, әлгіндей өрнекті жақтаулары бар мехраптар жасалыпты, сондықтан тұсқағаз жапсырудың да, қаптама жасаудың да, тіпті жанына жиһаз қоюдың да қажеті болмай қалыпты — бұлар қабырғалардың көзге тартымды қарапайым көркіне көрік қоса алмайтын, керісінше, сұрқын қашыратын.

	Мехраптардың бірінен, оған тұғыр боп табылатын, мәрмәр сияқты жылтырап тұрған аппақ тас тақтадан, жолаушы қызылқоңыр жүн оралған деревнялық әп-әсем ұршықты көрді. Жүрекке ерекше жылы осынау еңбек құралына шаншыла қарап қалған жас жігіт ойға шомып кетті, бірақ әйел көйлегінің сусылы ойын қолма-қол бөліп жіберді. Жалма-жан жалт бұрылған жігіт өкініп қалды, жас жүрек бекер алып-ұшқан екен: еденге себілген құммен аяғын дыбыссыз басып келген кәртамыс күтуші әйел каминге бір құшақ жүзім сабағын әкеп салды.

	— Отқа қарай жақындаңыз, мырза, – деді кемпір, бейне әдейі істеп тұрғандай «р» әрпін барынша бұза дыбыстап. — Картузыңыз бен плащыңызды беріңізші, асүйге апарып кептірейін. Қандай әдемі плащ мынау! Матасының қалай аталатынын білмеймін, бірақ дәл осындайды Парижден көргем. Біздің графта да осындай плащ болса ғой! Рас, бұл өте қымбат шығар, сосын графтың өзі де плащ киюге құштар бола қояр деймісің! Өйткені әлі жиырма бес жастағы жігітпін деп ойлайды ғой, аспаннан жаңбыр шелектеп құйып тұрса да жөні түзу адамның одан дертке ұшырауы мүмкін емес деп есептейді, – ал өзі өткен қыста сегізкөзіне салқын тигізіп алды! Бірақ сіздің жасыңыздағы адамға ондай аурудан келіпкетер ештеңе жоқ... Әйткенмен арқаңызды қыздырыңызшы. Отырғышты былайырақ бұрыңызшы, міне, осылай отырғаныңыз жөн. Сіздің париждік екеніңізге бәс тіге алам! Біздің жақтың адамы емессіз — теріңіз күнге тотықпаған. Біздің жаққа не жетсін, шіркін, бірақ жазда өте ыстық, қыста тым салқын. Бәлкім, қазір түн мезгілінде күн қараша айындағыдай қатты суытып кетеді екен дерсіз. Оныңыз дұрыс, бірақ оған не істейсіз енді — нөсердің салдары ғой. Әйткенмен, бөлмеміз өте жақсы, оны жылыту опоңай – кішкенеден соң өзіңіз де байқайсыз. Құрғақ шырпы да жеткілікті. Қураған ағаш та көп! Ауладағы бұталардың өзі-ақ қыс бойы отын қылуға жетеді! Рас, отты көп жаға бермейміз: граф тамақсау адам емес, қызы да өзіне тартқан; нағыз мешкей – ана малай бала, жалғыз өзі күніне үш фунт2- нан жейді; бірақ мен оған нанды бөлек пісірем – қара бидай ұнын көбірек үстеймін. Оған осы да жарайды, ал егер кебек қоссаң — әрі тоқ, денсаулыққа пайдалы боп шығады. Ха-ха! Күліңіз, күле беріңіз, ренжімеймін. Білесіз бе, мен өзім күлгенді ұнатам, мылжыңдасқанды да жақсы көрем. Сонда жұмыс та өнімді болады, ал мен қандай жұмыстың да тындырымды болғанын қалаймын. Антуан мырза да өзім сияқты: ол бірдеңе айтса болды – құйындай ұшуың керек! Басқа басқа ғой, бірақ осы арада екеуіміздің ойымыз құп жарасады. Кешірім ете көріңіз, мырза, кішкене күте тұруыңызға тура келеді. Граф өзіңізді осында ертіп келген адаммен бірге жер қоймаға түсіп кетті, тепкішектерінің тозып біткені соншалық, оған оңайшылықпен жете алмайсың. Бірақ ол өте жақсы жер қойма, мырза: қабырғаларының қалыңдығы он фут3 болады, ал тереңдігі сонша, құдды өзіңді тірілей көміп тастағандай сезінесің! Рас айтам, рас айтам. Қорқынышты-ақ! Бұрын онда тұтқындарды қамаған деседі. Біз ол жерге ешкімді қамап отырған жоқпыз, есесіне шарап онда керемет жақсы сақталады! Кідірістеуіміздің тағы бір себебі – қызымыз бүгін басына күн тиіп ауырып қалды, себебі жалаң бас серуендеген. Қалпақ кимей жүруге үйренгім келеді дейді! Мен қалпақсыз, қолшатырсыз жүргенге өзіме де сөйтуге болады деп ойлайды. Қайдан! Ол бізде байдың қызы сияқты тәрбиеленді ғой – осындай тәрбие алуға тиіс болды ғой ол. Оны «ҚЫЗЫМ» деп атағаныммен оның анасы емеспін, қарлығаштың балапаны кәрі сауысқанға қандай ұқсас болса, ол да маған сондай ұқсас. Бірақ оны бағып-қақтым, қызым деп атауға дағдыланып кеттім. Өзіне «сіз» деп сөйлегенiмдi суқаны сүймейді. Сондай сүйкімді балақан! Ұйықтап қалғанын қарашы! Бірақ сіз, мырза, оны таңертең көретін боласыз: сізді таңғы асты ішкізбей жібермейміз, сонда ол сізге менен, кемпірден гөрі жақсырақ күтім жасайды. Мен өзім шаршап-талып отырған біреу емеспін, мырза, әлі бақуаттымын. Бойым кішкентай ғой және жасым ұлғайғанына қарамастан толысып та кеткем жоқ. Жасым нешеде екенін ешқашан ойлап таба алмайсыз!.. Ал айтыңызшы, нешедемiн?..

	Жас жігіт бір ауыз сөз қыстыратын, қабылдағандарына алғыс айтып, кей нәрселерді біліп алатын сәт енді туды-ау деген, әсіресе мадемуазель Шатобрен жайында толығырақ мәлімет алғысы келген, алайда ол үміті ақталмады... Кемпір тіл қатуын күтпестен қайтадан дыбдырлай жөнелді:

	– Қалай дегенде де, мырза, Иван күні алпыстың төртеуіне келем ғой, бірақ әлі де екі-үш келіншектің қызметін атқарып жүрмін. Жұмыс бастан асады! Өзім басқа жерлiкпін. Оным көрініп-ақ тұр ғой: Маршта туып-өскем – ол осы арадан жарты Льеден сәл ғана асатын жердегі елді мекен. Қызымыздың қолөнерімен айналысатын құралына қарап қалдыңыз ба? Білесіз бе, ол жіпті деревнядағы кез келген иірушіден кем иірмейді: дәп солардай біркелкі әрі жіңішке етіп шығарады. Жіп иіруді үйрет деп маған өзі өтініш айтты. «Тыңдашы, шешетай, (мені әманда осылай атайды: өйткені бейшара бала шешесін көрген жоқ қой, сондықтан мені туған анасындай жақсы көреді, ал өзі раушан гүлі қалақайға қалай ұқсас болса, маған да солай ұқсас), тыңдашы мені, маған пансионда үйреткен кесте төгу, сурет салу сияқтылардың мұнда түк пайдасы жоқ. Маған жіп иіруді, тоқыма тоқуды, іс тігуді үйретші, саған әкеме киім тігуге көмектесейін...» дейді.

	Жалыға бастаған жігітті қатты қызықтыратын тақырыптың шетін шығарғанымен әрі қарай жалғастырмаған тынымсыз кемпір, бәлкім, оныншы рет шығар, сыртқа шығып кетті; өйткені аузы сөзден қалай босамай жүрсе, қолы да істен солай босамай жүрген: сөйтіп, үстелге қалың матадан жасалған ақ дастарқан жайып, тәрелкелер мен саптыаяқтарды, пышақтарды қойып, ошақ алдындағы еденді сыпырып, орындықтарды сүртіп, отқа он шақты рет қурай тастап үлгерген болатын және әманда әңгімесін үзілген жерінен жалғап әкететін. Алайда бұл жолы кемпірдің дәлізден естіліп жатқан, «р»-ды бұзып айтатын сөзін әлдекімнің қатты даусы естіртпей кетті де, есіктен граф де Шатобрен бой көрсетті; жолаушыны қамал-сарайға алып келген шаруа соңынан еріп келе жатыр еді. Екеуі екі-екіден қақпақты қыш құмыра ала келген болатын. Құтыларды олар үстел үстіне қойДЫ. Жас жігіт ішке кіргендерді енді ғана анықтап көрді.

	Де Шатобрен мырза елулерге келген, орта бойлы, дене мүсіні айтарлықтай сымбатты, жауырыны қақпақтай, бұқа мойын адам екен; серігінің әлпеті секілді күнге тотыққан ажарлы бетпішінінен мейірім шуағы себелеп тұрады екен; ескектей үлкен қолдары мүйізгектеніп, күнге күйіп, ыстық пен суықтан жарылып кетіпті — мұны біз зиянкес аңшының қолы дер едік, себебі помещигіміз жеке меншігінде аумақты телімі болмағандықтан бөтен біреулердің жерінде аңшылық жасайтын.

	Күлімсіреп тұратын келбетінен кеңпейілділігі мен ақкөңілділігі айқын аңғарылатын, аяғын нық басатын, даусы құлақ тұндырардай қатты болатын. Аңшылыққа киетін, шынтақтарына жамау жапсырылғанымен таза да тәуір костюм, кенеп матадан тігілген қарабайыр блуза, былғары гетр, ақ шала бастаған, жексенбілік ұстараны төзімділікпен тосып тұрған сақалмұрт – бәрі-бәрі күй таңдап жатпайтын кісікиік тірлікті дағдыға айналдырғанын айғақтап тұр еді; алайда түр-әлпетінің жылылығы, мәнеріндегі сыпайылық пен ізеттілік, жеке басының қадір-қасиетіне нұқсан келтірмей, қысылып-қымтырылмай еркін сөйлесуі оның инабатты дворян екенін, біреудің қамқорлығы мен көмегін пайдаланатын кісіден гөрі біреуге жанашырлық жасап, қолғабыс етуге әдеттенген адам екенін аңғартатын.

	Серігінің түр-тұрпаты онымен салыстырғанда әлдеқайда қораштау еді. Блузасы мен шәркейі жаңбыр мен жолдағы балшықтан адам көргісіз болыпты. Егер помещик бір аптадай қырынбаған болса, шаруа екі аптадан астам уақыт ұстараға қол тигізбеген сыңайлы. Жүдеу де жұқалтаң, қағылез шаруаның бойы Шатобрен мырзадан бірнеше дюйм4 биіктеу секілді әсер қалдыратын; оның да бет-пішінінен мейірімділік пен ізгі ниеттілік аңғарылып тұрғанымен, көзінен тақыстықты, қамығушылықты, қара басының қамын құнттаушылық пен тәкаппарлықты жазбай тануға болатын. Шатобрен мырзадан гөрі байыптылау көрінгенімен жолы ауырлау жан екені сезілетін.

	– Қалай, мырза, кептіріндіңіз бе аздап? – деп сұрады қожайын. — Қош келдіңіз, бізбен бірге отырып кешкі ас ішіңіз.

	– Құшақ жая қарсы алғаныңызға дән ризамын, – деп жауап қатты жолаушы, — бірақ әуелі өзімді таныстырмауым сыпайыгершілікке жатпайтын секілді.

	— Жарар, жарар, – деп қарсылық білдірді граф. (Ендігі жерде біз оны жай ғана Антуан мырза деп атайтын боламыз – өйткені айнала-маңайдағы жұрттың бәрі оны осылай атайды.)

	– Аса ділгер боп тұрсаңыз, үлгерерсіз әлі оған. Өз басым сізден ештеңе жайында сұрамақ ойым жоқ, әулет есімдеріңіз бен дәрежелеріңізді тәптіштегім келмейді, тек қонақжайлық парызын орындауға ғана ниеттеніп тұрмын. Сіз – жолаушысыз, біздің жаққа жат адамсыз, мекен-жайымның табалдырығы алдында сұрапыл жауын-шашынға тап болдыңыз – мінекей, сіздің атақдәрежеңіз бен абырой-беделіңіз! Бұның бәрін былай қойғанда, түр-әлпетіңіз келісті жігіт екенсіз, маған ұнап қалдыңыз; өзіңізге деген сенімім жігіттің осындай жайсаңына қызмет көрсеткен қуанышым арқылы ақталар деп ойлаймын. Сөйтіп, үстел басына жайғасыңыз, ішіңіз, жеңіз!

	– Шектен тыс мейірімді жан екенсіз, саяхатшыларды осындай ыстық ықыласпен, осындай ілтипатпен қарсы алатыныңызға ризамын. Әйтсе де мен ештеңеге мұқтаж емеспін, мырза, сізден нөсер басылғанша осында бола тұруға рұқсат етуіңізді ғана сұраймын. Бір сағат бұрын Эгюзонда кешкі ас ішкем, сондықтан сізден өтінерім – мен үшін әуреге түспесеңіз етті.

	— Ол жерде тамақтанғаныңызда тұрған не бар! Бұл сылтау бола алмайды. Асқазаныңыз бір кешкі астан артықты қорыта алмайтыны ма сонда? Сіздің жасыңызда мен кез келген уақытта — кешкісін болсын, түн ортасында болсын, әйтеуір сәті түскен кездің бәрінде тамақ іше беретінмін. Салт атпен серуендеу, таудың таза ауасы тәбетті ашып жібереді. Рас, елуге келген адамның асқазаны бұрынғыдай көнбіс бола бермейді. Мысалға, маған қазір жарты стақан жақсы шарап пен қатқан нан құрышының өзі жарап жатыр, қарным тойып шыға келем. Еш ыңғайсызданбаңыз, ауқаттанар уақытқа дөп келдіңіз: енді ғана үстел басына отырғалы жатқам. Кешкі асты екеуіміз ғана отырып ішетін болдық-ау деп Жанилла екеуіміз алдын ала уайым шегіп едік, себебі бүгін құйттай қызалағымның басы ауырып жатып қалған. Сөйтіп, сіздің келуіңіз, сондай-ақ бала кезден бергі досым, қашан келсе де қуана қарсы алатын мына бауырымның жүз көрсетуі көңілімізге азды-кем жұбаныш болатын болды. Қане, сен қасыма отыр, – деді ол шаруаға қарап, — ал сен, Жанилла шешей, қарсы бетке жайғас. Сосын өзің бәрін реттей бер. Қолымның ебедейсіз екенін білесің ғой: қуырылған етті ғана емес, тәрелкені де, дастарқанды да, тіпті үстелді де турап тастауым мүмкін – артынан маған өзің ренжитін боласың.

	Елгезек Жанилла шешей дайындаған кешкі астың дастарқанына қой мен ешкі сүтінен қайнатылған сүтсірне, жаңғақтар, қара өрік, майда етіп тартылған бидай ұнынан пісірілген үлкен дөңгелек нан және әлгінде Антуан мырза мен оның қонағы әкелген төрт қыш құмыра толы шарап қойылған еді. Отырғандар қарапайым тағамдардың көзін құртуға құлшына кірісіп кетті, тек Эгюзоннан жүрек жалғап алған жолаушымыз ғана шеттеп қалды; ол қадірлі қожайынның еш абыржып-абдырамастан және ұят болады-ау деп қиналмастан қонақтарды өзінің күнделікті ішіп-жейтін тағамына ортақтасуға шақырған ақ жарқын мінезіне сүйсінумен болды. Осынау ешбір қысылып-қымтырылу дегенді білмейтін, ақ жүректігі де, аңқаулығы да бар еркіндіктен әлденендей бір әрі әкелік, әрі балалық қылық сезілетін, бұған жас жігіт дән риза боп отырған.

	Қонақжайлықтың ежелгі ереже-тәртібінен ауытқымаған Антуан мырза қонаққа бірде-бір сұрақ қойған жоқ, тіпті емеурін де білдірмеді — ондайды еріккендіктен туындайтын әуесқойлық деп бағалауға болатын-ды. Шаруа бұрынғысынан гөрі ұстамдырақ, қамкөңілдеу боп көрінді. Бірақ көп ұзамай Антуан мырза мен Жанилла шешей бастаған ортақ әңгімеге араласып кетті де, өзін суда жүзген балықтай сезінді; сөйтіп саптыаяғын қайта-қайта толтырғыштай берді. Ішудей-ақ ішкен, бірақ ақылесін жоғалтпағаны өз алдына, әдеттегі салқынқандылығы мен байсалдылығын да сақтап қалған бұл адамға жолаушымыз айрықша ықыласпен назар аудара бастады.

	Ал қамал-сарай иесінің жайы басқа болатын. Алдында тұрған құмыраның жартысын түгесіп үлгермей-ақ көз жанары жалтылдап, тұмсығы қызарып сала берді, қолынан да қуат кетті. Солай бола тұрғанымен, шаруа досы екеуі төрт құмыраны түгел тауысқан кездің өзінде де жоқтан өзгені шатып артық сөз айтқан жоқ. Үнемшілдіктен бе әлде қанға сіңген қанағатшылдықтан ба, Жанилла су құйылған стақанына бар-жоғы бірнеше тамшы шарап тамызды, ал жолаушы ауыз қуырарлық, жүрек айнытарлық қоймалжың сұйықтықтан өзін-өзі зорлап бір ұрттады да тынды.

	Есесіне деревнялық екі тұрғын шарапты рақаттана сіміріп жатқан-ды. Қол қусырып қарап отыра алмайтын Жанилла арада ширек сағат өтпей-ақ үстел басынан тұрып, каминге сүйенген күйі тоқыма тоқуға кірісті; минут сайын дерлік инемен самайын қасып әрі телпегінің астынан шығып тұрған, әлі ақ дендеп кіре қоймаған қара шашының сиреңкіреген тұтамдары тарқап кетпеуіне де қам жасаумен болды. Үсті-басын таза ұстайтын осынау құйттай кемпір кезінде көрікті әйел болған тәрізді: бет-әлпетінен нәзіктік пен биязылық табы айқын аңғарылатын, егер ол бәлденбесе, епті де елгезек көрінуге тырыспаса, жолаушымыздың оған тіпті ілтипат білдіруі де мүмкін еді.

	Ұйықтап жатқан бойжеткенді есептемегенде Антуан мырзаның үйелменінде Жанилла, сосын түр-пішінінен естілігі байқалып тұрған, алып кел барып кел» қызметінде жүрген он бес жасар пысықай бозбала мен тыриған арық, көз жанары бұлдыр, кеспірі жабырқау, әбден қартайып біткен аңшы төбет бар еді. Төбет иесінің жанында терең ойға батқандай қалғып-мүлгіп жататын, бірақ Антуан оны әзіл-шыны аралас «Мырза» деп атап, тамақтың тәуір кесегін тастағанда қолма-қол оянып кететін.





III


	КАРДОННЕ МЫРЗА


	Дастарқан басында бір сағаттан астам отырғандарымен Антуан мырза шаршап-шалдығар сыңай байқата қоймады. Шаруа досы екеуі сүтсірне жеп, нән саптыаяқтарға құйылған шарапты беррилiктер өздерінше сән көретін үрдіспен мейлінше маңғаз кейіпте жайбасарлықпен сыздықтата сіміріп отыр еді. Мұрын жаратын ашқылтым иісі бар сүйікті тағамдарынан пышақпен кезекпен кезек кесіп алып, ұсақ бөлшектерге бөліп, қыш тәрелкелерге ұқыптап жайып қоятын, сосын жұмсақ нанның үстіне салып жей бастайтын. Оны жергілікті шараптан мол ғып бір жұтып әрмен жылжытатын, әуелі саптыаяқтарын соғыстырып, бір-біріне тілек айтатын: «Есен-сау жүр, туысқан!» - «Өзіңіз де аман болыңыз, Антуан мырза!» Немесе: «Зор денсаулық тілеймін саған, достым!» – «Өзіңізге де тілерім сол қожайын!»

	Осыған қарағанда бас қосу түннің бір уағына дейін созылатындай еді; жолаушы жігітіміз көз қылып отырғанымен, шарап ішуден де, тамақ жеуден де бой тартып қалған: ұйқы басып, маужырап, берекесі қашып кеткен, алайда жауын-шашын, пішен шабу, мал базарындағы баға, жүзім сабақтарын орайластыру төңірегінен аспай отырған әңгіме біртіндеп өзін қатты қызықтыратын жайға қарай ауыса бастады.

	– Күн райы өзгермесе, – деді жаңбырдың дүсірлеген шуылына құлақ тіккен шаруа, — өзендер наурыз айындағыдай арнасынан шығып кетеді. Онда біздің Гаржилесаға бас білдіре алмайсың. Кардонне мырза шығынға батуы мүмкін.

	— Аянышты-ақ, — деді Антуан мырза. – Шынында да өкінішті! Өзеншікті оңтайға келтіремін деп біраз жұмыс жүргізіп еді.

	– Солайы солай, бірақ өзен онысына пысқырып та қарамайды, — деп қарсылық білдірді шаруа. — Ал, меніңше, бұған өкінудің қажеті жоқ.

	– Қалайша? Гаржилесаға екі жүз мыңнан аса франк шығындады ғой, ал өзен, біздің жақтағылар айтатындай, құтырынып шыға келсе болды, бүкіл еңбегі зая кетеді емес пе.

	— Кетсе ше! Онда тұрған не бар!..

	— Миллиондық дәулеті бар адам үшін оны орны толмас өкініш деп отырғам жоқ, – деді қамал-сарай қожасы келіспей: ақкөңіл адам болуы себепті табақтасының жауығып отырған пиғылын байқамаған-ды. – Әйтсе де, шығынның аты шығын ғой!

	– Әңгіме сонда. Егер жазатайым тағдырдан таяқ жей қалса, мен бұған рақаттанып тұрып күлген болар ем.

	– Мұның жарамайды, достым! Бұл келімсекке неге тісіңді қайрап жүргеніңді түсінбеймін. Ол бізге жақсылық та, жамандық та жасамаған адам ғой.

	– Жамандық жасағанда қандай, Антуан мырза! Ол сізге де, маған да, күллі осы өңірге де көп залал келтірді және бәрін арам Пиғылмен іске асырып жатыр – көріңіз де тұрыңыз, бұдан да зор зиян тигізеді. Сәл шыдай тұрыңыз, кезқұйрықтың тырнағы өсіп жетілсін, қорадағы құстарыңыздан не қалар екен.

	— Қателесесің, достым! Қателесіп жүрсің деп саған жүз рет айтқан шығармын. Ұнатпайсың сен оны, себебі біреу ғана – ол бай адам. Бұған ол айыпты ма?

	– Әрине, айыпты! Өйткені мен сияқты қатардағы қара табан болатын, ал қазір қандай биікке самғап кеткенін көрмеймісің!

	Оның байлығы арам жолмен жиналған.

	– Неге олай дейсің? Адал жолмен дәулет жиюға болмайды дегiң келе ме сонда?

	— Ол жағын білмеймін, бірақ, меніңше, болмайтын сияқты. Мынаны қараңызшы: сіз ғой дәулетті шаңырақта тудыңыз, ал қазір жоқшылыққа ұшырап отырсыз; немесе мені алайық: көні кепкен кедей отбасында өмірге келдім, демек, өмір бойы кедей боп қала берем. Маған мынадай ой келіп тұр: сіз ғой, мысалға, әкеңіздің қарызын өтеместен шет ел асып кетсеңіз немесе мен алыпсатарлықпен айналысып, кім кездессе соның қалтасын қағумен шұғылдансам – біз ғой қазір күймеге мініп жүрер едік!.. Көңіліңізге келетін бірдеңе айтсам кешіре салыңыз... деп дөрекілеу де әулекiлеу түрде қосып қойды шаруа, өз-өзінен мазасызданып, қозғалақтап кеткен жас жігітке қарап.

	— Мырза, — деді қамал-сарайдың иесі, — мүмкін, сіз Кардонне мырзамен таныс шығарсыз, бәлкім, оған қызмет етіп жүрген боларсыз немесе әлдебір жақсылығы үшін оған қарыздар шығарсыз. Өтінем сізден, жерлесіміздің әлгі сөзіне көңіл аудармаңыз. Бұл өзі жақсы адам, бірақ бір айыбы – онша терең түсінбейтін нәрселері жайында үнемі ұшқары пікір айтып жүреді. Шын сөзім, түптеп келгенде мұның Кардонне мырзаға өштігі де, қызғанышы да жоқ және оған тырнақтай зиян келтіре алмайды.

	— Оның сөзіне мән беріп жатқан мен жоқ, – деп жауап қатты бейтаныс жігіт. — Мені таңғалдыратыны бір ғана нәрсе, граф: өзіңіз құрмет білдіріп отырған бұл адам басқа бір кісіні, оның тағдырталайынан еш хабары болмаса да, аты-жөні жоқ қаралап отыр. Табақтасыңыздан өзі соншалықты жек көретін Кардонне мырза жайында маған толығырақ айтып беруін өтінген де болатынмын, алайда түсінік беруге құлқы соқпады. Ойлап көріңізші, әлгіндей Дәлелсіз айыптаулар негізінде әділ пікір қалыптастыра аласыз ба? Өйткені қонағыңыз мұның бәрін арам ниетпен айтып отыр-ау деп күдіктеніп қалуға болады ғой: сіз немесе мен оның сөзіне ұйып, Кардонне мырза жайында жағымсыз ойда қалуымыз мүмкін ғой!

	— Мына сөзіңіз маған ұнап тұр, жігітім, сізбен толық келісем, — деп жауап қатты Антуан мырза. — Ал сенікі дұрыс емес, – деді сосын деревнялық қонағына қарай бұрылып. Соны айтып, оған бажырая қарап үстелді жұдырығымен қойып қалды: оның бұл көзқарасынан жақтырмаушылығы байқалатынымен, жалпы алғанда, достық пейілі мен мейірімділігі көрініп тұр еді. – Сенікі дұрыс емес! Әлгі Кардонне дегенге қоятын кінәң қандай, соны баян етші бізге – айтып жүрген әңгімең қаншалықты орынды екеніне көзіміз жетсін! Өйтпеген жағдайда құр әншейін кіржіңдеу мен күңкілдеуден басқаны білмейтін біреу боласың да шығасың.

	— Бұл құпия сыр емес, – деді шаруа байсалды кейіпте, жаңағы жағымсыз әңгіме мыңғырына дыңғыр боп та кірмегендей. — Оның кәсібінде әділдік жоқтығын жұрттың бәрі көріп отыр, сондықтан әркім өз ұйғарымынша тұжырым жасайды. Егер бұл жігіт Кардонне мырзаны танымайтын болса, – деп ол жолаушыға қадала қарады, — және оның неғылған адам екенін білгісі кеп отырса, онда әуелі өзіңіз айтып беріңізші, мырза, ал мен сізді толықтырайын, мәселенің мән-жайын түсіндірейін, сосын жігітіміз өзі қорытынды жасасын, егер тек тіс жармауға итермелейтін себептері боп жүрмесе.

	— Айтсам айтайын, – деді Антуан мырза. Жігіттің мазасыздануы арта түскенін қонағы аңғарса да бұл аңғара қоймаған-ды. — Білетінімнің бәрін бұлжытпай баяндап берейін, жаңылған жерім болса Жанилла шешейге, — оның қапері мықты және қате жібермейтін күнпарақ сияқты, — сөзімді бөліп, түзетіп отыруға рұқсат етем. Ал сен, жүгермек, — деді ол сосын үстіне блуза, аяғына ағаш шәркей киген қолбаласына қарап, — маған бақырая қарағаныңды қой – әйтпесе басым айналады, одан соң аузыңды аңқитып ашпа, жұтып қойып жүрерсің мені. Мынау қайтедіей?! Көрсетейін саған! Неменеге ыржинсың! Қожайын өзімен сөйлесіп жатқанда күлетінін қарашы боқмұрынның! Арт жағыма шық та, ана Мырза төбет құсап тып-тыныш отыр!

	Антуан мырзаның Әншейін ақымақтанып отырғаны анық еді, бірақ балаға итін барынша байсалдылықпен нұсқап, өрекпи сөйлегенін көрген қонақ мына граф есерсоқ біреу емес пе екен деп қалды, алайда оның жайдары кейпі мұндай болжам жасауға жол бермейтін. Мұның бар-жоғы үйреншікті ойын екенін бағамдау үшін балақанның жүзіне көз салудың өзі-ақ жетіп жататын: өкпелеу немесе абыржып-абдырау деген қаперіне кіріп те шықпаған бала иттің жанына кеп жүрелей кетті де, оны түрткілеп әурелеуге кірісті.

	Айта кетерлігі, Антуан мырзаның ойқы-шойқы мінезі, әсіресе алғашқы таныстықта, тым ерсілеу көрінетін, осы себепті жолаушы жігіт қамал-сарай қожайыны мастықпен жоқты-барды шатып отырған шығар деп ойлап, оның сөзіне ешқандай мән бермеуге ұйғарған. Алайда Антуан мырзаның аяғы ырқына бағынбай қалатынымен ақыл-есі борышын бұлжытпай орындайтын, сөйтіп қазір сүйікті кәсібіне қайта кірісіп, үй ішіндегілерді әжуалап, күлкі еткенде тек әлгіндегі керістің салдарын жуып-шайып, қонақтың көңілін көтеруді ғана көздеп отырған.

	— Мырза, – деді ол қонақ жігітке қарап.

	Бірақ осы арада оның сөзін күлдіргі лақап атын құлағы шалған төбеті бөліп жіберді. Қожайыны өзін шақырған екен деп қалған ол шама-шарқынша шапшаң атып тұрды да, Антуан мырзаның Шынтағына тұмсығын тіреді.

	— Ау, Мырза!.. – деп саңқ етті анау. – Сізге не болды? Қашаннан бері мұншалықты әдепсіз боп алдыңыз? Немене, сіз көшеде жүрген жаман ит пе едіңіз? Қане, тып-тыныш жата қойыңыз!.. Енді қайтып сіздің қырсығыңыздан дастарқанға шарап төгіп алушы болмайын, әйтпесе көресіні Жанилла шешейден көресіз!.. Сөйтіп, біліп қойыңыз, жігітім, – деп Антуан мырза әңгімесін әрмен жалғады, — былтырғы көктем айының шуақты бір күні...

	— Кешіріңіз, мырза, ол наурыздың он тоғызы еді, яғни қыс әлі кеткен жоқ-ты, — деп енді оны Жанилла бөліп жіберді.

	— Бар-жоғы екі күнге бола байланыса кетудің қажеті қанша!.. Қайткенде де, әйтеуір, ауа райы керемет болатын: күн маусым айындағыдай күйдіріп тұрған, бәрі кеуіп-құрғап қалған...

	— Айна-қатесіз шындық! – деп дауыстап жіберді қосшы бала.

	– Біздің өзеншіктен тіпті Антуан мырзаның атын суаратындай да су табылмады ғой!

	— Мұның мәселеге ешқандай қатысы жоқ, – деп наразылық білдірген Антуан мырза еденді теуіп қалды. – Әй, сен жүгермек, сөзге араласпай жайыңа қарап отыр, білдің бе! Сөйлесең өзіңнен біреу бірдеңе сұраған кезде ғана сөйле, ал әзірше зер салып Тыңдауды ғана біл – бәлкім, ақылыңа ақыл қосылар. Сөйтіп, сол бір жаймашуақ күні жәрмеңкеден шығып жаяулатып тартып келе жатқам, жеңіл шарабанға мінген ұзын бойлы, түр-тұрпаты келісті бір еркек ұшыраса кетті; менен гөрі жастау тәрізді, бірақ түрі тым сұсты, тіпті қаныпезер біреу ме деуге де болады! Өңі қуқылтымдау, екі көзі тесірейіп жеп барады. Құлама беткеймен сырғытып келеді екен, арбасының доңғалақтары аталарымыз бағзыда жолдың жиегіне қалап кеткен тастарға соқтыға жаздап қалады, қатер бары қаперіне кіріп те шықпайтын сияқты. Өзімді өзім ұстай алмай, оны сақтандырып қойғым келді. «Мырза, өзім өз болғалы бұл беткеймен төмен құлдаған не төрт аяқты, не екі аяқты арбаны, не болмаса тіпті қол арбаны болсын ешқашан көрген емен. Кім біледі, бәлкім, төмен түсерсіз де; бірақ бетін әрмен қылсын, мойын омыртқаңызды үзіп алуыңыз да ғажап емес. Егер алыс та болса сенімдірек жолмен жүргіңіз келсе, оны көрсетер ем сізге», дедім оған.

	«Көп рақмет сізге, бірақ, меніңше, мына жолмен жүріп өтуге болатын сияқты. Атымның сүрінбесіне кәміл сенімдімін», деп жауап қатты анау салқын ғана.

	«Мейліңіз онда, тек жанашырлық білдіріп жатқаным ғой», дедім мен.

	«Мұныңызға дән ризамын, мырза. Сіз өзіме осындай ізет көрсеткенде менің де қарап қалғым келмейді. Мен сіздің бағытпен бара жатырмын, ал сіз жаяу келесіз. Арбама отырсаңыз алқапқа тезірек түсер едіңіз. Ал маған сізбен бірге болу қуаныш қана сыйлар еді».

	— Бәрі дұрыс, бір өтірігі жоқ, – деп құлаққағыс етті Жанилла.

	— Сол күні кеште бізге дәлме-дәл осылай дегенсіз, тек әлгі мырзаның үстінде ұзын көк сюртугі болды деп қосып қойғансыз.

	— Кешіріңізші, мамзель Жанилла, – деп қарсылық білдірді бала, — қожайын онысы қара түсті деген.

	— Ал мен саған – көк деп тұрмын, білгішсінуін көрдің бе өзінің! — Жоға, Жанилла шешей, — қара! — Көк! Еш күмәнім жоқ! — Ант етуге бармын – қара!

	— Жә, жетер, басымды қатырмаңдар! Жасыл! — деп дауыстап жіберді Антуан мырза. – Жанилла шешей, енді сөзімді бөлуші болма. Ал сен, жүгермек, не ана сыпсыңдаған тіліңді құлыптап қой, не болмаса асүйге бар да оны-мұны шаруамен айналыс!.. Ал, таңда!..

	— Мырза, одан да мен аузыма ие болайын, тек әңгіме тыңдауға рұқсат етіңізші!

	— Сөйтіп, – деп сөзін жалғады қамал-сарай қожайыны, — не келісіп, мойын омыртқамды үзгенім жөн бе, не бас тартып, қоянжүрек біреу секілді көрінгенім жөн бе – не істерімді білмей бірер минуттай тұрып қалдым. «Жалпы алғанда, — деп ойладым, — мына бейтаныс есалаң адамға ұқсамайды, оған қоса басын қатерге тігетіндей де себебі жоқ тәрізді. Атының керемет әлді екені көрініп тұр, арбасы да жаман емес». Мен қасына барып жайғастым, сөйттік те таудан төмен қарай қатты шоқырақпен тарттық та кеттік; сәті түскенде ат бірде-бір рет сүрінген жоқ, ал иесі қас қағым сәтке болсын қобалжу білдірместен, байсалды қалпында менімен оны-мұны жайында әңгімелесіп, біздің жақтағы тірліктің жай-жапсарын сұрастырып отырды. Өтірік айтып қайтейін, сұрақтарына үстіртіндеу жауап қайтардым ғой деймін, себебі мазам болмай әбігерге түсіп біткем...

	«Жарайды, — дедім Гаржилеса жағалауына аман-сау жеткеннен кейін, — бас айналар құлдилау артта қалғанымен, өзеннен өте алмасымыз анық. Бұл ара онша терең болмаса да өткізбейді, солға қарай сәл жоғары көтерілуіміз керек».

	«Осыны да тереңдік деп тұрсыз ба! – деп қарсылық білдірді бейтаныс иығын қиқаң еткізіп. — Меніңше, бұл арада тас пен қамыстан басқа ештеңе жоқ сияқты. Дәнеңе етпейді! Қайдағы бір тартылып қалған өзеншік үшін біраз жер бұрылыс жасау деген!..»

	«Еркіңіз білсін!» деп жауап қаттым шамданыңқырап. Алдыартына қарамайтын өжеттігі зықымды кетіре бастаған. Анау сол арадағы иірімге тап болады-ау деп қауіптенгем, алайда өзім де сужүрек біреу емеспін ғой, сондықтан ұсыныс білдіргеніне қарамастан арбадан түсуден бас тарттым. Бейнебір өш алғым келгендей, үрейі ұшқанын көруге құштарландым. Суға сүңгуге онша ықыласты болмасам да, бір малшынып шыққаннан ештеңем кетпес дедім...

	Алайда маған кек қайтарып айыз қандыруға да, жарақат алып жарымжан болуға да тура келген жоқ. Арба төңкерілмей аман қалды... Өзеннің қақ ортасына, Гаржилеса арнасын, әсіресе, қатты тереңейтіп жіберген жерге жеткенде ат мойнына дейін батып кетті де, арбаны ағыс ағызып әкете бастады. Жасыл сюртук киген (сюртугі жасыл болатын, Жанилла) бейтаныс атты бас-көзге қарамай қамшылап, бейшара жануар шатқаяқтап барып жүзе жөнелді де, бізді ғажап қалдырып арғы бетке алып шықты. Бар-жоғы аяғымызға мұздай судан ванна қабылдаумен ғана құтылдық. Мен қорыққам жоқ, себебі бір кісідей жүзи білем; ал серігім кейін маған өзінің кесек тастай шым батып кете баратынын мойындады. Сөйте тұрғанымен, былқ етпеді, қарғанып-сіленген де жоқ, түсі қашып абыржи да қоймады. Мықты кісі екен, деп ойладым. Осынау өпіремдігінен екі дүниені бірдей көретін әлденендей бір ібіліс салқыны сезілгенімен, мына ұстамдылығы маған ұнап қалды.

	«Гаржилеске бара жатқам, солай қарай бет алсаңыз жолымызды бірге жалғастырайық», дедім.

	«Мақұл, – дейді анау. - Гаржилес деген не өзі?» «Сонда бара жатқан жоқ па едіңіз?»

	«Бүгін, – дейді анау, — ешқайда бармақ ойым жоқ, бірақ қайда болсын баруға дайынмын!»

	Мен, мырза, ырым-жырым дегенге сенбеймін, әйтсе де, неге екенін қайдам, сүт анамның әңгімелері есіме орала кетті де, бір сәтке бойымды мына арбада жын ба, шайтан ба, бірдеңенің қасында отырғандай күлкілі күмән билеп алды. Сол себепті аусарыма жақтырмай қарап қойдым: өз өмірін, сондай-ақ қарғыс атқыр арбасына отыруға көнген миғұла мына менің өмірімді де қатерге тігу қызығына бату үшін ғана ешқандай мақсатсыз таутасты кезіп шапқылап, өзен кешіп жүргені ме сонда, деген ой келді.

	Аузын буған өгіздей үнсіз отырып қалғанымды көрген анау көңілімді аулай бастады:

	«Айнала-маңды ешқандай мақсатсыз кезіп жүргеніме таңырқанып отырсыз ба? Ендеше айтып қояйын, мұнда оңтайлы орын таңдап кәсіпорын салмақ оймен келгем. Менде капитал бар — өзімдікі ме әлде өзгенікі ме, ол жағында, әрине, шаруаңыз жоқ. Алайда сіз маған ақыл-кеңес бере алар едіңіз», деді.

	«Бопты, – деп жауап қаттым сабама түсіп, себебі айтып тұрған сөзі көңілге әбден қонымды болатын. — Әйтсе де, кеңес беруім үшін қандай сипаттағы кәсіпорын салмақ ойыңыз барын білуім керек қой».

	«Сұрақтарыма жауап берсеңіз болды, соның өзі жетіп жатыр, — деп сөзін жалғай түсті анау жаңағы айтқанымды естімеген кісіше. — Мысалға, әлгінде ғана кесіп өткен өзеншігіміздің осы арадан Крезаға барып құятын жеріне дейінгі әлеуеті қандай?»

	«Әр жерде әрқалай. Сіз ең тайыз тұсын ғана көрдіңіз. Ал су тасыған кезде, – бұл өңірде ондай нәрсе жиі боп тұрады, – жағдай мүлдем өзгеріп кетеді: егер ең үлкен диірменімізді — Гаржилестегі бұрынғы монастырьлық иелікті – көрсеңіз, бұл тасқынның қандай сұрапыл қуатты болатынына, осынау соры арылмаған қаусаған құрылыстың қалайша тұрақты түрде күйреуге ұшырайтынына анық көз жеткізер едіңіз, сөйтіп бұл жерге көп қаражат шығындаудың қандай миғұлалық боп шығарын түсінер едіңіз».

	 «Алайда көп қаражат жұмсау арқылы, мырза, табиғаттың қияңқы мінезіне бас білдіруге болады емес пе. Деревнялық жаман диірменді күйреткен тасқынға қуатты фабрика төтеп бере алады».

	«Ол рас, – дедім мен. – Құйттай балықты қашанда ірі балық жалмайды».

	Бұл сөзіме ол көңіл аударған жоқ. Арбасын зырылдатып айдап келеді, не түрлі нәрсені сұрап келеді. Сыпайыгершілік парызын орындау керек, оның үстіне өзім де қыдыруға құмар-ақпын: шамасы, табиғатымнан қаңғыбаспын-ау деймін! Сөйтіп екеуіміз айнала-маңды шарлап көп жүрдік. Бір диірменнен ШЫҒЫП екіншісіне бардық; ол диірменшілермен сөйлесті, бәрін мұқият көріп шықты, ал Гаржилеске қайтып оралған соң дереу мэрмен және басқа да жергілікті «дөкейлермен» таныстыруымды талап етті. Священник өзіне арнайы берген түскі аста жұрттың құрметқошеметін кеңпейілдікпен қабылдап, олардың бұған тигізер пайдасынан гөрі өзінің оларға тигізер пайдасы көбірек болатынын сездіріп отырды. Аз сөйлеп, көп тыңдады, көп нәрседен хабардар боп үлгерді, тіпті іске тікелей қатысы шамалы нәрселерді де, мысалға, шаруаларымыз дінді шын ниетімен ұстана ма әлде тек дағды бойынша тұтына ма, буржуамыз тәтті тұрмыс кешкенді қалай ма әлде дүниеқоңыз ба, мұндағы жұрт Либералдық па әлде демократиялық па — қандай көзқарасқа бейіл береді, департамент кеңесіне кімдер мүше деген сияқты жайларды да сұрап білді.

	Қысқасы, сұрамаған нәрсесі жоқ! Кешкісін жолбасшы алды да, Пэнге жөнеп кетті, содан оны тек үш күннен кейін ғана кезіктірдім. Шатобрен арқылы өтіп бара жатып қақпамыздың қасына кеп тоқтады. Сыпайыгершілігіңіз үшін алғыс айтқым келеді деді. Ал шын мәнінде маған тағы бірнеше сұрақ қойғысы келді-ау деймін.

	«Бір айдан соң қайтып оралам, – деді ол қоштасарда. — Сірә, Гаржилестi таңдайтын шығармын. Өлкенің қақ ортасына орналасқан. Тұрған жері маған ұнайды. Өзіңіз сұрапыл деп суреттеген ана жылғаға келсек, оны ауыздықтау көп қиындық келтірмейтін тәрізді. Бұл Крезамен арпалысқаннан әлдеқайда арзанға түседі. Оның үстіне, сол жылғада жолыққан болмашы қатерден аман-сау өткенімізге қарап тап осы жерде ғана жеңіске жетуім мүмкін-ау деген сенімге ие болғандаймын...»

	Соны айтып ол менімен қоштасты. Бұл адам Кардонне мырза болатын.

	Арада үш аптаға жуық өткенде ағылшын техник пен бірнеше жұмысшыны ертіп қайтып оралды. Сол кезден бастап Гаржилесте топырақты, темір мен тасты аударыстыру бір тынған емес. Кардонне мырза іске қызу кірісті: таң елең-алаңнан тұрады, жұрттың соңынан жатады. Ауа райының қандай екеніне қарамай, тізеден балдыр кешіп жүріп жұмысшыларды қадағалайды, не істеу керегін, қалай істеу керегін көрсетеді, ауқымды фабриканың, бау-бағы бар, тұрмыстық жайлары, сарайлары бар тұрғын үйдің, бөгеттердің, көпірлердің және тас жолдардың құрылысын – бәрін бір мезгілде қатар жүргізіп жатыр, бір сөзбен айтқанда, таңғалуға тұрарлық іс тындырып жатыр. Өзі жоқта әлдебір алаяқтар жерді сатып алу жөніндегі құжатқа оның атынан қол қойып жіберіпті, бұл іске мұның мүлдем қатысы жоқ көрінеді. Сөйтіп, артық ақша төлеуіне тура келді — осыған қарап біреулер: мынау істің мәнісін білмейді екен, көп ұзамай-ақ «тырапай асар» десіп жүрді; жұмысшыларға күнбе-күн төленетін ақыны көбейтіп еді тағы да жаппай келеке-мазаққа ұшырады; ал муниципалдық кеңеске өзенді басқа жаққа бұру жөнінде өтініш білдіріп, өтеміне жол салып беруге (бұл оған арзанға түскен жоқ) міндеттенген кезінде жұрттың бәрі бірауыздан: бұл барып тұрған есалаң, мына ақылға сыйымсыз жобалары тақырға отырудың тура жолы, деп шуласты. Алайда мен бұдан ешқандай есалаңДЫҚ көре алмай тұрмын және ол кісінің ойлаған мақсатын орындайтынына көзім анық жетіп тұр: құрылыс жүргізу үшін де, капитал салу үшін де бұдан артық қолайлы жерді іздесең таппайсың. Өткен күзде өзен оны біраз әуреге түсірді, бірақ көктемде, сәті түсіп, жұп-жуас боп жатты, жазда нөсер жиілетіп кетпесе Кардонне мырза жаңбыр басталғанша жұмысты аяқтап та үлгереді. Оның қарымы кең, ақшаны аямайды — бұған ешкімнің дауы жоқ; егер бәрін тезірек бітіруге асығып жүрсе, еңбекші байғұсқа көбірек ақша төлей алатын болса және төлегісі кеп жүрсе – мұнда тұрған нендей әбестік бар? Меніңше, бұл нағыз ізгілікті іс! Біреулер құсап оны кеңкелес деп кемiткенше, өңгелер құсап айлакер алпауыт атандырғанша, біздің жаққа өнеркәсіп игілігін әкелгені үшін оған алғыс айтуымыз керек. Мен болдым! Сөз қарсы жаққа беріледі.





IV


	ЕЛЕС


	Түнерген қалпы малжаңдап нан жеп отырған шаруа жауап қатып үлгергенше жас жігіт әсерлі әңгімесі мен оқиғаларды өңін өзгертпей баяндап бергені үшін Антуан мырзаға шынайы тебіреніспен алғыс айтты. Сұхбаттастарына Кардонне мырза екеуінің арасындағы жақындықтың сырын ашпағанымен, граф де Шатобреннің әлгі адамның мінез-құлқын кеңпейілдікпен соншалықты айқын сипаттап бергеніне ризалық білдіріп, сөзінің соңында:

	– Меніңше, мырза, нендей нәрсенің де жақсы жағын көруге тырысатындар неден болсын жамандық іздейтіндерге қарағанда аз қателесетін тәрізді, – деді. — Кардонне мырзаның орнында әлдебір ардан безген алаяқ болса, дүниеқоңыздық жасар еді, сөйтіп біз оның адамгершілік қасиеттеріне күмәнмен қарауға хақылы болар едік. Алайда қарекетшіл де қабілетті адамның еңбекақы төлеудегі шүлеңгірлігін көргенімізде...

	— Құйттай тұра тұрыңызшы, жарқыным! – деп шаруа оны бөліп жіберді. – Екеуіңіз де ақпейіл жансыздар. Өзіңіз жайында, Антуан мырза, ешқандай күмән-күдігім жоқ, қонағыңыз да сондай адам шығар деген ойдамын. Алайда көңілдеріңізге келмесін, алдағыны болжай алмайсыздар. Бері қараңыздар! Мысалға, айталық, менде ақша бар делік, оны тек адал жолмен жақсы пайда табу үшін ғана емес, – мұның кімге де болсын айыбы жоқ, – сонымен бірге екі-үш жылда капиталымды екі еселеп, үш еселеп өсіру үшін де бір тәуір іске жұмсағым келеді, дейік. Бұл жөнінде өзім қайыршылық күйге ұшыратқалы отырған адамдарға жайып салатындай соншалықты ашық ауызбын ба мен!.. Алдымен оларды алдарқатып бағам: көріңдер, қандай қолы ашық адам екенімді, дегендей. Ал егер олар әлденеден күдіктене бастаса ақшаны босқа шашатын есалаң біреу сияқты бола қалам. Сөйтіп, мәнжубастарымды қармаққа iлiктiрем!.. Сонда жемге тастағанымның ұзын-ырғасы, есебімше, жүз мың франктай болмақ. Жасыратын не бар, біздің өңір үшін жүз мың аз ақша емес, бірақ мен үшін, — егер бірнеше миллионым болса, – түкке татымайтын нәрсе! Аздап майлап қою керек қой алғашта. Жұрттың бәрі мені жақсы көре бастайды, бұл ісімді күлкі ететіндер де табылып қалатынымен, көпшілігі маған аяушылық, тіпті құрмет білдіретін болады: сақтануды ұмытқандары қашан.

	Уақыт зымырап өтіп жатады, ал менің жымысқылығым одан да жылдам тамыр жая береді. Ауды лақтырсаң болды – әйтеуір бір балық ілігеді! Әуелі не қилы ұсақ шабақтар түседі, оларды қалай қылғытып жібергеніңді өзің де байқамай қаласың, сосын ірілері іліге бастайды – бәрін түгел аулап бітіргенше осылай жалғаса береді!

	— Мына теңеулеріңмен не айтқың келіп отыр сонда? – деп сұрады иығын қомдап қойған Антуан мырза. – Жұмбақтай бермей жөн сөйле, ұйқымды келтіріп жібердің. Бол тез, күн кешкiртiп кетті.

	– Түсінбейтін не бар? – деп қарсылық білдірді шаруа. Жолыма кесе-көлденең тұрған ұсақ кәсіпорындарды тақырға отырғызам, сосын төңкеріске дейін ата-бабаларыңыздың түсіне де кірмеген билікке қол жеткізем! Одан соң заң дегенге пысқырып та қарамаймын: әлдебір сормаңдай жазықты бола қалса, түкке тұрғысыз кінәсі үшін түрмеге апарып тығам, ал өзім не қаласам соны істеймін, әрине бас пайдамды да ұмытпаймын: басқалардың бар дәулетін өзіме қаратам, оған қоса, егер әйел жынысына әуес болсам, әлгілердің әйелдері мен қыздарына да қол салам, — сөйтіп тұтас бір департаменттің қожайыны боп шыға келем! Оңтайын тауып азық-түліктің бағасын түсірем де, кейін қалаған уақытымда өкiртiп өсіре бастаймын. Қолымнан бәрі келіп тұрса неден қорқам: тонауға да қақым бар, жұртты аштан қатыруыма да болады. Енді маған бәсекелестерді тұншықтырудан оңай нәрсе жоқ: ақшаның бәрі ағылып қалтама құйылып жатыр емес пе, ал ақшаның ашпайтын құлпы бар ма. Ешкімге білдірмей біреулерге аз, біреулерге көп қарыз бересің, енді біреулер несие сұрайды, оларды да ренжітпейсің – бәрі саған қарыздар боп жүреді, сөйтіп бүкіл өңірдің қожасы боп шыға келесің. Сені ешкім жақсы көрмейді, есесіне бәрі сенен қорқатын болады. Тіпті жергілікті алпауыттар да саған тиісуден тайсақтайды, ал майда-шүйделер аһылап-үһілеп дірілдеп тұрады! Менде тапқырлық та, тәжірибе де баршылық — кей-кейде кеңпейіл бола салам: бірде әлдебір отбасын қайыршылықтан құтқарам, енді бірде қайырымдылық шарасын өткізем. Бақ-талайдың дөңгелегін майлап жіберсең, ол жылдамырақ доңғалайтын болады. Жұрт маған қайтадан жылы шырай білдіре бастайды, енді олар мені ойына не келсе соны істейтін мінезі шәлкем-шалыс біреу санамайды, әділ де ізгі ниетті адамға балайды. Департамент бастығынан бастап деревнялық священникке дейін, священниктен бастап ашжалаңаш мiскінге дейін бәрі менің уысымда болады. Халық түгел қиыншылықта, ал пәле қайдан — оны ешкім білмейді. Тек менің байлығым ғана артқан үстіне арта түседі, майда-шүйде кәсіптегілер қайыршылыққа ұшырайды, себебі олардың табыс көзін түгел өзіме қаратып алғам, аса қажет деген күнделікті азықтүліктің бағасын шамадан тыс өсіріп жібергем, ал сән-салтанат бұйымдарының бағасын төмендеткем – дұрысында бүтіндей керісінше істеу керек еді! Сатушы да жетісіп тұрған жоқ, сатып алушының да жағдайы мәз емес. Мен болсам рақат тірлік кешем, өйткені капитал менің қолымда, демек, менсіз сатушы да, сатып алушы да тыпыр ете алмайды! «Не боп барады өзі? – деп аһ ұрады біреу бір күні. — Ұсақ саудагер дәулетінен айрылды, сатып алушы да жерге қарап қалды... Рас, бізде жақсы үйлер де, тәуір киімкешек те көбейе түсті және бұлардың бағасы да бұрынғыдан арзандау, есесіне қалтамызда көк тиын жоқ! Қарыз діңкемізді құртып барады. Әлбетте, бұған Кардонне мырза кінәлі емес, ол біздің жарылқаушымыз, онсыз біз біржола құрыған болар едік. Кардонне мырзаның жақсылығына жақсылықпен жауап қайтарайық: оны мэр, префект, депутат, министр, керек болса тіпті король етейік – сонда өлкеміз де пәледен аман болады!»

	Кардонне мырза болсам, жұрттың көз жасымен жуылған байлығымды, міне, тап осындай жолмен көбейтер едім. Меніңше, Кардонне мырза да осылай істемекші ғой деймін. Ол кісіні босқа қаралап отырмын ба немесе не нәрседен болсын тек жамандық көріп жүрмін бе, ондай жаманат орын алмай ма – оны енді өздеріңіз айтыңыздар! Құдай хош көріп, сөздеріңіз шындық боп шыққай-дағы тек! Алайда өз басым нөсердің қатерін көп бұрын сезетін адаммын! Жалғыз ғана үмітім: өзен біздің микешелерден әлдеқайда ақылды, оған машиналармен бас білдіре алмайсың. Күндердің бір күнінде шамырқанып, шапшып, арнасынан асып төгілсе Кардонне мырзаның онымен қалжыңдаспақ ойы адыра қалар еді де, капиталын басқа бір жерге апарып орналастыруына тура келер еді! Міне, менің айтайын дегенім! Пікірім жаңсақ боп шықса Құдай өзі кешіре көрсін!

	Шаруа шабыттана сөйлеген еді. Көзінен ашу оты ұшқындап, ерні ызалы жымиыспен жымырылып кеткен. Оның шаршапшалдығудан, мехнатты тіршіліктен, бәлкім, қайғы-қасіреттен де шығар, қажып-талған, көптен алынбаған, ақ кіре бастаған сақал-мұрты одан әрі жабырқаңқы ете түскен әлпетіне жолаушымыз зер сала қарады; әлгі сөзі жанына батқанымен, бұл адам оған еріксізден-еріксіз ұнап қалды, қитұрқысыз шешендігіне, Шыншылдық пен әділдікті арқау етіп, ағынан жарыла айтқан пікірінің батылдығына қайран болды. Шаруаның бiз жөндеп жеткізе алмаған, табиғилығынан түгел айрылып қалған бұл сөзі өте қарапайым, кей-кейде тіпті қарадүрсiн болатын, алайда оның жігерлі дене қимылы мен шамырқанған даусы тыңдаушылар назарын еріксізден еріксіз өзіне аударып алатын. Мақсатына жету жолында тыным таппай өңмеңдеген мейірімсіз байшыкештің бейнесін ештеңе қоспай, әсірелемей ап-айқын сипаттап берген кезінде тыңдаушылар қатты қамығып қалды. Шараптың шаруаға ешқандай әсері болған жоқ-ты. Жас жігітке ызбарлы жүзбен оқтын-оқтын көз тастап қойып отырған, оның назары ауған сайын жігіт қатты қуыстанып, құдды тергеуге түскендей дегбірсізденіп қалатын. Антуан мырза ішілген шараптан шамалы шаршаңқырағанымен байырғы танысын мейлінше мұқият Тыңдаумен болды, сөйтіп, қашанғы әдетінше, өзінен әлдеқайда табандырақ бұл адамның ықпалына ілігіп, мезгіл-мезгіл ауыр күрсініп отырды.

	Шаруа сөзін тәмамдаған кезде Антуан мырза, құдды салтанатты рәсім орындағалы жатқан кісіше, саптыаяғын жоғары көтеріп:

	— Болжалың жаңсақ болса Құдай өзі кешірсін сені, достым. Ал егер дұрыс боп шықса онда Жаратқан иеміз қорғансыздар мен қара қасқа кедейлерді қанатының астына ала көрсін, – деді.

	— Енді менің сөзіме құлақ салыңыз, де Шатобрен мырза, сіз де, достым, тыңдаңыз! – деп саңқ етті жігіт Антуан мырза мен қонағын қолдарынан ұстай алып. — Бәрін естіп тұрған, жүректе жазылғанның бәрін оқып тұрған Жаратқан иеміз әлгі айтқандай пәле-қырсықтан босқа қауіптенетіндеріңізді, түйсіктеріңіздің бәрі жалған екенін көріп тұр. Айтып отырған адамыңызды мен білем, өте жақсы білем! Түр-пішіні тәкаппар, мінезі қыңыр болғанымен, ойы алғыр, ниеті түзу екеніне, мол қаражатын ізгі мұраттарға жұмсайтынына кепіл бола алам сіздерге. Оның табандылығын көрген адамның бойын үрей билейтін де шығар, оныңызбен келісем; сондай-ақ сұсты жүзіне қарап, елді мекендеріңізге әлденендей бір ғайыптан пайда болған жан иесі кіріп кеткендей сезініп, абыржып қалуыңыздың да себебі түсінікті. Алайда бұл адамның рухани күші дін мен моральдан қуат алады, ал мұндай кісі ең момын, ең кішіпейіл пенде бола қоймаса да, шын мәніндегі әділ және Шын мәніндегі жомарт адам боп табылады.

	— Ендеше, тіптен жақсы, сайтан алғыр! – деп жауап қатты қамал-сарай қожайыны шаруамен саптыаяғын соғыстырып жатып. – Кардонне мырзаның денсаулығы үшін тартып жіберейік! Қарғап-сілеуге дайын боп жүрген адамымды ендігі жерде құрмет тұтатыныма қуаныштымын. Жетер саған, достым, қыңыратқи берме, мына жайсаң жігіттің айтқанына құлақ қой: ол құдды кітап оқып тұрған кісіше сөйлейді және екеуімізден гөрі көбірек біледі. Айтып отыр емес пе, ана Кардонне дегенмен таныспын, оны жақсы білем деп! Сол жарамай ма саған? Ол үшін кепіл бола алам дейді – демек, алаңдайтын ештеңе жоқ! Ал, енді, достарым, ұйықтайтын уақыт болды, – деді мүлдем танымайтын, тіпті атыжөнін де білмейтін адамнан шала таныс адамы жайында кепілдік алғанына қуанған қамал-сарай қожайыны. — Сағат он бірден кетіпті, бұл төсекке бас қоятын мезгіліміз!

	— Қайтуға рұқсат етіңіз, жүретін уақытым болды! – деді жас жігіт. — Өзіңізбен қайтадан жүз көрісуге, қонақжайлығыңыз үшін алғыс білдіруге кеңшілік жасарсыз деп сенем.

	– Ешқайда кетпейсіз! – деп дауыстап жіберді Антуан мырза. – Қайда бармақсыз! Жаңбыр шелектеп құйып тұр, жолдың бәрі мидай езіліп жатыр, төңірек тас қараңғы! Айтқанымды Тыңдамасаңыз екінші әрі көзіме көрінбеңіз!

	Қожайын осындай өтініш білдіргендіктен, оның үстіне ауа райының жағдайы одан әрмен нашарлап кеткендіктен жігіттің қоналқаға қалмайтын шарасы болмады.

	Сильвен Шарассон — Шатобрен мырза қолбаласының есімі осындай еді – фонарь әкелді де, Антуан мырза қонақты қамалсарай қиратындылары арасымен жетелеп, қонып шығатын бөлмесіне алып келді.

	Шатобрен мырзаның үйелмені төрт бұрышты флигельде тұрып жатқан. Алайда толықтай қираудан аман қалған және жуықта қалпына келтірілген осынау шағын мекен-жайдан басқа ауланың арғы бетінде көп қабатты, қомақты мұнара да бар-тын: бұл өзі бәрінен де байырғы, бәрінен биік, бәрінен орнықты, төрт бұрышты флигельді тұрғызуға жұмсалған тастардан да берік тастар қаланған ең қалың қабырғалары мен күмбезді залдары бар мұнара болатын. Тастарын бөлшектеп тасып әкету мақсатында бұл қамал-сарайды бұдан көп жыл бұрын сатып алған әлдебір алаяқтар мұндағы барлық ағаш пен темірді, тіпті есіктің ысырмасына дейін қалдырмай алып кеткен-ді, бірақ төменгі қабаттарды қиратуды қажет деп таппаған. Сондықтан Антуан мырза қонақжайлық көрсетудің орайы туатын сиректеу сәттерде пайдалану үшін бір бөлмені тәртіпке келтіріп, кілттеп қоюға әмір еткен еді. Дворянымызды бұл әжептәуір шығынға батырды: үйелменіне мына бөлменің түкке қажеті жоқ-ты, солай бола тұрса да, есік-терезелерін жөндеп, кереует пен бірнеше орындық қоюға тура келді.

	Мұндай құрбандыққа аса қиналмаған Антуан мырзаның бір жолы Жаниллаға:

	— Өзіміздің оңтайлы орналасқанымыз жақсы, бірақ жолаушы жарандар жайын да ұмытпағанымыз жөн, – дегені бар-ды.

	Әйткенмен феодалдық сұсты мұнараның табалдырығынан аттаған жігіт құдды казематқа тап болғандай, тынысы тарыла бастағанын сезді: жүрегі дүрсіл қағып мазасы кетті, өз талғамы мен дағдысына сәйкес Сильвен Шараccонмен бірге жаңада жиналған сабанда жатып ұйықтауды ұйғарған шаруаға қызғаныш білдіргендей болды. Алайда қысталаңға душар боп жүргеніне қарамастан қонақты «достарға арналған бөлмеге» орналастырғанына Антуан мырзаның көңілі өсіп, өзіне-өзі дән риза боп тұр еді, амалы құрыған жас жігіт осынау орта ғасырлық түнеріңкі қапасты түнемел етуді өзіне парыз санады.

	Рас, ауқымды каминде лаулап жанып жатқан от пен сабан толтырылған төсеніштің үстіне салынған құс төсек қана көңілге медеу-тұғын. Мұндағы нәрсенің бәрі жұпыны болғанымен, таза да жинақы еді. Осынау қамырыҚТЫ қуысқа орын тепкен кез келген жолаушыны еріксізден-еріксіз иектеп алар жағымсыз ойларды Көп ұзамай-ақ аулақ серпіп тастаған жігіт терезе жақтауларын діріл қақтырған күннің күркіріне, түнгі құстардың қиқуына, жаңбырдың дүсірі мен желдің азынаған дыбысына, сондай-ақ ағаш есіктің ар жағындағы егеуқұйрықтардың әлдененi бөлісе алмаған жанжалды арпалысына қарамастан терең ұйқыға шомды.

	Алайда оны түсінде не түрлі түсініксіз елес мазалаумен болды, ал таң алдында бастығырылып жатқан жерінен әупірімдеп ес жиды – шамасы, Орта ғасырларда құпия қылмыстардың ордасына айналған бұл мекен-жайда жан түршігерлік елессіз тып-тыныш түнеп шығу шын мәнінде де мүмкін болмағаны ғой. Бөлмеге Кардонне мырза кіріп келген екен дейді; мынау әкесін қарсы алу үшін орнынан атып тұрмақ болыпты, бірақ елес үрейлі ишарат жасап, оған тыпыр етпеуге әмір етіпті; сосын түнеріп алған қалпы бермен жақындап, жалынып-жалбарынғанына жақ ашып жауап қатпастан жігітті аяғымен кеудесінен басыпты. Зәресі зәр түбіне кетіп қорыққан баласына зәредей жанашырлық білдірмепті.

	Осынау жан шыдатпас ауыр салмақтан тұншыққан ұйқыдағы жігіт жан ұшыра қарсыласыпты, осынау санаулы кірпік қағымның өзі оған ұзақ жылдардай боп көрініпті. Сөйтіп ақыры жан тапсырғалы жатқан жандай қырылдаған дыбыс шығарып, оянып кетіпті. Таң ағара бастаған-ды, мұнараның ішкі жағын анық ажыратуға да болатын, бірақ әлгі түстің әсерінен әлі арыла қоймаған жас жігіттің көз алдына әкесінің түнерген түр-пішіні елестеп, кеудесінен қорғасынның дәу кесегіндей боп басқан ауыр салмақтың табын сезініп тұрғандай еді. Төсегінен тұрып, бөлме ішінде олай-бұлай жүріп өтті. Таң саз бере жүрмек боп нық шешімге келген жігіт төсегіне қайта жатуға мәжбүр болды — сондай қатты әлсіреп, дымы құрып қалған-ды. Алайда кірпігі ілінгені сол елес оны қайтадан тұншықтыра бастады, енді болмаса естен танатынын сезген жігіт жан даусы шығып: «Әке, әке! Не істедім сізге? Не үшін мені өлтіргелі жатырсыз?» деп айқайлап жіберді.

	Өз даусынан өзі шошып оянған ол жантүршігерлік елестен арылмаққа жүгіріп барып терезені ашты. Таңғы салқын ауа бөлмеге лап қойған бойда, — осы ауаның өзі-ақ қандай қатты ұйқыны да шайдай ашарлық еді, – сандырақ елес те сейіліп жүре берді; ой-қиялы осыншалықты мазаққа ұшыратқан мына жатын бөлмені тастап шығуға асыққан жігіт тездетіп киініп алды. Әйтсе де, жанын жабырқатқан әлденендей бір мазасыздықтан әлі айыға қоймаған-ДЫ, Шатобрендегі «достарға арналған» бұл бөлме көрханаға кешегіден гөрі бүгін көбірек ұқсап тұрған. Таңның бұлыңғыр жарығында ақыры оған терезеден қамал-сарайды тұтастай көрудің сәті түсті. Бұл – әртүрлі дәуірде тұрғызылған ғимараттар қиратындыларының Шын мәніндегі қиқы-жиқы үйіндісі болатын. Ішкі ауланы қалың шөп басыпты, ортасында үлкен мұнарадан кішісіне қарай, құдықтан қасбеттегі кіре беріске қарай бастайтын жалғыз аяқ жолдар бар; қамал-сарайдың қазіргі қанағатшыл тұрғындары осы шектен онша алыстай қоймаған да тәрізді. Қарсы беттен ауланы жартылай қираған тас қабырға тұйықтап тұр еді, сондай-ақ бірнеше құрылыс іргетасының қалдығы мен әдемі тауапхана көрініс беретін, оның фронтоны өте жақсы сақталыпты, шырмауық көмкерген терезелері нақышты розеткалармен безендіріліпті. Қақ ортасында үлкен құдық орын тепкен ауланың арғы шетінде бір заманда бас корпус болған Ғимараттың қаңқасы бой созып тұр – бұл Шатобрен Қожаларының сонау I Франциск заманынан төңкеріске дейін мекен еткен өз тұрғын-жайы болатын. Бір кезде сән-салтанатымен сүйсінткен бұл ғимарат қазір ортасына құлап түскен жабындылары қиқыжиқы боп жатқан қиратындыға айналыпты. Күйреткіш күш әдемі бұралаң баспалдақтары бар мұнараларды да, фрескалармен көркемделген аумақты залдарды да, тастан ойылған өрнектермен безендірілген каминдерді де – ештеңені аямаған; тек қиянатшыл білек қиратуға батпаған кей тұстардан ғана осынау ғажайып салтанаттың сарқытын көріп қалуға болады: ана жерден фриздің бір кесегін, мына жерден гүл жапырақтар өрімін – Қайта өрлеу кезеңі шеберлері қашауынан қалған дүниелерді – немесе жанама бұтақты мегзейтін жезл кесе-көлденең жатқан Франция гербі бейнеленген қалқанды кезіктіруге болады: бұлардың бәрі де уақыттың өзі дақ түсіре алмаған ғаламат ақ тастан қашалыпты. Қатыгез қажеттіліктің қайырымсыз заңының құрбандығына аяусыздықпен шалынған осынау өнер туындысы көңіл жабырқатар көрініс еді.

	Заманында атағы асып, дәулеті тасыған әулеттің соңғы тұяғы паналап отырған шағын флигельге көз тастаған жас Кардонне осында тұрып жатқан, қолбалалары, күтушілері, аң аулайтын тазылары, асыл тұқымды сәйгүліктері болған ата-бабаларынан мына құбыжық қиратындыны ғана мұраланған, бәлкім тіпті, Навсикая патшайым сияқты, киімдерін тұмаға өзі жууға мәжбүр боп жүрген сұлу қызды қатты аяп кетті.

	Дәл осы сәтте төрт бұрышты мұнараның жоғарғы қабатынан кішкене дөңгелек терезе дыбыссыз ашылды да, одан әйел затының басы көрініс берді. Бейтаныс қыз аулада жүрген әлдекіммен сөйлескісі келгендей басын төмен қарай еңкейтті. Алыстан жақсы көре алмайтындар санатына қосылатынымен Эмиль Кардонненің жанары өткір болатын, оның үстіне ара қашықтық та тым алшақ емес-ті, сол себепті шашын жел желбіретіп тұрған ақсары өңді әдемі қыздың бет-ажарын анық ажыратты. Оған қыздың мейірім шуағын себелеген жылы жүзі, биязы-ұяң кескіні тек перiштеге ғана лайық дерліктей, – бұл расында да солай болатын, — керемет шырайлы көрінді. Даусы алабөтен әуезді еді, ал аузынан шыққан сөздер айрықша ажарланып кететін.

	– Жан, – деді бейтаныс ару, – жаңбыр түні бойы жауған ба сонда? Қарашы, аулада қандай шалшық пайда болғанын! Тереземнен тіпті шалғындар да көрінбейді, айнала-маң түгел көлге айналып кеткендей!

	— Топан су қаптағандай болды ғой, қызым, – деп жауап қатты ауладан шаруа; шамасы, анау отбасының жақын досы болса керек. — Сел ғып жіберді ғой. Аспанның түбі тесіліп кеткендей болды, мұндай сұрапылды өмірі көрмегем.

	– Жолдың бәрі езіліп жатқан шығар, Жан. Осында бола тұрсайшы. Әкем оянды ма?

	— Жоға, Жильберта. Бірақ Жанилла шешей тұрып кетті.

	— Айтшы оған, Жан, менің бөлмеме кіріп шықсын. Бірдеңе сұрайын деп ем.

	— Қазір, қазір...

	Терезе сарт етіп жабылды; бейтаныс жігіт өзіне сүйсіне көз тігіп тұрған екінші ашық терезені қыз байқамағандай болды.

	Арада аз уақыт өткен соң жігіт аулаға шықты; енсіздеу жалғыз аяқ жолдармен су расында да жүйткіп ағып жатыр екен; бейтаныс жігіт атқораға қарай бет алды; онда Сильвен Шарассон қожайынның биесі мен қонақтың атын ықтияттап тазалап әрі Жанмен, — шаруаның есімі кім екенін Эмиль Кардонне әлгінде ғана білген, — лайсаңДЫ түннің оқиғалары жайында мылжыңдасып жатқан-ды. Бұл шаруа кеше мұның ойына түсініксіз үрей ұялатқандай болған – оның бойында әлденендей жұмбақ та жантүршігерлік бірдеңе бардай көрінген. Антуан мырзаның шаруа есімін бірде-бір рет атамағанын, ал Жанилла бұл есімді айтып сала жаздағанда қожайынның оған сақ бол дегенді көзқарасы арқылы ескерткенін жас Кардонне байқап қалған. Құдды есімі әлденендей құпияға қатысы бардай, оны айтып қоюдан қорқып отырғандай, кешкі ас үстінде бұлар шаруаны «туысқан», «достым», «сен» деп қана атаумен болды. Түрі мен тіліне қарағанда шаруа боп табылатын, бірақ жан түңілер болжал айтып, байларды аяусыз айыптауға келгенде тым-тым кесек турайтын бұл неғылған адам еді өзі?

	Эмиль онымен тілдеспекке талпынып еді, онысынан ештеңе шықпады: шаруа кешегіден де бетер тұнжырай түсті. Ал жігіт нөсердің салдарынан болған бүліншілік жайында сұрағанда Жан шолақ қайырды:

	– Уақытты босқа жоғалтпай, көпірлер қирамай аман тұрғанда Гаржилеске жетіп алғаныңыз жөн. Екі сағаттан соң сұрапыл су тасқыны басталады! – деді.

	— Ол қалай сонда? Түсінбедім...

	– Су тасқыны дегенді ме? Оның не екенін білмейсіз бе? Ендеше бүгін білетін боласыз және өмір-бақи ұмытпайтыныңыз анық! Аман-сау болыңыз, мырза, асығыңыз. Кардонне досыңЫЗДЫҢ бақытсыздыққа ұшырап қалуы да ғажап емес!

	Соны айтқан ол үн-түнсіз бұрылып жүре берді.

	Мазасы қашқан Эмиль дереу атын ерттеуге кірісті, сосын Шараccонға күміс теңге ұсынып:

	— Қожайыныңа қоштаспай аттанып бара жатқанымды хабарла, бірақ қонақжайлығына рақмет айту үшін ұзамай қайтып оралам! — деді.

	Жанилла оны қуып жеткен кезде жігіт қақпаға жетіп те қалған. Кемпір Антуан мырзаның енді-енді тұрғалы жатқанын, бойжеткеннің киінуге кіріскенін, таңертеңгілік астың бір минуттан кейін дайын болатынын, жолдың бәрі езіліп кеткенін, жаңбырдың ұзамай қайта жауатынын апыл-ғұпыл әңгімелей бастады... Эмиль кемпірге шын жүректен алғыс айтты, бірақ райынан қайта қоймады, оған бірнеше теңге тарту етті, анау ақшаны ризашылықпен қабыл алды. Арт жағынан дүңкілдеген тұяқ дыбысы естілген кезде ол жотаның етегіне әлі жете қоймаған. Бұл Антуан мырзаның биесіне салт мініп, қатты желіспен соңынан қуып келе жатқан Сильвен Шараccон екен; бала биеге жайдақ мініпті, жүгеннің орнына жіптен ноқта тағыпты.

	– Сізді шығарып салам, мырза! – деп айқайлады алға озыңқырап шыққан ол. – Мамзель Жанилла айтады, жолды білмейтіндіктен бір бәлеге ұшырауыңыз мүмкін, дейді. Айна-қатесіз шындық бұл.

	— Жөн-ақ, тек ең қысқа жолды таңда, – деп әмір етті жас жігіт. — Ол жағына қам жемеңіз! – деп жауап қатты бала.

	Соны айтып, ағаш шәркейлерін іске қосқан ол қампайған салбыраңқы қарны солыңқы бүйірі мен жүдеулеу мойнына керіғалаң көрініс беріп тұрған биесін шоқырақтатып тарта жөнелді.





V





СЕЛ


	Жолаушымыз бен оның жаңа жолбасшысы құлама беткеймен құйындатып түсті де, арнасынан асып төгіліп жатқан өзеншелерді қиналмай кесіп өтіп, көп ұзамай жазықтыққа шықты. Жағасын алқымдай мелдектеген шағын батпақтың жанынан өте бергенде бала соған жалт қарап:

	— Марготтамыз кемересінен асқалы тұр! Алқаптағы жағдай мәз емес шығар... Өзеннен қалай өтер екенбіз, соны білмей тұрмын. Асығыңыз, мырза! – деді.

	Соны айтып мәстегін текіректете жөнелді: түрінің сиықсыздығы мен жүні жерге дейін жететін түкті, қысқалау сирағына қарамастан биесі жолдың ойқы-шойқысын таңғаларлық ептілікпен және сақтықпен еңсеріп келе жатқан-ды.

	Бұл арадағы жатаған қыраттар – терең сайлар тілімдеген кең көсілген жазықтық боп табылатын; сайлардың тік беткейі тау қойнауының беткейі сияқты төмен түсіп, жоғары көтерілуге өте қолайсыз еді.

	Бір жарым сағаттан кейін салт аттыларымыз Гаржилесаның аңғарына келіп жетті, сол арадан оларға көз сүйсінерлік көрініс ашылды. Ұшар басына әдемі шағын шіркеу мен монастырь орналасқан биік жотаға шашырай қоныс тепкен Гаржилес елді мекені терең құздан бой созып тұрғандай әсер қалдыратын, ал ең төменде сырт көрінісі келісті, әйдік ғимараттар тұр еді. Бозбала соларды нұсқап:

	— Қараңызшы анаған, соның бәрін Кардонне мырза салды! — деді.

	Пуатьеде заңгер мамандығын алуға дайындалып, каникулын Парижде өткізіп жүрген Эмиль өткен жылы әкесі үлкен фабрика салуды қолға алған өлкеге алғаш аяқ басып тұрған. Бұл өңір оған өте тартымды көрінді, сондықтан өнеркәсіп өркен жаюға қолайлы әрі мынадай көрікті орынды таңдап алған ата-анасына іштей ризашылық білдірді.

	Алдарында биік қырат жатыр еді, соның жарғабақты беткейінен айнала-маңды түгел шолуға болатын. Эмильдің көз алдынан сәт сайын жаңа көркем көрініс өтіп жатты. Баурайына фабрикалық ғимараттар орын тепкен жартастың төбесіне орналасқан монастырь осы бір сән-салтанатты арттыра түсу үшін әдейі тұрғызылғандай көрінетін. Өзенше суы сарқырап құйылып жатқан сайдың беткейлерін ну боп өскен жасыл желек көмкеріпті; жаңа иелігін тамашалауға ден қойыңқырап кеткен жас жігіт осындай орманды өңірде құрылыс салу барысында ағаш амалсыз көп оталатынына қарамастан, керемет әдемі кәрі ағаштардың сақталып қалғанына, бұлардың иелік ажарын келтіріп тұрғанына назар аударды.

	Фабрикамаңайынан орын тепкен тұрғын үй жайлы жағдайымен және сән-салтанатымен көз арбап тұр еді; терезелеріндегі жапқыштар үйдің пайдалануға берілгенін аңғартатын. Үй өзен жағасымен сатылана жоғары өрлеген әдемі бақтың ортасына орналасыпты; бір кезде өзен жағалауын жиектеп жатқан талдардың түбірі мен батпақтың орнында, сиқырдың күшімен дерліктей, пайда болған жасыл желек алыстан көзге ұрады. Текшелердің тепкішектерімен төмен түскен әлдебір әйел әдемі гүлдер жиектеген аллеямен жай басып жүріп келе жатыр. Жас жігіттің жүрегі дүрсіл қақты: бұл оның анасы болатын. Шешесінің назарын аударғысы келген ол қолдарын жоғары көтеріп, фуражкесін бұлғады, бірақ онысынан ештеңе шықпады: қаннен-қаперсіз Кардонне ханым гүлдерін баптаумен айналыса бастады, ол баласын кешке қарай келеді деп күтіп жүрген.

	Өзеннің жалаңаштау жағалауынан Эмиль әкесі салып жатқан фабриканың ию-қию құрылыстарын көрді; төбе боп үйілген не қилы материалдың арасында елу шақты жұмысшы қыбырлап жүр еді: біреулері тас қашап, екіншілері әк балшық әзірлеп, үшіншілері арқалықтарды реттеп, төртіншілері әлеуетті аттар жегілген арбаларға жүк тиеп жатқан.

	Жол күрт төмендей бастағандықтан жылқыларын жай бастыруға тура келген. Соны пайдалана қойған Сильвен бала:

	– Осындай да жол бола ма, мырза? – дедi. – Tiзгiнiңізді тартыңқырап ұстаңыз. Кардонне мырзаның мына жерге жол салғаны жөн-ау, әйтпесе біздің адамдарға оның иелігіне жету бір ақирет! Қараңызшы, ар жақ бетке қандай жолдар салғанын! Ал көпірлері ше!.. Бәрі де тастан! Оллаһи, Шын айтам! Бұрын жазда қаласаң да, қаламасаң да суға малшынатынсың, өзенді кешіп өтуіңе тура келетін, ал қыста тіптен өте алмайтынсың!.. Айтатыны жоқ... Мұндағы жұрт оның аяғына жығылуы керек!

	— Демек, Жан дейтін ағаңның пікірімен келіспейді екенсің ғой, солай ма? Жан тілдеп жүр ғой оны.

	— Жан дейсіз, ә! Жан!.. Өй, ол не деп сандырақтамайды, оған көңіл аударудың қажеті жоқ... Қазір оның басы қатып жүр, сондықтан қайдағы бір пәле-қырсықты Қиыстыра береді, әйткенмен ол залым адам емес, әсте ондай емес. Бұл аймақта тек жалғыз сол ғана сондай әңгіме айтады, ал басқалардың бәрі Кардонне мырзаны сыйлайды. Өйткені ол сараң емес. Былай қарағанда ашуланшақ адам секілді көрінеді, жасыратын не бар, жұмысшыларының екі аяғын бір етікке тығады, бірақ есесіне ақшаны аямайды!.. Ал маған салса, егер саған жақсы төлейтін болса, тырапай ассаң да мейлің, риза болуың қажет. Солай емес пе, мырза?

	Жас жігіт күрсінгендей көрінді. Сильвен Шараccон жария еткен материалдық қарымта жүйесін онша қолдай қоймайтын, әкесін қалай ақтап алуға болатыны, қожайынның жұмысшыларға төлейтін ақшасы құрыған денсаулық пен күш-қуаттың орнын қалайша толтыра алатыны оған қайткенде де түсініксіз болатын.

	– Қазір оның жұмысшыларды жанықтырмайтыны таңғаларлық, — деп қосып қойды сөзуар бала. — Оларға қас қағым сәт тыным таптырмайтын. Есесіне жұмыс қайнап жатады! Бұл айқайлауын айқайлағанымен бәрін өзі істейтін біздің Жанилланың тірлігінен басқа нәрсе. Кардонне мырза орнынан тыпыр етпейді, есесіне бәрін көз жазбай қадағалап тұрады, жұмысшы әлдебір себеппен бөгеліп қалса, біреумен мылжыңдасып кетсе немесе қорқор тарту үшін, жә болмаса, одан да сорақысы, күн шыжып тұрғанда мызғып алу үшін қайласын былай лақтырып тастаса — сол бойда қасына жетіп келеді! «Әңгіме былай, – дейді ол барынша байсалды кейіпте. – Саған бұл жерде жөндеп шылым шегудің де немесе мүлгіп алудың да реті келе қоймас, жөніңді таба ғой. Үйіңе бар да рақаттанып ұйқыңды қандыр!» Сөйтіп, бір апта бойы, екінші рет ұстап алса – бір ай бойы жұмысқа жолатпайды, ал үшінші рет ұстаса біржола қуып жібереді.

	Эмиль тағы күрсініп алды: бұл әңгімеден әкесінің қанға сіңген қаталдығын танып тұрған, сөйтіп осынау амал-әрекетін ақтап алу үшін оның алға қойған мақсат-мұратын түсінуге тырысып жүрген.

	— Ау, мынау сол кісінің өзі ғой! – деп дауыстап жіберді бала Кардонне мырзаны нұсқап: өзеннің арғы бетінде тұрған, қара қоңыр түсті киім киген, ұзын бойлы адам сол болатын. — Өзенге көз салып тұр. Сел жүріп кете ме деп қорқып тұр-ау, сірә, ал өзі әманда оның бәрі бос сандырақ дейтін.

	— Сел деген су тасқыны ма? – деп сұрады осынау бейтаныс сөздің мағынасын енді ғана ұғына бастаған Эмиль.

	– Әрине, мырза. Бұл қатты нөсер кезіндегі су боранына ұқсас нәрсе. Бірақ нөсер сарқырап өткенімен сел әлі жүрген жоқ. Жан босқа байбалам салған болды. Алайда, мырза, судың деңгейі Тым төмендеп кеткенін көрдіңіз бе, кешегімен салыстырғанда әлдеқайда көп тартылыпты! Бұл жақсылықтың нышаны емес! Асығыңыз, әйтпесе басталып кетуі де мүмкін.

	Олар желдірте жөнеліп, өзеннің бір саласын еш қиындықсыз кесіп өтті. Бірақ шағын аралдың жарғабақты жағалауына көтеріле бергенде Эмильдің айылы үзіліп кетті де, атынан түсуіне тура келді. Мұны реттеу оңай шаруа емес-ті, оның үстіне ата-анасымен тезірек қауышуды ойлаған Эмиль тым асығыстық жасаған. Үзеңгіге аяғын сұққаны сол айылының әлгінде байлаған жері қайтадан босап кетті; айылды берік етіп жалғау үшін Шараccонға ноқтасының ұшын кесіп алуға тура келді. Мұның бәрі біраз уақытты алып, осымен әуре боп кеткен ол жолсерік бала әлгінде құлаққағыс еткен қасірет жайын естен шығарып алды. Оған қоса аядай аралды қалың тал басқан-ды, айнала-төңіректің бәрін көзден тасалап, ештеңе көрсетпей тұрған.

	Күтпеген жерден күннің күркіріне ұқсас күріл естілді. Және ол айтып жеткізгісіз шапшаңдықпен бұларға қарай жақындап келе жатты. Түк түсінбеген Эмиль көкпеңбек боп мөлдіреп тұрған аспанға қарады, ал баланың беті ақ қағаздай боп қуарып кетті.

	— Сел! – деп айқайлап жіберді ол. – Сел!.. Сақтаныңыз, мырза!

	Олар көсілте шауып аралды кесіп өтті. Бірақ тал тоғайынан енді шыға бергенде қарсы алдарынан сарғыш түсті көбікті толқын лақ етіп ақтарылды. Су жылқылардың кеудесінен келіп те қалған, қас пен көздің арасында салт аттылар айналадағының бәрін жалмап буырқанған ағынның қақ ортасынан бір-ақ шықты.

	Эмиль әрмен қарай жүре бергісі келген, бірақ жолбасшы оған жармаса кетті.

	— Жо-жоқ, мырза! – деп айқайлады ол. – Болмайды! Қарасаңызшы, қалай құтырынып кеткенін! Қандай бөренелерді әкеле жатқанын көрдіңіз бе?.. Енді адам да, айуан да құтыла алмайды бұдан!.. Тастаңыз тізгінді, мырза. Жануар, бәлкім, өзі жол тауып жан сақтар, ал біздің басымызды қатерге тігер жөнiмiз жоқ! Сайтан алғыр!.. Жағадағы тұғырларды шайып кетіпті!.. Еріңіз соңымнан, мырза! Тезірек еріңіз соңымнан, әйтпесе мерт боласыз!..

	Су иығына дейін келген Шараccон соны айтып, ылдымжылдым қимылдап ағашқа өрмелей бастады. Ағын одан әрмен Құтырынып, қас қағым сайын бір футқа биіктеп келе жатқан. Мұндай кездегі батырлық есуастықпен тең болатын, анасын еске түсірген Эмиль Сильвен баладан үлгі алғанды жөн көрді.

	— Онда емес, мырза, онда емес! – деп бақырды анау Эмильдің көктерекке жармасып жатқанын көріп. — Ол ағашты қойыңыз, оны сел бұйым ғұрлы көрмейді! Мұнда келіңіз, құдай үшін! Менің ағашыма шығыңыз!..

	Бұл ескертпенің әділдігін мойындаған Эмиль, — өйткені Сильвен үрейге бой алдырғанымен, өжеттігін де, серігін құтқармақ ізгі ниетін де жоғалтпаған еді, – бала өрмелеп ШЫҒЫп алған кәрі еменге қарай ұмтылды, сосын әжептәуір әуреленіп жүріп оның суға қарай еңкейіп тұрған жуан бұтағына тартылып мінді. Судың деңгейі үстіүстіне көтеріліп бара жатқандықтан бұлар да алас ұрған ағыннан құтылу үшін бір бұтақтан екіншісіне ауысып отырды.

	Сұрапыл күшпен сарқыраған сел саябырси қоймады; өздеріне пана болған ағаштың ұшар басына дейін дерлік шығып алған Эмиль алқапта болып жатқан жағдайды сол арадан анық көріп тұрды. Ата-анасы байқап қалар деп қауіптеніп жапырақ арасына дендеп ене түсті және көмек шақырмаққа оқталған Сильвенге Тыныш отыруға әмір етті. Ата-анасы, әсіресе шешесі, ұлдарының қандай халге тап болғанын білсе қатты қайғырып, назалана ма деп қорыққан-ДЫ. Апаттың барысын зер сала бағамдап, ағын су баққа жетіп, фабриканы кеулей түскен сайын ақырын-ақырын кейін шегіншектеп тұрған әкесін де көрді. Осындай салдары боларына сенбеген, тіпті қазірдің өзінде де сенгісі келмей тұрған бақытсыздықтан ықылассыз түрде шегiншектеп бара жатыр еді ол. Арада бірнеше минут өткенде Эмиль әкесінің сұлбасын терезе алдында, Кардонне ханыммен бірге тұрған жерінен ажыратты. Күртелері мен құрал-жабдықтарын шалшыққа тастай-тастай салған жұмысшылар қатерден бас сауғалап, биіктеу жерлерге ШЫҒып алуға тырысып жатты. Ал сұрапылға фабриканың төменгі қабаттарында жүрген жерінен ұшырағандар шатырға шығып кеткен-ді. Қираған дүниені қалпына келтірген кезде қосымша табыс табудан үмітті арам ойлы біреулер, бәлкім, сел жүргеніне іштей қуанса қуанған да шығар, бірақ азапты еңбектерінің нәтижесін дүлейдің қалай күйретіп жатқанын көріп тұрған көпшілігі өкінішке бой алдырған болатын.

	Тастар, шағыл тастар, таяуда жағылған сылақ кесектері, жақында ғана жонылған арқалықтар — жеткілікті дәрежеде берік ұстатылмаған нәрсенің бәрі қазір көбік атқан иірімде шырқ үйіріліп жүр еді. Тірек болудан қалған тұғырларынан жұлынған, жуықта ғана салынған көпірлер талқан боп қирап, жартылай суға кеткен бақтың арасындағы жолдармен оранжерея жақтаулары, гүл көшеттері отырғызылған жәшіктер мен қол арбалар, ағаш шоқтарын айналып өтіп, жөңкіле ағып бара жатты.

	Күтпеген жерден фабрика ғимараты жақтан жантүршігерлік айқай естілді. Құрылыс ағашы тиелген жойдасыз үлкен сал машиналар залына бар күшпен келіп соқтықты, сұрапыл соққыдан ғимарат шайқалып кетті, тіпті құлап түсе жаздап шақ қалды. Еркегі, әйелі, баласы аралас жиырмаға жуық адам бұл кезде шатырдың ұшар басында тұрған. Олар айқайлап, жылап жатты. Эмильдің маңдайын салқын тер басты. Өзі паналап отырған еменнің тамырымен жұлыну қатерінен гөрі, оны шатырда естері шығып ербең қаққан адамдардың тағдыр-талайы қатты абыржытып жіберген еді. Оларға қол ұшын беру үшін суға секіріп, жүзи жөнелуге де дайын болатын, бірақ сол арада Кардонне мырзаның үйдің кіре берісінде тұрып рупор арқылы айқайлаған әмірлі үнін естіді:

	— Сабыр етіңдер! Қазір сал барады! Бәріңді құтқарып алады!

	Қожайынның беделі зор екен, жұрт сабасына түсіп тынши қалды, Эмильдің өзі де ызбарлы айқайға еріксізден еріксіз мойынсұнуға мәжбүр болды.

	Аралдың ар жағынан да тап осындай жайсыз көрініс көзге шалынатын. Шаруалар жанұшырып малын аулаққа айдап бара жатыр, әйелдер балаларын шақырып әлек. Эмильдің есін шығарған өзектен өтер ащы айқайлар өзен жақтан естіліп жатқан; бірақ ол маңайды еменнің қалың жапырағы көзден тасалап тұр еді. Алайда көп ұзамай ол сәби баланы бір қолымен бауырына қысып алған еркектің қарсы беттегі жағалауға қарай жанталаса жүзіп бара жатқанын көріп қалды. Ол жердегі ағыс фабрика жанындағыдан әлсіздеу болатын, дегенмен сәт сайын дерлік тоғытып кетіп тұрған толқындармен арпалысу оған зор күшке түсіп жатқаны байқалатын.

	— Мен жүзіп барам! Көмектесем оған! – деп саңқ етті қатты толқып кеткен Эмиль, ағаштан түспекке оқталып.

	— Қойыңыз, мырза, қойыңыз! – деп айқайлап жіберді Сильвен оған жармаса кетіп. — Қарасаңызшы, анау судан шығып та бара жатыр... құтылды! Жүзіп бара жатқан жоқ... Лай балшықпен жүріп барады... Оңай тиген жоқ-ау оған! Ал балақайдың Дымы құрымаған: шайтанның баласындай шыңғырады. Байғұс балақан! Өй, неге жылайсың сонша, құтқарып қалды ғой сені! Мә, мына қызықты қараңыз, анау Жан ғой біздің! Баланы судан алып шыққан тап сол болмаса, ана дүниеде мені шайтандар отқа қақтасын! Иә, сол, тап сол, Мырза! Әрине, ол біздің Жан! Жүрегінің түгі бар екен! Ой-ой! Ана қараңыз! Әкесі қалай алғыс айтарын білмей тұр, шешесі Жанның аяғын сүйіп жатыр... ал оның аяғы балшыққа былғанған! Иә, мырза! Жан деген керемет мейірімді жан ғой! Ондай адамды күллі әлемнен таппайсың! Егер екеуіміздің мына арада омалып отырғанымызды білсе, ол бізді бұл жерден ә дегенде шығарып алар еді! Шақырсам ба екен?

	— Жайыңа отыр! Бұл арада бізге қауіп төніп тұрған жоқ, ал оған тағы да тәуекелге бас тігуге тура келеді. Иә, енді көзім жетті: ізгі жүректі адам екен ол. Аналар оның туысы ма?

	— Жоға, мырза, қайдан!.. Ол Мишо ғой. Олардың баласы маған қандай туыс болса, Жанға да сондай. Бірақ қай жерде қасіретті жағдай туындаса, Жан сол жерден табыла қалады. Біреулер адым аттаудан қорқып тұрғанда біздің Жан оттың ортасына ойланбастан қойып кетеді: оған түсетін көк тиын пайда жоқ бұдан, тіпті бір стақан шарап та бермейді жұрт. Ал енді Жанның біздің жақта қандай күй кешіп жүргені бір Құдайдың өзіне ғана мәлім. Оны мұнда тұрғызбайды!

	— Оған Гаржилесте суға кетіп өлуден басқа да қатер төніп тұр ма сонда?

	Сильвен жауап қайтармады, шамасы, артық сөз айтып қойғанына өкініп қалса керек.

	– Су тартылып барады!.. – деп дауыстап жіберді ол Эмильдің назарын басқаға аудармаққа. – Бір-екі сағаттан кейін үйге қайтуға да болады. Ал егер Кардонне мырзаға бармақ болсаңыз, ана бетке өту үшін әлі алты сағаттай күтуіңізге тура келеді.

	Бұл қуана қоярлық ахуал емес-ті; дегенмен ата-анасын мазалағысы келмеген Эмиль тоса тұруды ұйғарды. Әйтсе де, арада жарты сағат өтпей-ақ, жаңадан орын алған бір оқиға бұл шешімін өзгертуге мәжбүр етті. Тасқын жаулап алған биіктерін жалаңаштап жылдам тартылып бара жатқан, алайда өзен арнасынан асқан судан көл пайда болып Эмильді әкесінің үйінен бөліп тастаған еді. Осы көлдің арғы бетінен ол қожайын үйіне қарай бірі ерттелген, бірі ерттелмеген екі атты жетектеп келе жатқан жұмысшыларды көріп қалды.

	– Біздің жылқыларымыз, мырза! – деп айқайлап жіберді Сильвен Шарассон. -Біздікі! Тәуба, тәуба! Екеуі де аман екен! Асыл жануарым-ай! Суға кеткен болар дегем. «Ұшқынды» үйге алып барғанымда Антуан Мырза қалай қуанар екен! Сұлыны жесе сол жесiн! Бәлкім, Жанилла жомарттық жасап оған бірер уыс беріп те қалар. Ал сіздің Қарагеріңіз ше, мырза!.. Аман қалғанына қуанып отырсыз ба? Ол да суда жүзуге үйретілген бе еді?

	Мұның салдары қандай болатынын Эмиль тез түсіне қойды. Рас, Кардонне мырза атын бұрын ешқашан көрмеген – Эмиль оны жолда сатып алған-ды, - алайда баулды ашып, иесі кім екенін анықтаған соң көп ойланып жатпастан мұны өлдіге жоритындары анық. Осы маңайда екенін одан әрі жасырудың енді қажеті жоқ деп шешкен жігіт тасқынның үзілмес-тынбас күрiлiнен дауысын асырмаққа әлденеше рет талпыныс жасағаннан кейін ақыры фабрика ғимаратының шатырын паналағандардың назарын өзіне аударды. Сосын оларға өзінің қайда отырғанын Кардонне мырзаларға хабарлауды сұрады. Жаңалықты шатырдағылар біріне бірі жеткізіп жатты, сөйтіп ұзамай Эмиль шешесінің терезеден орамал бұлғап тұрғанын, әкесінің тасқын су ағысын кесіп өтпекке бел буып қарулы екі жігітпен бірге салға секіріп мінгенін көрді. Эмильге оларды тоқтатудың сәті түсті: даусы тасқынның күрiлiне тоғытылып кете бергендіктен әр сөзін бірнеше қайталап, қауіпсіз жерде отырғанын, өзіне кейінірек жүзіп келуге болатынын, ал қазір дереу фабрика ғимаратында оқшауланып қалған жұмысшыларды құтқару қажеттігін айтып айқайлады. Өтініші орындалған соң ғана, сөйтіп енді алаңдайтын ешкім қалмаған соң ғана ағаштан түсіп, сүрініп кетпесін деп тәпелтек Сильвенді сүйемелдеп, белуардан су кешкен күйі салға қарай қадам басты. Сел басталғаннан кейін үш сағат өткен соң жолаушыларымыз оты лаулап жанған каминнің жанында отырды, еңірей жылаған Кардонне ханым Эмильді қайта-қайта құшақтап сүйіп жатты, ал ханым туған ұлындай мейірлене қарсы алған Сильвен бала өздері бастан кешкен қауіп-қатер жайында аузы көпіріп әңгімелеуге кірісті.

	Эмиль анасын айрықша жақсы көретін; оған жан адамды теңгермейтін. Шешесін каникул кезінен бері көрмеген – оны екеуі Парижде, өздерінің ортақ әміршісі Кардонне мырзаның қашанғы қазымырлығы мен ұнжырға түсіретін үстемдігінен жырақта өткізген еді. Екеуі де бірдей еңсе көтертпес езгі зардабын тартып жүрген, бірақ бұл жайында бір-біріне ешқашан тіс жарып ештеңе айтпаған. Жаратылысынан биязы, мейірбан, жуас әйел Кардонне ханым ұлының бойында әкесіне тән қажыр-қайрат пен қайсарлық мол екенін, бірақ қағылез де қайырымды болуы себепті бұл қасиеттері әкесі екеуі белгілі бір мәселеде ұстаса қалса, ұлын талай өкінішке ұрындыратынын іштей сезетін. Сондықтан қандай жәбір көрсе де тіл қатпай төзумен жүретін, баға жетпес қуанышы, жалғыз ғана жұбанышы санайтын ұлына ештеңе білдірмеуге барын салатын. Жұбайының өзін үнемі жәбірлеп, қорлауына қақы бар деген ойдан Кардонне ханым мүлдем аулақ еді, алайда басындағы хал-ахуалға, құдды табиғаттың заңындай немесе діни қағидадай, үнсіз бойсұнатын. Анасының өзі үлгі көрсеткен осынау сөзсіз бағыну жасөспірім Эмильдің екінші болмысбітіміне айналған-ды, өйтпеген жағдайда пайым-парасаты оны наразылық білдіруге әлдеқашан-ақ мәжбүр еткен болар еді. Алайда жұрттың бәрі, — соның ішінде, ең алдымен шешесі, — әкесінің қит еткен талап-тілегінің бәрін бұлжытпай орындауға дайын тұратынын көрген баланың басқаша болуы мүмкін емес деген ойға орныққаны да рас-ты. Өзі өскен ортадағы осынау озбырлық ахуалы жабырқаңқы арманға берілу мен себепсізденсебепсіз жабығуға деген бейімділікті оның бойында бала кезденақ қалыптастырған еді. Сәби сезімін қорлайтын жайлардың керісінше нәтиже беретіні – табиғи заңдылық. Міне, осылай Эмиль де, әке езгісіне қарамастан, бұған дарытпақ болғандарына мүлдем қарама-қайшы бейімділіктерге ерте жастан бой ұрған-ды.

	Осынау екі түрлі мінез-құлықтың табиғи сəйкессіздігінің салдары хикаятымыздағы оқиғалар барысында жеткілікті дәрежеде ашып көрсетілмек, сондықтан мұны қазір түсіндіріп жатудың қажеті жоқ.

	Анасының әбігер көңілі сабасына түскенін көрген Эмиль әкесіне еріп селдің зардабынан болған шығын көлемін анықтауға шықты. Бүгінгі күн тап қылған теперішке қарамастан Кардонне мырза байсалды да байыпты қалпынан әсте айныған жоқ және түк ешқандай қынжылыс байқатпады. Әуестіктерін жеңе алмай, Мұның басындағы қияпаттың сұрықсыз сиқын өз көзімен көру үшін деревнядан асыға басып жеткен шаруалардың арасымен үнтүнсіз жүріп өтті. Біреулері сұрапылдың салдарына немқұрайды түрде, екіншілері шынайы жанашырлықпен, ал көпшілігі апат ашуын өзінен де, байдан да бірдей алатынын көрген кез-келген кедейдің бойында болуы ықтимал, еріксізден еріксіз туындайтын, бірақ сыртқа шыға бермейтін, қанағат сезімімен көз тігіп тұрғанДЫ. Шаруалардың барлығы дерлік селден зардап шеккен болатын: біреудің шөмелелеген шөбін, екіншісінің бақшасын, үшіншісінің қойын, өңгелерінің тауықтарын немесе жинап алған отынын шайып кеткен-ді; бір қарағанда түкке татымайтын залал секілді көрінгенімен, дәулетті фабрикант Кардонненің шеккен орасан зор шығыны оған қалай ауыр тисе, оларға да бұл соншалықты ауыр тиген. Әйткенмен кеше ғана гүрлеп тұрған осынау тамаша кәсіпорынның қалай қирағанын көрген олар торығып қалды – құдды өзі туындатар қызғанышқа қарамастан байлықта құрмет тұтуға лайық әлденендей бір қасиет бар сияқты еді.

	Кардонне мырза судың біржола тартылғанын күтіп тұрмады, жұмысты қайта жандандыруға әмір етті. Өзен алып кеткен материалдарды іздестіру үшін іргедегі шалғындарға адамдар жіберді, жұмысшыларға қайла мен күрек таратып беруді бұйырды, фабрика маңайын сел әкеп тастаған лай-балшық пен қоқыр-соқырдан тазартуды тапсырды, ал ғимаратқа бас сұғуға мүмкіндік туған кезде ішке бірінші боп кірді — апаттың салдарын алғаш көргенде пайда болатын «апырай» мен «әттеген-айларды» естіп құр босқа мазасызданғысы келмеген.





VI


	АҒАШ ҰСТАСЫ


	— Эмиль, қолыңа қарындаш ал, – деп бұйырды фабрикант ұлына; анау әкесі тағы бір пәлеге ұрынып қала ма деп қорқып соңынан еріп келе жатқан. — Байқа, қате жіберіп жүрме, қазір саған цифрларды айтамын... Біреу, екеу... Мұнда үш дөңгелек сыныпты... рама қирапты... машина бүлініпті... Үш мың... бес... жеті... жоқ, сегіз... Артығымен алайық, сол дұрысырақ болады... Жаз: сегіз мың франк... Бөгет бұзылған ба?.. Таңғаларлық нәрсе! Жаз: он бес мың... Оны беріктеу материалдан қайта тұрғызуға тура келеді... Мына жердің бұрышы кетіпті... Жаз, Эмиль... Жаздың ба?..

	Кардонне мырза осылайша бір сағат бойы шығынды есептеп, болашақта жұмсалатын қаражат сметасын жасаумен болды. Сосын ұлына қорытындысын шығаруға әмір етіп, жас жігіттің алаңғасарлықтан ба әлде алғаш айналысып тұрғандықтан ба, цифрларды жылдам есептей алмай жатқанын көріп иығын шыдамсыздана қомдаумен болды.

	— Болдың ба? – деп сұрады ол екі-үш минут дегбірсіздене күткеннен кейін.

	— Иә, әке... Шамамен сексен мың франк болады.

	— Шамамен дейсің бе? – деп қайталап сұрады Кардонне мырза қабағын шытып. — «Шамамен» дегеніңді қалай түсінуге болады?

	Баласына көзін сығырайта қарады, көзінен келемеш қылғандай бір ұшқын жылт етті.

	– Ағашта ұзақ қонақтағандықтан әлі өзіңе-өзің келе алмағансың-ау, – деді ол сосын. — Мен ойша есептедім және, ренжісең де айтайын, бұл есебім сен қарындаш ұшын шығарып үлгергенге дейін дайын болған. Шығын сексен бір мың бес жүз франк болады.

	- Көп қой! — деді байсалды көрінуге әрі мазасызданып кеткенін байқатпауға тырысқан Эмиль.

	— Мынадай өзеншік анадай құтырынады деп кім ойлаған, – деп сөзін жалғады Кардонне мырза, құдды бөтен біреудің шығынына есеп-қисап жасап жатқандай ұстамдылықпен. – Мұның бәрін қалпына келтіру көп уақытты алмайды. Әй, анда кім бар? Ана жердегі дөңгелектердің арасына белағаш қыстырылып қалыпты, ағыс бұлғақтатып тұр. Қане, тезірек алып тастаңдар, әйтпесе дөңгелектерді қиратып кетеді!..

	Жұмысшылар бұйрықты орындауға жұмыла кірісті, бірақ бұл оңайға түспейтін шаруа боп шықты. Дығал белағаш механизмге сығымдалып тұр екен. Жұрт қанша әуреленгенімен босқа арамтер болды.

	— Абайлаңыздар! Қолдарыңызды зақымдап алмаңыздар! — деп дауыстап қалды Эмиль еріксізден-еріксіз. Жұмысшылар мехнатын жеңілдетейін деген оймен өзі де кірісіп кеткен-ді.

	Ал Кардонне мырза тек айқай салумен ғана болды:

	— Тартыңдар! Итеріңдер! Бұл не? Қолдарыңа не болған сендердің?!

	Жұрт қара терге түскенімен ештеңе өнбеді. Сол сәт күтпеген жерден әлдекімнің:

	– Тоқтаңдар, жігіттер! Қане, былай кетіңдер! – деген даусы естілді. Оны Эмиль бірден таныды. — Өткізіп жіберіңдерші, өзімақ реттеп берейін оны!

	Жан соны айтып күйентені алды да, ешкім байқай қоймаған бір тасты тауып былай лақтырып тастады, сосын асқан ептілік танытып белағашты бар күшімен итеріп қалды.

	— Жайлап, жайлап, жарқыным! Машинаны сындырарсыз! — деп дауыстап жіберді Кардонне мырза.

	- Сындырсам Төлермін, – деп қарсылық білдірді шаруа қасақана қитыға сөйлеп. – Әй, қайдасыңдар! Мықты деген екі жігіт мұнда келсін! Итерейік!.. Осылай!.. Жіберме, Пьер... дұрыс, осылай!.. Тағы кішкене. Ал, кеттік! Гийом!.. Осылай!.. Жетер! Жетер... осы да!.. Қане, былайырақ ығысайын, әйтпесе аяғымды езіп кетерсің, сайтан алғыр! Дұрыс... итер!.. Қорықпа... ұстап тұрмын!..

	Осы арада жүргенінің, аузынан шыққан сөзінің өзі-ақ жұмысшылар жігерін жанығандай болған Жан машинаны қиратып кетер қаупі бар белағаштан арада екі минут өтпей-ақ құтқарды.

	— Жан, бері келіңізші, – деп шақырды оны Кардонне мырза.

	— Не үшін, мырза? — деді шаруа қыңыратқып. — Онсыз да бүгін көп жұмыс тындырдым.

	— Міне, сол үшін сізге бір стақан ең тәуір шарабымды ұсынҒЫМ келеді. Бермен жақындаңыз, сізбен сөйлескім кеп тұр... Эмиль, айтшы шешеңе, малага әкелуге әмір етсін.

	– Бұл сіздің ұлыңыз ба еді?! – деп дауыстап жіберді Жан Эмильге елжірей көз тігіп. – Егер бұл сіздің ұлыңыз болса, онда барайын қасыңызға: меніңше, бұл жайсаң жігіт секілді.

	— Иә, ұлым – жайсаң жігіт, – деп жауап қатты Кардонне мырза Жан Эмильдің қолынан шарап толы стақанды алып жатқан кезде. – Өзіңіз де жаман адам емессіз және соны дәлелдейтін уақытыңыз да болды, бірақ соңғы екі айдың ішіндегідей түрде емес, басқаша түрде.

	— Кешірім өтінем, мырза, — деп қасарысты, айналасына алақтай қарап алған Жан, — мен қайта тәрбиелеуден кеткен адаммын, оның үстіне мұнда сіздің ақыл-кеңесіңізді тыңдау үшін келгем жоқ - уағызыңыздан адамның тұла бойы түршігеді. Сіздің денсаулығыңыз үшін, Кардонне мырза! Сау-сәлемет болыңыз, жігітім! Көңіліңізге келетін біраз сөз айтқам кеше. Ренжіп қалған жоқсыз ба маған?

	— Қоя тұрыңыз, – деді Кардонне мырза оған. – Еңбекақыңызды алыңыз да үңгіріңізге тарта беріңіз.

	Соны айтып Жанға алтын теңге ұсынды.

	— Керек емес маған ақшаңыз, алмаймын! – деп шорт кетті Жан ұсынылған қолды шынтағымен әрі итеріп. – Нәпақа табайын деген ойым болған жоқ, оны білуге тиіс едіңіз, сізге жағынайын деп те мықшыңдағам жоқ мына арада. Бар-жоғы жұмысшыларыңыз текке тер төкпесін дедім. Оның үстіне, жұмыстың ыңғайын біліп тұрсаң, оны оңдырмай жатқанын көргенде жының келеді. Мінезім қызбалау, сондықтан сұрасын мейлі, сұрамасын мейлі кірісіп кетем!

	– Бұл рас. Және аяқ баспайтын жерге аяқ басып тұрсыз, – деп салды Кардонне мырза, шаруаны тыйып тастауға ниеттенгендей. — Жан, бұл жақсылықпен бәтуаласуға болатын ең соңғы қолайлы сәт: соны пайдаланып қалыңыз, әйтпесе кейін өкінесіз! Епсектілігіңіз бен зеректігіңізге былтыр осы жаққа келгенде-ақ көңіл аударғам. Жұмысшылар да, шаруалар да сізді сыйлайды, адалдығыңызды айтып тауыса алмайды. Осы себепті сізге ағаш ұстасы атқаруға тиісті барлық жұмысты тапсыруға және күнделікті ақы ретінде болсын немесе кесімді ақы ретінде болсын, бірақ тек бір өзіңізге ғана, екі есе еңбекпұл төлеуге ұйғарғам. Ал сіз жауап ретінде жоқтан өзгені айтып шатып кеттіңіз. Шамасы, менің екі сөйлемейтінімді ұмытып қалғансыз-ау.

	– Жоға, мырза, көңіліңізге келмесін, онда әңгіме басқаша болған. Онда мен жұмысыңызға зәру емеспін, маған жұмыс поселкенің өзінде-ақ жетіп артылады, деп жауап қатқам.

	- Өтірікті соқпаңыз! Ілдалдалап жүргенсіз, ал қазіргі жағдайыңыз одан да мүшкіл. Қарызыңызды қайтара алмай үйіңізден қашып кеттіңіз. Шеберханаңызды тастап, түз тағысы құсап тауда бой тасалап жүрсіз.

	— Айтар болсақ шындықты ғана айтайық! – деп көкірек көтере жауап қатты Жан. — Қарыздың бұған қатысы жоқ. Ешкім мені, өзіңіз айтып тұрғандай, қарыз үшін қудалаған емес! Мен адал да басaлқaлы адаммын, деревняда немесе күллі осы өңірде мені біреуге қарыз екен деп жан баласы айта алмайды! Сұраңыз жұрттан!

	– Ау, сізді тұтқынға алу жөнінде үш мәрте бұйрық берілді ғой, екі ай болды жандармдардың іздеп жүргеніне - рас, әлі қолға түсіре алған жоқ.

	- Олар мені ешқашан қолға түсіре алмайды. Жүре берсін солай! Ол батырлар салт атпен Крезаның бергі жағасымен жортуыл жасасын, ал бұл кезде мен оның арғы жағасымен жаяу қыдырыстап жүрем. Несі кетеді олардың! Таза ауамен Тыныстап, тындырмаған істі тындырдым деп бөсетіндері үшін жалақы алады! Несін аяйсыз оларды! Оларға, мырза, үкімет ақша төлейді, ал егер мен үкіметке мың франк ШЫҒЫн келтірсем одан ол кедейлене қоймайды. Бұл рас қой, сот маған осындай үкім шығарды ғой: мың франк төле немесе түрмеге отыр, деді емес пе!.. Сізді, жігітім, өмірде осындай бір жарлы-жақыбайдың бар екені, оның біреуге залал келтірмегені өз алдына, ғұмыр бойы жақсы адамдарға қолынан келетін жақсылығын жасауға тырысып келе жатқаны, алайда оны құдды қашқын ұры-қары тәрізді қолға түсірмек боп қуып жүргендері таңғалдырып тұр ма? Дәулетті адам болсаңыз да жүрегіңіз мейірімге толы екен – себебі әлі жассыз ғой. Ендеше, не үшін күнәлі болғанымды біліп қойыңыз! Сырқаттанып жүрген танысыма өз шарабымның үш бөтелкесін біреуден беріп жібергем, акциздік жалдаптарымыз сол үшін мені тергеудің астына алды: шараппен сауда жасайсың, салық төлемейсің, дейді. Ал мен өтірік айтып қорлануды білмейтін адаммын – шенеуніктерге мәймөңкелеп, олармен бәтуаға келудің орнына ақиқат шындықты айтып тұрып алдым: бір тамшы шарап сатқам жоқ, сондықтан айыппұл төлеуге тиіс емеспін, дедім. Міне, сол үшін олар маған, өздерінің айтуынша, болмашы ғана сома – бес жүз франк айыппұл төлеуге үкім етті. Болмашы ғана сома, дейді! Бес жүз франк! Бұл деген бір жылдық еңбекақым ғой! Және бар-жоғы үш бөтелке шарап үшін! Ол өз алдына, әлгі сыйлық алған танысымды да жауапқа тартты. Әсіресе осы ызамды келтірді. Айыппұл төлейтін жағдайым жоқтығы себепті үйдегі дүниемнің бәрін талан-тараж Ғып сатып жіберді, тіпті ұсталықпен айналысатын құрал-жабдықтарымды да алып кетті. Ендеше нан тауып жеуге жәрдемі жоқ кәсіп үшін неге салық төлеуге тиіспін? Сондықтан төлеуден тыйылдым... Бір жолы күнделікті ақы алатын жұмыста болғам, сол жерде тағы бір шатаққа іліктім: мэрдiң хатшысымен керісіп қалдым да, істі боп жүргенімді ұмытып жұдырықпен бір қонжиттым... Не істерсің енді? Нан да табылмады жейтін. Мылтығымды алдым да арша бұталарының арасынан бір қоянды атып түсірдім. Бұрын біздің жақта зиянкес аңшылық әдеттегі нәрсе болатын, заңға қиғаш келеді-ау деп ешкім қиналмайтын: төңкерістен кейін бұрынғы қожайындар бұған онша мән бермеді, кейде тіпті қызық қуып бізбен бірге аңшылыққа да шығатын.

	– Соның бірі – Антуан де Шатобрен мырза, бұл кәсібін әлі күнге дейін қойған жоқ, – деп мысқылмен Мырс етті Кардонне-әке.

	— Онда шаруаңыз қанша? Сіздің жеріңізден аулап жүрген жоқ қой! — деп шаруа ашуланып қалды. — Несін айта берейін. Бір түз қоянын атып алдым, екі үй қоянын қақпанға түсірдім. Сол жерде тағы тұтылдым, айыппұл төлеуге және абақтыда отыруға үкім шығарды. Бірақ олардың «мейманханасына» бара жатқан жолда, полицейлерді тақырға отырғызып тайып тұрдым. Содан бері өз білігімше тірлік кешіп келем. Кісен сүйретіп жүргім келмейді.

	– Қалай тірлік кешіп жүргеніңізді білеміз, – деді фабрикант кекесінмен. – Тәулік бойы тыным таппай жортумен боласыз, зауқыңыз соққанда зиянкес аңшылықпен айналысасыз, күнбе-күн жаңа орында – көбінесе ашық аспан астында түнейсіз. Кейде сізді Шатобрeндe паналатады — өйткені шешеңіз Антуан мырзаның сүтанасы ғой. Көмектесіп жүргені үшін оны айыптамаймын, алайда оның сізге жұмыс істеп, орнықты өмір сүруге кеңес бергені жөн болар еді... Жә, жетер, Жан, қысыр әңгімені қояйық, енді менің сөзіме құлақ салыңыз. Сізге жаным ашиды, сондықтан сізге кепіл болам, сөйтіп бостандық аласыз, қауіп-қатерден құтыласыз. Бірнеше күн түрмеде отырасыз – әншейін сырт көз үшін ғана. Мойныңыздағы барлық айыппұлды төлеймін, сөйтіп еңсеңіз тік, еркін жүретін боласыз. Түсіндіңіз бе?

	- Дұрыс, әке, мұныңыз! – деп дауыстап жіберді Эмиль. – Қандай әділ де ақпейіл адам едіңіз! Көрдіңіз бе, Жан! Алдадым ба сізді?

	— Сендер өзі танысып та алғанбысыңдар? – деп сұрады Кардонне мырза.

	— Иә, әке, – деді Эмиль алып-ұшып. – Жан кеше маған біраз көмек көрсетті, бірақ бүгін таңертең суға батып бара жатқан сәбиді басын қатерге тігіп құтқарып қалғанын көргеннен кейін оны бұрынғыдан да бетер жақсы көріп кеттім. Жан, әкем айтып тұрған ұсынысты қабыл алыңыз, мән-мағынасыз Мығымсуыңыздан пайда жоқ.

	— Бұл жақсы нәрсе, Эмиль мырза, – деп жауап қатты ағаш ұстасы, – әкеңізді қатты сыйлайды екенсіз, бұл жақсы нәрсе. Мен де әкемді сыйлайтынмын. Алайда басын ашып алайық, Кардонне мырза, бұл үшін маған қоятын шартыңыз қандай?

	— Қарауымда ағаш ұстасы болып істейсің, – деп жауап қатты фабрикант. — Жұмыстарға жетекшілік етесің.

	– Кәсіпорныңыздағы жұмыстарға ма?! Қыруар адамды қайыршылыққа ұшырататын кәсіпорындағы жұмыстарға ма?!

	– Жоқ, барлық жұмысшыларымның, соның ішінде өзіңнің де игілігің боп табылатын кәсіпорындағы.

	– Амал қанша! – деді Жан, екі ойлы боп азды-кем тұрғаннан кейін. — Мен бармасам бәрібір басқа біреуді аласыз, оған кедергі келтіру қолымнан келмейді. Мың франкты өтеу үшін қол астыңызда жұмыс істеуге дайынмын. Бірақ күнбе-күнгі тапқаным қарызымды өтеуге кетсе тамақты маған кім береді?

	– Тамақты саған мен берем — өйткені күнделікті еңбекақың үштен бірге өседі ғой.

	– Үштен бір деген аздау болады: киінуім де керек. Киімім әбден тозып бітті.

	— Жарайды, екі еселейік! Осы арадағы баға бойынша сен күніне отыз су, яғни бір жарым франк алатынсың. Мен саған үш франк берем! Жартысы қолыңа тиеді, қалғаны қарызыңды өтеуге кетеді.

	— Апырай, ә!.. Оны өтеп біткенше қашан! Қаласаң да, қаламасаң да төрт жыл бойы қамытқа жегілуіңе тура келеді!

	— Қателесесің! Екі жылдан кейін құрылыс аяқталып та қалар.

	— Сонда қалай, мырза? Апта бойы, демалмастан күнбе-күн жұмыс істеуім керек пе?

	— Әлбетте. Жексенбі күні ғана демаласың.

	— Жексенбі жайында әңгіме жоқ қой!.. Ал сонда апта ішінде көңілім қалай соқса солай өткізуіме болатын бір-екі бос күн шықпай ма?

	– Байқаймын, Жан, әбден жалқауланып алыпсың! ҚаңҒЫбастықтың салдары ғой бұл да!

	– Қойсаңыз етті! – деп бөліп жіберді оны ренжіп қалған балташы. – Жалқау мына өзіңіз! Жан ешқашан қол қусырып қарап отырған жоқ! Ал енді алпыс жаста өзгеру қиын. Бірақ білесіз бе, мынадай бір ойым бар еді, келіскенім де содан: өзіме шағын үй салып алсам деп ем. Үйімді сатып жіберді емес пе, енді өзім, өз қолыммен, өз талғамыма сай жаңа үй тұрғызсам деймін. Сондықтан маған аптасына құрығанда бір бос күн керек.

	— Ондайға жол бере алмаймын, – деді фабрикант үзілді-кесілді түрде. – Саған үйдің қажеті жоқ, құрал-жабдық та керек емес; менің үйімде ұйықтап, менің үйімнен тамақ ішіп, менің құралжабдығыммен жұмыс істейтін боласың! Сен...

	– Жетер!.. Демек, жеке меншігіңізге, құлыңызға айналады екем ғой! Мың алғыс сізге, мырза, жөнiмдi табайын!

	Соны айтып Жан есікке қарай бет алды. Эмильге әкесі қойған шарт шамадан тыс қатал көрінді, бірақ Жан мұны қабылдамаса, оны одан да зор қиыншылық күтіп тұрған-ды, сондықтан екеуін бітістірмекке тырысты.

	— Жан, туысқан! – деп саңқ етті ол, балташының жолын бөгеп. — Ойланыңызшы, өтінем сізден! Екі жыл ә дегенде өтіп кетеді, ал сіз бұл уақыттың ішінде азын-аулақ қаражат жинап аласыз. Оның үстіне, — деп қосып қойды ол әкесіне өтініш білдіре көз тастап, — оның үстіне, тиісті еңбекақы төлеумен бірге әкем ас-суыңызды да өз мойнына алғалы тұр.

	— Рас па? – деп қайталап сұрады Жан. — Мақұл, солай-ақ болсын, – деп жауап қатты Кардонне мырза.

	— Міне, көрдіңіз бе, Жан! Киім дегеннің жарасы жеңіл! Киім жағынан сізге шешем екеуіміз көмектесеміз. Сонда екі жылдан соң қолыңызда таза мың франк болады. Шағын үйге әбден жетеді. Бойдақсыз ғой, солай ма?

	– Әйелім дүние салды, мырза, – деді Жан күрсініп, — ал балам соғыста қаза тапты.

	– Басқадай жағдайда апта бойы тапқаныңның бәрі күнелтісіңе кетер еді, – деді Кардонне-әке сол бұрынғы басaлқaлы қалпымен, — барлығын шашып жіберер едің, сөйтіп арада жыл өткенде үй де сала алмас едің, ақша да жинамас едің.

	— Маған соншалықты жаныңыз ашып тұр ғой! Неліктен екен, ә?

	– Себебі басқа шаруаға алаңдай берсең жұмыс жөнді жүрмейді, керек кезде сені табу қиын болады. Ал екі жылдан кейін маған қажетің де болмай қалады. Сенің орныңа басқа біреуді алам.

	— Алайда жөндеуге қатысты жұмыстар сізден қашан да табылады емес пе. Сізді жұтатқалы жүр деп ойлайсыз ба мені?

	— Күткеннен гөрі жұтап қалған жақсы.

	– Еңбегіміздің жемісін тезірек жинауға асығып тұрғаныңызды қарашы! Жарайды енді! Маған аптасына бір бос күн және құралжабдық беруге уәде етіңіз.

	— Көрдіңіз бе, қалай қиылып тұрғанын! Бір бос күн беріңізші оған, әке!

	— Оған жексенбі күнін берем.

	— Ау, жексенбіде демалуым керек қой! – деп шаңқ етті ашу Қысқан Жан. — Мәжуси емеспін ғой! Жексенбі күндерінде мен жұмыс істемеймін. Бұл бақытсыздық әкеледі, мырза – жұмысты кері кетіруім мүмкін: өзімдікін де, сiздiкін де.

	— Жарайды, әкем сізге дүйсенбіні де қоса береді...

	— Жапшы аузыңды, Эмиль! Дүйсенбі жайында әңгіме жоқ. Ондайға жол бере алмаймын! Мұның қандай адам екенін білмейсің ғой: аңғарымпаз жан, қашан да әйтеуір бірдеңе жасаумен шұғылданып жүреді, онысы кейде сәтті боп, көбінесе жай далбаса боп шығады. Не болса сонымен айналысуға құштар: бүгін ол балташы, ал ертең – бағалы ағаштан жиһаз жасайтын ұста. Ал, енді шебер екені шебер! Бірақ басына әлденендей бір ой келе қалса бұдан асқан ұшқалақ, бұдан асқан алаңғасар адам жоқ! Өнімді жұмыс жайында айтпаса да болады!..

	— Бұл суреткер ғой, әке! – деді көзі жасаурап кеткен Эмиль күлімсіреп. – Талантқа аздап жанашырлық білдірсеңізші!

	Кардонне мырза ұлына жақтырмаған кейіппен қарап қойды.

	— Балам! – деді жігітті қолынан алған Жан өзіне тән қарапайымДЫҚпен және сабырын жоғалтпас сарабдалдықпен. -Бұл шын сөзің бе әлде мені мазақ қылғаның ба, оған көзім анық жетпей тұр, бірақ сен шындықты айттың! Мұнда айналысып жүрген шаруаларымда ойымнан қосатын нәрсем шаш-етектен. Деревняда, достарымның — Антуан мырзаның, священниктің, мэрдің немесе өзім сияқты жарлы-жақыбайлардың үйінде жұмыс істеген кезімде олар маған: «Қалай істегің келсе солай істе, бауырым. Өзің ойлап тауып, қисынын келтіре бер! Жұмыс ұзаққа созылар, бірақ сапасы жақсы болады!» деседі. Міне, сонда жұмысты айызың қанып істейсің! Жаның рақатқа бататыны сонша, күннің қалай өткенін, кештің қалай батқанын байқамайсың. Шаршайсың, қара суға түсесің, кейде тіпті өлесі боп қажып-таласың, есесіне бір саптыаяқ шарап сiмiрген маскүнемдей мырғамға батасың! Өмірімнің қуанышы да міне осында. Мейлі, күліңіз, келеке етіңіз мені, Кардонне мырза. Бәрібір қолға түсіре алмайсыз мені. Құй жандармдармен, құй гильотинамен5 қорқытсаңыз да қолға түсіре алмайсыз!.. Жаның мен тәніңді екі жылға сат дейсіз бе?! Мен не айтсам соны орындайсың, ал өзің жақ ашпайсың дейсіз бе?! Мені ғой сіз жақсы білесіз, мен де білем сізді. Сіздің әміріңізсіз жерге қазық екеш қазық қағуға да болмайды. Демек, қара жұмысшыға айналып, Гаржилестегі монахтар қарауында болған марқұм әкем сияқты зорығып өлуім керек екен ғой, ә? Жоға, құдай сақтасын! Мұндай бірсарынды, түкке тұрғысыз жұмысқа жанымды сатпаймын! Байырғы таныстарым үшін, өзім үшін жұмыс істейтін ең болмаса қосымша бір бос күн берсеңіз екен-ау – ол да жоқ!

	— Болмайды да! – деп шорт кесті зығырданы қайнаған Кардонне мырза, себебі өзінің де бойындағы суреткерлік намыс оянған болатын. — Жоғал, көрінбе көзіме! Алтын теңгеңді ал да қараңды батыр! Сені дарға асып өлтірсе де мейлі!..

	– Қазір дарға асу жазасы берілмейді, мырза, – деп қарсылық білдірді, теңгені лақтырып жіберген Жан. — Ал тіпті асса да мейлі — жендеттердің қолына түскен адал адамдардың алғашқысы мен емес шығармын!..

	– Эмиль, — деді Кардонне мырза ұлына шаруа шығып кеткен бойда, — күзетшіні шақырып келші. Әне, қолында айыры бар, есіктің кіре берісінде тұр.

	— Не істегелі жатырсыз, әке? – деп үрейлене үн қатты Эмиль.

	— Оны ақылды, әдепті болуға, еңбек етуге, орнықты, бақытты болуға баулығалы жатырмын. Түрмеде бір күн түнеп шықса ертеңіне әлдеқайда тілалғыш болады, сосын оспадарсыз өркөкіректіктен арылтқаным үшін кейін маған өзі-ақ алғыс айтады.

	— Ау, әке, адамның бас бостандығына қол сұққалы тұрсыз ғой!.. Қақыңыз жоқ ондайға!..

	— Бүгіннен бастап мен — мэрмін, менің міндетім – қаңғыбасты тұтқындау. Бар, Эмиль, әйтпесе өзім барам...

	Эмиль әлі қобалжып тұрған. Құйттай да болса қарсылық білдіргенді суқаны сүймейтін Кардонне мырза ұлын былай итеріп тастады да, бөлмеден шыға жөнелді: Гаржилесте туыпөскен, мамандығы бойынша балташы, қазіргі кезде нақты тұрақмекені жоқ Жан Жапплуды тұтқынға алу жөнінде жергілікті әкім ретінде бұйрық бермекші еді.

	Бұйрық селолық күзетшіге онша ұнаған жоқ, Кардонне мырза оның әлпетіне қарап әрі-сәрі боп тұрғанын аңғарды.

	— Кайо, — деді ол дауысын қатайтып, — ал, таңда өзің: не бір аптаның ішінде жұмыстан босайсың, не жиырма франк сыйлық аласың.

	— Мақұл, мырза, — деді Кайо, сосын қаруын оңтайлап алып, жолға түсіп тартып берді.

	Ол қашқынды деревнядан шыға берістен — мылтықтың оғы екі атылғанда жететіндей жерден қуып жетті; бұған таңырқауға болмайтын, өйткені ауыр ойға беріліп басын тұқыртып алған Жан жай басып жүріп бара жатқан.

	«Ақымақтыққа салынбасам, – деп ойлап еді ол, - тап қазір жаным жай табатын жайлы орынға жайғасар ем, ал енді қазір қайтадан қайыршылық қамытын киюге, жартастар мен тікенекті жыныс арасында қасқыр тәрізді тентіреп жүруге, өзімді әманда құшақ жая қарсы алатын, тарығып қалғанына қарамастан қашан бармайын, ас-суын алдыма қоятын ақкөңіл Антуанға салмақ салуға мәжбүрмін; қаншама шіл, қанша қоян апармайын, бәрібір оған қарыздармын... Топырағында аунап өскен, барлық досжараным қалған туған деревняммен мәңгіге қоштасам-ау деген ойдан жүрегім сыздайды; ал мен болсам басын қатерге байлап бір үзім нанға ұрлана басып жақындап келе жатқан аш төбетке ұқсап шет жағалап жылыстап барам. Жерлестерімнің бәрі маған мейірімділік білдіреді, жасауылдар зәрезап қылмаса түнеп шығуыма да кеңшілік жасар еді».

	Кешкі мінәжатқа шақырған қоңырау дауысы құлағына шалынған кезде Жан осылай ойлап келе жатқан; еріксізден еріксіз ағытылған көз жасы күнге тотыққан бетімен төмен сорғалай бастады.

	«БіздіңГаржилестегідей дауысы сыңғырлаған әсем қоңырауды он лье қашықтағы айнала-маңның еш жерінен таппайсың», деп ойлады ол.

	Тап жанындағы долана бұталарынан сайрауық торғайдың шықылықтаған үні естілді.

	— Қандай бақыттысың! – деді Жан оған қарап. — Сол араға ұя салуыңа, төңіректегі ормандарға ұшып баруыңа, кез келген бақтан жеміс-жидек шоқуыңа болады және саған ешкім хаттама толтырмайды!

	— Хаттама... жайындағы айтқаның өте орынды, – деді кенет арт жағынан әлдекім. – Заңның атынан тұтқындаймын сені!..

	Соны айтып Кайо Жанды жағасынан ала түсті...





VII


	ТҰТҚЫНДАУ


	— Бұл сен бе? Сенбісің, Кайо?! – деп дауыстап жіберді аң-таң болған балташы: сірә, Брут қарнына қанжар ұрғанда Цезарь да тап осылай таңырқанса керек.

	— Иә, тап сол күзетші Кайо деген мен болам! Заң атымен!.. — деп бақырып жіберді Кайо таяу маңда жүрген біреулер болса естісін дегендей. Сосын сыбырлап: — Қашып құтыл, әкетай! Бол тез! Мені итеріп құлат та, зыт! – деді.

	— Қой әрі! Қарсылық көрсетті деген желеумен шатаққа одан әрі Шырмaтылсын деймісің? Жоға, Кайо, мұның болмайды. Сорлы-ау, сен қалай жандарм боп жүрсің? Мені – отбасыңның жақынын, кіндік әкеңді тұтқынға алмақпысың?

	— Ау, сені тұтқындайын деп тұрмын ба мен?! – деп налыды Кайо сыбырлай сөйлеп. Сосын бар дауысымен: — Қане! Ер соңымнан, әйтпесе жұртты көмекке шақырам! – деп ақырып жіберді. – Бол енді, Жан әкетай, тезірек жөніңді тап; көз қылу үшін періп жібер, мен құлап түсейін...

	— Жоға, достым Кайо, сені қызметтен қуады, одан соң ел арасында қоян жүрек қорқақ деген атың шығады. Мұндай іспен айналысуға тәуекел еткен екенсің, ақырына дейін жеткіз. Сені қорқытқан болар, мәжбүр еткен шығар деп ойлаймын... Ана Жариж мырзаның мұндай әділетсіздікке қалай барып жүргеніне қайранмын!

	— Жариж мырза қызметінен түсіп қалды ғой! Қазіргі мэр – Кардонне мырза.

	- Ә, енді түсінікті болды!.. Саған жұдырық жегізгенде көретін едім! Жұмыстан кету жөнінде неге бірден арыз бермедің?

	- Дұрыс айтасың, Жан әкетай!.. – деп қоштады оны ұнжырғасы түсіп кеткен Кайо. — Берем арызымды, оған күмəнің болмасын... Ал, енді қаш!..

	– Қаш, Жан!.. Ал, сен тоқта! Қозғалма орныңнан! – деді бұтаның тасасынан шыға келген Эмиль Кардонне. – Қане, туысқан, құлағың кеп тұрса құлай ғой! – деп қосып қойды ол асқан ептілікпен Кайоны аяғынан шалып жіберіп. – Әкем жолыңды кім тосқанын сұраса мен екенімді айт.

	— Тәуір ақыл! – деп бұрқылдады Кайо, ауырып кеткен тізесін уқалап тұрып. – Әкеңіз абақтыға қамауға әмір етсе өзіңізден көріңіз!.. Аяғымды ауыртып жібердіңіз, шөпке құлағанымда жақсы болатын еді. Қашып кетті ме ана кәрі шөңге?

	— Жоға, – деп жауап қатты жотаға көтеріліп үлгерген, бұлардан біраз жерге жырақтап кеткен Жан. — Мың алғыс сізге, Эмиль мырза, бұл жақсылығыңызды ешқашан ұмытпаспын. Тағдыр-талайым осындай болғандықтан бойсұнар да едім, алайда мәселе жалғыз тек заңға ғана тіреліп тұрмағанын, бұл іске әкеңіз араласып зымияндық жасағанын естігеннен кейін мұндай екі жүзді, жауыз адамның ырқына көнгенше өзенге тоғытылып өлгенім жақсы деп шештім! Өзіңіз жайында ондай әңгіме жоқ, бірақ анадан әлдеқайда жақсы əкеге лайық едіңіз! Сіз ақжүрек адамсыз, жер басып жүрсем...

	— Жоғал, қараңды батыр! – деп айқайлады Эмиль оған қарай жүре түсіп. — Менің көзімше әкем жайында жатқаныңды қой. Саған айтатын нәрсем баршылық, бірақ қазір оның реті жоқ. Ертең кешке Шатобренге келесің бе?

	— Барам, мырза. Тек абайлаңыз, онда баратыныңызды біреу біліп қойып жүрмесін, сосын қақпаның қасында тұрып мен жайында қатты дауыстап сұрамаңыз. Сіздің арқаңызда абақтыға қамалмай аман қалдым – соның өзі неге тұрады.

	Соны айтқан ол қас қағымда көзден ғайып болды. Кері бұрылған Эмиль Кайоның есінен танып қалған кісіше жерде сұлап жатқанын көрді.

	— Не болды саған? – деп сұрады қорқып кеткен жігіт. — Қатты соқтым ба? Бір жеріңе зақым келтірдім бе?

	— Жоға, мырза, – деді қуаяқ. – Бірақ біреу-міреу келіп басымды көтергенше осылай жата тұрғаным дұрыс, әйтпесе таяқ жеп қалғаныма ешкім сенбейді.

	— Ондайдың қажеті қанша? Өз мойныма алам ғой бәрін, – деді Эмиль шамданып. — Бар, әкеме айт, қарсылық көрсетіп, Жанды тұтқындауға мүмкіндік бермеді де. Қалғаны менің шаруам.

	— Жоға, мырза, одан да сіз алға түсіңіз, ал мен аяғым майып болған кісіше соңыңыздан сүйретілейін. Өйткені жүгіріп барсам, сізді аяғымды сындырып кетті, оған ештеңе істей алмадым десем, әкеңіз бұған сенбейді, қызметімнен қуып жібереді.

	- Қане, әкел қолыңды, сүйен маған, бірге жүрейік, – деді Эмиль. — Табылған ақыл, мырза! Тұла бойым қақсап тұр!.. — Шынымен-ақ па? Көмек керек пе саған? — Жоға, мырза! Әншейін айтам.

	— Ау, жол болсын! – деді Эмильге сүйеніп келе жатқан күзетшіні көрген Кардонне мырза қатуланып. – Жан қарсылық көрсетіп, сен сүмелек таяқ жеп қалдың ба? Ал, қылмыскер қашып құтылды ма?

	— Кешірім өтінем, мырза, қылмыскердің бұған қатысы жоқ. Ұлыңыз жанымыздан өтіп бара жатып мені итеріп қалды... әдейі емес, әрине... Қашқынды енді ұстағалы тұрғам, күтпеген жерден сарт етті!.. Теңселіп кеттім!.. Беткеймен жиырма қадамдай төмен домаладым. Жас жігіт қатты қапаланып қалды. Жүгіріп кеп мені ұстай алды... әйтпесе өзенге барып шолп етер едім; өйтсем суға местей боп тояр едім!.. Ал мұның пайдасын Жапплу әкей көрді! Соңынан ұмтылайын десем орнымнан тұра алмаймын, аяғымды да, қолымды да қозғалта алмаймын... Анау қашып кетті!.. Маған бір стақан шарап ішуге мархабат етсеңіз ептеп ес жияр ем, әйтпесе тұла бойым түгел салдырап тұр...

	Тақыстығы түрінен сезіліп тұрғанымен қатардағы бұл шаруаның тапқырлық танытуға келгенде өзінен әлдеқайда шебер боп шыққанын, мына істің мән-жайын өзінен гөрі нанымдырақ баяндап бергенін Эмильдің мойындамасқа амалы қалмады. Жігіт қобалжып, Кайоның айтқанын растауға дайын тұрған, бірақ әкесінің бәрін байқап, аңғарып қоятын көзқарасынан мұның үнсіз куәлік етуіне көнбейтінін, оны сендіру үшін Кайо ағайындай мəттақам болу керегін түсінді.

	– Бұл не былжырақ? Не болды? – деп сұрады Кардонне мырза қабағын шытып. — Қашаннан бері ұлым әумесер әңгүдік еді? Сендерге қалай ұшырасып жүр ол?! Ал өзің ше?.. Егер аяғыңды тең басып тұра алмайтын болсаң, бір рет итергенге бола сүрініп, сұлы салған дорбадай домалап кетсең, онда мас болғаның да сенің! Шыныңды айт, Эмиль: Жан Жапплу мынаны ұрып кеткен шығар, бәлкім, жыраға итеріп жіберген болар, сосын сен... Неменеге күліп тұрсың? Балалыққа салынып не көрінді саған!.. Бұл істі Қызық көріп милaу Кайоға көмектеспек болдың ба? Сосын оның қасақана жіберген қателігін өз мойныңа алып тұрсың ба? Айт шыныңды, солай ма?

	– Жоқ, әке, олай емес! – деп батыл қарсылық білдірді Эмиль. — Балалық жасадың десеңіз мұныңыз шындыққа жанасар және бәлкім, бұл ісімде белгілі бір пиғыл-ниет те болған шығар. Жолыққан біреуді жалп еткізіп құлатып кете беретін әдетім жайында Кайо не ойласа да өз еркі. Егер бір жерін ауыртып алса одан кешірім сұрауға, жәбір-ақы төлеуге дайынмын... Ал әзірше оны аспазыңызға аттандыруға рұқсат етіңіз: тамақ жібітіп алуға өтініш етті ғой, аспаз оған бір стақан шарап берсін. Өзіңізбен оңаша қалған кезде қалай ағаттық жібергенімді айтып берейін сізге.

	— Бар, оны буфетке алып бар, сосын тез қайтып орал, – деп бұйырды Кардонне мырза.

	– Эмиль мырза, – деді Кайо жігітке екеуі буретке қарай төмен түсіп бара жатқан кезде, — сізді ұстап бергем жоқ, сіз де ұятқа қалдырмаңыз мені.

	– Ол жағына қам жеме, тек ес-түсіңді білместей боп ішіп жүрме, – деді жігіт. – Барлығына айыпты мына менің бір өзім демекпін.

	– Сонда не үшін мойныңызға кінә артпақсыз? Бұл деген, кешірерсіз, ақымақтық қой!.. Егер өкімет адамына қарсылық көрсетсеңіз, оның үстіне ол қызмет бабында жүрген кісі болса, сізді түрмеге отырғызып қоюы мүмкін.

	— Оны көре жатармыз! Оп-оңай бұлтарып шықтың ғой, енді сол сөзіңнен танба, ал мен пиҒЫЛ-ниетімді өз білдігімше түсіндірмекпін.

	— Шынымен ақжүрек адам екенсіз, – деді Кайо таңырқанып, — тек әкеңіздің епсектілігі жетіспейді сізге!..

	— Ал, Эмиль, — деді ұлын дегбірсіздене тосып кабинетте әрліберлі теңселіп жүрген Кардонне мырза, – бұл неғылған адам түсінбейтін шытырман оқиға, соның жайын айтшы.

	– Әке, бәріне кінәлі – мен, – деп жауап қатты жас жігіт. — Ренжісеңіз маған ренжіңіз, бұл істеген ісіме жалғыз өзім ғана жауап берем. Ар-ұятыммен ант етейін, Жан Жапплу өзін тұтқындаған кезде түк ешқандай қарсылық көрсеткен жоқ, ал мен күзетшіні дөрекі түрде итеріп жіберіп жерге құлаттым және мұны қасақана жасадым.

	- Жарайсың! Сөйтіп әлгі мәнжубас құлай кетті ме? – деді болған істің жай-жапсарына әбден қаныққысы келген Кардонне мырза салқын ғана. — Кайо тұтқынға алынған адамнан айрылып қалды, енді қазір өтірікті қалай суқитқанымен, мұның бәрін сенің тектен-тек істемегеніңді бек жақсы білген болса керек.

	– Ол түк ештеңе түсінген жоқ, – деді Эмиль келіспей. — Мұндайды күтпеген ол сасқалақтап құлап түсті. Тіпті бір жерін ауыртып та алды-ау деймін.

	– Қалжыңдап едім, өйтiп едім, бүйтіп едім деп ақталмаған Шығарсың оның алдында?

	— Мұны оның қалай бағалайтыны, не деп ойлайтыны кімге керек? Бір жақсысы, ойымыз сот шенеуніктерінің ырқына бағынбайды. Олар тек іс-әрекетімізге ғана үкім шығара алады!

	— Бұны айтып тұрған менің балам ба, ей?!

	— Жоқ, әке, мұны айтқан қарауыңыздағы адам, өзіңіз соттап, жаза бергелі жүрген қылмыскер. Өзіме тікелей қатысы бар нәрсе жайында сұрасаңыз нақты жауап берер едім. Бірақ әңгіме жарытымсыз жалақысымен күнелтіп жүрген бейшара Кайоға қатысты боп тұр ғой. Ол сіздің қол астыңызда, сізден қатты қорқады, егер мені абақтыға қамауға әмір етсеңіз бұйрығыңызды бұлжытпай орындайды.

	– Сені аяп тұрмын, Эмиль! Жарайды, бұл антұрған Кайо мен оның жарақаты жайындағы әңгімені осымен доғарайық! Кешірдім оны, тілін тістеп тыныш жүретін болса ауыз бастырық бер оған, өйткені біздің жақта төбе көрсеткен бойда қайдағы бір қисынсыз шатаққа шырмалғаныңды қаламаймын. Алайда не үшін мынадай сайқымазақтық сиқы бар іспен айналысып жүрсің, соны түсіндіріп берші маған. Саған — Дон Кихоттың, ал Кайоға - Санчо Пансаның рөлі тиген неғылған шытырман оқиға бұл? Анау балташыны тұтқындағалы тұрған сәтте сен қай жаққа асығып бара жатыр едің? Оның қасына қалайша аяқ асты тап бола кеттің? Жан турасындағы ізгі ниеттерімді мансұқ етіп, оны әділ соттың құрығынан құтқарып алуға аңсарың ауып жүрген себебі не? Екеуіміз көрiспегелі өткен жарты жылдың ішінде жынды сүрей біреуге айналғаннан саумысың өзің? Әлде рыцарьлық серт бердің бе? Әлде әншейін тек не істемейін, соның бәріне қарсы шығуды ұйғардың ба? Ақ-адал шыныңды айтшы. Мен әкеңмін ғой, шын ниетіммен сұрап тұрмын мұны сенен!

	— Әке, егер сезімдерім мен ойларым жайында сұрасаңыз көп нәрсе жайында айтар едім. Бірақ қазір басқа бір мардымсыз оқиға турасында әңгіме боп тұрғандықтан, оның қалай болғанын сізге қысқаша баяндап берейін. Қашқынды түрменің азабы мен тозағынан құтқарып қалу үшін соңынан тұра жүгірдім: Кайодан бұрын қуып жетіп, Жанды өз еркімен қайтып оралуға, ұсыныстарыңызға құлақ асуға, заңға бойсұнуға көндірмекші едім. Жасауылды өз міндетін орындаудан бас тартуға үгіттесем дегем, бірақ кешігіп қалдым; сондықтан жасаған қылмысым үшін жазаға ұшырайтынымды біле тұрып, осындай іске бардым. Бұрқ ете қалған жанашырлық пен аяушылық сезімінің жетегімен өз еркіме өзім ие бола алмай, ойланбай әрекет еттім. Егер дұрыс істемесем — ұрсыңыз маған. Бірақ екі күннен кейін сендіру мен көндіру арқылы Жанды өз ықтиярымен қайтып оралтсам — кешірім жасаңыз. Кей-кейде есалаңға да ерекше жақсы ой жолығатынына көзіңіз жетер сонда.

	– Эмиль! — деді Кардонне мырза аз-кем үнсіздіктен кейін, кабинетте сол бұрынғыша әрлі-берлі адымдап жүрген күйі. — Мен саған шыныммен ренжіп тұрмын: сен ашықтан-ашық бүлік шығардың, селолық өкіметке ғана емес (бұл орайда саған онша қатты келе алмаймын), менің өзіме қарсы шығып тұрсың. Сен шамадан тыс өркөкірексің және әкеңнің дегеніне көнуге құлқың аздау. Мен мұндайға көз жұмып қарай алмаймын; мені жақсы білесің, бір-бірімізден қол үзген мерзім ішінде бәрін түгел естен шығармаған болсаң оны өзің де түсінуге тиіссің. Алайда бүгін саған отырғызып алып ақыл үйреткім кеп тұрған жоқ — бұл пайдасыз әңгіме боп шыға ма деп қорқам. Істеп жүрген ісіңе, көңіл күйіңе қарап байқап тұрмын: екеуміздің шындап сөйлесуіміз керек, ойларыңның өріс-қонысын да, болашаққа қатысты жоспарларыңды да тәртіпке келтіру қажет. Фабрикам тап болған теперіш қазір саған көп уақыт бөлуіме мүмкіндік бермей тұр. Бүгін біраз әуре-сарсаңға түстің ғой, енді демалғаның жөн: шешеңмен шүйіркелес, сосын ертерек жатып ұйқта. Фабрикадағы жағдай бірыңғайланған соң сені, өзің айтпақшы, қуғында жүрген жеріңнен неге шақырып алғанымды және қандай тапсырма жүктейтінімді хабарлаймын.

	— Бұл әңгімені асыға күтіп жүр едім, әке, өйткені өмірімде алғаш рет менімен ересек адамша сөйлескелі тұрсыз, ал оған дейін маған деген ашуыңыз біржола тарқады деп үміттенуіме бола ма? – деп сұрады Эмиль.

	— Көптен көрмеген ұлыңды кездестіргенде шамадан тыс қатал болу қиы-ақ, – деп жауап қатты Кардонне мырза Эмильдің қолын алып жатып.

	— Кайо байғұсты қуып жібермейсіз бе? – деді Эмиль әкесін құшақтап тұрып.

	— Муниципалитет ісіне енді ешқашан араласпайтын болсаң - қумаймын.

	— Жанды тұтқынға алуға да әмір етпейсіз ғой?

	— Маған мұндай сұраққа жауап берудің қажеті жоқ. Саған қалтқысыз сеніп едім, Эмиль, бірақ көп нәрседе пікіріміз кереғар шығатынын байқап жүрмін, сондықтан қашан өзара келісімге келгенше, шаңырақ иесі ретінде, маған ешкімнің қарсы тұрмағанын жөн көрем. Жә, жетер осы да! Қайырлы түн, балам! Менің жұмыс істеуім керек.

	– Сізге көмектесе алмас па екем? Жұмысыңызды жеңілдетуге аз да болса пайдам тиеді-ау дегенге ешқашан сенген емессіз!

	— Болашақта тиіп те қалар. Ал әзірше сен тіпті қосу сияқты қарапайым амалды да білмейсің!

	— Цифрлар, таусылмайтын цифрлар.

	— Бар, демал! Болашақта дәулетті адам болуың үшін менің аз ұйықтап, көп жұмыс істеуім керек.

	«Қазір мен жеткілікті дәрежеде дәулетті адам емеспін бе? – деп ойлады Эмиль кетіп бара жатып. – Әкем өзіме өте жиі және өте орынды құлаққағыс ететіндей, байлық адамға айтары жоқ ауыр міндет жүктейтін болса, орындауға шама-шарқымыз жетпей де қалуы мүмкін ондай міндеттерді ойлап табуға өмірімізді арнаудың қажеті бар ма?»

	Ертеңіне күні бойы Кардонне мырза селден зардап шеккен фабрикасын қалпына келтірумен айналысты. Күтпеген жерден тап болған апат әкелген зиянның салдарын сан-алуан ұсақтүйектен адым аттаған сайын жолықтырып, қатты қынжылды. Жұмысшыларды енжарлық билеп алғанын көрді. Әліге дейін механизмдерді іске қосатын судың қысымы реттелмей, машиналар жұмысы жөнге келтірілмей жатқан: бұл жұмыс одан әрмен қожырап кеткен-ді, себебі су бөгеттен асып төгіліп тұрған. Кардонне мырза көңілсіз ойға шоМДЫ, қарауындағы адамдардың кешелігінен туындаған ашу-ызасын зордың күшімен тежеп жүрді. Жұмысшыларын ол жанды машинаға балайтын, оларды екі сөзге келмейтін бағыныштылыққа баулыған, енді қазір, қатер төнген сәтте, бір адамның айла-амалы жеткіліксіз болған шақта, құл-құтаннан жақсы қызметші шықпайтынын сезді. Алайда Эмильді көмекке шақыра қойған жоқ; құдды ұлына шыныменақ сенбейтіндей, анау жәрдемдеспекке қанша талпынса да түрлі сылтау айтып жалтарып кетіп жүрді. Бұл жалындаған жас жүрекке тым ауыр тиген жаза болды.

	Эмиль шешесімен шүйіркелесiп көңілін алаңдатқысы келген, бірақ мейірбан ана дәрменсіз еді: оның дағдылы бойкүйездігі мен рухани сүлecoқтығы жұрттың бәрін, оның ішінде ұлын да, жабырқатып жіберетін. Анасы көңілін көтермек боп қанша тырысқанымен ұлы сары уайымға салынып кетті. Кардонне ханым да ұлын сәби бала санайтын, күйеуінің өпіремдігі секілді өзінің өбектеушілігі де намысына тиетінін аңғармайтын. Күйеуі мен ұлының арасында алапат терең құз жатқанын мойындауға дәті жетпейтін, сөйте тұрғанымен, мұны сезерліктей сұңғылалығы бары және рас-ты; ол құздың қаншалықты терең екенін көрмеуге тырысып, оған қараудан үрейлене жалтарып бағатын, сөйтіп соның жағасында отырып, құдды алдарқатқысы келгендей, ұлымен әр нәрсе жайында сұхбат құратын.

	Эмильге үй мен бақты аралатып, көңілсіздігінің себебі кешегі селдің салдары екеніне сендіріп баққысы келгендей, әртүрлі күлдіргі әңгіме айтып жүрді.

	— Бір күн ерте келгеніңде бұл жердің қандай мұнтаздай таза, көрікті орын екенін көрген болар едің! Мына жердегі, жардың нақ жиегіндегі ақжұпар гүл көмкерген әдемі күнсаяда саған кофе берген болар едім. Өкінішті-ақ! Одан жұрнақ та қалған жоқ, тіпті топырағын да шайып кетті; оның орнына өзен мұнда лай балшық пен ұсақ тастарды толтырып әкеп тастады.

	– Қайғырмаңыз, қадірлі анашым! – деп жауап қатты Эмиль. — Ұзамай бәрін қалпына келтіреміз. Әкемнің жұмыскерлерінің қолы тимесе өзім сізге бағбан болам. Мұндағы нәрселердің қалай орналасқанын айтып берерсіз маған. Айтпақшы, көрген екем ғой өзім – иә, ертегі-түс көргендей болғам! Ғажайып көркем бағыңыз бен гүлдеріңізді әне бір жотаның төбесінде тұрып тамашалағам! Соның бәрін көз алдымда қас қағым сәтте-ақ шайып кетті. Бірақ уайымдай бермеңіз, өмірде бұдан да зор өкініштер бар ғой!..

	— Сұмдық-ай, мына жексұрын өзен сенің өзіңді алып кете жаздап шақ қалды емес пе! Қазір оны сондай жек көрем! Балақаным-ай!.. Әкең осы араға орын тебу жөнінде ұйғарым жасаған күнге лағынет айтып жүрмін. Осы қыста талай селді бастан өткердік, сөйтіп әрдайым бәрін басынан бастап жүрміз. Байқатпауға тырысып баққанымен, әкең iштей қатты күйзеліп жүр. Мінез-құлқы нашарлап кетті, денсаулығы да сыр беруі мүмкін. Бәрі мына өзеннің қырсығынан!

	— Ал, өзіңіз қалайсыз, анашым? Тастан салынған жаңа үйде, әрі мынадай ылғалды жерде тұру зиянды емес пе сізге?

	— Білмеймін, балақаным! Гүлдеріме күтім жасауды, сосын өзіңмен қайта қауышармын деген үмітті жұбаныш етіп жүр едім ғой. Сен келдің де иісі қолқа қабатын қуысқа, батпаққа тап болдың. Ал мен болсам, сен мына арада, бақта отырып кітап оқыр немесе гүлдер мен көгалдар арасында серуендеп жүріп сигар тартар деп армандағам! Қарғыс атқыр өзен!

	Кеш түсті, бұл күннің қалай таусылмастай ұзақ болғанын Эмиль тек сонда ғана барып байқады. Бұл күні өзенге жан-жақтан қаншама қарғыс жаудырылмады дейсің. Жалғыз Кардонне мырза ғана мұның бәрі түкке тұрмайтын нәрсе екенін, осынау «Жылғаны» ауыздықтау үшін бөгетті шамалы биіктетудің өзіақ жетіп жататынын қайталап айтумен болды. Бірақ қуқылтым тартып кеткен өңі мен тістеніп алған түрі ызадан жарылардай боп жүргенін айғақтайтын, айналадағылардың өкініш-күйінішінен гөрі сол жанға ауыр тиіп тұрған.

	Түскі ас жабырқаңқы өтті, ешкім тіс жарып тіл қатқан жоқ. Кардонне мырзаны жиырма шақты рет шақыра келді, сөйтіп ол тиісті нұсқау беру үшін жиырма шақты рет үстелден тұрды. Кардонне ханымның күйеуіне деген қамқорлығы шексіз болғандықтантамағы әрдайым ас үйге әкетіліптұрды, нәтижесінде одан шамалы күйік дәмі шыққандықтан күйеуі тағамды өте нашар деп тапты. Жұбайы не істерді білмей абыржып, буфетке өзі жүгіріп, күйеуінің де бабын табуға, баласын да ренжітіп алмауға тырысып әптер-тəптері шықты; солай бола тұрғанымен, ұлы ақыры осынау дәулетті үйдегі түскі ас түкке алғысыз екен және тым ұзаққа созылады екен дейтін тұжырым жасады.

	Олар дастарқан басынан тым кеш тұрды. Қараңғыда өзеннен кешіп өту әлі қауіпті болғандықтан Эмиль Антуан мырзаға барып шықпақ ойынан айнып қалды. Ата-анасына өзін Шатобрен қамал-сарайында қалай қарсы алғандарын айтып берді.

	— Оларға алғыс айтып кіріп шығуым керек! — деді Кардонне ханым. Бірақ күйеуі онымен келіспеді:

	— Қажеті жоқ. Мұжықтармен әмпей-жәмпей боп жүрген қарт маскүнемнің қарымта жасап келгенін, асүйімде отырып жұмысшылармен бірге кеңірдектен келгенше шарап ішіп мас болғанын қаламаймын, – деді.

	– Оның керемет сұлу қызы бар, – деп Құлаққағыс етті Кардонне ханым жасқаншақтай үн қатып.

	— Қызы деймісің? – деп менменси тіл қатты отағасы. — Қай қызы? Ана күтуші әйеліне туғызған қызын айтасың ба?

	— Ол қызын заңдастырды.

	– Дұрыс істеген! Әйтпесе Жанилла кемпірге сәбиінің әкесі кім екеніне көз жеткізу қиынға түсер еді. Ол қыз қаншалықты керемет болса да Эмиль бүгін кеште ол жаққа жасамайтын шығар деп ойлаймын. Қараңғы түсіп кетті, жол жағдайы да өте нашар.

	– Әрине! – деп дауыстап жіберді Кардонне ханым. — Бүгін бармайды ол. Қымбатты Эмиль, ренжіте көрме мені! Барсаң ертең күндіз, су әбден тартылған соң, барарсың.

	— Жарайды, ертең барайын, – деп келісті шешесінің көңілін қалдырғысы келмеген Эмиль. – Бірақ анадай айрықша қонақжайлық үшін оларға алғыс айтып арнайы кіріп шығуыма қарсы болмассыздар.

	— Әлбетте, - деп қоштады Кардонне мырза. — Алайда Шатобрен үйелменімен арадағы қарым-қатынасың сонымен Тынар деп сенем; меніңше, бұл сен үшін татымсыз таныстық. Ұзақ отырып қалмауға тырысарсың: ертең кешке өзіңмен әңгімелеспекпін, Эмиль.

	Ертеңіне таңертең, ата-анасы ұйықтап жатқан кезде, Эмиль атын ерттеуге әмір етті де, лайланып кеткен, әлі де болса бас асаулығы басылмаған өзенді кешіп өтіп, Шатобренге баратын жолмен шоқыта жөнелді.





VIII


	ЖИЛЬБЕРТА


	Эмиль Шатобренге келіп жеткенде күн көкжиектен енді ғана көтеріліп келе жатқан. Таң тамылжып тұрған. Найзағай жарқылында үрей ұшыратындай көрінген қиратындылар қазір, таңның қызғылтым шапағында, құдды уақыттың құдіретіне бойсұнбайтынын паш еткендей өзіндік сән-салтанатымен бой созып тұр еді. Қамал-сарай қабырғаларын айналдыра шырмаған жасыл желек табиғат тарту еткен осынау жасауы жасартып жібергендей әсер қалдыратын бағзы заман ескерткішіне әбден лайықты әшекей болатын.

	Тау басына орналасқан Шатобрен қамал-сарайы көзге айрықша асқақ көрінетін, кіре берісі де керемет сәулеттітұғын. Орасан үлкен қақпасы, күмбезделген ұстындары бар төрт бұрышты ғимараттың заңғар сұлбасы көз сүйсінерлік еді. Күмбездер мен қамал-сарай шарбағын көмкеруге қардай аппақ тас пайдаланылыпты. Қамал-сарайдың қасбеті шөп пен бұта басып кеткен, сарқыраған ағыстың үстіне емініп тұрған жартасқа жанаса орын тепкен жасанды алаңқайға қарайды. Ағаштар, жартастар мен беткейлерді бөктерлей көсілген шалғындықтар ең шебер деген суретшінің өзі де бейнелеп бере алмайтындай сүйкімге толы болатын. Қамал-сарайдың арт жағынан шалқар кеңістік көзге ұрады: қос шлюз қиғаштай кесіп өтіп жатқан Креза өзені шалғындықтар мен тал тоғайларының арасымен ирелең қағып, әсем әуенмен ақырын сылдыраған қос сарқырама түзіп қойыпты. Көрікті өзен біресе өз арнасымен бәсең сырғып, біресе тап-таза мөлдір суын таңғаларлық əдемі пейзаждары мен түрлі пішін-пошымдағы қиратындылары көзді арбайтын жағалаулары арасымен өршелене жүйткiтеді. Қамал-сарайдағы үлкен мұнарадан Крезаның жиі-жиі бұрылыс жасап, жарғабақты жағалауларының ортасымен қалай құлдыраң қағатыны, сосын көк-жасыл шалғындықты немесе қызғылтым түсті арша өскен жартастарды құдды күміс сынаптай боп қалай кесіп өтіп жатқаны айқын көрініп тұр.

	Уақыт өте келе жартылай көміліп қалған, қалың шөп пен бұта басқан жалпақ ордың үстіне салынған көпірден өткен Эмиль қамал-сарай бетіндегі кешегі нөсер қиқым-сиқым қалдырмай тазалап кеткен ауқымды табиғи террасаға сұқтана көз тастап, тізгін тартты. Жаңбыр барлық шағыл тасты, қурайлар мен қураған бұталарды шайып, жалғыз аяқ жолдарды тазартып, қаусаған қабырғаларды жуып, құмды сыпырып, жүретін жерлерді тастар мен сынықтардан арылтып кеткен-ді – бұл қамал-сарай қожайынының қолынан келмейтін шаруа-тұғын. Бір сөзбен айтқанда, Кардонне мырзаның жаңа мекен-жайының күллі сәні мен салтанатын бүлдіріп, былғап, күйретіп кеткен тасқын

	Шатобрен қиратындысын жасартып, жақсартып кеткен болатын. Бағзыдан жеткен қалың қабырғалар ғасырлар мен дауылдарға қасқая қарап тұр еді; биік жотаға әдейі тұрғызылған бұл қамалсарай кейінгі ұрпақтар салған болымсыз баспаналардан айрықша ерекшеленетін. Бір кісідей-ақ өрмінез болғанымен, жас жігіт (ол ескі буржуазия ұрпағына лайықты дәрежеде өрмінез еді; бұл бір кезде даңқы дүрілдеп шыққан, ақылға бай, кекшіл әрі қитабан қауым-тұғын, егер халықты арт жағынан аяқпен тебудің орнына оған қолын созар болса, шын мәніндегі ізгі ниетті қауымға айналар еді) қиратындыға айналғанымен айбынынан әлі айрылмаған осынау феодалдық иелікке қайран қала көз тікті. Қамал-сарай шарбағына кірген дәулетті де ықпалды алпауыт ұлының бойында аяушылық сезімі пайда болды: мұның иесінің аты-жөнiнiң өзі-ақ жас Кардонненің қоғамдағы артықшылықтарынан асып түспесе кем түспейді ғой. Ақ ниеттен туындаған бұл аяушылықты қамалсарай қожасының ауыз-екі әңгімесімен де, мінез-құлқымен де жұрттың есiркеушілігін тудыруға немесе, керісінше, ондайдан бас тартуға тырыспайтындығы одан әрі асқындырып тұрған. Кең пейіл, бейқам, ақ жүрек Антуан Мырза баққа кіре беріс жерде жеміс ағаштарының бұтағын қырқып жатыр еді. Эмильді жымия күліп қарсы алды.

	— Қош келдіңіз, құрметті Эмиль мырза! — деді ол әкелік мейіріммен. — Кім екеніңізді қазір жақсы білем және өзіңізбен жақынырақ танысатыныма сондай қуаныштымын. Ақ-адал Шыным, әлпетіңіз маған алғаш көргенде-ақ ұнап қалған, ал әкейіңіз жөніндегі біреулердің айтуынан пайда болған теріс түсінігімді өзіңіз сейілткеннен кейін сізді мына қиратындылар арасында жиірек кезіктіру маған тіптен ұнамды болмақ. Алдымен ат қораға барайық, атыңызды байлауға көмектесейін сізге, себебі Сильвеннің қолы бос емес: Жильбертаға раушан қалемшелерін будандауға жәрдемдесіп жатыр — аса маңызды шаруаға кіріскен құйттай қуыршағымды алаңдатпай-ақ қояйын. Бұл жолы бізбен бірге таңертеңгі асқа отырарсыз деп сенем. Сіздің алдыңызда қарыздармыз: өйткені өткен жолы қарамай кетіп қалдыңыз ғой.

	— Мұнда сізді тағы бір әбігерге түсірейін деп келгем жоқ, қадірлі қожайын, – деп жауап қатты Эмиль селолық дворянның сүйелді қолын сүйсініспен қысып тұрып. — Ең алдымен, құшақ жая қарсы алған қонақжайлығыңыз үшін сізге алғыс айтқым келеді, одан соң бұл жерден бір адамды, сіз бен біздің ортақ досымызды, кездестіріп қалармын дегем. Онымен кеше кеште осы жерде жолықпақшы болғам.

	— Білем, білем, – деп жауап қатты Антуан мырза, айтпайақ қой дегендей ишарат жасап. – Ол маған бәрін баян етті. Әлбетте, әкейіңіз жайындағы ой-пікірі, қашанғыдай, ұшқарылау. Бұл турасында әлі әңгімелесерміз, алайда оған жасап жүрген жанашырлығыңыз үшін өз тарапымнан сізге алғыс айтуға тиіспін. Таң бозарып атқан бойда кетіп қалған, бүгін қайтып орала ма, жоқ па – онысын білмей тұрмын: қазір жандармдар басқан ізін бағып жүр ғой. Дей тұрғанмен, өз көмегіңіз арқасында жағдайы ұзамай жөнделіп қалар деп ойлаймын. Сормаңдай досымды пәледен құтқару үшін қадірменді əкейіңізден қандай кеңшілік алғаныңызды айтып берерсіз кейін. Жан маған айтпақ әңгімеңізді Тыңдап, өзі үшін жауап беруімді тапсырған, демек, менің келісімге келу жөнінде өкілеттігім бар. Өзіңіз секілді адам табыс ететін шарттардың тек қана тиімді болатынына ешқандай күмәнім жоқ! Алайда асығатын не бар, сондай-ақ сіздің де таңғы астан бас тартатын жөніңіз жоқ. Оның үстіне, шын сөзім, ашқарында келіссөз жүргізуге құлықты емеспін. Ең алдымен, атыңызға жем беру жайын қарастырайық — жануарлар өз тілегін жария ете алмайтындықтан ең әуелі солармен айналысып, сосын барып өз қамыңды жасауға тура келеді, әйтпесе оларды мүлдем естен шығарып алуың мүмкін. Әй, Жанилла! Алжапқышыңның етегін толтырып сұлы әкел мұнда: өйткені асыл тұқымды жылқы күнбекүн сұлы жеуге әдеттенген ғой, ал мен оның қамал-сарайымызды көрген бойда әрдайым қуана кісінегенін естігім келеді. Мен тіпті оның, — иесі мені ұмытқан жағдайда, – өз еркімен біздің жаққа қарай бұра тартып кеткенін де қалар едім.

	Үнемшілдігіне, тіпті сараңдығына қарамастан Жанилла құрметті қонақтардың жылқысына қажет болар деп сақтап жүрген жемінен азғантай сұлы алып келді. Әрине, іштей ол мұны орынсыз мырзалық санаған, алайда қожайын үйінің абыройын сақтау үшін соңғы кофтасын сатуға да дайын еді. Бәлкім, ақпейіл

	Жанилланың: «Эмильден ана жолы алған теңгелерімнің ақыры сол болмас, сөйтіп атына берілген жемнің өтемін бұл жолы да, сондай-ақ келесі келген кездерінде де артығымен өтер», деген дәмесі де болған шығар.

	— Жей ғой, желаяғым, жей ғой! – деді ол атты мойнынан сипап тұрып. Сосын бір уыс сабан алып бүйірін ысқылай бастады.

	— Доғарыңыз, Жанилла шешей! Өзім сүртем, — деп дауыстап жіберді Эмиль, кемпірдің қолындағы сабанды жұлып алып.

	— Не, менің қолымнан келмейді дейсіз бе? Еркектен әсте кем емеспін! – деп қарсылық білдірді ұсынақты кемпір. – Қам жемеуіңізге болады, мырза! Мен ат қорада да, буфетте де, кір жуатын бөлмеде де жұмыс істей берем. Егер ат қора мен әбзелдер тамына күнбе-күн бас сұғып тұрмасам, біздің қаңғалақ шабандоз биеге көз де салмас еді! Ұшқынымыздың қандай күтімді, күйлі екенін көрмейсіз бе! Оны желгіш деп айта алмайсыз, мырза, бірақ қандай жуас десеңізші! Тура өзіміз секілді. Қызым жайында тіпті сөз етіп те тұрғам жоқ, себебі ол өте жуас әрі асқан сұлу.

	— Қызым дейсіз бе? – деп қайталап сұрады Эмиль, өйткені бұл сөзді естігенде мадемуазель Шатобреннің әсем бейнесі көз алдында біршама солғын тартып сала берген. – Қызыңыз бар ма еді сіздің? Оны әлі көргем жоқ.

	– Қалайша көрмедіңіз, мырза! О не дегеніңіз! – деп дауыстап жіберді Жанилла, реңі қашып қуқыл тартқан өңі ұялып қалғанын білдіріп алабұртып кетті, ал Антуан мырза ыңғайсыздана езу тартты. – Шамасы, менің кәрі қыз екенімнен хабарсыз болдыңыз ғой!

	— Кешірім өтінем, — деді Эмиль, — бұл жаққа жақында келдім ғой, сондықтан қолайсыз жағдайға әлі талай ұшырауым ықтимал. Сізді күйеуі бар немесе жесір әйел шығар деп жобалағам.

	— Жасыратыны жоқ, осы жасқа дейін талай күйеуді жерлеп те үлгерер едім, – деп құлаққағыс етті Жанилла, — оның үстіне Дәмелілер де жеткілікті болатын. Бірақ жұбайылық тірлікті баяғыдан суқаным сүймейді: өз еркіммен жүргенім жақсы. «Біздің қызымыз» дейтін себебім бойжеткенді шыр етіп жерге түскен кезінен дерлік өзім бағып келем, оны туған қызымдай жақсы көрем. Өйткені сәби жасынан бауырыма басып, тәрбиелеп келем ғой, сондықтан оған өз қызымдай қарап еркінси сөйлесем бұған қожайын ренжімейді, себебі оны жақсы көретінімді біледі. Сіз маған қаншалықты тартсаңыз, ол да маған соншалықты тартқан – мұны бойжеткенді көргенде өзіңіз де байқарсыз. Сондай-ақ, текті әулеттен шыққанын да бірден аңғарарсыз! Құдайым-ай! Ондай қыз менде қайдан болсын! Егер ол өз қызым болса мейманам тасып күллі әлемге жар салған болар ем! Жұрт не десе о десін! Ха-ха-ха! Күліп тұрсыз ба, Антуан мырза? Күліңіз, күліңіз. Сізден он бес жас үлкенмін, өсек-аяң маған жуымайды.

	— Оне дегенің, Жанилла! Менің білуімше, ешкім ешқандай жаман нәрсе ойламайды, – деді Шатобрен мырза көңілді көрінбекке тырысып. – Бұл мен үшін шектен тыс зор құрмет боп шығар еді, бірақ мұны мақтаныш көріп жұртқа жаятындай соншалықты желөкпе емеспін ғой. Ал менің қызымды қалай атағың келсе солай атай бер: бұған толық қақың бар, өйткені оған тек аналық мейірім ғана көрсетіп қойған жоқсың ғой.

	Соңғы сөздерді қамал-сарай қожайыны шынайы тебіреніспен айтты; көз алды буалдыр тартып кеткендей болды, дауысынан қатты қайғырып тұрғаны аңғарылды. Бірақ ұзақ уақыт уайым шегу Антуан мырзаның мінез-құлқына жат нәрсе болатын, сондықтан тез арада дағдылы бейқамдығын қайта тапты.

	— Асыңды жылдамырақ әзірле, бикеш, — деді ол кемпірге қалжыңдап, — енді екі ағаштың бұтағын Қырқу ғана қалды маған. Эмиль мырза менімен бірге тамақтанады.

	Ғимараттағы басқа дүниелердей, Шатобрендегі бақ та бір заманда ауқымды әрі әсем болатын, алайда кейінгі иелері басым бөлегін егістік үшін жыртылған паркке қосып сатып жібергенді, сөйтіп қазір бұл бақ бар-жоғы бірнеше арпан жерді ғана алып жатқан. Оның қамал-сарайға тиіп тұрған бөлегі табиғи сәнімен және жасыл желегінің молдығымен қайран қалдыратын; еркін жайылып өскен сәндік ағаштар мен шөптердің араарасынан тепкішектер мен қабырғалар қиратындысы көрініп қалатын – бұлар XV Людовик заманындағы атақты күнсаялар мен лабиринттер жұрнағы еді. Осынау мифтік мүсіндердің, вазалардың, фонтандардың бәрі де бір заманда король сарайларындағы алуан сипаттағы Әлеміш әшекейлерге еліктеуден дүниеге келгендігінде күмән жоқ. Қазір мұның барлығы жүзім мен шырмауық айналдыра шырмап алған қиқы-жиқы үйінді боп жатқан, алайда ақынға немесе суретшіге бұлар бағзыда салтанат құрып тұрған кездегіден де сүйкімді көрінері ғажап емес еді.

	Екі ешкі жайылып жүрген шомырт-шарбақтың ар жағындағы төбешікте жеміс бағы жайқалып тұр еді. Ешқашан қиянат көрмеген, шпалермен шектелмеген, ұршық пошымына келтіріліп Қырқылмаған алма мен алмұрт ағаштарының қиқы-жиқы, қисыққыңыр бұтақтары қиялда ғана кезігетін таңғажайып түр тауыпты. Бір-бірімен бытыса араласып кеткен осынау ағаш кейпіндегі тажалдар мен айдаһарлар адамның басына аяғын төндіріп тұрған, жерде созылып жатқан – соның салдарынан жыныстың арасынан шомбал тамырларға сүрінбей, қалпағыңды бұтаққа ілгізбей өту мүмкін емес-ті.

	— Байырғы адал малайлар! – деді Шатобрен ардагерлерінің арасынан Эмильге жол салып келе жатқан Антуан мырза. – Бұлар қазір бес-алты жылда бір рет жеміс беретін боп жүр, әйтсе де шырынын бойына асықпай жиған жемістері қандай керемет дәмді десеңізші! Жерді сатып алғанымда жұрт мына шау тартқан дарақтарды шауып тастауға үгіттеген, бірақ қызым әдемілігі үшін кәрі ағаштарды аман қалдыруды өтініп еді. Айтқанын Тыңдағаным қандай жақсы болған: Мына ара қазір қалың көлеңке; бұлар жемісті аз бергенімен бізге сол да жетіп жатыр. Қараңызшы, ана әйдік алма ағашына! Меніңше, оның жасы марқұм әкемнен де үлкен болса керек және немерелерімнен де ұзақ жасайтынына кепіл бола алам! Кәртамыс алып дарақты өлтіру деген қылмыс емес пе? Ал мынау алқоры! Жыл сайын бар-жоғы оншақты жеміс береді. Мынадай биік ағашқа бұл аздық етеді, әрине. Есесіне жемісінің үлкендігі менің басымдай және алтындай сап-сары! Ал иісін айтсаңызшы, мырза! Күзде көресіз өзіңіз! Тоқтаңыз, мына жерде тәп-тәуір шие тұр: жемісін қараңыз құжынаған! Демек, қарттардың да әжетке жарайтын болғаны ғой, солай емес пе? Бәрі де ағаш бұтағын дұрыс қырқуға байланысты. Әлдебір қазымыр бағбан бұтақтардың тым жайылып өсіп кетуіне жол бермеу керек, оларды қырқып, қысқартып отыру керек, сонда бүршігі де көп болады дер. Алайда қартайған кезіңде тәжірибең басқаша істеуге үгіттейді. Егер жеміс ағашы жарты ғасыр бойы жарылқап тұрса, оған еркіндік беріп, бірнеше жылға табиғаттың қамқорлығына қалдыру қажет. Сонда ол қайтадан жасарып шыға келеді: бұтағына бұтақ қосылып, жапырағы қалың боп қаулап өседі – ағаш демалады, сосын өзін қырқып-кесіп сыпырғыш сияқты сымпитып қоймағаныңызға айтқан алғысындай жемісті төгеді-ай кеп! Мына жуан бұтақты көрдіңіз бе, артық сияқты ғой... – деп қосып қойды ол бау-бақша пышағын оңтайлап. – Жоқ, бұған тимеген жөн: мынадай жуан бұтақты кесу ағашты жүдетіп жібереді. Қартайған тəнде қан онша тез айналмайды, жас ағза үшін қауіпсіз операцияны ол көтере алмайды. Өсімдікте де тап солай. Мен тек қурай бастаған бұтақтарды ғана кесем, сосын мүкті қырып тастаймын. Міне, қараңыз, оп-оңай.

	Де Шатобрен мырзаның жаны сүйетін ісімен ынты-шынтысын салып шұғылданып жатқаны Эмильдің көңілін елжіретіп жіберді. Мұнда адым аттаған сайын жолығып жатқан нәрсенің бәрі өз үйінен көргеніне мүлдем ұқсамайтын! Онда екі көмекшісі бар, жақсы жалақы алатын бағбан Кардонне ханымның бағында таңертеңнен қара кешке дейін тәртіпке келтіру, ажарландыру ісімен айналысатын, ал Кардонне ханымның өзі болса әлдебір сиықсыз раушан гүлшанағын немесе қисая біткен балауса бұтақты көріп күйзелумен жүретін. Мұнда барлығы басқаша еді: «түлектерінің» маңғаз жабайылығына Антуан мырзаның іші Жылып тұратын, жаратылыс құнарлылығы мен дарқандығынан артық нәрсе жоқ деп білетін. Осынау ескі бақты жібектей жұмсақ шөп басып кеткен-ді, оның ҚЫЗЫҒЫн бақташының немесе бақташы иттің бақылауынсыз-ақ өз бетімен жайылып жүрген қойлар көріп жатқан.

	— Міне, мен де болдым, – деді Антуан мырза ағашта ілулі тұрған күртесін киіп жатып. – Енді қызымды іздеп тауып аламыз да, таңғы асқа барамыз. Оны әлі көрген жоқсыз ба? Бірақ ол сіз жайында хабардар. Ол Жанның барлық құпиясын біледі: қызымды жақсы көретіні соншалық, анау менен гөрі сонымен ақылдасқанды жөн санайды. Алға, Мырза! – деп айқайлады ол төбетке. — Бар, айт қожайыныңа тамақтанатын уақыт болғанын. Оһо! Қуанып кеттіңау деймін! Қарның ашқаны айтпай-ақ аңғарылып тұр!

	Антуан мырзаның төбеті жақсы қылығына бола дәріптеліп айтылатын «Мырза» дейтін атына да, сондай-ақ «Қарақшы» дейтін нағыз атына да жүгіріп келетін. Айта кетерлігі, соңғысы бойжеткенге ұнамайтын, сондықтан Антуан мырза оны бұлай деп тек аңға шыққанда немесе төбет әлденендей теріс қылық жасағанда: тамақ жеп жатқан кезде ернін сылпылдатқанында, ұйықтап жатқан кезде қорылдағанында, Жан түн ортасында қабырғадан асып түсіп жатқан кезде үргенінде – осындай өте сирек кездесетін жағдайларда ғана атайтын. Қарақшы қожайын сөзін түсінгендей болып, езу тартты, — кейбір иттерде жиі жолығатын бұл құбылыс олардың түр-пішініне адамға тән естілік пен жылы шырай дарытады, — сосын алға қарай шаба жөнелді де, өзен беттегі еңіске түсіп көзден таса болды.

	Антуан мырза айнала-төңіректегі табиғаттың көркем көрінісіне Эмильдің назарын аударды.

	— Крезамыздың кеше арнасынан асып құтырынғаны-ай! – деді ол. – Бірақ біз жағалаудағы шалғындықта қалған пішенімізді тасып алғанбыз. Бұл да Жанның арқасы! Бізге шөпті қуратып алмаңдар деп ақыл берген сол болатын. Мұндағылар Жанды көріпкел деуге дайын; шынында да ол сұмдық байқампаз және қапері де керемет мықты. Ешкім білмейтін әлденендей белгі-нышандарға – судың, бұлттың түсіне қарап, әсіресе ерте көктемдегі айға қарап ауа райының жыл бойы қандай болатынын дәлме-дәл болжай алады. Өзара бәтуаласа алса, әкеңіз үшін Жан таптырмайтын адам. Қолынан келмейтіні жоқ, егер... Кардонне мырзаның орнында болсам, онымен қайтсем де достасар едім, ештеңе аямас едім. Бірақ оны қашан да тәк тұратын, айтқанды бұлжытпай орындайтын малайға айналдыру жайында қиялдаудың да қажеті жоқ! Ол жаратылысынан жабайы, бағынышты болғаннан көрге кіргенді артық көреді. Көңілі құламаған іспен айналысуға мәжбүр етіп көрші — жөнді ештеңе шықпайды. Ал егер оның жүрегін, — Құдай бұрын-соңды жаратқан жүректердің ішіндегі ең мейірімді жүректі, — жаулап алсаңыз, бұл адамның небір қысталаңды жағдайларда қолдан келместі істегенін көрер едіңіз! Егер сел жүрсе, өрт болса немесе фабрикасы басқадай бір жаманшылыққа ұшыраса Жан Жапплудың тапқырлығы мен ісмерлігін тым артық бағалап, асыра мақтамағаныма Кардонне мырзаның өзі-ақ көз жеткізер еді!

	Бұл дәріптеменің аяқ жағын Эмиль бұрынғыша ден қойып тыңдай алған жоқ, себебі ойы да, ынта-ықыласы да басқа бір жайға ауып кеткен-ді: жақын жерден әлденендей сүйкімді дауыстың бұл жаққа таң көрінбейтін, мұңға толы жеңіл әуенді ақырын ыңылдап айта бастағанын құлағы шалған. Сол сәт ну боп өскен итмұрын қорысының арасынан қамал-сарай иесінің қызы, некесіз туған баласы (шешесінің есімі кім екені бұл маңайдағы жұртқа әлі күнге беймәлім болатын), шыға келді – осынау таңырқауға тұрарлық меңіреу түкпірдегі ең сүйкімді, ең шырайлы жабайы гүлдей жайнаң етті.

	Жильберта де Шатобрен, денесі аппақ қардай сары шашты Қыз, он сегіз – он тоғыз жаста болатын; Жильбертаның мінезқұлқы мен түр-пішінінен парасат-пайымы мен балалық шат көңілі айқын аңғарылып тұратын: мұның жасындағылар үшін бұл таңғалуға тұрарлық нәрсе еді. Өз дәреже-деңгейіндегі құрбыларының арасында мұндай ерекшелікті сақтап қалғандар тым сирек-ті, себебі бұл кедейшілікте тұрмыс кешіп жүргенін, сондай-ақ мына есеппен өмір сүру мен бас пайдасын ғана ойлау үстемдік етіп тұрған заманымызда өзіне жалғыздық пен жоқшылық қатері төніп тұрғанын жақсы білетін. Әйткенмен, бұл жағдаятқа қыз әкесінен гөрі көбірек қайғырып жүрмеген сияқты еді. Өзі де әкесінің аузынан түсе қалғандай, оған рухани жағынан да, түр-келбеті жағынан да ұқсас болатын: жалтағы жоқ жылы шырайлы көзқарасынан көңіл елжіретер бейқамДЫҚ байқалып тұрған. Эмильді көрген қыз қып-қызыл боп кетті; бірақ бұл ұялып қалғандықтың емес, тосыннан-тосын кездесудің салдары болатын, өйткені қыз оған қарай жай басып жүріп барды да, онымен еш қысылып-қымтырылмай және аңғал жандар бойжеткен бойындағы асыл қасиет ретінде айрықша әспеттейтін өтірік ұялшақтыққа салынбай емін-еркін түрде амандасты. Жас жігіттердің өзін көзімен ішіп-жейтіні, олардың оспадарсыз құпия құймырлығын қашанда болсын лайықты түрде тежеп отыруға міндетті екені Жильбертаның қаперіне де кірмейтін. Керісінше, әкесінің Эмильдің түр-кескінін сонша мақтағанының расөтірігіне көз жеткізіп алайын дегендей қонаққа зейін сала қарап қалды, сөйтіп жас жігіттің өте сымбатты болғанымен бұны әсте мақтан тұтпайтынын, сән қуумен айналыспайтынын, тәлімсу мен дандайсудан аулақ екенін, дөрекі еместігін, әлпеті есте қаларлықтай ерекше – ашық, мейірбан және ер пішінді екенін бір қарағанда-ақ байқап үлгерді. Мұның бәрі көңілінен шыққан ол, бұл арада Антуан мырза мен екеуінен басқа ешкім жоқтай, аяқ астынан өзін керемет еркін ұстай бастады.

	– Ол рас, мырза, – деді ол, де Шатобрен мырзаның Эмильді таныстырып жатқанда айтқан сөзін іліп әкетіп, — кеше таңертеңгі асты ішпей қашып кеткеніңізге әкем өкпелеп қалған. Бірақ мен сізді түсінем: анаңызбен көрісуге асық болдыңыз ғой. Оның үстіне, сел жүріп кетті. Әркім өз жақын-жуығының амандығын ойлады. Бізге жеткен ұзынқұлаққа қарағанда, бір жақсысы, әйтеуір Кардонне ханым қорқынышқа бой алдыра қоймапты – өйткені жұмысшылардан мерт болған ешкім жоқ қой, солай емес пе?

	– Құдай қолдағаны ғой, бізде де, деревняда да жұрттың бәрі аман-сау, – деп қоштады оны Эмиль.

	— Тасқын сіздерге көп зиян әкелді ме?

	– Онда тұрған ештеңе жоқ: бізбен салыстырғанда кедейлер Әлдеқайда көп зиян шекті! Бір тәуірі, әкем зардап шеккендерге көмектесе алады және көмектескісі де келеді.

	— Жұрттың айтуынша, әсіресе... жұрттың айтуынша, анаңыз да, — деді қызарып кеткен қыз байқамай айтып қалған сөзін түзетіп, — өте қайырымды да дәреметті жан деседі. Жаңа ғана Сильвенмен сөйлескем; анаңыз оған ерекше ілтипат білдіріпті!

	— Менің анам – асыл адам! – деп іліп әкетті Эмиль. — Мұндай жағдайда балақанға достық пейіл көрсету өте орынды нәрсе ғой: ол көмектеспесе аңғырттық салдарынан жазым болуым да мүмкін еді. Онымен кездесіп, алғыс айтқым кеп тұр.

	- Ә, міне, өзі де төбе көрсетті, – деді мадемуазель де Шатобрен әрменіректе себет пен шайыр құйылған құмыраны алып келе жатқан Шараccонды нұсқап. — Біз елуден астам будан жасадық; бұл қалемшелер арасында Сильвен сіздің бақтан тауып алғандар да бар. Бұталарды қырыққан кезде бағбан оларды далаға лақтырып тастапты, егер дұрыс будандастырмай жүрмесек олар керемет көркем раушанға айналмақ. Жұмысымызды қарап шығасыз ғой, әке, солай емес пе? Өйткені бұл істе менің әлі тәжірибем аз ғой.

	— Жоға, оне дегенің! Сен мына құйттай қолыңмен бұл жұмысты менен әлдеқайда жақсы атқарасың, – деді қызының сүйкімді саусақтарын ерніне тақаған Антуан мырза келісіңкіремей. — Будандастыру – әйелдер атқаратын іс, ол ептілікті талап етеді, ал бұл біздің, еркектердің, қолынан келе бермейді. Қолғап кисең етті, қызалағым. Зұлым тікенектер аяушылықты білмейді ғой.

	— Қолғапты неғылам, әке? – деп қарсылық білдірді ҚЫЗ күлімсіреп. — Мен принцесса емеспін және болмағаныма сондай қуаныштымын. Сондықтан да өзімді еркінірек және бақыттырақ сезінем.

	Жильберта бұл сөзін бәсең дауыспен айтқанымен, оны Сильвенді көріп қуанып, амандасқалы алдынан шыққан Эмильдің құлағы шалып қалды.

	– Жағдайым жақсы, денім сау! – деп мәлім етті Шатобреннің қолбаласы. — Бір-ақ нәрседен ғана қорыққам – анадай тасқынға шомылған жылқыма салқын тиіп қала ма дегем. Бірақ сәтiн салғанда, биемізге бұл пайдалы бопты. Ал сіздердің қамалсарайыңыз маған ұнады: бөлмелері кең, әкеңіздің малайлары қызыл жилет киген, бөркі алтынмен зерленген.

	– Ә, мұны әуейі қылған сол екен ғой! – деп ішек-сілесі қата күлді Жильберта інжу секілді аппақ, қаладай тістерін көрсетіп. — Біздің Сильвен мырзаны осал деп ойламаңыз! Оқалы киім киген малайларды көріп келгелі бері жаңа блузасы мен сұр қалпағынан сұмдық жерінетін болды. Ал, Құдай бетін әрмен қылсын, қалпағына қораздың қауырсынын қадаған, иығында зерлі жапсырмасы бар қорықшыны көрсе қайтер еді? Есінен танып қалатын шығар!

	- Байғұсым-ай! – деді Эмиль. – Егер бұл бала өзінің өмірі әдемі де әлеміш киімге малынған париждік малайлардың аянышты тірлігінен әлдеқайда жайлы, көңілді, бостан екенін білсе ғой!

	— Ливрея кию дегеннің қандай қорлық екенін бұл түсінбейді, – деп лып етті қыз. - Дүниедегі ең бақытты малай екенінен мүлдем хабары жоқ.

	— Жоға, өкініп жүргем жоқ! — деп тойтарды оны Сильвен. — Мұнда маған бәрі жақсы қарайды, аздап сараңдық жасағанымен тіпті Жанилла шешей де ұрыспайды. Басқа жаққа кетпек емеспін. Мұнда, осы арадан қол созым жердегі Кюзьонда, әке-шешем тұрады. Ал аздап киім-кешек жаңартқан жаман болмас еді — адамның түрі бірден басқа боп кетеді.

	— Демек, қожайыныңнан да гөрі тәуірірек киінгің келеді екен ғой, солай ма? – деп сұрады мадемуазель де Шатобрен. – Əкейімнің қалай қарапайым киінетініне қарасайшы. Егер күн сайын қара сюртук пен ақ қолғап киіп жүруіне тура келетін болса, ол өзін өте бақытсыз сезінер еді.

	- Дұрыс айтасың, бұрынғы әдет-дағдыңа қайта оралу қайдан оңай болсын, – деді Антуан мырза. — Ау, балаларым, естіп тұрсыңдар ма, Жанилла шақырып жатыр ғой. Айқайлай-айқайлай даусы қарлығып қапты.

	«Балаларым» деген сөз — Антуан Мырзаның өздері оңаша отырғанда Жильберта мен Сильвенге немесе жергілікті шаруаларға айтатын үйреншікті сөзі болатын. Сондықтан жас Кардонненің еріксізден-еріксіз өзіне жалт етіп қарағанын байқаған Жильберта таңырқап қалды. Қамал-сарай иесінің əкелік пейілмен тіл қатып, өзін сүйкімді қызына қосақтап жібергенін естіген Эмильдің бойы дір ете түсті, мұнысын бір жағынан ұнатып, екінші жағынан одан үрейленіп қалғандықтан жүрегі дүрсілдеп кетті.





IX


	АНТУАН МЫРЗА


	Шатобрендегі бұл жолғы таңғы ас әдеттегіден ерекшелеу болды. Жанилла барын салыпты. Бір жерден кілегей, май, бал, жұмыртқатауып әкеліпті, Эмиль жалғыз аяқ жолдан бой көрсеткен кезде әлі әндетіп жүрген екі құйттай қоразды құрбандыққа шалуға көзі қиыпты; істікке шаншып қуырғандықтан бұлар әжептәуір дәмді боп шықты.

	Бақтағы серуеннен кейін қарны ашып қалған жігіт таңғы асты тамаша екен деп бағалады. Әдетінше қожайынның қарсы алдына жайғасып, қонаққа кербездене тағам ұсынып отырған Жанилла кемпір бұл мақтауға марқайып қалды.

	Эмиль оның қара бүлдіргеннен өз қолымен дайындаған тосабына сүйсініс білдіргенде Жанилланың көңілі тіптен босап кетті.

	— Шешетай, – деді Жильберта, — өнеріңіздің шағын үлгісі мен рецептіңізді Кардонне ханымға жібергеніміз жөн болар, бәлкім, ол кісі бұл үшін бізге ананас құлпынайының өскіндерін тарту етер.

	– Бақта өсетін жидектеріңіз түкке алғысыз, – деп налыды Жанилла. – Су татып тұр бәрі. Өй, таудағы қойбүлдіргенімізді айтсаңшы – қып-қызыл хош иісті! Әрине, Кардонне мырзаға шешесіне деп бір құты тосап берем ғой, тек ол кісі одан бас тартып жүрмесе.

	– Шешем сіздерді мұндай тәтті дәмнен айырғысы келмейді, – деді Жильбертаның бейкүнә мырзалығы жанына жағып қалған, мына кедейшіліктегі отбасының ақ көңілділігі мен ақ пейілділігін өз шаңырағындағылардың тәкаппарлығымен іштей салыстырған Эмиль Кардонне келісіңкіремей.

	– О-о, – деді Жильберта күлімсіреп, – бұдан біз жұтап қалмаймыз! Бізде мұндай жидек тіптен көп, қанша керек болса соншасын теріп аламыз. Абай болмасақ, тікенектерімен қабырғаны тесіп өтіп тура бөлменің ішінде өсетін түрі бар.

	— Бұлардың олай көбейіп кеткеніне кім кінәлі? – деді Жанилла реніш білдіріп. — Отап тастау керек деп қашаннан бері қақсап жүрмін! Әлдеқашан-ақ отар едім, көнбедіңдер ғой!

	– Дұрыс айтасыз, шешетай, көнбедік! Мен қорғап қалдым бұларды. Қираған қамал-сарайымызды керемет көріктендіріп тұрған бұталарды отаудың қажеті не?

	– Сән беріп тұрғаны рас, оған дауым жоқ, – деп келісе кетті Жанилла. — Он лье қашықтағы айнала-маңда мұндай ғажайып бұтаны іздесең таппайсың. Жемісі қандай ірі десеңші!

	— Естіп отырсыз ба, Эмиль мырза? – деп Антуан мырза сөзге араласты. – Жанилла дұрыс айтады: Құдіреті күштінің көмегі арқасында ең жақсы, ең дәмді, ең пайдалы дегеннің бәрі Шатобренде өсіп жатыр!

	— Олла-бiллә, мырза, реніш білдіретін ретіңіз жоқ! Ал айтыңызшы өзіңіз, – деді оған үй басқарушы әйел.

	— Реніш білдірейін деп отырған мен жоқ, – деді ақкөңіл қожайын. — Құдай сақтасын ондайдан! Қызым да, сен де өзіммен біргесіңдер. Шын бақытты болу үшін бұдан басқа маған не керек тағы?

	– Айтасыз-ау сіз де! Тыңдап отырсақ бәріне дән ризасыз, ал басымызды сәл былай бұра қойсақ, түкке тұрғысыз нәрсеге бола тұнжырап қаласыз. Сіздің дәрежеңіздегі адамға бұл жараспайды-ақ.

	– Өз дәрежем жайында біреуге артар өкпем жоқ – бәрі де Құдайдың салғаны, - деп жуаси үн қатты қамығып қалған Антуан мырза. — Қызымыздың өзі мына тіршілігімізге көндігіп отырса, сен екеуімізге Құдайға налып не жорық.

	— Мен бе «көндігіп отырған»? – деп дауыстап жіберді Жильберта. – Түсіндіріп беріңізші маған не жетпейтінін. Бұдан артықтың маған керегі жоқ!

	— Мадемуазельмен келісем, – деді Жильбертаның ақ-адал шынын айтып отырғанын әлпетінен аңғарып қойған Эмиль толқып. — Қызыңыздың бақытты екеніне сенімдімін, өйткені...

	— Өйткені... иә, мырза, айта беріңіз! – деп жайдарылана іліп әкетті Жильберта. — Неліктен екенін түсіндірмек боп едіңіз – аяқ асты үндемей қалдыңыз ғой.

	— Айтпағым сізге тұрпайы қошемет секілді көрінер болса қатты өкінер едім, – деп жауап қатты Жильбертаға ұқсап өзі де қызарып кеткен Эмиль. — Бірақ маған мынадай ой келді: сұлулық, жастық және қайырымдылық сияқты үш асыл қазынасы бар қыздың бақытты болмауы мүмкін емес, өйткені мұндай қасиеттер жұрттың бәріне ұнайды.

	— Мен өзіңіз ойлағаннан да гөрі бақыттымын, – деп жауап қатты Жильберта бір қолымен әкесінің, екінші қолымен Жанилланың қолынан ұстап. – Өйткені бұлар мені жақсы көреді: не үшін дейсіз бе – жай әншейін! Сұлумын ба, қайырымдымын ба — оны білмеймін, бірақ тіпті кеспірсіз болсам да, ұрысқақ болсам да бәрібір əкейім мен Жанилла шешетайым мені қазіргіден кем жақсы көрмес еді. Сол себепті менің бақытым – бұлардың Әлпештеп, мәпелеуінде, менің ерекше қасиеттерімде емес.

	– Бұл осы екеуінен құралатын бақыт қой, – деп қарсылық білдірді қызын құшақтай алған Антуан мырза Эмильге қарап.

	– Әй, Антуан мырза-ай, абайласаңыз нетті! – деп дауыстап жіберді Жанилла. — Алаңғасарлықтан қашан арылар екенсіз! Қараңызшы, Жильбертаның жеңiне дақ түсіріп қойдыңыз!..

	– Ештеңе етпейді. Қазір өзім жуып тастаймын, – деді Антуан мырза.

	— Жо-жоқ! Одан бетер бүлдіресіз. Көйлекке бір құмыра су әкеп құясыз да, құртасыз бәрін. Бермен келші, күнім. Дақ атаулыны жақтырмаймын!.. Обал-ақ емес пе? Жап-жақсы, жап-жаңа көйлек бүлініп қалды!..

	Осы арада ғана Эмиль Жильбертаның киіміне көз жіберді. Бұған дейін ол тек қыздың талдырмаш мүсіні мен сүйкімді кескінін ғана көріп отырған. Ол үстіне қалыңдау тиктен тігілген ақшылтым сұр көйлек киіпті, мойнына аппақ қардай шаршы орамал байлапты. Жильберта қонақтың өзіне қадала қарап қалғанын байқады, бірақ одан түк қымсынған жоқ, керісінше, бұл көйлектің өзіне өте ұнайтынын, оңайлықпен жыртылмайтынын, тікенектен де қорғайтынын, басқа матадан тігілген көйлектерді кигенде бұлайша қуанбағанын, өйткені бұл Жанилланың таңдауы екенін мақтанышпен айтып берді.

	— Шынында да, керемет сәнді көйлек. Менің анамда да тап осындай көйлек бар, – деп құлаққағыс етті Эмиль.

	Бұл ойдан шығарылған өтірік болатын. Жаратылысынан өте шыншыл Эмиль осы бір болмашы өтірікті қалай айтып қалғанын өзі де білмеді; Жильберта мұны түсінгенімен, ізеттілігі үшін оған іштей риза болды.

	Талғамының тәуірлігі турасындағы мақтау Жаниллаға жағып қалды, өйткені Жильбертаның сұлулығын қалай мақтан тұтса, өзінің осы бір қасиетін де солай дәріп ететін.

	— Қызалағым сәнді киінгенді ұнатпайды, есесіне оны мен сәнді киіндіргенді ұнатам, — деп мәлім етті ол. – Қызыңыз зайырлы қауымдағы орнына сай ұнамды киінбесе, бірінші боп сіз реніш білдірер едіңіз, Антуан мырза.

	— «Зайырлы қоғам» дейтінмен әлдеқашан есеп айырысқанбыз, Қымбатты Жанилла Және бұған зәредей өкінішім жоқ, – деп тойтарды оны Антуан мырза. – Сен де бостан-босқа алдана берме.

	— Дегенмен түріңізден байқалып тұрады — бұған өкінетін сияқтысыз. Айтып жүрген жоқпын ба сізге – текті әулеттен шыққаннан кейін оған мән бермеу мүмкін емес деп. Ал сіз бәріне қолды бір-ақ сілтедіңіз!

	— Әсте олай емес, – деді қамал-сарай қожайыны келіспей. — Керісінше, бәріне көндігіп жүрмін.

	— Иә, көндігіп жүрсіз! – деді қашан да болсын айтыса кетуге сылтау іздейтін Жанилла (шамасы, қолы да, аузы да бірдей іс тындырғанын қалайтын болса керек). — Осындай ахуалға көндігу де сондай бір керемет кеңпейілділік көрінеді! Сізді тыңдап отырсақ, бұл үшін соншалықты көп ақыл мен парасат-пайым қажет сияқты! Айта көрмеңіз! Сіз жақсылықты бағалай білмейтін адамсыз!

	– Мұның бәрін не үшін мыжып отырсың, жазған-ау? - деді Антуан мырза. — Қайталап айтам саған: бәрі ойдағыдай, мен баяғыда-ақ тоят тапқам...

	— Тоят таптым дейсіз бе?! Апырай, ә! Неге тоят таппайын деп едіңіз! Басқаны білмеймін, бірақ әйтеуір сіздің әрдайым жолыңыз болып отырды ғой.

	— Жоға, әрдайым емес!.. Менің өмірімде де өкінтіп-өксітер сәттер аз кездескен жоқ. Оның үстіне, не үшін өзімнен әлдеқайда лайықты адамдардан гөрі бақыттырақ болуға тиіспін?

	– Жоқ, олай емес! Басқалар сізбен шендесе алмайды, мұны жақсы білем, сондай-ақ басқалардан гөрі тәуірлеу тұрмыс кешкеніңізді де білем. Қаласаңыз, ақжолтай адам екеніңізді дәлелдеп берейін сізге.

	— Байқап көр! Дәлелдей алсаң алғыстан басқа айтарым жоқ саған! — деді Антуан мырза жымия күліп.

	— Солай ма? Енді айнып қалмаңыз. Жарайды, бастайын. Кардонне мырза әрі төреші, әрі куәгер болсын.

	— Айта берсін, – деді қамал-сарай иесі Эмильге. — Тамақтанып болып та қалдық, енді Жанилланы ешкім тоқтата алмайды. Ескертіп қояйын, мырза: ол қазір не қилы қисынсыз нәрсені үйіп-төгеді, есесіне оны өте қызықты, тартымды етіп баяндайды. Ішіңіз пыспасы анық.

	– Біріншіден, – деп мардымси тіл қатты Жанилла, қожайын мадағын ақтағысы келіп, — Антуан мырза тумысынан граф де Шатобрен аталады! Жақсы есім және үлкен абырой!

	— Қазір мұндай абыройдың бағасы кеміп кетті, – деді Шатобрен мырза келіспей. — Ата-бабалар даңқына өз тарапыңнан ештеңе қоспауың себепті мұндай есімді иеленіп жүрудің де мәні аз.

	— Жә, болар, мырза, болар сізге, – деді Жанилла көніңкіремей, — не айтқыңыз келетінін білем, ол жайында өзім айтам... Тек бөгет жасамаңызшы!.. Антуан мырза тап осы жерде өмірге келді (мұндай әдемі жерді төрткүл дүниеден таппайсыз!). Оны деревнядағы екі беті нарттай, жас, сұлу келіншек емізді – ол біздің Жан Жапплудың шешесі еді әрі менің құрбым болатын (рас, одан бірнеше жас кіші едім). Сөйтіп, Жан өмір бойы Антуан мырзаға адал жолдас боп келеді: сабақталған ине-жіп сияқты бірі қайда барса, екіншісі оған ілесіп жүреді. Қазір Жанға қиындау тиіп тұр... бірақ түбі бір тәмамдалар әйтеуір...

	— Сіздің арқаңызда!.. – деп қосып қойды Жильберта Эмильге көз тастап. Осынау жылы шырайлы бейкүнә көз тастасы арқылы әдемілігі мен киімінің сәнділігін мақтағаны үшін оған разы екенін аңғартып кеткен-ді.

	– Әдетке айналған шегіністеріңе көше беретін болсаң бұл әңгімені ешқашан аяқтай алмаймыз, – деп құлаққағыс етті Антуан мырза Жаниллаға.

	— Жоға, мырза!.. Сөйтіп, ендi Kюзьондағы священник әр уағызының басында айтатындай, тоқ етеріне тоқталайын, – сөйтіп, Антуан мырза керемет сымбатты болды: мұндай әдемі жас жігітті өмірі ешқашан көрген емеспін. Бұл өңірде ондай жігітті іздесең таппайтынсың: біздегі әйелдер қауымы мұны лайықты бағалай білді және мұны айғақтайтын дәлелдемелер де жеткілікті.

	— Жетер, жетер, Жанилла, — деп бөліп жіберді оны қамал-сарай қожайыны жымия күліп, әйтсе де дауысынан әлденендей бір мұң сезіліп тұрды. – Бұл турасында әңгіме етудің қажеті бар ма?

	— Абыржымаңыз, — деп қарсылық білдірді кемпір. — Артық нәрсе айтпаймын... Антуан мырза осы ескі қамал-сарайда тәрбиеленіп өсті; ол кезде бұл қамал-сарай үлкен де сәулетті еді... және қазір де мұнда тұруға әбден болады! Балақайымыз құрдас жүгермектерімен және емшектесі Жан Жапплумен ойнайтын. Тепсе темір үзетін қайратты жігіт боп өсті!.. Ал, қане, айта қойыңызшы, мырза, бір жеріңіз ауыра ма қазір сіздің және өзіңізден гөрі сергек те шымыр елу жастағы біреудің есімін атай аласыз ба?

	— Жөн-ақ, бірақ менің төңкеріс пен бүлік заманында туғанымды, білімімде айтарлықтай осалдық барын айтпай кеттің ғой.

	— Кешіріп қойыңыз, мырза! Демек, дүниеге жиырма жыл ертерек келгіңіз келген екен ғой, солай ма? Ондай жағдайда қазір жетпісте болар едіңіз. Қайран қаларлық құлық! Жоға, сіз дәл уақытында тудыңыз және Құдайдың берген жасын жасай беруге тиіссіз!.. Ал, білім жайына келсек, ол қайдағы «осалдық»! Сізді Бурже қаласындағы коллежге берді, онда сіз өте жақсы оқыдыңыз.

	— Керісінше, өте нашар оқыдым! Ой еңбегімен айналысатын дағдым жоқ болатын, сабақ үстінде ұйықтап кететінмін, қаперім де мықты емес-ті, басқалар ең күрделі деген нәрсені қинала игеріп жатса, мен ең қарапайым нәрсенің өзін қинала меңгеретінмін.

	— Тіпті солай-ақ болсын! Есесіне меңгердіңіз ғой әйтеуір. Оның үстіне, алған біліміңіз дворян деген атағыңыз үшін әбден жарап жатыр: сізді священник болсын немесе мектеп мұғалімі болсын деп берген жоқ қой оқуға! Грек тілі мен латын сізге неменеге қажет? Каникулда осында келгеніңізде келісті жас жігіт едіңіз: сізден епті, сізден қайратты ешкім жоқ-ты. Допты лақтырғанда мұнарадан асырып жіберетінсіз, ал иттерді шақырғанда дауысыңызды Kюзьонда тұрып естуге болатын.

	– Мұның бәрі терең білім алғанымның дәлелі емес, – деп қарсылық білдірді Антуан мырза кемпірдің мақтағанына мәз бола күліп.

	— Оқуыңызды бітірген бойда австрияктармен, пруссактармен, орыстармен соғыс та басталып кетті. Жақсы соғыстыңыз. Әне, қаншама жарақатыңыз бар!

	— Бірақ бірде-біреуі қауіпті емес! — деді Антуан мырза.

	— Оған да шүкір! – деп сөзін жалғады Жанилла. — Мүгедек болып, балдақпен жүрейін деп пе едіңіз енді? Атақ-абыройдан құралақан қалған жоқсыз, тартқан тауқыметіңіз де онша ауыр болған жоқ.

	— Жоға, Жанилла, олай деме! Қайдағы абырой-атақ! Шамашарқымша қарекет еттім ғой, алайда, шын сөзім, дүниеге кешірек келгенім рас. Ата-анам, озбырға, — олар Наполеонды осылай атайтын, — қызмет етуге көпке дейін рұқсат бермей жүрді. Мансап сатыларымен енді-енді жоғарылай бастағанымда Ватерлоо түбіндегі жеңілістен кейін «ақсай басып, қанатымды сүйретіп» қайғыға батып үйге қайтуыма тура келді.

	– Императордың тақтан құлауы сізге тиімді болмағанын білем, мырза, алайда өзіңізді жарылқай қоймаса да, ақжүрек адам емессіз бе, қатты қайғы шектіңіз. Есіміңізді естіген бойдаақ генерал шенін беруі керек еді, ал ол сізге тіпті көз қиығын да салған жоқ.

	– Ол кісі бұдан гөрі маңыздырақ әрі шұғыл шаруалармен айналысса керек. Алайда әскери мансапқа қол жеткізе алмағанымды, сондай-ақ, өзің айтпақшы, керемет терең білімді болуым себепті басқа мансапқа да оншалықты жарамай қалғанымды мойындарсың енді, Жанилла.

	– Бурбондарға қызмет етуіңізге болатын-ақ еді, бармай қойдыңыз ғой.

	— Ол кезде мен де тең-тұсымның ұстанымын қолдайтынмын, егер бәрін қайта бастауға тура келсе қазір де солай етер едім.

	– Еркіңіз ғой, мырза! Бұл үшін сізге кім кінә артпақ? Сол тұста бізде айтылып жүрген әңгімелерге қарасақ, өзіңізді өте лайықты ұстапсыз, тек ата-анаңЫЗ ғана реніш білдіріпті.

	– Иә, ата-анам өркөкірек жандар еді және легитимистік6 көзқарастарынан танбайтын. Маған қатер төнген кезде олардың менен бас тартқанын және бар дәулеттен мақұрым болғаныма онша қайғыра қоймағандарын жақсы білесің ғой.

	— Ал сіз олардан да өткен өрмінез боп шықтыңыз: ата-анаңызға ешқандай өтініш айтқан жоқсыз.

	— Жоға, тәкаппарлықтан емес — қамсыздықтан немесе қадірқасиетімді төмендеткім келмегендіктен олардан көмек сұраған жоқпын.

	– Дәулетіңізді әкеден қалған мұраға қатысты соттасу тұсында жоғалтқаныңызды жұрттың бәрі біледі. Бұл істен ұтылып қалғаныңызға өзіңіз кінәлісіз!

	– Бұл әкемнің аса бір ізгі ниетті және аса бір абыройлы қадамы болды! – деп саңқ етті Жильберта алып-ұшып.

	— Балаларым, – деп қарсылық білдірді Антуан мырза, — мені бұл істен ұтылып қалды деуге болмайды — мен істің сотта қаралуына жол бермедім, бар-жоғы сол-ақ.

	– Әрине, әрине, — деп қоштай кетті оны Жанилла. – Себебі үкім сіздің пайдаңызға шығарылар еді. Жұрттың бәрі солай деп жүрген.

	— Алайда, әкем, қалыптасқан жағдаят бар да, оны пайдалану реті бар деп санады, – деп жедел іліп әкетті оны Жильберта Эмильге қарап. — Бұл хикаядан сіз де хабардар болсаңыз деп ем, Кардонне мырза. Әкемнің өзі ол жайында, әрине, ештеңе айта қоймайтыны анық, біздің жаққа жақында келгендіктен оны қайдан білейін деп едіңіз. Атам қарызға белшесінен батқан тұста әкем әлі кәмелетке толмаған жас еді. Бұл ар-ұят алдындағы жауапкершілікке негізделген қарыздар болатын. Атам дүние салды, қарыздарын қайтаруға әлде үлгермеді ме, әлде қам жасай қоймады ма, — бір тәуірі, оны ешкім асықтырмаған, – ол жағы белгісіз. Қарыз берушілер қолхаттарының айтарлықтай заңды күші жоқ еді. Алайда әкем іспен танысу барысында атай қағаздарының арасынан осындай бір қолхатты тауып алды. Мұны жойып жіберуіне де болатын: ондай қолхат барын ешкім білмейтін. Бірақ әкем керісінше істеді: мұраға қалған барлық иеліктерді сатып, осынау қастерлі борышты өтеді. Әкем мені де осындай ұстанымға тәрбиеледі, сондықтан ол дұрыс жасады деп есептеймін. Рас, байлардың көбі оның бұл ісін жөн көрмеді. Кейбірі оны ашықауыз, ақылынан алжасқан деп тапты. Дегенмен әлдебір байшыкештен Антуан де Шатобрен өз кінәсынан, — ал мұны ондайлар нағыз масқарашылық деп түсінеді, — жұтап қалды дейтін сөзді естіген кезде әкемнің жеңілтектігі мен ақылынан алжасқандығы деп олардың нені тұспалдайтынын білетін болсаңыз, бұған мен тек қуанар едім!

	— Мадемуазель, осындай адамның қызы болу деген қандай бақыт! Сіздердің кеңпейілдіктен туындаған кедейшілігіңізге қызғаныш білдіріп отырмын! – деді толқып кеткен Эмиль.

	— Мені батыр деп дәріптемей-ақ қойыңыз, балақайым, — деді Антуан мырза Эмильдің қолын қысып. – Жұрттың аузындағы сөзде қашанда шындықтың жұрнағы болады – оның көп ретте қатыгез де әділетсіз боп шығуы да мүмкін. Мен өзім ысырапшылдау болдым, бұл рас, шаруашылықты үнемшілдікпен жүргізе алмадым, ал дәулетімді құрбандыққа шалсам — мұнда да алып бара жатқан ештеңе жоқ, өйткені бұған өзім онша өкінген емеспін.

	Антуан мырзаның ақ пейілмен ақталғаны Эмильді тебірентіп жіберді: өз қолын қысып отырған қолға дереу еңкейе кетті де, оны сүйіп алды: бұл кісіге деген сүйсінісін, — бұған, әрине, Жильбертаның да қосқан үлесі бар еді, – осылай білдірді. Күтпеген жерден көрсетілген мынадай құрметке Жильбертаның көңілі босап кетті. Кірпігіне ілінген жасты жасырмаққа төмен қарады, сосын паңдана шікірейіп отырмаққа тырысты, аяқ асты пайда болған бой бермес ынтызарлыққа елітіп, қонаққа қолын соза жаздап шақ қалды; сосын бұл құлшынысын тежеп, қарапайымдау қулыққа басты: Эмильдің тәрелкесін ауыстырмақ боп, таураттық қарияның шөлден қаталаған жолаушының аузына су толы құмыраны тосқан қызына лайық қылықпен елп етіп орнынан тұрды.

	Өзі өскен ортаның шарттылықтарына сай келмейтін осынау ризашылық белгісіне Эмиль алғашта таңырқап қалған. Алайда кейін бәрін түсініп дегбірсізденіп кеткені сонша, өзіне осыншалықты ықыласпен күтім жасап жүрген бойжеткенге алғыс айтуға да шамасы келмеді.

	– Осы айтылғандарды ескерсе, өңкей бақытты күндерді бастан кешпегеніме Жанилла да келісер, – деп сөзін сабақтады, қызының әлгі қылығынан қисынсыз бірдеңе байқай қоймаған Антуан мырза. — Қаусаған ескі шкафтан әкемнің өз қарызын мойындаған тілхатын тауып алғанымда дау-шар басталып жатқан. Оған дейін қарыз берушілердің адалдығына сенбей жүргем: қарыз жөніндегі қолхатты бәрінің бірдей кездейсоқтық салдарынан жоғалтып алуы маған ақылға сыймайтын нәрсе сияқты көрінген, сондықтан алаңсыз болғам... Жильберта жоқшылықта өседі-ау деген ой қаперіме кірмеген еді. Құйттай балапанның өмірге келуі мені соққының уытын жақсырақ сезінуге мәжбүр етті, егер соқа басым жүрсем жаратылысымнан бейқам болуым себепті бұған былқ ете қоймас ем. Қалтамда көк тиын қалмағандықтан, жұмыс істеуді ұйғардым. Бірақ алғашында біршама қиналып жүрдім.

	– Дұрыс айтасыз, мырза, – деді Жанилла. — Жұмысқа бар Ынты-шынтыңызбен кірістіңіз, сөйтіп, осыны мойындаңызшы, көп ұзамай көңіл күйіңіз жақсарып, жайдары мінезіңізді қайта таптыңыз ғой!

	— Сенің арқаң ғой соның бәрі, жайсаң Жаниллам! Өйткені мені тастап кеткен жоқсың. Біз Жан Жапплумен бірге Гаржилеске қоныстандық, сол абзал адам маған жұмыс тауып берді.

	– Қалай сонда, граф, қара жұмыс істедіңіз бе? – деп сұрады Эмиль.

	— Істегенде қандай, шырақ. Балташы болдым: әуелі шәкірт, жәрдемші боп жүрдім, бірнеше жылдан соң шебердің көмекшісі болдым. Екі жыл бұрын келсеңіз үстіме жұмысшы блузасын киіп, ағаш кесетін араны иығыма артып алғанымды көрер едіңіз. Сол тұста Жанмен бірге күнделікті ақыға жұмыс істегем.

	— Сондықтан екен ғой... – деп ыңғайсыздана үн қатқан Эмиль іркіліп қалды.

	— Иә, сондықтан... түсінем сізді, – деді қамал-сарай қожайыны. — Мүмкін естіген де шығарсыз: Антуан қарт қайыршылыққа ұшырап азып кетті, жұмысшылармен бірге тұрды, солармен бірге жүрді, солармен бірге ішімханадан шықпады деген әңгімелерді... Ендеше, істің мән-жайын түсіндіріп берейін сізге. Ақиқат шындығын айтайын. Әрине, әлдебір дворян немесе жергілікті байшыкеш мені қайғыға батып тұнжырап, басыма түскен бақытсыздық мехнатына бойсұнып, үн шығармай жұмыс істеп, адал еңбегіме төленген ақыны алып жатып жұртқа білдірмей күрсініп, қызараңдап, — кезінде есепсіз ақша төлеген мына мен сөйтуім керек екен! – жүруге тиіс деп санайды, оған қоса, әлгілердің ойынша, апта бойы бірге жұмыс істеп жүрсем де, жексенбілік демалысымды сол жұмысшылармен бірге өткізбеуім қажет көрінеді. Бәлкім, мені жамандаушылардың айтқаны дұрыс та шығар, бірақ мінез-құлқым мүлдем басқа. Қандай жағдай болмасын, ұзақ уақыт бойы өкініш-күйінішке немесе үрейге беріліп отыра алмаймын. Мен Жанмен және шаруалардың басқа да өзіммен құрдас балаларымен бірге өстім. Балалық шақтың қызық-думанын тең дәрежеде бөлістім. Олардың алдында бірдебір мәрте өзімді байбатшаның баласы сияқты ұстаған емеспін. Содан шығар, қысталаңға тап болғанымда олар мені құшақ жая қарсы алды, ақыл-кеңес айтты, баспана берді, бір үзім нанымен, құрал-жабдығымен, тапсырыстарымен бөлісті. Оларды қалайша жақсы көрмейін енді? Олардың ортасы маған қалайша лайықсыз болуға тиіс? Жексенбілік бос уақытымды, апталық еңбек ақымды олармен бөліспеуге қақым бар ма еді? Әрине, жоқ! Сөйтіп, құдды адал еңбегіме берілген сыйлықтай, қуана білу, көңілдене білу сияқты қабілеттерімді күтпеген жерден қайта таптым. Олардың айтқан әндері мен аласалау кіре берісінде ішімхана эмблемасы боп табылатын сүйір жапырақты ағаштың бұтағы ілулі тұрған, жүзім сабақтары көмкерген күнсаядағы бас қосулары, емшектесім, кәсіптегі тәлімгерім және жұбатушым жайсаң Жанның айнымас достығы, – осының бәрі мені жаңаша өмір сүруге жігерлендірді. Бұл өмірдің өз қызығы мен қуанышы да бар еді: мұны дос-жараныма масыл болмайын деп жұмысты әжептәуір жетік меңгеріп алған кезімде әсіресе жақсы сезіндім.

	– Не айтатыны бар, жұмысты істеудей-ақ істедіңіз ғой, – деп құлаққағыс етті Жанилла, — сөйтіп ұзамай Жанға қол ұшын бере бастадыңыз. Оның алғашқыда қалай қатты ашуланғанын әлі ұмытқам жоқ. Жан өте қызуқанды, шыдамсыз адам, ал Антуан мырза болса сондай қолапайсыз-тұғын! Шын айтам, Эмиль мырза, көрсеңіз күлкіге қарық болар едіңіз!.. Кей-кейде Жан графқа айқайлап, оны шәкірт бала құсатып жерден алып, жерге салатын. Артынан, әрине, екеуі татуласып, құшақтасатын... бұларға көзіме жас алмай қарай алмайтынмын... Міне, сізге бүкіл өмір жолымызды баяндап бердік, тіпті ұрсысуға да үлгермедік, ал менің ұрсысқым келіп-ақ отырған... Аяқ жағын өзім айтып бітірейін, әйтпесе Антуан мырзаға ерік берсең ешкімнің аузын аштырмай өзі сөйлей береді!..

	— Айта бер, Жанилла, айта бер! – деп дауыстап жіберді Антуан мырза. – Ділмарлығыңды дәлелдеуге бөгет болсам кешірім сұраймын.





Х


	ІЗГІ НИЕТТІ ІС


	— Антуан мырзаның айтқанына сенсек, – деп бастады Жанилла, — бізде ешқандай қаражат болмаған тәрізді. Бірақ мұндай жағдай ұзаққа созылған жоқ қой. Бірнеше жылдан кейін Шатобрен жерін бөлшектеп сатып, қарызымызды өтедік. Сөйтіп, қиыншылық құрсауынан құтылғанымызда Антуан мырзада әлі де азын-аулақ ақша бары анықталды: егер оны ақылмен орналастырсақ кем дегенде мың екі жүз франк өсім алып отыруымызға болады екен. Бұл біраз ақша емес пе! Алайда бұл қаражат жомарттығы мен қайырымдылығы баршаға мәлім Антуан мырзаның қолында болса тез арада желге ұшып кетер еді. Міне, тап осы кезде мына өзіңізбен әңгімелесіп отырған «біздің ақжүрек Жанилла» тізгінді өз қолына алуы керегін сезді. Ол ақшаны орналастырды және жаман орналастырған жоқ. Сонда Жанилла не деп еді сізге? Не айтқаным есіңізде ме, мырза?

	— Есімде болғанда қандай, Жанилла, сен сонда өте ақылды сөз айтқансың. Қане, қайталай қойшы өзің!

	— Мен сонда: «Мырза, түк ешқандай жұмыс істемей тіршілік етуіңізге де болар еді. Бірақ бұл ішіңізді пыстырып жібереді, мамандықты игеріп алдыңыз, жұмыс істеу әдетіңізге айналды. Жассыз, денсаулығыңыз мықты, демек, тағы да біраз еңбек етуіңізге болады. Қызыңыз бар – ақылы мен ажары жағынан нағыз асыл қазына. Оған білім беру жайын ойластыру керек; оны Парижге апарайық, пансионға орналастырайық, ал сіз тағы бірнеше жыл балташылық ете тұрыңыз», дегем. Антуан мырза мұны құп алды. Әдiлiн айту керек: жұмысын қыңқ етпей атқарып жүрді. Әйткенмен, меніңше, ана ақпейіл селолықтармен қоянқолтық жүргендіктен шығар, тым қарабайыр байлам жасайтын болды. Бір жолы: «Талайыма деревняда тұрып, басқалармен бірдей тірлік ету жазылған екен, ендеше қызым да деревнялық бибі ретінде тәрбиеленсін, оқуды, іс тігуді, тоқуды, үй шаруасын жүргізуді үйренсін», дегенді айтты. Қайдан! Ондай әңгімені Тыңдағым да келмеді. Жильбертаның текті әулеттен шыққан Қызға лайық тәрбие алмауына қалай ғана көнермін? Антуан мырза келісті. Сөйтіп, Жильберта Парижге барып оқыды. Оның ақыл-парасаты мен талантын өрістетуден ештеңе аяп қалғанымыз жоқ; ал ол, ақ періштеміз, оқуға барын салды. Қызымыздың жасы он жетіге толғанда Антуан мырзаға: «hiм, мырза, менімен бірге Шатобрен жаққа серуендеп қайтуға қалайсыз?» дедім. Антуан мырза қарсы болмады, бірақ қиратындылар арасынан бір-ақ шыққан кезімізде қамығып қалды.

	«Мені мұнда неге алып келдің, Жанилла? – деп сұрады Антуан мырза ауыр күрсініп. — Ата-бабам мекен еткен байырғы ұямның ойран-ботқасы шыққанын білетінмін, сондықтан оған бармай жүргем: қамал-сарайға кіріп, ондағы ойранды өз көзіммен көруге дәтім жетпеген. Бұл жерге мені жіпсіз байлап тұрған тек әулет намысы ғана емес-ті: жастық шағым осында өтті ғой, осында бақытты күндерді бастан кештім, ата-анам осында дүние салды. Егер жаңа қожайындар келіп қоныстанып, қамал-сарайды қалпына келтірсе, онда қайғым әлдеқайда аз болар еді, өйткені біз адамдарды қалай жақсы көрсек заттарды да солай жақсы көреміз ғой. Ана жексұрын алыпсатарлар ата-бабамның мекенжайын қалай аздырып-тоздырып жібергенін есіме салудан саған не түседі?»

	«Мырза, – деп жауап қайтардым мен, — қамал-сарай қандай зардапқа ұшырағанын білу үшін, оны қалпына келтірсек оған қанша қаражат қажет болатынын анықтау үшін бәрібір мұнда келер едіңіз. Елестетіп көріңізші, қырсық айналдырған бір түнде дауыл ұяңызды бұзып кетті дейік. Сіз мінезді адамсыз, жылапсықтап отыра берер ме едіңіз? Жоға, оны қалпына келтіруге барыңызды салар едіңіз».

	«Ондай әңгіменің қажеті не, — деді Антуан мырза келіспей. – Әулетіміздің қамал-сарайын қандай қаржыға қалпына келтірмекпін? Тіпті ақшам болған күнде де бәрібір ештеңе істей алмас едім, өйткені мына құр әншейін қалқиған қаңқасының өзін басқа біреу иемденіп отыр ғой».

	«Тоқтай тұрыңыз, мырза, — дедім мен, — жер телімі бар, жеміс бағы бар, паркі, жотасы және өзен жағасында шалғындығы бар үй сатып алуға оқталған кезіңізде сізден қанша сұрап еді?»

	 «Жанилла, бұл шаруамен шындап айналыстым ба мен? Мынадай байтақ иелiк су тегінге кетіп бара жатқан жоқ па екен, жай әншейін соны ғана білейін дегем. Осынау ойран болған мекен үшін менен он мың франк талап етті, мен бұрылдым да кете бардым, өйткені ондай ақша түсіме де кірмейтін».

	«Ендеше әңгіме былай, мырза, — дедім мен, — қазір оның бағасы он мың емес, бар-жоғы төрт мың боп тұр. Олар сізді Шыдамы жетпес, қираған иелігіне қайта орын тебу үшін қайтсе де ақша табар деп шамалаған. Сол себепті сізден он мың сұраған, ал Шын мәнінде бұл оның жарты бағасына да тұрмайтын, оған қоса сізден басқа жан баласына қажет емес-ті. Бірақ сіз бас тартқаннан кейін олар ойланды. Мен сізге білдірмей, басқа біреулер арқылы ақырын әрекет жасадым. «Мақұл» десеңіз болды, ертең-ақ Шатобрен қожайыны боп шыға келесіз».

	«Бұның бәрі не үшін қажет, қадірлі Жанилла? – деді Антуан мырза. — Тау боп үйіліп жатқан мына тастар мен есік-терезесі жоқ қабырғаларды не істемекпін?»

	Мен қожайынға төрт бұрышты флигельдің әлі толық бүліне қоймағанын: күмбездердің жақсы сақталғанын, бөлмелер өте құрғақ екенін, шатырғакiремiт жауып, есік-терезе қондырсақ және қарапайым жиһаз алсақ жетіп жататынын айттым. Барлығына көп дегенде бес жүз франк қана кетеді, дедім. Сол арада Антуан мырза айқайды салсын келіп:

	«Сен менің, Жанилла, басымды босқа қатырма! Өмірім өксіктен арылмағанын қалаймысың менің? Өйткені мұның бәрі бос қиял ғой! Менде он мың да, алты мың да, төрт мың да франк жоқ! Ондай ақшаны жинау үшін әлі он жыл мұқтаждықта тірлік кешуім керек! Одан да бәрі сол бұрынғыша қала берсін», деп.

	«Кім айтты сізге, мырза, сізде алты мың, тіпті алты жарым мың франк жоқ деп? Қанша ақшаңыз барын білесіз бе өзіңіз? Бәстесуге бармын, білмейсіз!..» дедім мен.

	Осы арада Антуан мырза Жанилланың сөзін бөліп жіберді:

	— Бұл рас: кірісіміз мың екі жүз франк қана болатын, Қызымыздың Париждегі тәрбиесіне алты жыл бойы ақы Төлегенбіз, өзіміз Гаржилесте, Жанилла күтіп ұстаған тап-таза үйде тұрғанбыз, мен қара жұмысшы едім – міне осындай ахуалды бастан кешіп жүріп қалайша мол қаражат жинағанымыз жайында ештеңе білген жоқпын және күні бүгінге дейін білмеймін, тіпті ақылым жетпейді... Әрине, ақша Жанилланың қолында болатын, дос-жараныммен көңіл көтеруге маған жексенбі сайын екі-үш франк беріп қоятын... Жо-жоқ, өзімде қайдан алты мыңдай жинақ пайда болғанына ешқандай дәлел келтіре алмаймын! Мұның адам сенбес нәрсе екені соншалық, бұл ғажайыпты Эмиль Кардонне мырзаға түсіндіріп беруге мәжбүр боп отырмын – егер өзі аңғарып та қоймаса.

	— Иә, граф, аңғарған сияқтымын, – деп жауап қатты Эмиль. — Дәулетіңіз әлі сарқылмай тұрған кезде күтушіңіз мадемуазель Жанилла қиын жағдайға ұшырасам қажет болар деп ақша жинаған немесе өз ақшасы болған, сөйтіп ол...

	— Олай емес, мырза! – деп асыға үн қатты Жанилла. — Мүлдем олай емес!.. Балташылық кәсіппен айналысқан Антуан мырзаның әжептәуір ақша тапқанын ұмытып кеттіңіз білем, сондай-ақ

	Жильбертамыздың пансионы Париждегі ең қымбат пансион болмағанын да сезіп отырған шығарсыз...

	— Апырай, өтірікті қалай-қалай суқитасың, шешетай! – деп Жильберта оны сүйіп алды. – Не десең о де, бәрібір әкем екеуіміз Шатобрен сенің ақшаңа сатып алынды және ол шын мәнінде сенің меншігің, ал біз, — оны біздің атымызға алғаныңмен, - өзімізді сенің қонағыңбыз деп есептейміз.

	— Жоға, олай деме, Жильберта! — деп кеңпейіл Жанилла оны бөліп жіберді.

	Бұл өзі мінез-құлқы айнымалы кемпір еді: оңтайы келген сәттің бәрінде мақтанып қалуға, бәрін түсінетінін, бәрін білетінін байқатып қалуға тырысатын, бірақ мына арада қожайындар намысын олардың өздерінен бетер қорғаштап, өміріндегі ең ізгі ниетті ісінен үзілді-кесілді түрде бас тартып отырған. — Айттым ғой сендерге, бұған менің ешқандай қатысым жоқ. Əкейіңнің онға дейін де санау білмейтініне, ал сенің оған аузынан түскендей боп тартқаныңа мен кінәлімін бе? Неғыларсың енді! Кірістерің қанша, ШЫҒыстарың қанша – одан екеуіңнің де хабарың жоқ. Сендерге ерік беріп қойсам көрер едім, қалай жол тауып шығатындарыңды! Ақ-адал Шынымды айтып отырмын: мұндағы қожайын сендер, ал мен мақтансам тек ұсынақтылығыммен және үнемшілдігіммен ғана мақтана алам. Ал, мен не үшін әлектендім дейсіз бе? Сіздің, мырза, күндердің бір күні таңертең ұйқыдан тұрып, өзіңіз ойлағаннан әлдеқайда бай екеніңізді білуіңіз үшін ғана! Сөйтіп, енді, – деп Жанилла сөзін жалғай түсті, — қазір аяқтаймын. Құлақ салыңыз, Эмиль мырза! Қамал-сарайды ақыры сатып алдық. Жан Жапплу мен Антуан мырза осы флигельдегі ағаш ұстасы атқаруға тиіс нәрсенің бәрін өз қолымен қалпына келтірді — бұған жарты жылдай уақыт кетті; ал мен Париждегі ҚЫЗЫМЫзға аттандым, оны ата-бабасының қамал-сарайына алып келетінімді сондай зор мақтаныш тұттым – бұл мекен-жай оның балалық шақтағы естеліктерінде ғана сақталған еді. Содан бері осында хал-қадарымызша тұрмыс кешіп жатырмыз, осы себепті Антуан Мырза әлденеге налитын болса, оған дәйім ұрсып тастаймын. Шын мәнінде де, тап осы кісідей кімнің және қашан жолы болып еді?

	— Мен ешқашан ештеңеге налыған емеспін ғой. Мені бекер жазғырып отырсың, – деді Антуан Мырза реніш білдіріп.

	— Жоға, кешірерсіз, кей-кейде түріңізден: қазір баяғы тұрмыс жоқ қой, дейтіндей сыңай байқалады. Қатты қателесесіз! Айтыңызшы, отыз мың ливр пайда түсіп тұрғанда бұдан гөрі дәулеттірек пе едіңіз? Дүние-мүлкіңізді ұрлап, тонап жатты, одан еш хабарыңыз болмады. Ал қазір сізде не керектің бәрі бар, ұры-қарылардан да қорықпайсыз: төсеніш астына луидор ТЫҚпайтыныңызды екінің бірі біледі. Он малайыңыз болды, бәрі де бірінен бірі өткен мешкей әрі маскүнем еді – бір сөзбен айтқанда, өңкей париждік құл-құтан! Ал қазір сізде жалғыз тек Сильвен Шарассон мырза ғана бар. Рас, ол да нағыз кержалқау әрі қомағай! – Жанилла асүйде жүрген Сильвен ести алатындай етіп соңғы сөздерді қаттырақ дауыстап айтты. Сосын дауысын бәсеңдетіп әңгімесін әрмен жалғады: – Бірақ оның нәгөйлік қылықтарына күлесіз де қоясыз, ал бірдеңені сындырып алса оған ашуланбайсыз, үйдегі қолапайсыз адам жалғыз өзіңіз еместігіне қуанғандай да боласыз. Бірнеше рет салт атпен сапарға аттандыңыз, алайда аттарыңыз қорада қашанда күтімсіз тұратын, сапарға шығуға жарамайтын. Ал қазір ұшқыр бие Ұшқыныңыз бар – ондай керемет жылқыны жер-дүниеден іздесең таппайсың! Тап-таза, төзімді — көрерге көз керек! Күй талғамайтыны екібастан! Кепкен жапырақты да, қамысты да жей береді – ешкілеріңізден аумай қалған! Ал ешкілеріңіз қандай сүйкімді! Екеуін де құдды елік дерсің! Сүті керемет, ал өздері сондай ойынпаз, қиратындылар арасында тастан-тасқа орғыпқарғып жүргені! Міне, кешкілік көңіл көтеретін нәрсеңіз. Ал шарап сақтайтын жертөлеңіз ше? Ол аузынан шығып тұратын, бірақ алаяқ малайларыңыз шарапты қалағанынша сіміріп рақатқа батумен болды, сізге тек солардың сарқыты ғана қалатын. Ал қазір шөл басатын жергілікті шарапты — Кларетті ішіп жүрсіз, оны бұрын да ұнататынсыз: егер өзім аралассам ол бұлақтың суындай мөпмөлдір боп шығады, асқазан да одан шаншып ауырмайды. Киімкешекке көңіліңіз толмай ма, немене? Бұрын киімдеріңізді күйе жеп құртатын, жилеттеріңіз киіп үлгергеніңізше сәннен шығатын: өйткені ешқашан сән қуған емессіз ғой... Рас, қазір сізде ең қажет деген нәрселер ғана бар: жазда киетін жеңіл киім мен Қыста киетін жылы киімдер. Деревнялық тігіншіміз сізге тәуір киім тігіп береді және еш жерін ешқашан тарылтып жібермейді. Мойындаңызшы, мырза, жағдайыңыз жақсарған үстіне жақсарып келе жатқан жоқ па! Ештеңеге алаңдамайсыз, нағыз бақытты адамсыз! Айдай сұлу қызыңыз барын, өзіңізбен бірге тұрып жатқанына сондай қуанышты екенін әңгіме етіп те отырғам жоқ!..

	— Сондай-ақ қасымда жақын-жуығына күндіз-түні қамқорлық жасауға дайын жан тең келмес Жаниллам бар, – деп іліп әкетті Антуан мырза көңілдене күліп. – Дұрыс айтасың, Жанилла! Қашанда жөн сөйлейтініңді бұрыннан білетінмін. Тек бұған күдік келтіретінің өкінішті. Мен дәліріп кеткен екем: тағдыр маған оң қабақ көрсетіп жүргеніне көзім анық жетті. Өзің білетін құпия қамқорлық қана болмаса, — ол жайында айтпағаның жақсы болды, — бұл дүниеде маған басқа ештеңенің қажеті жоқ. Жарайды, сенің денсаулығың үшін, Жанилла! Сөзіңде мүдіріс болған жоқ. Сіздің де саулығыңыз үшін, Эмиль мырза! Жассыз әрі дәулеттісіз, білімдісіз әрі ақылдысыз — басқа біреуге қызғаныш білдірудің қажеті жоқ сізге, алайда сізге де өзім сияқты қуанышта қартаюды, қасыңызда тап осындай шын жүректен бауыр басқан жандар болуын тілеймін! Жә, өзім жайындағы әңгімені доғарайын, — деді Антуан мырза саптыаяғын үстелге қойып жатып. — Достарымызды да ұмытпауымыз қажет. Солардың ішіндегі ең жақсысын, – Жанилладан кейін ғой әрине, — еске түсірейік, Жан Жапплудың жайын әңгімелейік.

	Сол арада кенет әлдекімнің:

	— Жарайды, әңгімелесек әңгімелейік! – деген ызбарлы дауысы естіліп, отырғандар селк ете қалды.

	Есікке қарай басын бұрған Антуан мырза бөлменің табалдырығында тұрған Жан Жапплуды көрді.

	— Бұл қалай, Жан, тапа тал түсте келіп тұрғаның?! – деп дауыстап жіберді аң-таң болған қожайын.

	— Иә, тапа тал түсте, оның үстіне – қасбеттегі қақпадан, — деп жауап қатты балташы тершіген маңдайын сүртіп тұрып. — Өй, жүгіргенім-ай! Жанилла шешей, тезірек бір жұтым шарап беріңізші, аңқам кеуіп барады!

	– Жан ағатайым-ай! – деп саңқ етті Жильберта есікті асығысүсігіс жауып жатып. – Сені солай қуды ма олар? Қайда жасыруға болар екен сені? Олардың осында іздеп келуі мүмкін ғой!

	— Жоға, ешкім де келмейді, – деді Жан. — Ешкім келмейді мұнда, қарашығым! Есікті құлыптау қажет емес, ешкім мені Қуып келе жатқан жоқ. Жақсы хабар әкелдім, асыққаным содан: бостандық алдым, бақыттымын, құтылдым!

	– Құдайым-ай! – деп дауыстап жіберді Жильберта нәп-нәзік қолымен Жанды шаң басқан басынан құшақтап. – Демек, дұғам Құдайдың құлағына шалынған екен ғой! Өткен түнде сені аман сақтай гөр деп сондай қатты жалбарынған едім Жасағанға!

	— Аспандағы ақ періштем менің! Міне, сөйтіп маған бостандық сұрап алдың, – деді Жан. Ол Жильбертаның ықылас-мейіріміне, Антуан мен Жанилланың жаудырған сұрақтарына жауап қайтарып үлгере алмай жатты.

	– Айтсаңшы енді, саған бостандық әперген кім? – деді Жильберта балташы бір сапты аяқ нашарлау жүзім шарабын демалмастан сіміріп салғаннан кейін.

	— Ешқашан ойлап таба алмайсыздар; ол маған кепілдік ететін болды және айыппұлды да төлемек. Ал айтыңыздаршы! Таба алмайсыздар, бәс тігем соған!

	– Кюзьондағы священник пе? – деді Жанилла күмілжіп. — Ол өзі жақсы кісі, әйтсе де уағызының аздап бытысып кететіні бар. Бірақ бай адам емес.

	— Ал сен қалай ойлайсың, Жильберта? – деп сұрады Жан. – Ол кім сеніңше?

	— Шамасы, біздің қауымдағы священниктің қарындасы Роза ханым шығар. Ол сондай мейірбан әйел... Бірақ ол да ағасынан бай емес.

	– Әрине! Оған қайдағы байлық!.. Ал сіз ше, Антуан мырза?

	— Не дерімді білмей отырмын, – деп жауап қатты қамал-сарай қожайыны. — Ау, айтсаңшы тезірек, зарықтырмай!

	— Бәс тігуге бармын, мен таптым! – деп саңқ етті Эмиль. – Бұл менің әкем! Онымен сөйлескем, мынадай бір ойы бар еді...

	– Кешірім өтінем, жас жігіт! – деп балташы оны бөліп жіберді. — Әкеңіздің қандай ойы барын білмеймін, бірақ өзімнің қандай ойым барын жақсы білем: маған қатаң талап қойып, керемет жарылқамақ болған ұсынысынан бас тартқан кезімде түрмеге Тыға жаздаған адаммен еш жақындасқым келмейді. Рақмет сізге! Өзіңізді сыйлаймын, бірақ әкеңізді... Ол туралы ештеңе айтпайақ қояйық! Ол жайында енді ешқашан ештеңе айтпайық!.. Ал, сонымен, ол кім? Таппадыңыздар ма ақыры? Ал егер Буагильбо мырза десем не дер едіңіздер?

	Эмиль бұл есімді бұрын да талай естіген. Де Буагильбо мырза Гаржилесте жергілікті асқан бай жер иелерінің бірінен саналатын.

	Шатобрен тұрғындарына маркиздің есімі өздерін электр тогы соғып өткендей әсер қалдырды. Жильберта дір ете түсті, Антуан мен Жанилланың тіс жарып бірдеңе айтар әлі болмай бір-біріне бажырая қарап қалды.

	— Бұл сіздерді таңдандырды ма? – деп сұрады ағаш ұстасы.

	— Меніңше, бұл мүмкін емес! – деп салды Жанилла. — Бізді күлкі ғып отырғаннан саумысың өзің? Де Буагильбо мырза ортақ жауымыз емес пе!

	– Неге олай дейсің? – деп қарсылық білдірді Антуан мырза. — Де Буагильбо мырза ешкімге жау емес; ол біреуге жақсылық жасағанды ұнатады, әйтеуір жамандық жасамайды!

	— Ол кісінің қолынан жақсылық жасау келетініне күмәнім жоқ, – деді Жильберта. — Айттым емес пе саған, шешетай. Ол өзі бір жүрген бақытсыз адам, онысы бет-әлпетінен көрініп тұр.

	– Оны сен білмейсің, сондықтан ол жайында не айта аласың! — деп Жанилла қызды тыйып тастады. — Ал, айтшы, Жан, оған қандай кереметтің күшімен жол таптың? Өйткені, одан асқан томырық, одан асқан қатыгез адам жер бетінде жоқ қой!

	– Бәріне кездейсоқ жағдай, дұрысын айтқанда, Жасаған Иеміз көмектесті, – деп жауап қатты балташы. — Орманда маркиз иеліктерінің жанымен жүріп келе жатқам – әлгі арадан оларды тек бұта-шарбақ пен енсіздеу жырашық қана бөліп тұрған. Бұталардың сыртынан тамашалап келем: парк қандай көркем, жанға жайлы, таза десеңізші! Міне, дәл осы паркте, сондай-ақ қамал-сарайда да өз үйімде жүргендей сезіндім-ау өзімді, деп ойлап келем; аяқ астынан көңілім жүдеп сала берді... Өйткені онда жиырма жылдай жұмыс істедім ғой және маркизбен досжар адам сияқты боп кеткем. Рас, ол онша сыпайыгершілік көрсете бермейтін, алайда сол тұста жарқылдап көңілді жүретін кезі де боп тұратын. Әйтсе де онда бас сұқпағаныма жиырма жылдай уақыт өткен, екеуіміздің арамызда болған жайттан кейін маркизден пана сұрауға дәтім әсте жетпес еді.

	Осындай ойға беріліп келе жатқанымда кенет ат тұяғының дүбірін құлағым шалды, қарасам екі жасауыл тура маған қарай тартып келеді екен. Олар мені әлі байқай қоймаған, бірақ жолдарын кесіп өтсем міндетті түрде көріп қалар еді. Ойланып тұратын уақыт қайда? Шарбақтың арасынан сып еттім де, түлкі құсап бұталарға сүңгіп кеттім, сөйтіп Буагильбо паркінен бір-ақ шықтым; тынысымды ішке тартып қоршаудың іргесіне созылып жата қалдым: ал жасауылдар жолмен кете барды, мен жаққа тіпті көз қиығын да салған жоқ. Əлгілер кішкене ұзағаннан кейін орнымнан тұрып, келген ізіммен қайта кетпек болғам – кенет біреу иығымнан ұстай алды! Жалт қарап, де Буагильбо мырза екенін көрдім; әлпеті жабырқаңқы, ал дауысы жарықшақтана шығып тұр:

	«Бұл жерде не істеп жүрсің?» — дейді. «Апырай, маркиз, көріп тұрған жоқсыз ба — тығылып жүрмін!» «Не себепті?» «Себебі жасауылдар келе жатты». «Демек, сен қылмыскер боп шықтың ба?»

	«Әрине! Екі үй қоянын қақпанға түсіргем, бір түз қоянын атып алғам».

	Оның маған көп сұрақ қойып әуре болғысы келмей тұрғанын көрдім де, басымдағы жағдайды тез-тез баяндап бердім, өйткені оның қандай адам екенін білесіздер ғой: біреу оған бірдеңе айтып тұрса ол басқа бір нәрсе жайында ойлап тұрады. Тыңдап тұр ма, жоқ па — онысын адам біліп болмайды, түріне қарасаң ештеңе естіп тұрмағандай көрінеді. Оны көрмегеніме көп болған, себебі інінде жатқан көртышқан сияқты паркінен шықпайды – онымен жолығысу еш мүмкін емес! Терек сияқты әлі тіп-тік болғанымен қатты қартайып, қаусап біткендей боп көрінді маған, әбден жүдеп қу сүйегі ғана қалыпты, ал сақалы кәрі текенің сақалындай боп қуарып кетіпті. Мына кейпі сондай аянышты болатын, оған қоса әңгімеміз де жараспай қойды: мен оған бірдеңе айтып жатам, ол болса ештеңе естімегендей қолынан тастамай алып жүретін Қырғышымен арамшөптерді отай береді. Соңынан қалмай еріп жүріп, қысталаңға қалай тап болғанымды айтып келем – көмек сұрау үшін емес, бұл жайында ойланғам жоқ, маған деген достық пейілі аз да болса сақталды ма екен, жай әншейін соны білгім келген. Ақыры ол маған қарай бұрылып, бірақ бетіме тіктеп қарамай:

	«Деревнядағы байлардың біреу-міреуінен кепілдік етуін неге өтінбедің?» деді.

	«Құрып кетсін! Гаржилесте ондай бай адам жоқ», деп жауап қаттым оған.

	«Жақында сонда қоныс тепкен Кардонне мырза ше?»

	«Ол бай болғанымен, мэр ғой — мені тұтқындағысы келіп жүрген де соның өзі».

	Маркиз үш минуттай, одан кем болмас, үнсіз қалды; мені ұмытып та үлгерген шығар деп ойлап, кеткелі жатыр едім, анау кенет:

	«Маған неге келмедің?» деді.

	«Мәссаған! – деп салдым. – Оның себебін өзіңіз де білесіз ғой».

	«Жоқ, білмеймін».

	«Қалайша білмейсіз? Ұмытып та қалдыңыз ба? Сізде біраз жыл қызмет істедім, маған дәйім ырзашылық білдіретінсіз және ырза болмайтын неңіз бар еді! Бірақ бір күні таңертең кабинетіңізге шақырып алдыңыз да: «Есеп айырысайық, мынау еңбекақың, кете беруіңе болады», дедіңіз. Енді қашан келейін деп сұрағанымда: «Ешқашан» деп жауап қаттыңыз. Бұл менің, Буагильбо мырза, әлбетте, көңіліме келді; қандай айыбым бар, соны айтыңызшы деп өтіндім, бірақ сіз жұмған аузыңызды ашқан жоқсыз, шығар есікті ғана нұсқадыңыз. Содан бері, міне, жиырма жылдай өтті; бәлкім, бұл жайында ұмытып та қалған шығарсыз, бірақ мен ұмытқам жоқ. Жұмыскер адамға асқан қатыгездік және әділетсіздік жасадыңыз, ал мен болсам қолымнан келгенінше еңбек еттім, ешкімнен кем болғаным жоқ. Алғашқыда сіз әбестік жасаған шығарсыз, райыңыздан қайтарсыз, дегем. Бірақ қанша күтсем де шақырмай қойдыңыз. Ал мен намысқой адаммын, өзім барып жұмыс сұрауды ар санадым. Айта кетерлігі, жұмыс менде жететін, сіңбіруге мұрша болмай жататын. Қазірдің өзінде де, орманда бой тасалап жүрмесем, талай-талай тапсырыс алған болар ем. Жаныма, әсіресе, қатты батқаны мені бұралқы ит сияқты, одан да жаманы – сандалбай біреу немесе сұғанақ біреу сияқты қуып жібергеніңіз, ақталуға да мүмкіндік бермегеніңіз болды. Сіздің үйден бір жау табылған-ау маған, мен туралы небір сұмдықты айтқан-ау деп ойладым. Ол кім екенін білмейтінмін, себебі менде жасауылдар мен акциз полицейлерінен басқа жау жоқ еді. Мен іштен тындым, өсек-аяңға оңай сеніп қалатыныңызды біліп, сізді аяп ешкімге шағынғам жоқ; бірақ өзіңізді іштей қатты құрметтейтінмін, сондықтан әділетсіздігіңіз мені өкініште қалдырды».

	Де Буагильбо мырза мені естімегендей боп тұрған. Бірақ сөзімді аяқтаған бойда менен селқостау түрде:

	«Төлейтін айыппұлың қанша сонда?» деп сұрады. «Шығындарды қоспағанда, мың франк».

	«Бар, мэріңе... Кардонне мырзаға... — есімі солай ма еді оның? — барып айт, маған істі ретке келтіру жайын сөйлесетін сенімді өкілін жіберсін. Оған сырқаттанып жүргенімді, үйден жырақ шықпайтынымды айтарсың, сондықтан маған осындай жақсылық жасауын сұраймын».

	«Сонда маған кепілдік етуге келісіп тұрсыз ба?» «Жоқ, айыппұлыңды төлеймін. Кете беруіңе болады». «Қарызымды өтеу үшін жұмысқа қашан келейін?» «Менде жұмыс жоқ, келмей-ақ қой». «Сонда маған садақа бермексіз бе?»

	«Жоға, жай тек болмашы көмек көрсетпекпін, бұдан менің дәнеңем кетпейді. Жетер, бара бер».

	«Егер оны қабыл алғым келмесе ше?» «Оның бекершілік». «Сонда алғыс айтуыма да қарсымысыз?» «Оның маған қажеті қанша!»

	Сол арада ол бұрылды да, жүріп кетті. Мен соңынан ердім. Онымен сыпайыгершілікпен «сіз-біз» десіп жатудың орайы жоқ, сондықтан:

	«Буагильбо мырза, қолыңызды қысуға рұқсат етіңізші!» дедім.

	— Не дейсің? Солай деп айттың ба кәдімгідей? – деп дауыстап жіберді Жанилла.

	– Әрине. Неге айтпайын. Бұдан басқа не деуіме болатын еді?

	— Ол қандай жауап қайтарды? Не істеді? – деп сұрады Жильберта.

	— Ойланбастан қолымды қысты және қатты қысты; ал өзінің саусақтары Илікпейді және мұздай суық.

	— Тағы не айтты? – деп ынтықты Жанның әңгімесін ықыласпен тыңдап отырған Антуан мырза.

	— «Қараңды батыр!» деді, – деп жауап қатты балташы. — Шамасы, бұл оның ең сыпайы сөзі болса керек. Менен тұра қашқандай боп, сидиған аяғын тез-тез басып бара жатты. Ал мен бәрін сіздерге баяндап бермекке осылай қарай жүгірдім.

	— Онда мен әкеме барайын, Буагильбо мырзаның ұйғарымын хабарлайын. Оған дереу бір адамын аттандырсын, – деді Эмиль.

	— Меніңше, бұл әрекетіңізден ештеңе өнбейтін сияқты, – деп жауап қатты ағаш ұстасы. — Әкеңіз маған ашулы. Айыппұлды қабылдауын қабылдар, бірақ абақты мәселесіне келсек – бұл оның өз қолында тұрған нәрсе. Қорқытып қоймақ оймен мені қаңғыбастығы үшін деп екі-үш күнге болса да жауып тастай алады... бірақ соның өзі де онша қуанарлық нәрсе емес қой!

	— Әлбетте! – деп саңқ етті Жильберта. – Шынымен-ақ жандармдар Жанды түрмеге апарып тықпақ па? Ол мұндай қорлыққа ешқашан төзбейдi! Тағы бір шатаққа басы шырмалуы мүмкін! Эмиль мырза, сіз бұған жол бермеуге тиіссіз!.. Әкеңізбен сөйлесіп көріңіз, өтiнiңіз, айтыңыз...

	— Бойжеткен! — деді Эмиль қызбаланып. – Әкеме Жанның көзімен қарауыңыз бекершілік. Мына жерде ол артық кетіп отыр. Буагильбо мырзаның жасаған жақсылығын Жанға әкем бүгін кешкісін немесе ертең жасар еді, оған кәміл сенімдімін. Ал егер қаңғыбастыққа байланысты қудалауға келсек, онда басыМДЫ бəске тігіп айтайын...

	— Егер басыңызды бəске тігер болсаңыз, онда неге қазір сізге Буагильбо мырзаға соға кетпеске? – деп сұрады Жан. – Ол осы араға жап-жақын жерде. Өзіңіз барып келіссеңіз көңілім орнына түсер еді. Бұл қолыңыздан келетін нәрсе. Шыным сол, бір күн де болса түрмеде отырсам, жынданып кетерім анық. Жильберта қарашығым жаңа дұрыс айтты, - деп қосып қойды ол Қызға қарай иек сілтеп. — Біледі ғой мені!

	— Кеттім, – деп жауап қатты Жильбертаға шынайы Ынтызарлықпен көз тастап, орнынан көтерілген Эмиль. — Мені шығарып саласыз ба, Жан?

	– Әрине, – деді ағаш ұстасы.

	— Иә, иә, тезірек барыңыздар, – десіп дабырласты Жильберта, әкесі және Жанилла.

	Жильбертаның өзіне разы екенін түсінген Эмиль ат қорадағы Қарагеріне қарай жүгіре жөнелді.

	Атын сулығынан жетектеп, балташымен бірге жалғыз аяқ жолмен асықпай төмен түсіп келе жатқанда оны Шатобрен мырза қуып жетті. Эмильді тоқтатқан ол ыңғайсызданып тұрып:

	— Балақаным, сіз нәзік жанды адамсыз, сізге сенуіме болады... ескертіп қояйын деп ем... бәлкім, бұл аса маңызды нәрсе емес те шығар... алайда, біліп қойғаныңыз дұрыс... Мәселе былай... белгілі бір себептермен... Қысқасы... мен Буагильбо мырзамен аразбын... Сондықтан оған мен жайында айтудың керегі жоқ... Ол отырған жерде менің атымды атаудан аулақ болыңыз, үйімде болғаныңызды айтпаңыз: бұл оның көңіл ауанын өзгертіп, Жанға деген ізгі ниетінен айнытуы мүмкін, – деді.

	Эмиль аузына ие болуға уәде берді, сосын қамқорлықтағы адамының тағдыры мен алда тұрған әңгімеден гөрі айдай сұлу Жильбертаның бейнесі әлдеқайда көбірек орын алған ойға беріліп, жолбасшысына еріп маркиздің иелігіне қарай бет алды.





XI


	КӨЛЕҢКЕ


	Дегенмен Буагильбо қамал-сарайына жақындай түскен сайын Эмиль қандай тамаша адаммен, – рас, оның оғаш мінезді боп шығуы да мүмкін еді, — кездескелі тұрғаны жайында көбірек ойлана бастады. Жанның шаруа адамға тән парасат-пайыммен осы бір жұмбақ адамның құпиясын ашпаққа тырысқан болжалдарына еріксіз құлақ тосып келе жатты. Оның белгілі бір дәрежеде бірінбірі мансұқ ететін және мүдірісі көп түсініктемелерінен Эмиль тек маркиз де Буагильбоның шылқыған бай екенін және әсте сараң еместігін, тәртіпті ұнататынын ғана ұқты. Томаға-тұйық тіршілігінен туатын мүмкіндіктерге сай шүлеңгірлік танытып, қайырымдылық жасайтын көрінеді, — яғни өзіне өтініш білдірген кедейлерге қол ұшын береді екен, бірақ қамқорлыққа алған адамының тақсіретін тәптіштеп сұрамайды екен; барғандардың бәрін оң жаққа өлiк қойып отырғандай сазарып қарсы алатыны соншалық, мұқтаждық мәжбүр етпесе ешкім одан көмек сұрамайтын боп шықты. Оны рақымсыз деп те, тасбауыр деп те айта алмайсың: тілемсекті ешқашан қуып жібермейді, қайырсадақа сұрау қақына күмәнмен қарамайды, бірақ дидарласқан кезде кім-кімнің де жүрегі шымырлап, бойы мұздап сала береді – көзге сондай сүлесоқ, ештеңеге зауқы соқпайтын енжар адам боп көрінеді. Біреудің жер-жебіріне жетуі сирек, ешкімді ешқашан жазаламайды. Қаталдық көрсеткен адамы жалғыз ғана Жапплу болса керек. Енді қазір маркиздің өз тауқыметін жеңілдетуге қалай шұғыл кіріскені жайында ой кешіп кеткен Жан: егер Буагильбо мырзаның көзіне көрінбегенінде анау балташыны қуып жіберген баяғы оғаш қылығын тіптен еске алмаған да болар еді, деген қорытындыға келді.

	— Алайда Буагильбо мырзаның менен де бетер жек көретін бір адамы бар, – деп қосып қойды Жан. — Бірақ оны аяқтан шалуға ешқашан ешқандай әрекет жасаған емес. Антуан мырзаны айтып келем. Олар қатты ренжіскен еді, бұл жайында сізге Антуан мырзаның өзі шет жағалатып құлаққағыс етті ғой, енді айтуыма болады, мырза: сол кезде жұрттың бәрі маркизді ақылы ауысқан деп ұйғарған. Ойлап көріңізші! Жиырма жыл бойы Антуан де Шатобрен мырзамен көрші тұрып қана қоймай, досы, ақылшысы болған, туған әкесіндей қамқорлық көрсеткен адам бір күнде теріс айналып, есігін тұмсығының алдынан тарс еткізіп жапты!.. Еш пенде, тіпті Антуан мырзаның өзі де, мұның себебін түсіне алмады... Неғылған күнде де, сылтауының түкке тұрғысыздығы сонша, оны тек жындысүрей біреу ғана желеу етер еді. Басқаша түсіндіру қиын. Әңгіме аңшылықтан шыққан: маркиздің жерінде аң аулап жүрген Антуан мырза ережені бұзған. Қызықты қараңыз, ол баяғыдан маркиз қожалықтарында өз меншігінде жүргендей аңшылық ететін, өйткені екеуі дос-жар адам болатын. Ал Буагильбо мырза өмірі қолына мылтық ұстап көрмеген, шіл екеш шілді де атып алмаған адам еді, сондықтан өзінің орнына достары аңшылық еткеніне қарсылық білдірмейтін. Оның үстіне, өз жерінде аң аулауға тыйым салатыны жөнінде Антуан мырзаға алдын ала ескертпеген-ді. Содан бері жиырма жылдай өтті-ау деймін, көршілер бірде-бір рет дидарласқан емес, бірде-бір рет тілдескен емес, Буагильбо мырза Шатобрен мырзаның есімін естігісі де келмейді. Антуан мырза да қыңырайып қалды: Қиналып жүргенімен сыр білдіргісі келмейді, бірінші боп қол ұсынуды ар санайды; содан бері маркиз екеуі бір-бірінен қашқақтаумен жүр. Байқайсыз ба, мені де маркиз дәл сол тұста қуып жіберді ғой. Ашуын менен алды ғой деймін немесе мұнда басқа бір кілтипан бар: Антуан мырзаға бала кезден жақын екенімді біледі, сондықтан оны жақтап шығады-ау деп қорықты, білем: мінезім тентектеу ғой және оған қоса, оғаш қылығы үшін Буагильбо мырзаны тілдеп тастауым мүмкін еді ғой. Шынында да солай болар еді: сүйектен өтер сөз менде табылады, маркизге аузыма түскеннің бәрін айтып салған болар ем. Осы себепті алдымды орап кетті – қатыгездігін басқаша түсіндіре алмаймын.

	— Маркиздің бала-шағасы бар ма? – деп сұрады Эмиль.

	– Жоқ, мырза. Алыстау кедей жұрағатына, өзінен екі еседей жас керемет әдемі бикешке үйленген болатын. Сүйіспеншілігі бойынша үйленген деседі, бірақ мұның мінез-құлқына қарап олай деуге аузың бармайды. Бұрын қандай болса, кейін де сондай боп қала берді – көңiлдiрек, әдептірек, сыпайырақ бола түскен дәнеңесі жоқ. Өз тірлігін осылай жалғастырып жатты, құдды апандағы аю сияқты – Құдай өзі кешірсін, басқадай теңеу табу қиын! Үйіне бас сұғатын жалғыз ғана адам Антуан мырза болды ғой деймін. Қатты зеріккені сонша, ақыры бір күні маркиза Парижге тартып тұрды, ал күйеуі соңынан баруға немесе оны қайтарып әкелуге қам жасаған жоқ. Әйелі әлі жасаңдау шақта сонда дүние салды, артында бала қалдырған жоқ оған. Сірә, құпия қайғыдан маркиздің миы айналып кетсе керек немесе осындай кісікиік тірліктен жан рақатын табатын шығар – әйтеуір қамал-сарайында қамалып отырады да қояды. Қашан да жападанжалғыз, досы түгіл иті де жоқ. Ет жақындары түгел бақиға кеткен, мұрагерлері де жоқ тәрізді. Сондықтан өлгенде байлығы кімге бұйыратыны да белгісіз.

	– Сірә, ол маньяк шығар, – деді Эмиль. – Түсінбедім, не дедіңіз? – деп сұрады ағаш ұстасы. — Ақылы ауысқан біреу шығар деймін.

	— Тап солай, ақылы ауысқан! – деп қоштады оны Жан. — Бірақ мұндай кепке ұшырауының себебі не? Оны ешкім білмейді. Бір ғана аңсары бар – парк; оны өзі орнатты, көп етіп ағаш отырғызды, одан еш жаққа қия басып аттап шықпайды. Меніңше, ол тіпті сонда түрегеліп тұрып не жүріп келе жатып ұйқтайтын сияқты: кей-кейде жеті түнде елеске ұқсап аллеяларды аралап адымдап жүргенін көресің. Сол себепті ешкім бір түйір алма немесе бір құшақ жалпылдақ алайын деп шарбағынан асуға батпайды.

	Бұлар келе жатқан сүрлеу беткеймен жоғары өрлей бастаған-ды, паркке жақындап келген Эмиль көз жауын алатын көрініске шарбақтың үстінен сұқтана қарап қалды. Жас жігіт парктің ғажайып көркіне, қоңырсалқын көлеңкелеріне, жасыл күнсаялардың оңтайлы орналасқанына, көк жасыл шалғындықтарға, Гаржилесаның асау ағынды бір саласы боп табылатын өзеншеге қарай баяу еңсерілген беткейлердің қымқуыт әсем сұлбаларына қатты таңырқанған болатын.

	«Жоға! Кемақыл адам мынадай жер бетіндегі жұмақты қолдан жасай алмас еді, табиғаттың сұлулығын бұлайша сәтті пайдалана білмес еді», деп ойлады Эмиль. Жас жігітке тек ақынжанды адам ғана мынадай керемет көркем нәрсені дүниеге келтіре алатындай көрінді. Алайда қамал-сарайдың көрінісі барлық болжамын бытшыт қылды: Буагильбо қамал-сарайынан асқан суық, сиықсыз және жеркенішті мекен-жайды көз алдыңа елестету қиын болатын. Кейіннен жүргізілген құрылыс бұрынғы кейпіне аздыкөпті өзгеріс енгізіпті, бірақ айнала-маңының тап-тұйнақтай боп тұрғаны ғимараттың жабырқау сұрқын барынша бадырайтып жіберген еді.

	Жан парк шарбағы жанында қалды да, күткен кезде ермек болсын деп оған бірнеше тәуір сигар тарту еткен Эмиль мұнтаздай, тазалығы ұнжырғаңды түсіретін аяқ жолмен қамалсарайдың кіре берісіне қарай беттеді.

	Ақ-сұр түсті сұсты қабырғалардың жалаңаштығын бұталар да, шырмауық бұтақтары да жасыра алмай тұрған. Тек жалғыз архитектуралық деталь ғана Эмильдің назарын өзіне аударды: бұл – кереге көз қақпаның үстіндегі Буагильбо гербі орнатылған әйдік қалқан еді. Герб ғимараттан гөрі кейінірек, – шамасы, Бурбондар қайта дәуірлеген тұста, — қалпына келтіріліп, жаңартылған-ды; қалай болған күнде де, тұрпайы жиектемелері гербтiң әсем бейнесіне сай келмейтін. Эмиль осыған қарап маркиз текті тұқымнан шыққандығы мен байырғы артықшылықтарын қатты қадір тұтады екен деген тоқтамға келді.

	Жігіт парк кіре берісінде тұрып ұзақ қоңыраулатты, алайда шарбақтағы есік ашыла қоймады; ақыры есік топсасында тұрып ақырын айнала бастады – асылы, алыстан іске қосылған шиыршық серіппенің көмегімен айналған шығар, өйткені кіре берістен ешкім бой көрсеткен жоқ-ты. Атын байлаған жігіт ішке кірді, шарбақтағы есік сол бойда-ақ арқа тұсынан сарт етіп жабылып қалды – құдды әлдебір көзге көрінбейтін қол ту сыртынан қапастың сырмасын сарт еткізгендей болды. Сап-сары құм себілген және монастырь зиратындай меңіреу ат шаптырым ауламен тұтқынға ұқсап тентіреп келе жатқан Эмильдің еңсесі түсіп кетті, тіпті үрейге бой алдыра бастады: біртекті, бірінен бірі аумайтын ғимараттар мен орталық кіре берістегі конус пішінде қырқылған бірнеше тис бұл араның зиратқа ұқсастығын күшейтіп жіберген еді. Оған қоса, хош иісті гүл де, терезелерді айналдыра шырмаған жүзім сабағы да, өрмекшінің жақтауларға тоқыған өрмегі де, шытынап кеткен әйнек те, адамның дауысы да, тіпті әтештің шақырғаны немесе иттің үргені де, көгершін де, кiремiтке жабысқан құйтымдай мүк те жоқ-ты; Буагильбо қамалсарайына кездейсоқ ұшып кірген Шыбын екеш шыбынның өзі де бұл арада ызыңдай алмас еді деп ойлаймын.

	Тілдесетін біреуді іздеген Эмиль жан-жағына алақтап қараумен болды, алайда жаңада тегістелген құмнан адам аяғының ізі көрінбейтін. Ақыры әлдекімнің дірілдеген әлсіз дауысы:

	– Сізге не керек, мырза? – деп әңгүдіктеу әуестік танытты.

	Дауыстың қайдан шыққанын білмек болған Эмиль жанжағына жалтақтай қарап тұрып қалды, сөйтіп ақыры үй асты төле қабатындағы шағын терезеден қарт адамның мұқият опаланған аппақ басын ажыратты. Қарт анықтап көре алмағандай бұған бажырая қарап тұр еді. Дауысымды естір деп үміттенген Эмиль оған жақындап келді, алайда малай қарттың құлағы да, көзі сияқты нашарлап қалыпты: қонақтың сұрақтарына жаңсақ жауап берумен болды.

	— Паркті жексенбі күндері ғана көруге болады. Сол күні келерсіз, — деді ол міз бақпай.

	Жігіт оған визит кәртішкесін берді, жертөледен мойын соза қарап тұрған қарт қалтасынан көзілдірігін асықпай алып, дәл солай асықпай оқи бастады. Сосын жоқ болып кетті де, сәлден соң бірінші қабаттың есігінен бой көрсетті.

	— Хош келдіңіз, мырза, — деді ол. — Маркиз маған Кардонне мырза, — Гаржилесте тұратын Кардонне мырза ғой, солай ма? - жіберген адамды қабылдауға бұйрық берген.

	Эмиль қоштап бас изеді.

	— Тіптен жақсы, мырза, — деді кәрі малай ізет білдіре бас иіп: берілген бұйрықтың аясында кішіпейілдік пен қонақжайлық көрсете алатынына дән риза сияқты еді ол. – Маркиз сізді тап осылай тез келеді деп ойламаған, сізді ертең не бүрсігүні келер деп күткен. Маркиз қазір паркте. Мен жүгіріп барып айтып келейін. Бірақ әуелі өзіңізді қонақ бөлмеге шақыруға рұқсат етіңіз.

	Айта кетерлігі, малайдың «жүгіріп барып келейін» дегені қисынсыздау еді. Жүрісіне және қимыл-әрекетінің тым шабандығына қарап оны жүз жасаған қария ма деп қалуға болатын. Ол Эмильді аласалау мұнараның енсіздеу кіре берісіне ертіп әкелді де, бір бау кілттің арасынан біреуін асықпай таңдап, қонақтан соңынан еруді өтінді. Олар баспалдақпен жоғары көтеріліп, қос қатар етіп қағылған шегелерінің жалпақ қалпақтары жалтыраған, алғашқысы тәрізді құлыптаулы екінші есіктің алдына келіп тоқтады. Тағы да кілт салынды; ұзын дәлізді бойлап жүріп өткен соң қарт үшінші ашқышпен қонақ бөлменің есігін ашты. Соңынан ерген жас жігіт бірнеше күңгірт бөлмеден өтті; күннің жарқыраған сәулесінен кейін ол өзін көрханаға тап болғандай сезінген еді. Ақыры олар аумақты залға келіп кірді. Креслоны қонаққа қарай ысырып қойған малай:

	— Қаласаңыз терезе қақпақтарын ашуыма болады, – деді. Жігіт қажеті жоқ деген ишарат жасаған соң, қарт шығып кетті.

	Залдағы қаракөлеңкеге көзі үйренген Эмиль оның сәнсалтанатына сүйсіне қарап қалды. Жиһаз да, ұсақ-түйек бұйымдар да, кілемдер де – бәрі де XII Людовик заманының заттары болатын; ескіден қалған дүниелерді ұнататын адамның талғамы қай нәрседен де аңғарылып тұрған. Ештеңе ұмыт қалмапты: айналардың жақтауынан бастап, шеге екеш шегеге дейін – барлығы да бірыңғай стильде жинақталыпты. Нағыз ескі заман дүниелері! Уақыт өте келе кейбірінің тозығы жетіп, түсі көмескі тартқанымен ешқайсысында ешқандай дақ жоқ-ты; сән-салтанат мұнда қарапайымдықпен таңғаларлық түрде ұштасып тұр еді. Эмиль қайран қалды. Мұндай жоғары талғам тек білікті адамда ғана болуы мүмкін-ді. Қандай өзгерістен де ат-тонын ала қашу – Буагильбо әулетіне атадан балаға мұра болған қасиет екенін жігіт көп кейін ғана білді: асыл қазынаның мұнда бәз-баяғы қалпында сақталуына қамал-сарай қожайындарының осындай үрейге бой алдыруы септік жасағаны анық еді. Енді қазір бұл дүниелерді осы заманғы сәннен қалғысы келмеген антикварлар қыруар ақша жұмсап сатып алып, дүкендерінің сәнін келтіріп, тартымдылығын арттыру мұратына пайдаланып жатыр.

	Дегенмен Эмильдің осынау сирек ұшырасатын дүниелерді тамашалау кезіндегі рақат-қызығы көп ұзамай-ақ божырап, көңілі жабығып қалды. Ұнжырғасын түсірген нәрсе тек күн сәулесінен тас қып тұмшаланған мекен-жайдағы Тылсым Тыныштық қана емес-ті. Ешкім қызықтап ләззат ала алмайтын, осынау қашанда тап-тұйнақтай боп тұратын мүліктерден, осынау өзгеше сән салтанаттан зиратқа ғана тән әлдебір нәрсе сезілетін. Ашқышы малай қалтасында жүретін мықтап құлыпталатын есіктерге, шаң да, дақ та жоқ мұнтаздай тазалыққа, жабық тұрған қалың перделерге көз тастаудың өзі-ақ қамал-сарай иесінің мұнда ешқашан бас сұқпайтынын, мұнда тек шетке мен шаң сыпырғыш қана келіп тұратынын аңғартатын. Эмиль марқұм маркиза де Буагильбоны қатты аяп кетті. Мынадай мәңгілік меңіреу мекенде әрі жас, әрі әдемі келіншекке қандай жабырқау тірлік кешуге тура келді екен! Ең болмаса өлер алдында өмір қызығын көріп қалуға ұмтылған марқұмға ол шын жүректен кешірім жасады.

	«Кім біледі, дер кезінде дәрі-дәрмек қолданбаса өлімге әкеп соқтыратын сол бір ұзаққа созылатын қатерлі аурудың бірі, бәлкім, оған дәл осы көрханада жабысқан шығар», деп ойлады ол.

	Осы ой көңіліне нық орнығып үлгерген кезде есік жайменен ашылып, табалдырықтан қамал-сарай қожасының өзі де төбе көрсетті. Үстіне киген киімі болмаса, оны тұғыр тастан түскен командор мүсіні екен деп қалуға болатын: соның жүрісінен аумаған бірқалыпты адым, соныкіндей қуарыңқы өң, соныкіндей бейжай көзқарас, соныкіндей бедірейген маңғаз бет-пішін.

	Де Буагильбо мырза жетпістен әлі аса қоймаған, алайда ол жасын анық ажырату қиынға соғатын адамдар санатына жататын. Аса сымбатты да, аса сиықсыз да емес еді; келбетінен кемшiлiк табылмайтын, бойын оқтау жұтқандай әлі тіп-тік ұстайтын, әлденеге асыққанда болмаса аяғын бұрынғыша нық басып жүретін. Бірақ шамадан тыс арықтығынан маркиздің киімі адамның тәнін емес, ағаш қуыршақты көмкеріп тұрғандай әсер қалдыратын. Бет-пішінінде менмендік жоқ еді, жирену сезімін тудырмайтын, әйткенмен одан бірдеңе байқау мүмкін емес-ті: өзімізге мәлім жандардың әлпетінен аңғарылатын ойға бату немесе әлденеге алаң болу секілді нәрселердің ізін оның бет-ажарынан ешқашан көре алмас едіңіз. Маркиздің бетәлпеті адамның зәресін ұшыратын. Қамал-сарай есігін қағатын, қожайынның шақыруына қазіргі мына түрімен іштегілерді шошытып жіберем бе деп кіруге батпай тұрғанын айтатын әлдебір мәртебелі мырза жайындағы неміс ертегісі осы арада еріксізден-еріксіз Эмильдің есіне оралды. «Киіміңіз тәп-тәуір ғой. Өтінем сізден, кіріңіз ішке», дейді қонақжай қожайын. «Жожоқ, кіре алмаймын; өйтсем өзіңіз-ақ кінәлайтын боласыз мені, — деп қарсылық білдіреді бейтаныс. — Айтар сөзімді осы арада тұрып тыңдап алыңыз: сізге о дүниеден хабар әкелдім». — «Бұл арада тұрып сөйлесіп қайтеміз? Кіріңіз ішке, жаңбыр жауып тұр, қазір күн күркірейді». — «Маған зер салып қарасаңыз, – деп сөзін жалғайды жұмбақ адам, – үстел басына отыруым әдептілік шартын бұзу боп табылатынын бірден түсіне қояр едіңіз. Мен өлікпін ғой, көріп тұрған жоқсыз ба?» Қамал-сарай қожайыны оған қадала қарап оның шынымен-ақ өлiк екеніне көз жеткізеді. Есікті сарт еткізіп жабады да, той-томалақ өтетін залға қайтып оралып сол бойда есінен танып құлап түседі.

	Буагильбо мырза өзімен амандасқанда Эмиль талып құлаған жоқ. Алайда: «Күткізіп қойғаныма кешірім өтінем, паркте болған едім» дейтін сыпайы сөздің орнына Буагильбо мырза: «Мені осы қазір жерлегелі жатыр еді», дер болса Эмиль бұған онша таңғала қоймас еді.

	Маркиздің ескі үлгідегі киімі оны елеске одан әрмен ұқсата түсіп тұрған. Ол сән бойынша өмірінде бір-ақ рет – үйлену тойы өткен күні ғана киінген болатын. Содан бері киім-кешегіне өзгеріс енгізу жайын ойға алған емес; үлгі ретінде жылма-жыл тігіншіге ескі киімін апарып беретін, бұған әбден үйреніп кеттім, жаңа үлгідегі киім тар боп шыға ма деп қорқам, дегенді сылтаурататын. Сөйтіп маркиз Империя заманындағы сәнқойдың костюміне адалдығын сақтап қала берген еді, ал бұл оның солғын тартқан, жабырқау әлпетіне мүлдем үйлеспейтін. Үстінде шолақ жасыл камзол, нанк матасынан тігілген панталон, қатты крахмалданған жабо бар-ды, ал аяғына кигені жүрек пішінді өрнегі бар етік еді. Әдет-дағдысынан айнымауды көздеп, бұрынғы шашымен түстес, алдында кекілі бар шағын ақсары парик киіп жүретін. Аса биік жағалары аппақ ұзын жақсақалына тіреліп тұратын: бұл оның сопақша бетін үш бұрыш сияқты етіп көрсететін.

	Маркиздің костюмі кіршіксіз таза еді, камзолына жабысып қалған шөптің қиқымы қонақпен кездесу үшін киім ауыстырмағанын, паркте жападан жалғыз жүріп жасайтын серуеніне әманда ең тәуір киімін киіп шығатынын аңғартып тұрған.

	Де Буагильбо мырза үнсіз басын иді, үнсіз кеп жайғасты, сосын келушіге де үнсіз көз тастады. Алғашқыда Эмиль бұл үнсіздіктен ыңғайсызданып, оны селқостыққа балаған. Алайда маркиздің абыржудан арылмақ боп қолындағы ұшқат бұтақшасын қымсына бұлғақтатып отырғанын байқаған соң қонақ бұл қарттың не жаратылысынан бала секілді ұялшақ, не адамдармен араласу дағдысын жоғалтып алған жан екенін түсінді.

	Сөйткен соң Эмиль бірінші боп тіл қатуға тәуекел етті және қожайынға ұнау үшін, сондай-ақ балташыға деген ілтипатын нығайта түсу үшін, екі сөзінің бірінде еш қысылыпқымтырылмастан оны «маркиз» деп атап отырды, ал іштей сұхбаттасының дворянмын деп әлдеқандай болғанын келеке етуге деген құштарлығына еріксізден-еріксіз жол берген-ді.

	Алайда маркиз Эмильдің күлкі-мазақ сынды құрметқошеметіне қандай немқұрайды болса, мұнда келгендегі мақсатына да сондай немкетті секілді көрінді. Жауабын қысқа қайырып отырды, ыждағаттылығы үшін жас жігітке рахмет айтты, сосын айыппұл төлеуге міндеттенгенін растап берді.

	– Қандай жан сүйсінер жомарттық! – деп дауыстап жіберді Эмиль. — Қамқорлығыңызға алған, тағдыр-талайына өзімнің де жаным ашитын, бұл кісі қолғабыс-көмек беруіңізге әбден лайық адам, себебі мұны бағалай біледі. Сіз, сірә, білмейтін шығарсыз, жақында, сел жүрген кезде, өзіне өлім қатері төніп тұрғанына қарамастан біреудің сәбиін құтқару үшін өзенге қойып кетті ғой.

	– Сәбиді дейсіз бе?.. Өз баласын ба? – деп сұрады Буагильбо мырза. Әңгімеге селқос та самарқау құлақ қойып отырған сияқты еді – Эмильдің сөзін жөндеп естімеген болды.

	— Жоға, бөтен біреудің, мүлде басқа адамның. Мен де осындай сұрақ қойғам, бірақ Жан баланың ата-анасын онша танымайтынын айтты.

	– Сөйтіп, баланы аман алып қалды ма? – деп қайталады маркиз әлденендей қиял әлеміне еніп кеткендей көрінген бір минут үнсіздіктен кейін. — Сәті түскені қандай жақсы болған.

	Маркиздің дауысы мен сөйлеу мәнерінде бет-пішіні мен әдет-дағдысынан да өткен ызғар бар еді. Біркелкі дауыспен, жаймен сөйлейтін; сөздерді бір-біріне қисынды етіп жалғау зор қиындыққа түсіп отырғандай көрінетін.

	«Оның ешқайда шықпайтын, ешкіммен жүздеспейтін себебі енді белгілі болды: өзінің өлікке айналғанын шал жақсы біледі», деп ойлады Эмиль неміс аңызын еске алып.

	– Сіз, маркиз, әкемнен сенімді өкілін жіберуді сұраған көрінесіз. Оның не үшін керек болғанын айта алмас па екенсіз? Мен сол үшін келіп отырмын және қызметіңізге дайынмын.

	— Мәселе мынада... – деді Буагильбо мырза тура жауап беруден қиналғандай боп әрі ойын жинақтауға тырысып. — Мәселе мынада, өзіңіз айтып отырған адам... түрмеге жатқысы келмейді. Оның тұтқынға алынуына жол бермеу керек. Қадірменді әкеңізге айтыңыз, бұған жол бермеу керек.

	— Алайда, маркиз мырза, бұл әкемнің қолындағы нәрсе емес қой! Әрине, соттан бейшара Жанға қатал шара қолдануды талап етпейтіні анық, бірақ оны іске асыруға бөгет жасай алар-алмасы неғайбыл

	– Кешіріңіз, – деді маркиз келісіңкіремей, — ол жергілікті өкімет өкілдерімен өзі сөйлесе алады, жә болмаса басқа біреуге өтініш айта алады. Беделі баршылық, сол беделді пайдалануға тиіс.

	– Өзіңіз неге солай істемейсіз, маркиз? Бұл өңірде баяғыдан тұрасыз, әкем болса жақында орын тепті. Ал бедел жайына келсек, өз артықшылықтарыңызды кем бағалаудың қажеті не? Әкемнің қоғамдағы орны сiздiкімен салыстыруға тіптен жарамайды ғой.

	— Зәуват артықшылығы қазір сәннен шығып қалды, – деді Буагильбо мырза өкініш те, реніш те білдірмей. – Коммерсант ретінде әкейіңіз қазір менен гөрі көбірек беделге ие болуға тиіс. Оның үстіне мені ешкім білмейді, қартайыңқырап қалдым. Тіпті кіммен сөйлесу керек – одан да хабарсызбын: бәрін ұмыттым. Ал Кардонне мырза кірісер болса әлгі адамды қаңғыбастығы үшін қудаламас еді.

	Осыншама ұзақ сөзін тәмамдаған Буагильбо мырза шалдығып қалғандай ауыр күрсінді. Эмиль қамал-сарай иесінің адам түсінбейтін әдеті барын байқады: оның күрсінісі демікпелік алқынудың да, қайғы-мұңның да салдары емес-ті. Асылы, бұл жүйкенің жұқаруын көрсететін нәрсе болса керек. Кәрі маркиздің бет-пішіні бейтарап күйінде қалғанымен, күрсінісінің жиі қайталанатыны сонша, сұхбаттасы шыдамын жоғалтып алатын: Эмиль де сондай жайды бастан кешті – ақыр аяғында оның да мазасы кетіп, берекесі қаша бастады.

	— Меніңше, маркиз, – деді жас Кардонне сұхбаттасын сынап көрейін деген оймен, — дүниеге келуі немесе дәулеті тарту еткен белгілі бір артықшылықтар мүсәпір мен мүттәйімді заңның қаталдығынан қорғайтын жалғыз ғана мүмкіндік саналса, онда сіз мұндай ортаны оңған қоғам деп бағаламас едіңіз. Заңның мейірімді болуын, адамға жанашырлық білдіруін талап ететіндер ғана моральдық әл-қуат пен беделге ие ғой деп ойлаймын.

	— Ондай жағдайда, мырза, өзіңіз әрекет ете беріңіз, - деп жауап қатты маркиз.

	Осынау қысқа қайырылған жауаптан құптау мен бойсұнушылықты, бәлкім, тіпті кекесінді де байқауға болатын.

	«Кім біледі, адам баласынан ат-тонын ала қашатын мына кәрі шөңгенің қолынан кісіні келемешке айналдыру да келетін шығар. Несі бар! Қорғанып бағайық!» деп ойлады Эмиль.

	— Қамқорлыққа алған адамыңызға қолымнан келгенше көмектесуге әзірмін, – деп жауап қатты ол. – Егер мұның орайы келмесе, онда бұл, осы сөзіме сеніңіз, әлдебір қырсық пен ықылассыздық салдары емес, қабілет жетімсіздігінің нәтижесі ғана боп шықпақ...

	Маркиз өзіне өкпе артылғанын ұқпағандай көрінді. Қонақтың айтқандарынан бір ғана сөзді аңдап қалды да, ойға беріліп мелшиіп отырған қалпы әдетінше күрсініп алып соны қайталап айтты:

	— Қамқорлыққа алған адамыңыз, дедіңіз бе?

	— «Өзіңізге борышты адам» деуім керек еді, – деп сөзін әрмен жалғады, аңғырттығына опынып қалған, балташыға зияным тиеді-ау деп қауіптенген Эмиль. — Оны қалай атамайын мейлі, қайырымдылығыңыз үшін бұл адамның жүрегі сізге деген алғысқа толы, әйтсе де өзіңізге деген ырзашылығын тағы бір мәрте білдіру үшін менімен бірге осында келуге батылы жетпеді.

	Де Буагильбо мырзаның беті болмашы алабұртты, сосын бұрынғыдан қатқылдау үнмен:

	— Ол енді мазамды алмас деп сенем, – деді. Бұл сөзге Эмиль шамданып қалды және онысын жасыра алмады.

	Оның орнында болсам, — деп құлаққағыс етті ол, — адалдығыммен де, алғысыммен де, еңбегіммен де өтей алмайтын шарапат көргенім үшін қатты қайғырып-қапаланар ем. Осынау Жан Жапплу дейтін абзал жанға өзіңізге алғысын айтып, қызмет көрсету жөніндегі өтінішін білдіруге рұқсат етсеңіз, мұныңыз керемет кеңпейілдік болар еді.

	— Мырза, – деді Буагильбо мырза, сосын аяқ астынан үнсіз қалды да, жерде жатқан түйреуішті алып, әлде ыңғайсызданғанын жасырғысы келді ме, әлде ұқыптылық пен құнттылыққа деген қанға сіңген дағдыдан ба, жеңiне түйреп қойды. – Мырза, ескертіп қояйын сізге – мен ашуланшақ адаммын. Иә, иә, өте ашуланшақпын.

	Бұл сөздің барынша байсалды және мейлінше бәсең дауыспен айтылғаны сонша, Эмиль қарқылдап күліп жібере жаздап шақ қалды.

	«Несі бар, демек, Жан айтпақшы, біз де аздап ауышпыз», деп ойлады ол.

	— Жоқтан өзгені талап етем деп жақпай қалған жерім болса, маркиз, бұл айыбымды одан әрмен арттыра бермес үшін жөнiмдi тапқаным дұрыс шығар, – деді ол орнынан көтеріле беріп. – Ал Шындығында, менен гөрі сіз көбірек айыпты саналар едіңіз.

	— Қалайша? – деп сұрады қолындағы ұшқат бұтақшасын дегбірсіздене бұлғақтатып кеткен маркиз, алайда өзі сабырлы қалпын жоғалтпағандай көрінді.

	– Өзіміз құрмет тұтатын, тіпті ардақ тұтатын деуіме де болады, адамдарымызға қатаң талап қоятын әдетіміз ғой.

	– Сонымен, енді кетіп барасыз ба? – деп сұрады маркиз бір минуттай жұмбақ үнсіздіктен кейін.

	— Иә, маркиз. Өзіңізді құрмет тұтатынымды тағы бір мәрте құлаққағыс етіп қоюға рұқсат етіңіз.

	— Бәлкім, менімен бірге түстік ішерсіз?

	— Бұл мүмкін емес, – деп жауап қатты ұсынысты естіп сасқалақтап қалған Эмиль.

	— Ішім пысар деп қорқасыз ғой, – деді маркиз күрсініп. Оның бұл жолғы күрсінісі әлдебір себеппен Эмильдің жүрегіне жол тапқандай болды.

	— Мырза! — деді жігіт алып-ұшып. — Сіздің үйден қашан қаласаңыз сонда түстік ішуге дайынмын!

	— Ертең! – деді Буагильбо мырза құшақ жая қарсы алатын адамның дауысына ұқсамайтын қапалы үнмен.

	— Мейлі, ертең-ақ болсын, – деп жауап қатты жас жігіт.

	– Жоға, ертең емес! – деді маркиз қапылып. – Ертең дүйсенбі, мен үшін ауыр күн... Сейсенбіде. Қарсы емессіз бе?

	Эмиль келісімін берді, алайда осынау тірі өлікпен бірнеше сағатты бірге өткізетіні жайындағы ойдан жаны түршігіп, аяушылық сезіміне ырық бергеніне өкініп қалды.

	Бұл екі аралықта де Буагильбо мырза абыржудан азды-кем арылып, қонақты шарбақ есігіне дейін шығарып салуға ықылас білдірді: Эмильдің аты сол жерде байлаулы тұрған.

	– Жақсы ат, – деді Қарагерді қарап шыққан ол жылқының жайын жетік білетін адамша. — Бренн тұқымынан. Тәуiр тұқым, төзімді, күй талғамайды. Атпен жақсы жүре аласыз ба?

	— Оншалықты шебер емеспін, қалыптасқан дағдым ғана бар, – деп жауап қатты Эмиль. — Атқа салт мініп жүру ережелерін әлі зерттегем жоқ, бірақ оңтайы келген бойда қолға алмақпын.

	— Атқа салт мініп жүру – пайдалы да игі іс, – деп сөзін жалғады маркиз. – Маған ауық-ауық бас сұғып тұрсаңыз, бұл саладағы азын-шоғын білгенім мен түйгенімді пайдаға жаратуыңызға болады.

	Эмиль бұл ұсынысты сыпайылықпен қабыл алды, сосын өзін атпен салт жүруге ұстаздыққа ұсынған әлжуаз жанға еріксізден еріксіз таңырқана көз тікті.

	– Жақсы үйретілген бе? – деп сұрады де Буагильбо мырза Қарагерді мойнынан сипап тұрып.

	— Иесіне шын берілген жуас жылқы, бірақ иесі сияқты бұл да дұрыстап үйретілмеген.

	— Жануарларды онша жаратпаймын, – деді маркиз, — бірақ кейкейде жылқыға бейіл берем. Кейін көре жатарсыз, менде тәуір аттар бар. Атыңызды сынап көруге бола ма?

	Эмиль елп етіп қарт маркизге сәйгүлігін көлденең тартты. Әйтсе де жазатайым бір жағдай боп қала ма деп қауіптенген, әрі қарияның үзеңгіге аяғын қалай әрең iлiктiргенін көрген ол өзін-өзі ұстай алмай, маркиздің көңіліне келетініне де қарамай, Қарагердің аздаған бас асаулығы мен ала жөнелетін әдеті бар деп ескертіп қойды.

	Маркиз оның сақтандыруын үнсіз тыңдады, бірақ ойынан айныған жоқ. Сөйтіп кісінің күлкісі келетіндей кекірейген кейіпте ерге қонды. Қамал-сарайдың қаусаған қожасы бірдеңеге ұшырап қала ма деп Эмильдің зәресі кетті. Тізгінді бөтен біреудің ұстағанына деген ыза мен үрейден Қарагер дірілдеп қоя берді. Тіпті туламаққа да тырысты, ал маркиздің мінез көрсеткен ызалы жылқының ыңғайына жығыла бергеніне қарап қарт та өзіне-өзі онша сенімді емес-ау деп ойлап қалуға болатын.

	— Жә, жә, қымбаттым, – дей берді Буагильбо мырза атты алақанымен қаққыштап. – Жә, жә, ашуыңды бас енді!

	Алайда Буагильбо мырза жануарға қатыгездікпен қарауға, — өйткені бұл кавалерия ғылымына қайшы келеді, — тыйым салатын ережеге адалдық сақтау тұрғысынан ғана осындай әрекетке барып тұрған-ДЫ. Атты азды-кем тыныштандырып алған ол манежге ұқсатып сары құм себілген, қаңыраған аумақты ауламен желдірте жөнелді; маркиз аттың жүрісі мен шабысын түрлі-түрлі етіп өзгертумен болды, ал Қарагер болса, жақсы үйретілген жылқыдай, шабандоз ырқына ықтиярлана берілген Ыңғай танытып, бұрылыс жасау мен адым ауыстырудың бәрін аса бір жеңілдікпен атқарып жүрді. Әйткенмен маркиз атты Эмильге қайтарып берген кезде оның делдиген танауы мен терден жылтыраған сауырына қарап шабандоздың рақымсыз қолы мен иілмейтін аяғының бұйрығына есті жануардың мүлтіксіз бағынуға мәжбүр болғанын байқау қиын емес-ті.

	– Мұның мұндай қабілеті барынан мүлдем бейхабар екем, — деді Эмиль маркизді қолпаштап қойғысы келіп.

	— Өте бір ақылды жануар, – деп жауап қатты анау жай ғана.

	Алайда Эмиль ерге қайта қонған шақта, құдды әлгінде ғана бастан кешкен жағымсыз әурешіліктің өшін тәжірибесі аздау шабандоздан алғысы келгендей болған Қарагер артқы аяғына тік тұрды да атылып кетті.

	«Мынау оғаштау өлiк екен!» деп шешті Эмиль өзін Жан Жапплу күтіп отырған жерге қарай шоқытып келе жатып. Жас баланың алдында жасқаншақтап отыратын, сонымен бір мезгілде асау атқа бас білдіре алатын, демікпе дерті бар қарт жайында ойланып кеткен ол: «Ана қан-сөлсіз әлпет пен құрыған дауыстың тасасында қатыгез мінез-құлық жатқан жоқ па екен?» деді.

	Балташы оны шыдамсыздана тосып тұр еді; жаңағы сұхбат жөнінде Эмиль егжей-тегжейлі баяндап бергеннен кейін ол:

	— Жарайды, көп рақмет сізге. Мүддемді қорғауды өзіңізге аманат етем. Сонымен бірге өз басымның қамын өзім де ойлауым керек қой, қазір тап солай жасағалы да тұрмын. Сіз өкімет орындарына хат жолдамас бұрын оларға өзім барып төбе көрсетейін. Хатыңыздың әуресі ұзаққа созылады, ал менің жұрт үйлеріне тарап жатқан кезде, тапа тал түсте шіркеу табалдырығында тұрып гаржилестік достарыммен құшақтаса көріспейінше ұйқым ұйқы болмайды. Қалаға барам!.. – деді.

	— Жолда ұстап алса ше?

	— Ұстай алмайды! Жандармдардың үш ұйықтаса түсіне кірмейтін соқпақтарды білем! Қалаға түнде барам, барынша сақтық жасап прокурордың ас үйіне кірем: күтуші әйелі — немере жиенім. Тілге шорқақ адамыңыз мен емес; оған істің жай-мəнісін түсіндірем де, ертең қараңғы түспес бұрын деревняма алшаңдай басып кірем.

	Соны айтқан балташы бұталардың арасына еніп қас пен көздің арасында ғайып болды. Эмильдің жауабын күткен жоқ.





XII


	ӨНЕРКӘСІПТІК ДИПЛОМАТИЯ


	Эмиль әкесіне ағаш ұстасының құтқарушы тапқанын хабарлап, болған оқиғалар жайында әңгімелеп бергенде Кардонне мырза қабағын шытты. Бірнеше минут бойы үнсіз отырды, мұнысы Буагильбо мырзаның сөзін жұтып қалатыны мен күрсініп алатыны сияқты жұмбақ үнсіздік болатын. Бір қарағанда салқын-салғырт тәрізді көрінетін бұл екі адамның мінез-құлқында зәредей ұқсастық жоқ-ты. Маркиздің салқын-салғырттығы үйреншікті әдет пен туа бітті тартыншақтық салдары болса, фабрикант оны өз бойында ересен ерік күшін жұмсап әрең қалыптастырғанДы. Алғашқысының ойы шабандау-тұғын, екіншісінің салқынсалғырттығы, керісінше, ойдың ұшқырлығын жасырып, тізгіндеп тұратын. Бір сөзбен айтқанда, Кардонне мырзаның салқынсалғырттығы жасанды еді. Мұны жалға алған қасиет, басқаларды басқару үшін өзіне өзі жүктеген рөл деуге болатын; сөйтіп, фабрикант айрықша салқын-салғырт көрінсе, бұл зордың күшімен тежеп тұрған ашу-ызасы жұртқа қандай әсер қалдыратынын жанталаса долбарлай бастағанын білдіретін. Қартамыс Буагильбо мырзаның қамкөңіл жасқаншақтығы әлденендей бір жұмбақ, міңгірлей шығатын сөздермен шектелсе, Кардонне мырзаның алдамшы салқынқандылығы өзі саналы түрде жуасытып қойған, бірақ ерте ме, кеш пе өте бір нақтылы да зілді сөздер арқылы бұзып-жарып шығатын дүлей дауылды бүркемелеп тұратын. Яғни бірі өмірлік күш-қуатты оның ең ағынды қайнарынан алатын болса, екіншісінде ол тыңғылықты түрде тежеліп тұратын өкініш-күйінішке сарп етілетін.

	Эмильді айнытудың оңай еместігін, мәжбүрлеу мен қоқанлоққы арқылы тіл табысудың да қиындығын Кардонне мырза жақсы білетін. Ұлының қайсарлығы мен батылдығына талай куә болған, қалай қасарып қалатынын да бағамдаған, – рас, қазірге дейін бұл жас өскінге тән шалдуарлық түрінде ғана көрініс беріп жүрген-ді, - сондықтан, ең әуелі Эмильді әкені барынша құрмет тұта білуге үйрету керегін түсінген. Осы себепті, оның көзінше әлденендей ағаттық жіберіп алмау үшін өзін-өзі қатаң қадағалайтын.

	– Қалай сонда, әке! Жанның жолы болғанына қапаланып, құтқарушысының ізгі ниетін қолдағаныма кейiстiк білдіріп тұрсыз ба маған? – деп сұрады Эмиль. — Сіз қол ұшын береді деп уәде еттім, шамалыға құлай сене қоймайтын ана балташының қандай адам екеніңізді түсінуіне, өзіңізді сыйлап, тіпті қадір тұтуына қалайда қол жеткізуіміз қажет.

	– Мұншалықты көп сөздің қажеті қанша? – деп қарсылық білдірді Кардонне мырза. – Ол жайында дереу өкімет орындарына хат жазу керек. Іс жүргізушімнің қолы босамай жатыр, алайда кейбір жауапты мәселелермен айналысу қажет болғанда оны ауыстырудан бас тартпайтын шығарсың?

	— О не дегеніңіз, әке! Әрине! – деп саңқ етті Эмиль. — Жаз ендеше! Мен айтып тұрам.

	Сөйтіп, Кардонне мырза қамқорлықтағы адамына деген айрықша ілтипатқа толы, өмірдің қыр-сырын терең түсінетіндігімен және жеке басының қадір-қасиетін жақсы сезінетіндігімен ерекшеленетін бірнеше хатты айтып жаздырды. Ол тіпті Жан Жапплуға өз тарапынан да кепілдік беретінін мәлім етті. Егер бұрынырақ ықылас танытқан Буагильбо мырза ғайыптан тайып айнып қалатын болса, деп ескертті. Хаттарға қол қойып, конверттерді желімдеген фабрикант Эмильге бәрін шабарман арқылы жеткізуді бұйырды. Сосын:

	— Міне, тілегіңді орындадым: хатымыз кешігіп қалмасын, балташы зардап шекпесін деп жұмысымды былай жиып қойдым. Енді маған жұмыс істеу керек. Түстікті бір сағаттан кейін дайын қылады, тамақ ішкен соң шешеңмен бірге бол — оны мүлдем ұмытып кеттің ғой. Ал, кешкісін, жұмысымды аяқтаған кезде, бүтіндей менің қарамағыма көшетін шығарсың деп ойлаймын: сенімен маңызды мәселелер жайында сөйлескім келеді, – деді.

	- Әке, тек бүгінгі кеш қана емес, күллі өмірім өз қарамағыңызда екенін білесіз ғой, – деді Эмиль.

	Әлгі бір әзірде ашу шақырмай тоқталып қалғаны үшін Кардонне мырза өзіне-өзі ырза болды. Эмильді қайтадан дегеніне көндірудің сәті түсті. Кешкісін, фабрика жабылып, жұмысшылар үйді-үйіне тарап кеткен соң, Кардонне мырза бақтың тасқыннан аман қалған бөлегіне барып, ырыққа оңайлықпен көнбейтін бір бет баласына не айтатыны жайында ой кешіп жападанжалғыз ұзақ серуендеді. Әбден сабасына түспейінше Эмильді шақырмауды ұйғарды.

	Ұзақты күн бойындағы машақатты қам-қарекет пен шаруашылық түйіндерін шешуден кейінгі шаршап-шалдығу, ойран болған өндірістің қалпына келе қоймаған кеспірі, бәлкім, тіпті атмосфера ахуалының да әсері шығар, әйтеуір жүйкесінің әдетке айналған ширығуын әлі бәсеңдете алмай тұр еді.

	Температураның тым шұғыл және тұтқиыл өзгеріп кетуі адамды қатты әлсіретіп жібереді. Жаз толық күшіне мінген шақ болатын, қараша айындағыдай буланған заттарға қаныққан жылы ауа салқын да селдір күзгі тұманмен емес, жер бетінен көтерілген әлденендей бір тыныс тарылтатын бумен толығып жатыр еді. Фабрикант әрлі-берлі адымдап жүрген аллеяның бір жағында раушан бұталары мен әдемі гүлдер жайқалып тұрған, ал екінші жағында не қилы сынықтар, қираған тақтайлар мен тасқын әкеп тастаған әйдік қойтастар үйме-жүйме боп жатқан. Сел келіп тірелген осы ақырғы шектен өзенге дейінгі, аумағы бірнеше арпан болатын, қызғылтым құм араласқан лай балшыққа бөккен бақтың түрі Огайо немесе Миссури өзендерінің арнасынан шығып алапат тасуынан кейінгі америка ормандарын еске салатын. Тасқын құлатып кеткен, діңдері мен бұтақтары бір-біріне өріліп қалған жас ағаштар шалшықтарда күтпеген жерден бөгет орнатып, судың ағып кетуіне кедергі келтіріп тұр еді. Жартылай солған, балдырға оранған әдемі өсімдіктер балшықтан босап шықпақ боп босқа әуреленіп жатқан, ал майысқан сабақтары ылғалға мелдектеген кейбірі көз жауын алатын көркем гүлдерін масаттана ашып тұрған. Бұлардың мұрын жаратын хош иісі лай балшықтан аңқыған көлдің иісінен басымырақ сезілетін, ал самал жел тұманды пəршалап жібергенде біресе сүйкімді иіс, біресе сасық иіс кезекпен кезек желпіп өтетін. Аспаннан жаңбырмен бірге жауғандай болған бақалар раушан бұталары түбінде отырып алып жамырай бақылдап жатқан-ды. Əліге дейін босқа жұмыс істеп тұрған машиналардың тарсыл-гүрсілі Кардонне мырзаның Зығырданын қайнатып жіберді. Тасқыннан аман қалған ағаш жапырақтарының арасында ғашық жанға немесе суретшіге тән бейқамдықпен бұлбұл сайрап, аспан төріндегі толық айға мадақ айтып отырған. Барлық жерден де шаттыққа бөлену, сонымен бір мезгілде қайғырып-қапалану, сұрықсыздық пен сұлулық аңғарылатын – құдды құдіретті жаратылыс адамға айтарлықтай ауыр тиетін, ал өзіне байқалмай да қалатын осынау шығынға мұрын шүйіре қарап тұрғандай еді, өйткені оның орнын толтыру үшін оған бір ғана ыстық күн мен бір ғана салқын түн жетіп жататын.

	Қанша тырысқанымен Кардонне мырза отбасы жайындағы ойға орала алмай қойды, ақша мәселесі мігір таптырмай мазалаумен болды.

	«Қарғыс атқыр өзеншік! – деп ойлады, аяғының астында суын маңыздана сарқыратып жатқан ағынға көз жіберіп тұрған ол. — Мән-мағынасыз күрестен қашан тыйылар екенсің сен? Сені ауыздықтап, ырқыма бағындыру қолымнан келеді менің! Тағы біраз тас, тағы біраз темір жұмсасам болды – қалауым бойынша белгілеген арнамен елпек қаға жөнелесің. О-о, пәруайсыз долылығыңды жуасытудың, оғаш қылықтарыңды алдын ала аңғарудың, сендей жалқауға жұмыс істетудің, жыныңды қағып алудың маған түк қиындығы жоқ! Табиғаттың дәндүрiс бүлігін басуға адамның ақыл-парасаты әбден жетеді. Тағы бір оншақты жұмысшы алам – қалай құрықталғаныңды сонда көресің! Ақша, керегі тек ақша ғана! Таудай суды төбедей металл тоқтатады. Тек уақытты жоғалтпау, ағаттық жібермеу қажет! Фабрикам бұйымдары белгіленген мерзімде шығарылуға тиіс, әйтпесе шығынды өтей алмаймын. Дәрменсіздік жасап бір ай қол қусырып отырсаң болды – бәрі біржола құриды. Кредит – міне, ойланбастан қазатын құдық тап осы, өйткені оның түбінде пайданың қисапсыз қазынасы жатыр. Ендеше, қазамыз оны! Тағы да, тағы қаза береміз! Жарты жолда тоқтап, ой-жоспары мен мақсат-мұратының күйреуіне жол беретін адам – нағыз ақымақ әрі қорқақ адам. Жо-жоқ, зұлым тасқын! Қатын үрей, бақталастардың жалған болжалы мені жасыта алмайды, алған бетімнен қайтара алмайды! Қаншама құрбандық жасалды, қаншама ащы тер босқа төгілді! Қаншама уақыт ой кештім сарсылып! Қаншама ғаламат нәрсені ойлап таптым! Не мына лай су мәйітімді жұтады, не фабрика жасап шығарған қазыналарды қалбаң қағып алдыма көлденең тартады!»

	Ашу мен ызадан шиыршық атқан Кардонне мырза өзен жағалауын құтырына тебініп қалды.

	Алайда сол арада жаны мен тәнінен жаралған туған баласы болашақтағы істері үшін таудан құлаған тасқындар мен дауылдардан да асқан тосқауыл болуы мүмкін екенін қайтадан есіне алды. Туған ұлы әкесінің жолына көлденең тұрып, күндердің бір күнінде бәрін құрдымға жіберуі ықтимал еді. Жаратылысынан ашкөз және өзімшіл адам баласы өз мұратына еңбек ететіндіктен ешқашан ештеңені қанағат тұтпайды. Болашақ жайында ой кешкенде өзінің қандас туыстары туралы толғанбайтын капиталист жоқ. Кардонне ұлын жан-тәнімен жақсы көретін. О, шіркін, осынау бүлікшіл қайсар мінезді өзгертіп, Эмильді өзінің өмірлік басты мақсатына айналған іске қатыстырса ғой! Жүрегі қалай мақтанышқа толып, көңілі қалай өсер еді! Алайда әкесінің мақсат-мұратына қиғаш келетін алуан түрлі нәрсеге әуестік танытқан сүйікті ұлы, шамасы, байлықты жек көру тәрізді өнер тапқан сынды, оны бұдан арылту үшін әлденендей бір амал-айла, баланың әлденендей бір осал жерін табу қажет еді. Кардонне қандай аспапты ойнату керегін білетін. Алайда жалған нота барын ұлы естіп қоймас үшін өз ақыл-ойына тән қасиеттерге қарама-қарсы қарекет жасауға шамасы жете ме? Бұл әрі нәзік, әрі қуатты аспап еді. Ойластырылған дыбыстар жүйесіндегі жарасым сәл-пәл бұзылса болды – ұлы қазымыр да қатал қазыға айналып шыға келмек.

	Сөйтіп, Кардонне, қулық жасаудан гөрі билеп-төстеу әдеті басымырақ, тарпаңдау болғанымен тәсілқой адам, өзімен-өзі алапат арпалысқа түсуге, лап ете қалатын табиғи сезімдерінің бәрін тұншықтыруға, жаратылысына мүлдем жат сендіру тілімен сөйлеуге мәжбүр болды. Ақыры, біршама сабасына түсіп, өзін әңгімеге әбден дайын көрген ол Эмильді шақырып келуге әмір етті де, әлгінде ұзақ та азапты ойға батқан орнына қайтып оралды.

	— Міне, мен де келдім, әке! — деді айрықша толқудан алыпұшқан жас жігіт әкесінің қолынан ұстап. Ол перзенттік сүйіспеншілік пе әлде кінә тағу ма – қайсысы жүрегінде үстем боларын анықтап беретін сәттің туғанын сезген еді. — Маған айтпақ болғаныңыздың бәрін зейін сала тыңдауға дайынмын. Жиырманың біріне келдім, енді ересек адаммын. Сөзсіз бағыну мен соқыр сенім бұғауларынан арылтуға әлі асығар емессіз. Өзіңізді шын жүректен жақсы көргендіктен үнсіз бұғынумен болдым, бірақ қазір ойым өсіп жетілді, әкелік ізгі лепесіңізді күтіп жүрмін, оны жүрегімнің үнімен үйлестіргім келеді. Солай істеріңіз анық, оған күмәнім жоқ. Сөйтіп, маған өмір қақпасын ашып бересіз, өйткені осы күнге дейін мен әлденені армандаумен, тосумен және іздеумен келем. Шүбә-күдіктермен зарығып әрісəрі болумен жүрдім, мойындауға дәтім жетпей азап шегумен күн кештім. Енді қазір мені одан сауықтырасыз, өзім адасып жүрген лабиринт кілтін қолыма ұстатасыз, қуана-қуана аттанар болашағыма бағыт сілтейсіз. Егер өзіңізбен бірге аттансам бұл мен үшін зор бақыт, зор мақтаныш болар еді!

	— Балақаным! – деп жауап қатты мынадай албырт кіріспеден азды-кем абыржып қалған Кардонне мырза. – Сен анда жүріп асқақтай сөйлеп, ауа жайылуға үйреніп кетіпсің. Мен ондайға жоқпын. Бұл ойыңды жеткізудің жаман тәсілі, себебі бас білмей шалықтаған ақыл-парасат түптің түбінде шамадан тыс сезімталдықтың құрбаны болмақ. Мені жақсы көретініңді және сенетініңді білем. Өзіңді қалай пір тұтатынымды сен де білесің. Өмірімнің жалғыз ғана мақсаты, барлық қам-қарекетімнің жалғыз ғана мүддесі – сенің болашағың. Олай болса, қанекей, ақылға қонымды әңгіме-дүкен құрайық және барынша салқынқандылық танытайық! Алдымен сенің әлі аз болғанымен бақытты ғұмыр жасың жайында айтайық. Сен молшылық орнаған шаңырақта дүниеге келдің – мен барымды салып еңбек еттім, сөйтіп байлық қолыңа өзі келіп қонды – мұның соншалықты жеңіл әрі бір қарағанда табиғи түрде жүзеге асқаны сонша, сен тіпті қалай екенін де білмей қалдың. Жыл өткен сайын болашақ мансабыңның мүмкіндіктері мейлінше кеңейе түсті; сенің қартаятын шағыңа, балаларыңның болашағына қам жасап жүрген кезімде әлі сәби жаста едің. Сен қабілет-дарының барын байқата бастадың, бірақ әзірше тек сурет салу, музыка, поэзия сияқты әншейін алданыш, пайдасыз өнерлер саласында ғана... Мен күресуге мәжбүр болдым — сөйтіп, көркем өнерге бейімдігіңді одан әрі өрістетуге тосқауыл қойдым, өйткені бұлар одан гөрі қажетті және маңызды қабілетмүмкіндіктеріңді тұншықтырып тастар еді.

	Саған байлық тарту етумен бірге жауапкершілікті де қоса жүктемекпін. Көркем өнер – кедейдің қуанышы мен рақаты. Ал байлық – ақша жүктейтін міндеттер салмағынан жаншылып қалмауы үшін адамнан айрықша шыныққандықты талап етеді. Мен өзімді өзім зерттедім, осал жерім қандай екенін түсіндім; сөйтіп, бір-бірімізді толықтыруымыз қажет деп шештім — туған балам болуың себепті ортақ ой-ниет түзе аламыз ғой. Өмір жолымды арнау үшін таңдаған саламдағы өнеркәсіптік теориямен таныс болғаныммен, кезінде тиісті тәжірибе жинап, арнаулы білім алмағандықтан геометрия мен механикаға қатысты мәселелерді тек түйсік пен болжал арқылы ғана шешіп отыруыма тура келді. Әрине, қателік жасамай қалмауым мүмкін емес еді, өз ой-қиялымның, сондай-ақ басқа біреулердің де ой-қиялының жетегіне еріп жалған бағытпен кеткен кезім де болды, ақша жайын айтпағанда күндерді, апталарды, жылдарды, яғни уақытты жоғалттым – ал бұл капитал атаулының ішіндегі ең асылы ғой. Осы себепті де коллежді тәмамдаған соң сенің осы ғылымдарды игергеніңді қалағам, ал сен шикі жас болғанына қарамай бұл іске табандап тұрып кірістің. Алайда ұзамай ой-өрісің өзгеріп, менің мақсаттарымнан жырақтататын жолға түсіп кетті. Математикаға негізделген ғылымдарды зерттеу өзіңнің де, менің де еркімнен тыс түрде сені жаратылыстану ғылымдарымен әуестенуге жетеледі, осы себепті тура жолыңнан тайқып, астрономияға аңсарың ауып аяқ жетпейтін әлемдер жайында армандай бастадың. Күрестегі күшіміз тең емес еді, сөйте тұрғанымен сені бұл ғылымдардан бас тартуға мәжбүр еттім, өйткені бұл біліміңді тиімді де пайдалы іске жарататыныңа сенгем жоқ. Сені инженер етіп шығару жөніндегі ниеттен айныған соң, маған қандай пайдаң болатыны турасында ойлана бастадым. «Пайдаң болатыны» деген сөзімді теріс түсінбегейсің. Жиған дәулетімді меңзеп тұрмын – ол менікі ғана емес, сонымен бірге сенікі де ғой, сондықтан, бәлкім, ұзамай татар дәмім таусылар болса, — бұл таңырқайтын нәрсе емес, – сені өз қолыңа көшетін іске дайындап кетуге тиіспін. Өз парызымды орындайтынымды зор бақыт санаймын және, егер қажет болса, оны қарсылығыңа қарамастан орындап шығам. Ал, айтшы өзің, ақыл-парасат пен әкенің сүйіспеншілігі саған дәулетімізді арттырмасаң да, қалай болғанда да әйтеуір, сақтап қалу және жоғалтып алмау жолын үйретуді талап етпей ме менен? Заңдарды білмегендіктен надан да арам ойлы ақылшылардың қармағына жүздеген рет іліккенім бар. Осынау арамтамақтардың – істің мән-жайына жөнді қанықпай жатып, мәнісін түсінбей жатып клиенттерден айтқанын бұлжытпай орындауды талап ететін және өздерінің топастығына, тікбақайлығына, содырлығына, шамадан тыс жылпостығына, басқасын былай қойғанда, жіберетін алуан түрлі ағаттықтарына байланысты өзекті мүдделерімізге зиян келтіретін сот жүйесіндегі әдісқойлардың жемтігіне айналдым. Сөйткен соң, аңғарымпаздығы мен ақыл-парасаты бір басына жетіп артылатын балам бірнеше жылдың ішінде заң ғылымын игерер және заң нормалары турасында анық та айқын, егжейтегжейлі түсінік алар, осының арқасында жат біреулердің жетегіне, жат біреулердің ақыл-кеңесіне ешқашан кіріптар болмаспыз, деп ойлағам. Сені сөзуар-адвокатсымақ, сайқымазақсот болсын дегем жоқ – мен тек сенен лекция тыңдап, емтихан тапсыруды ғана сұрадым... Сен маған уәде бергенсің!

	— Не деп тұрсыз, әке! Сізге қарсы келіп пе ем? Уәдемді орындамап па ем? — деді Эмиль, әлгі мамандықтар жайында әкесінің қандай жеркенішпен мұрын шүйіре сөйлегеніне таңырқанып. Өйткені баласын соларды зерттеуге итермелеу мақсатында кезінде бәрін аузының суы құрып дәріптеген өзі еді.

	— Эмиль, — деп сөзін сабақтады фабрикант, — сені жазғырмақ ойдан аулақпын, алайда селқос та сылбыр бағыныштылық байқатқаныңша табанды тойтарыс бергенің жөн болатын. Уақытты босқа өткізгеніңді алдын ала білсем, бірдеңе ойлап табар да едім. Өйткені саған айттым емес пе, уақыт – капитал атаулының ішіндегі ең асылы деп, ал мына өтіп кеткен екі жыл қабілет-мүмкіндіктеріңді дамытуға, яғни болашағың үшін, ештеңе де қосқан жоқ.

	– Бұл ойыңыз жаңсақ боп шыққай-дағы, – деді Эмиль желпіне сөйлеп. — Сөзіме сенуіңізге болады, әке, мен көп еңбектендім, көп оқыдым, көп ойландым, осы себепті Пуатьедегі уақытымды босқа өткізген жоқпын дей алам!

	— О-о, не оқығаның мен не зерттегеніңді жақсы білем, Эмиль. Тіпті мұны өзің жария қылмаған күнде де жазған хаттарыңнан байқар едім. Саған айтарым мынау: анау мақтаулы философиялықметафизикалық-саяси-экономикалық ғылым дегенің, меніңше, нағыз түкке тұрмайтын, жалған, бұлдыр және қисынсыз нәрсе, тіпті оны жастар үшін өте қауіпті деп айтудың да айыбы жоқ. Не дерсің енді, егер бөтен біреу болсам, соңғы хаттарыңды оқығанда күлкіден ішек-сілем қатып құлар ма едім, бірақ әкең ретінде өлердей өкіндім. Сөйтіп енді жаңа әуестікке ұрынғаныңды және қияли ойларға қайта берілмек пиғылыңды байқап, сені осында уақытша бола тұрсын деп шақырып алдым, егер ақылға келуге көндіре алмасам мұнда біржолата қалуың да мүмкін.

	– Әке, аяушылықты білмейтін әжуаңыз бен жеккөрушілігіңіз тек намысыМДЫ ғана қорлап қоймайды, жүрегімді де жаралайды! Менімен келіспеуіңізге болады-ақ — наным-сенімімді сынапмінеуіңізге қарсы емеспін. Алайда өмірімде алғаш рет сізге ойсезімімді ағымнан жарылып айтқым келіп еді және соған тәуекел етіп те едім, сіз болсаңыз мені келеке етіп өңменімнен итересіз... Мен соған өкініп қалдым және өзіңіз ойлағаннан әлдеқайда қатты қайғырып тұрмын!..

	— Жуаси сөйлеген бұл сөзіңнен өзің жобалағаннан да зор өркөкіректік сезіліп тұр. Мен сенің әкең емеспін бе? Ең жақын досың емеспін бе? Алданып қалған шағыңда саған ақиқат шындықты айтып, жаза басқан кезіңде тура жолға қайта оралту менің парызым емес пе? Жә жетер! Жалған намыс не керек, екеуіміздің арамызда ондай нәрсе болмауға тиіс! Ақылпарасатыңды айрықша жоғары бағалаймын, сондықтан оны жарамсыз нәрсемен қоректендіруіңе қарсымын. Тыңда мені, Эмиль. Қазіргі жастардың өздерін құдды заң шығарушы сияқты етіп көрсетуге тыраштанатын, кез келген тақырыпқа пәлсапа соғатын, өздері өмірден өткеннен кейін де күшінде қала беретін заңдарды өзгертпекке тырмысатын, әлденендей жаңа дінді, жаңа қоғамды, жаңа моральды жасақтауға әлектенетін ғадет тапқанын жақсы білем. Бұл ой-қиялды алдарқататын армандар ғана — айтқандай, зиянсыз арман, себебі бәрі өткінші. Бұлар мектеп шәкірттеріне ғана жарасатын жайлар, ал қоғамды күйретпес бұрын оны жақсылап зерттеу керек, онда тұрып тірлік кешу керек; сонда ғана қоғамның бізден де, күнәкар пенделерден де, зор игілік екенін, ең дұрысы – оған бағына білу, заңдарына бойсұна білу екенін түсінесің. Сен тілектеріңмен ой-ниеттеріңді әшейін нәрсеге босқа рәсуа етіп жүргеніңе кешіріммен қарауға болатын жастан кеттің. Ақиқат өмірге, шынайы болмысқа жақындағаныңды қалар едім. Қоғамды басқарып отырған заңдарды сынап-мінеумен құр бекер әуреленгенше, олардың мән-мағынасын зерделеумен және оларды іске жаратумен шұғылданғаның жөн емес пе? Егер бұл зерттеу, керісінше, өкініште қалдырса, ақиқатты танудан күдеріңді үзсең, онда таста оқуды, қолымнан келеді-ау деген пайдалы іспен айналыс. Тыңдашы, Эмиль! Біз мұнда екеуара түсінісу үшін, сөйтіп біржолата келісу үшін кездесіп тұрмыз. Жаратушы мен адамдарға қарсы бағытталған қандай да бір желбуаздыққа, қандай да бір поэтикалық пәтуасыз мылжыңға жол бермеуіміз керек! Біз бүгін бар да, ертең жоқ түкке тұрғысыз тіршілік иесіміз, жер бетіне аз уақыт аялдаған кезімізге дейін не болғанын, кейін бізді не күтіп тұрғанын тағдырдан сұрастырып жататын уақытымыз жоқ. Бұл жұмбақты өмірбақи шеше алмаймыз. Біздің міндетіміз – дін ұстанушылар міндеті – осынау қара жердің бетінде тыным таппай еңбек ету және оны қыңқ етпей тастап кету. Тындырған істеріміз жайында өзімізді тәрбиелеп өсірген, кетіп бара жатқан ұрпақ пен өзіміз тәрбиелеп жүрген, келе жатқан ұрпақтың алдында есеп береміз. Сендердің керемет коммунистік теорияларыңа қарамастан, отбасылық тірліктің қасиетті болатыны да, мұрагерлік құқықтың мызғымас болатыны да міне осы себепті. Бұл теориялар маған мүлдем түсініксіз, өйткені олар шикі, адамзат баласы бұларды қабылдай қойғанша сан ғасыр өтпек. Сонда сен не істемексің? Айт қане!

	— Білмеймін тіпті, – деп жауап қатты, осынша өпіремдікпен және ымыраға келмейтін өжеттікпен паш етілген бұл көзқарастың тайыздығынан, жалаңдығынан және жалпыламалығынан көңілі жабырқап сала берген Эмиль. — Жосығын табу үшін, бәлкім, бүкіл ғұмырымды жұмсау қажет болатын мәселелерді қолма-қол шешіп тастайтыныңыз соншалық, беймәлім мақсатқа қарай осынау асығыс аттаныста сізге ілесіп жүре алмайтыным белгілі боп қалды. Шамасы, әлжуаз әрі өресіз біреу шығармын, өйткені жеке қам-қарекетімнен осынша күш-қайрат жұмсалатын тырбанысты ақтап аларлық және оның өтемі боларлық ештеңе таппай тұрмын. Бұған түк ықыласым жоқ. Мен ой еңбегін ұнатам, егер бірінің игілігіне бірі қызмет ететін болса, сөйтіп екеуі де рухани тұрғыдан қанағаттандырса, дене еңбегін де ұнатар едім. Алайда ақша табу үшін, оны көп етіп жинап, тағы да көп ақша табу үшін еңбек ету, баюға деген осынау ессіз құштарлыққа қашан өлім Тыйым салғанша тыным таппау – міне, мен үшін мән-мағынасы да, қызығы да жоқ нәрсе осы! Менде мақсат-мұратыңызды жүзеге асыруға жарамды зәредей де қабілет жоқ: мен ойыншы боп тумаппын, сондықтан көнді көтеру немесе төмендету жөнінде тігілген бәс, тіпті көнге бүкіл жиған-тергенім тігілген күннің өзінде де, мені еш абыржыта алмас еді. Егер ұмтылыстарым мен қуаныштарым кемел ойдың көңіл бөлуіне тұрмайтын бос қиял боп шықса, егер жаныңа қуат беріп, заманымыздың не қилы құзырлары мен қасіреттеріне қарамай алға жетелейтін мәңгілік ақиқат болмаса, заттар мен идеалдардың Құдай дарытқан қисыны болмаса - демек, менің де бұл өмірде жоқ болғаным; мен басқа ештеңеге сенбеймін! Жолыңызда жан пида етуге дайынмын, әке! Бірақ өзіңізге ұқсап ғұмыр кешу мен күрес жүргізуді, бұл істе өзіңізбен бірге болуды жаным да, ақыл-ойым да, жүрегім де қаламайды – қарекеттің мұндай түрін суқаным сүймейді.

	Кардонне мырза ызадан қалтырап кетті, бірақ өзін-өзі ұстап қалды. Мұндай ағаттыққа ол абайсыз барған жоқ-ты – ұлының бұлқан-талқан боп ашуланып, тойтарыс беруін тілеген. Эмильдің жан сырын жасырмай айтқанын қалаған, есі кете беріліп жүрген сенімінің не нәрсе екенін білгісі келген. Ұлының қамырыққан үні мен қапалы кейпіне қарап қауіп еткен нәрсесінің бәрі расталғанын, істің насырға шапқанын түсінген Кардонне мырза кедергіні айналып өтуді, сөйтіп асқан ептілікпен орағыта отырып бұрынғы абырой-беделін өзіне қайта оралтуды ұйғарды.





XIII


	КҮРЕС


	– Эмиль, — деп сөзін сабақтады фабрикант барынша ұстамды болуға тырысып, – бір-бірімізді түсінуден қалып бара жатқан сияқтымыз. Осылай жалғастыра берсек менімен ұрсыса кетуден де тайынбасың анық, кім біледі, тіпті бозбас әулие түзелмейтін мәжусиге қалай қараса, сенің де маған солай қарауың мүмкін ғой. Кімге ренжіп тұрсың? Әу бастан-ақ сені шамадан тыс елігу мен желігуден бекерден-бекер сақтандырмап едім. Ақыл-парасат албырттығы атаулының бәрі – жас кездің қызбалығы ғана, басқа ештеңе емес. Азды-кем тұрмыстық тәжірибе жисаң және бойыңда парыз сезімін қалыптастырсаң, менің жасыма жеткен шақта адалДЫҒЫҢДЫ Дәлелдеймін деп аласұрудың, сондайақ сенім-ұстанымдарың жайында жар салудың түкке қажеті жоқтығына зәредей күмән келтірмес едің. Тәлімсуден сақтан — бұл өзімшілдік пен даңққұмарлыққа тән нәрсе! Тыңдашы, балақаным! Адалдық, адамгершілік қағидалары, мойныңа алған міндетіңнен айнымаушылық, адамзат баласын ардақ тұту, қаріпқасерлерді есiркеу, отаныңа шын берілгендік, басқалардың құқын құрметтеу, отбасылық ізгіліктер және жақыныңды жақсы көру — қазір өзіміз өмір сүріп отырған қоғамда тым сирек кездесетін немесе тіптен кездеспейтін қасиеттерге айналды деп ойлап жүргеннен саумысың өзің?

	— Иә, әке, бұған сенімім кәміл!

	– Ал мен басқаша ойдамын. Жасым елуде болса да адамзат баласын жиырма бірдегі сендей жек көрмеймін, сондай-ақ жақыным жайында да жаман ойдан аулақпын, сірә, сендерге тән білімпаздық пен көрегендіктен құралақан қалғандығымнан шығар.

	— Құдай ақы, әке, келемеш Қылмаңызшы мені! Жаныма батып тұр мұныңыз.

	— Жарайды, қылжақты қояйық! Осынау ізгі қасиеттерге сенетіндер мен оны ұстанатындар аз деген пікірді теріске шығармай-ақ қояйын, алайда сол аздың ішінде, қайткен күнде де, әйтеуір, өз әкеңнің барын мойындайтын боларсың?

	— Әке, қам-қарекетіңіз қашанда тек ізгі ниеттен туындап отырғанын дәлелдейді. Ендеше неге әлгіндей сөздермен алдыма мардымсыздау мақсат қойдым дегенге иландырғыңыз келеді мені?

	— Міне, өзім де осы жөнінде айтқалы тұрмын. Менің ісәрекетімде мін жоқ деп білесің, алайда парасат-пайым мен логикаға жүгінуге үндесем, оған жатып кеп ренжисің. Айтшы енді, өзінен өнеге алмағандарды кінәлап, көкезyленіп жүретін болса әкең жайында қандай ойда қалар едің? Егер өзін үлгі етіп қойып, бөркі қазандай боп дәліріп, қолайлы-қолайсыз сәттің бәрінде өзін-өзі дәріптеумен ығыр қылса, күллі адамзат баласына қарғыс жаудыратын болса ше? Бұл кемшілігімді елемеуге тырысып, үндемес едің, бірақ сүйікті әкеңнің осынау аянышты осалдығына қатты қынжылар едің, мұндай мақтаншақтық оның абырой-беделіне нұқсан келтіреді деп білер едің.

	— Әлбетте, әке, ұстамды да қарапайым болғаныңыз ұнайды маған. Алайда екеуіміз оңаша қалған кезде, әсіресе дәл қазіргідей өзіммен ағыңыздан жарылып әңгімелесетін сирек те маңызды жағдайларда, ұмтылыс-талпыныстарымды жиреніш білдіре айыптап, аяққа таптаудың орнына жақсы идеяларды алға тартып, жігеріме жігер қоссаңыз өзімді қандай бақытты сезінер едім.

	– Жақсы идеяларыңа жиреніш білдіруден аулақпын, ізгі ниетті ұмтылыстарыңды да күлкі еткен емеспін. Сөз саптауыңнан байқала бастаған, адам бақыты жайындағы жаңа теорияны жасаушыларға тән сөзуарлықты, ісіп-кебінуді ұнатпаймын, ондай әуестікті сылып тастағым келеді. Атам заманнан мәлім ақиқаттарды осы күнге дейін белгісіз боп келген тосын жаңалық түрінде тықпалауға төзе алмаймын. Парызың мен қарызыңа деген адалдығыңды барынша салқынқандылықпен сақтап, оны шынайы сенімділікпен үн-түнсіз орындауыңды қалар едім. Шын сөзім, ізгілік пен зұлымдықты біз бүгін ғана біліп отырған жоқпыз, ал әдiлеттiкке сен Пуатье көшелерінде сигар тартып серуендеп жүрген кезден көп бұрын бейіл бергем.

	- Әке, мұның бәрі, жалпы алғанда, солай болса солай да шығар, — деді Кардонне мырзаның таусылмайтын әжуасы шамына тиген Эмиль. — Өзіңіз іспетті ізгі ниетті әрекет жасайтын, бірақ оған мақтанбайтын, мосқал тартқан адамдар бар, сондай-ақ ізгі ниетті уағыздайтын, бірақ оны ұнатпайтын, тіпті оның не екенінен де хабары жоқ оспадарсыз боқмұрындар да бар. Бірақ әжуа түрінде айтқан соңҒЫ ишаратыңызды өзіме арналған деп те, достарыма бағышталған деп те қабылдай алмаймын. Әлі шикі жас екенімді мойындаймын. Тұрмыстық тәжірибем де татымсыз. Керісінше, ақ көңіл, адал ниетпен ақыл сұрайын деп, үлгі-өнеге алайын, қолдау көрейін деп, шыншылдықпен айтылған сөзіңізді естиiн деп және бағыт-бағдарымды белгілейін деп зор үмітпен және шынайы сеніммен келіп тұрмын. Жалғыз ғана жетістігім – жастық шақтың идеалдары, оны өз ықтиярыңызға тапсырам.

	Қоғамымыздың заңдары мойындап және дәріптеп отырған жантүршігерлік қайшылықтарға қатты ызалы болғандықтан сізден жалынып сұраймын, айтыңызшы: адал адам ретінде бұлармен қалай ғана қыңқ етпей ымыраласып жүрсіз? Осалдығым мен надандығымды мойындаудан қорықпаймын, бірақ бұл жолмен жүре алмаймын. Мені әжуаға айналдырып, келеке қылғанша осыған жауап беріңізші ақыр аяғында. Білмейтін нәрсемді сұрағаным айып па? Ар-ұятымның әміріне бойсұнҒЫМ келгені әдепсіздік пен есалаңдық санала ма? Егер өмірдің мәнін түсінгім келсе ше? Иә, мінез-құлқыңыз құрмет тұтуға тұрарлық және ойланып барып, алды-артыңызды байқастап барып әрекет жасайсыз. Жүрегіңіз жұмсақ, қолыңыз береген. Кедейге көмек көрсетесіз, еңбегіне лайықты ақы төлейсіз.

	Алайда осы жолмен тайсақтамай тура тартып қайда бара жатырсыз? Кейде сізде кеңпейілдік кемшін соғып жата ма деп ойлаймын, қаталдығыңыз қорқытады мені.

	Həуетек те жасқаншақ біреулерден әлдеқайда байқампаз, көреген екеніңіз рас; менің мәз-рақат тіршілігімді баянды ету үшін, қабілет-дарынымды шыңдау үшін бағыт-бағдар белгілеп бердіңіз. Сондықтан өзіңіз оқуға мәжбүр еткен сабақтарға деген жиренішіме қарамастан, талғамым асыл мұраттарыңыз жолында құрбандыққа шалынғанына, ал тілегім табанға тапталып, тумай жатып тұншықтырылғанына қарамастан, көрсеткен жолыңызбен жүргенді, барлық істе өзіңізге сөзсіз бағынғанды жөн көрдім.

	Әйтсе-дағы, егер құлқыңыз соқса, мына сізге ұқсап адамдарды өзіме жұмыс істеуге мәжбүр етіп, олардың маңдай терінен пайда сығып алуға өзімді өзім еріксіз көндіру мақсатында не үшін ересен зор күш жұмсауым қажеттігіне көзімді ашатын кезіңіз жетті: өйткені заң ғылымын зерделеу көңілімді көншітпейді, әйтеуір бір кезде сот ісін жүргізудегі былық-шылықпен айналысармын-ау деген ой менде жоқ. Алдыма қойған айқын мақсатым тағы жоқ, өз бақытымнан қол үзіп, оны жолыңызға құрбандыққа шалуымның адамзатқа қаншалықты қажет боп тұрғанын да білмеймін.

	— Демек, сенің бақытың – жұмыс істемей қарап жүру, аспан Шырақтарын тамашалау екен ғой, солай ма? Қандай жұмыс болсын зықыңды кетіріп, жалықтырып жібереді ғой деймін сені — тіпті жас жігіттердің бәрі оп-оңай игеріп алатын заң ғылымы да!

	– Әке, бұның олай емес екенін өзіңіз де жақсы білесіз ғой; көркем өнермен айналысуға қандай құштарлық танытқанымды көргенсіз, бірақ құдды мен тақсірет тартуға ниет қып жүргендей, бұл талабыма тыйым салдыңыз. Жаным сүйген ҒЫЛЫмдарымды іс жүзінде кәдеге асыратын жол табу жөнінде талап қойған кезіңізде мақсат-мұратым қандай екенін бек жақсы білетінсіз. Менің суретші және ақын болғанымды қаламадыңыз. Бәлкім, мұныңыз дұрыс та шығар. Әйтсе де, табиғат зерттеуші, құрығанда агроном бола алатын едім ғой. Бұған да жол бермедіңіз. Ал, алған білімдерімді Шын мәнінде кәдеге жаратуға болатын нәрсе де осы еді.

	Мен табиғатты ұнататынмын, егіншілікке қатысты жайлар мені әманда қызықтыратын. Табиғат заңдарының мән-жайын ұғыну барысында жан рақатына бөленетінмін, оның құпия сырларын түсінгем, бұларды әжетке жаратуға, саналы еңбек арқылы еселеп арттыруға құлшынғам.

	Сенесіз бе, менің қолым, тағдырымның таңдауы осы болатын! Егін шаруашылығы әлі дәрменсіз, шаруа сол баяғыша ауыр еңбектің мехнатын тартып жүр, орасан зор көлемдегі жер телімдері игерусіз жатыр. Ғылым топырақ құнарлылығын ондаған есе арттыра алады, адамның азапты еңбегін жеңілдетеді.

	Қоғамдық идеалдарым болашақ жайындағы осы армандарыммен үндес. Өзімді әлдебір үлгілі фермаға оқуға жіберуді өтінгем сізден. Шаруа адамға айналып, білімімді де, білегімнің күшін де пайдаланып жұмыс істеп, табиғатпен тілдесіп және табиғатқа етене жақын адамдармен аралас-құралас жүрсем менен бақытты адам табылмас еді. Оқуға барымды салар едім және жаңалық ашуда, бәлкім, басқалардан әлдеқайда табыстырақ та болар едім. Сосын, күндердің күнінде, ақыл-парасатым арқасында қайта түлеген әлдебір бос жатқан шөлейтті аймақта туыс жандарша тұрмыс кешетін және мені өз бауырына балайтын азат адамдар қонысының іргетасын қалар едім.

	Барлық ой-ниетім, сәттілік пен абырой-атаққа деген аңсарым, міне, дәл осыған саятын. Мұны ессіздік деуге бола ма? Неге менен өзім ешқашан пайдаланбайтын заңдар жинағын зерттеуді талап еттіңіз?

	— Міне, міне, тап осы! – деді Кардонне мырза иығын қиқаң еткізіп қойып. – Эмиль бауырдың, моравиялық бауырдың, Квакердің, жаңа христианның, жаңа платониктің немесе тағы осындайлардың утопиясы! Керемет-ақ, бірақ Пәтуасыз әңгіме!

	– Неге, әке, айтыңызшы? Сіз дәйім ешқандай дәлел келтірместен үкім шығарасыз!

	— Себебі пайымдауға негізделген береке-дәйегі жоқ білімпаздыққа социалистік утопияңды араластыруың – асыл дәнді тасқа сепкенмен бірдей, ондай бедеу топырақта бидай өспейді, сол сияқты қауымдық жерде туысқандарша тұрмыс кешетін адамдарды да тудыра алмайсың. Менің жиған-тергенімді пәруайсыздықпен далаға шашып жіберер едің, сосын жасың қырыққа жеткен шақта, ойдан шығарылған өтірігіңнен шаршап, қабілет-дарының мен өзіңе деген сеніміңнен айрылып, соңыңнан ергендердің кешелігінен немесе азҒЫНДЫҒЫнан ығыр болып, бәлкім, тіпті ақыл-есің ауысып, — өйткені арманын іске асырғысы келген сезімтал да қиялшыл жандар әдетте өмір жолын осылай тәмамдайды, – дәрменсіздігіңнен еңсең түсіп, адамзатқа Зығырданың қайнап өзіме қайтып оралар едің, бірақ ол кезде тура жолға түсу кеш боп қалар еді. Егер айтқанымды тыңдап артымнан ерер болсаң, екеуіміз дұрыс та тура жолмен кетеміз; арада он жыл өтпей жатып-ақ қазір саған сомасын айтуға тіпті аузым бармай тұрған, — айтсам сенбес едің, — капитал иесі боп шыға келеміз!

	– Мұның өз арманым секілді арман емесі анық, бірақ мені қызықтыратыны басқа нәрсе: сол капиталды қайда жұмсаймыз сонда?

	— Не істегің келсе соған! Сол кездегі барлық ізгі ниеттеріңді іске асыруға! Өмір тәжірибесімен және кемеліне бабымен келген ақыл-оймен байытылған парасат-пайымның үстемдік аларына кәміл сенем; сонда сенің болашағың жайында қауiп ойламайтын болам.

	— Демек, біз жақсылық жасаймыз ба? Міне, тап осы жайында естісем дегем өзіңізден! Сөзіңізге мұқият құлақ қоятын менен артық тыңдаушыны таппайсыз! Айтыңызшы, адамдарға қандай бақыт сыйлаймыз біз?

	– Оның несін сұрайсың! Құдіреттің құпиясын адамдардың іс-әрекетінен іздемегенде қайдан іздейміз? Біз тұтас бір өлкені өнеркәсіп игіліктерімен жарылқаймыз! Бұған қазірдің өзінде кірісіп жатыр емеспіз бе? Менің еңбегім басқалар еңбегінің қайнар көзіне айналып отырған жоқ па? Егін шаруашылығы мен кейін өзім көзін құртқалы жүрген майдагерлік кәсіпшілік халыққа бір айда тауып беретін жұмысты біз күн сайын тауып беріп отыр емеспіз бе? Еңбекақы өспеді ме? Бұл адамдар тәртіпке бағыну, болашақты ойлау мен ынсаптылық сияқты өздеріне жетіспейтін ізгі қасиеттерге бейімделіп келе жатқан жоқ па біртіндеп? Кедейдің жалғыз ғана көңіл қуанышы боп табылатын осынау ізгі қасиеттердің көзі қайда? Ештеңеге мойын бұрғызбайтын берекелі еңбекте, талмаусыраған кезде Тынығуда және лайықты еңбекақыда. Жақсы жұмыскер отбасын қастерлейді, заңға бойсұнады, жеке меншікті құрметтейді, үнем жасайды, жиған-тергеннің қадірін біледі. Жұмыссыз жаймашуақ тірлік – пәруайсыз пәлсапаға берілуге итермелейді: жұмысшыны аздыратын да осы! Оны жұмысқа жегіңіз, сіңбіруге мұршасы болмасын, – еңбеккер адам төзімді, бұрынғыдан да төзімдірек бола түседі, — сонда ол қоғам негіздерін күйрету жайында армандағанын қояды. Әдептілікті жоғалтпауға, үйінде тазалық сақтауға, шаңырағының ауқатты мәз-рақат тірлік кешуіне қам жейді. Ал қартайып, еңбекке қабілетсіз болған шағында қанша ынта-ықылас білдіргеніңмен сенің көмегіңе қол созбайды. Өз болашағына өзі қам жасайды; оған қайыр садақа да, әлгі танысың – қаңғыбас Жан Жапплу секілді біреудің қамқорлығы да қажет болмайды; ол шын мәніндегі азат адамға айналады. Эмиль, халықты дін-аман сақтаудың бұдан басқа жолы жоқ! Мұны іске асыру әлденендей бір утопияны ойлап табудан қиынырақ екенін саған өкінішпен мәлім еткім келеді. Иә, бұл оңай нәрсе емес, уақытты талап етеді, сондықтан сен секілді философқа ғана лайық шаруа. Мұны өзім сияқты еңбекторының да қолынан келмейтін іс санамаймын.

	— Сонда қалай, өнеркәсіп көздеген идеал осы ғана ма? – деп дауыстап жіберді әкесінің дәлелдемелері діңкесін құртқан Эмиль. — Қара жұмысқа мұрын шүйіретін таптың дәулетін тасытатын дамылсыз еңбектен басқа болашақ жоқ па халықта?

	— Айтайын дегенім ол емес, – деді Кардонне мырза келіспей. — Сандалбайларды суқаным сүймейді, жек көрем, ақындар мен метафизиктерді жақтырмайтыным да содан. Әркім өзінің қабілеті мен талантына сай еңбек еткенін қалаймын, менің идеалым, — бұл саған ұнайтын сөз ғой, – сен-симонистердің: «Әркімнен қабілетіне қарай, әркімге тындырған ісіне қарай» дейтін ұранынан онша жырақ кетпейді. Алайда бұл күнде өнеркәсіп әлі айтарлықтай өркендей қойған жоқ, сондықтан адамгершілік идеалдарына сай келетін әлдебір үлестіру жүйесі жайын ауызға алу да қисынсыз. Өмір шындығы қандай екенін айқын ажырата білу керек, сосын тек қолдан келетін іспен ғана айналысу қажет. Біздің ғасырдағы дамудың қай саласы да өнеркәсіппен тығыз байланысты. Ендеше өнеркәсіп билеп-төстеп, салтанат құра берсін! Әркім өз Ықтиярынша: бірі білімімен, екіншісі білегімен іс тындырсын. Білегі емес, білімі күштінің маңдайына басқаларға билік жүргізу жазылған. Баюға оның қақы бар және баюға міндетті де! Байлық қастерлі нәрсе, себебі ол еңбек қарқыны мен еңбекке төленетін ақыны арттыруды қамтамасыз етуге тиіс. Олай болса, қолынан келетін барлық әдіс-тәсіл арқылы қоғам аса қабілеттінің абыройын асқақтатуға міндетті! Оның қабілет-мүмкіндіктері — қоғам игілігі. Одан соң оның өзі де іс-әрекетін барынша өрістету жолында тыным таппай ізденуі керек: бұл оның парызы, асыл сенімі, философиясы. Қысқасы, Эмиль, өзің айтқандай, – ақиқат ШЫНДЫҚТЫ алға тартқаныңды аңғармай да қалдың, — тағы да тағы байи түсу үшін баюымыз қажет!

	– Сонда қалай болғаны, әке? Әркімді еңбегіне қарай ғана бағалайсыз ба? Ал еңбек етуге шамасы жоқтарды адам санатына қоспайсыз ба?

	– Байлық маған аурулар мен ақылынан адасқандарға жәрдемдесуге мүмкіндік береді.

	— Ал, жалқауды қайтпексіз?

	— Жөнге салып көрем. Көнбесе заңды көмекке шақырам, өйткені оның зиянды адамға айналып, бұдан да қатыгез заңдардың қаһарына ұшырауы мүмкін.

	— Жан-жақты жетілген қоғамда солай еткен дұрыс та болар: өйткені жалқау онда аса сирек кездесетін адам саналмақ. Бірақ жұмысшыдан барлық күш-жігерін, уақытын, ой-арманын, бүкіл өмірін талап ететін өкіметіңіздей өкімет билік басында отырғанда... Қанша «жалқауды» қоғамыңыздан қуып, тағдырдың тәлкегіне ұшырататыныңыз жайында ойланып көріңізші!

	– Өнеркәсіп игіліктері мұқтаждықтағы таптардың әл-ауқатын таяу мерзімде-ақ тәп-тәуір арттырғалы тұр, сондықтан жұмысшы балаларын еңбекті сүюге үйрететін сутегін дерлік мектептер ашудың еш қиындығы болмайды.

	— Қателесіп тұрсыз ғой деймін, әке. Байлар кедейлердің көзін ашуға қам жасаған күннің өзінде де, қартайған шақта азын-аулақ қаражатқа ие болатындығынан басқа ешқандай Қызығы жоқ кіріптарлық еңбекке деген сүйіспеншіліктің адам табиғатына жаттығы сонша, оны ешқашан бала кезден бойға сіңіре алмайсыз. Іс-әрекетке немесе атын шығаруға деген іңкәрлігімен ерекшеленетін әлдебіреу, бәлкім, жастық шағын құрбандыққа шалса шалар, бірақ арманшылдыққа, бейкүнә да заңды рақат-қызықтың дәмін татуға, адамзат баласының орынды да қисынды қуанышы боп табылатын нәзік ынтызарлыққа, көңіл қошТЫҒЫн сақтауға бейім кез келген қарапайым пенде сіз апарып жеккелі тұрған кіріптарлық еңбектің кaтoргaсынан алды-артына қарамай қашатын болады, кедейшілік тауқыметін тартқаннан гөрі құлдыққа түскенді, – мұнда оның ауқатты тұрмыс кешуі де мүмкін, — артық санайды. Əкей-ау! Сіздей қайратты, ұстамды және дамыл таппай еңбек етуге құштар адам аз шығар! Әйтсе де, ыңғайыңызға келтіріп орнатпақ болған қоғамыңыздың тек ерен қабілет иесі боп табылатындарға ғана арналғанын байқамай тұрсыз. Айып етпеңіз, ашып айтайын: бұл утопияңыз менің барлық утопиямнан да қатерлі!

	— Амал қанша, Эмиль, қабылда осы утопияны! – деді Кардонне мырза қызуланып. — Мұнда арманшылдардан, сандалбайлар мен енжарлардан тұратын қоғамымызды, зығырданымды қайнатып жүрген қоғамды, дүр сілкіндіре алатын қуат бар, қозғалтқыш күш бар. Маған ұқсап бағуға тырыс. Егер қазір Франциядан осындай жүз адам табылса, арада жүз жыл өткенде олар сирек кездесетін адам саналмайтынына кепілдік бере алам. Қандай іс-әрекет те жұғысты болады, еліктіріп әкетеді, сиқырлайды. Міне, осының арқасында Наполеон Европаны тізе бүктірді, егер ол жауынгер болмай өнеркәсіп иесі болса оны уыстан шығармас еді! Сен құлшыныс таныта аласың, саған айналыс деп тұрған нәрсем де құлшынысты қажет етеді. Бойыңдағы салғырттықтан арыл, менен үлгі ал. Өзіміз адамзатты соңымыздан ерте алмасақ та, артымызда ауқымды бороздалар қалдырамыз, сөйтіп ұрпақтарымыз біз жыртып берген алқапта жан сала еңбек ететін болады.

	— Жо-жоқ, әке, бұл ойыңызды қолдай алмаймын! – деп саңқ етті Кардонне мырзаның үзілді-кесілді шешімінен үрейленіп кеткен Эмиль. — Жоқ, адамзаттың жолы бұл емес! Сөзіңізде махаббат та, аяушылық та, мейірімділік те жоқ. Адам тек бейнет шегу үшін ғана, материалдық игілікке жетумен шектелу үшін ғана тумаған. Идеалдар саласындағы ақыл-парасат жетістігі, еңбекші өмірінде өзіңіз белгілеп қойғандай болмашы ғана рөл атқаратын жүрек қуанышы мен Ләззат алушылық – жан-жақты жетілген адамның қашанда ең абзал, ең қастерлі қажеттілігі боп қала береді. Жаратушының ізгі ниеті мен ізгі істерінің қадірін кетіретініңізді байқамай тұрсыз ба? Еңбек құлдығын уағыздау арқылы сіз адамға Тыныс алуға, өзін-өзі тануға мұрша қалдырмайсыз. Байлықтың соңына түсуге бағытталған тәрбие жан-жақты жетілген адамды емес, мейірімсіз машинаны дайындап шығарады. Ғасырлар өткенде жүзеге асатын идеалды әспеттейтiнiңізді, әркім қабілетіне қарай сый алатын күн туатынын айттыңыз. Ендеше біліп қойыңыз, бұл – теріс формула, себебі – шикі. Егер бұған: «Әркімге қажетіне қарай» дегенді қоспаса, бұл әділетсіздікті, ақыл-парасаты мен күш-жігері мықтылау жандардың, яғни аристократия мен артықшылығы барлардың өктемдігін нығайта түседі. Тек бетпердесі ғана басқа.

	Əкей! Күштілердің жағына шығып әлсіздермен алысқанша, әлсіздермен бірігіп күштілерге қарсы шығайық та. Байқап көрейікші! Ондай жағдайда оңай олжа жайын ұмытуымыз керек, өз дәулетімізді арттыру жайын ойламауымыз қажет. Мен осыған келісіп тұрғанда сіз неге келіспейсіз, өйткені сен үшін қарекет етіп жүрмін дедіңіз емес пе? Осы жолда тізе қосып, еңбек етуге барымызды салайық, өз пайдамыздан бас тартайық. Дәл қазір өз күшімізбен жаппай жарасым негізінде құрылған қоғам орната алмасақ та, болашақтың еңбекшілері сияқты, бүгінгі қоғамдағы қаріп-қасерлер мен қауқарсыздарды қорғайық!

	Наполеон осы іліммен рухтанған болса, дүниені түбегейлі өзгертер еді! Сіз бенен біз секілді жүз шақты адам табылсын, қасиетті құлшыныс пайдакүнемдік оңазалықтан үстем түссін, жүрегімізде қайырымдылық жасауға деген құштарлық оянсын, — сонда жұмысшыларды өз пайдамызға ортақтастыратын боламыз, ұланғайыр дәулетіміз екеуіміздің жеке меншігіміз саналмайды, бізге соны жинауға қабілет-қарымына сай хал-қадарынша көмектесіп жүргендердің қазынасына айналады. Тас көтеріп жүрген қара жұмысшы материалдық игіліктер рақатын көруге осы іске талантын сарп етіп жүрген өзіңізбен бірдей мүмкіндік алатын болсын! Ол да жақсы үйде тұруға, таза ауамен тыныстауға, дәмді тамақ ішуге, шаршаған кезде демалуға, балаларына білім беруге ықтиярлы болсын. Бұл үшін бізге берілетін сыйлық – өз шаңырағымызға орната алатын сән-салтанат емес, жұртты жарылқағанымызды сезінуден туатын қуаныш болсын! Мұндай мақсат маған жақсы түсінікті! Бұл мені қатты қызықтырады! Тап осындай жағдайда әке, қадірлі әке, сіздің ісіңіз нағыз шарапатты іс боп шықпақ!

	Өзiңiз кiдiлене айтып отырған әлгі жалқаулық пен енжарлық — қажып-талу мен Тығырыққа тірелу салдарынан діңкелеп жатқан ызғындай көпшіліктің есебінен мейманасы тасып жүрген азшылық әрекетінің салдары ғана. Алайда жағдайдың өзгеруіне орай кемістіктер өзінен-өзіғайып болмақ. Сонда жүрген жеріңіздің бәрінен тек шабыттану мен сүйсінуге ғана куә боласыз, сөйтіп, қазір істеп жүргеніңіздей, жұрттың бәрін жұмысқа жұмылдырам деп жүйкеңізді жұқартпайсыз. Әйткенмен қазір одан басқа амал жоқ, бұған наразылық білдірудің өзі күлкілі.

	Өзімшілдік заңы билеп-төстеп тұрғанда кім де болсын қайраткүші мен ерік-жігерін табар пайдасына қарай шақтап жұмсайды. Бұған таңғалатын ештеңе жоқ: барлық табыс өз қалтаңызға құйылатын сіз, жалғыз тек сіз ғана, жаныңызды салып жұмыс істейсіз, ал басқа жердегіге қарағанда молырақ қайыр-садақа алатын жалдамалы жұмысшыңыз біршама ынталырақ еңбек етеді — бар-жоғы сол ғана!

	Сіз еңбекақыны көтеріп отырасыз – бұл, әрине, өте жақсы; оны төмендетуге тырысатын бәсекелестеріңіздің көпшілігінен артықсыз. Солай бола тұрғанымен, жұмысшылардың ынтажігерін ондаған, жүздеген есе арттыра алар едіңіз, бойкүйездікке берілген, ұнжырғасы түскен жандар тарапынан, бейне кереметтің күшімен, өзіңізге деген шексіз берілгендік пен шынайы түсіністік табар едіңіз — бұған қалайша немқұрайды қарай аласыз? Не себепті, әке? Өйткені сән-салтанаттан жан рақатын табу — сізге жат нәрсе; сіздің жан рақатыңыз – ой-жоспарларыңыз бен жетістіктеріңізге масаттану. Ендеше өз пайдаңыздан бас тартыңыз – оның сізге қажеті жоқ, ал мен екібастан қуана-қуана бас тартам. Біз өзімізді тек байлықты сақтаушылар, ортақ іске үлес қосып жүргендерді басқарушылар деп қана санауымызға болады. Сонда өзіңіз арман ететін, сомасын атауға да аузыңыз бармаған, байлықтың үміттеніп жүрген деңгейіңізден әлдеқайда жоғары болатыны соншалық, көп ұзамай жұмысшыларыңызға рухани, ақыл-ой және материалдық игіліктер пайдасын көруге мүмкіндік бере аласыз, соның нәтижесінде олар жаңа, жанжақты жетілген, нағыз адамға айналады, ал өз басым ондай жандарды әлі күнге кездестірген емен! Тепе-теңдік атаулының бәрі бұзылған; айналамыз толы өңкей алаяқтар мен ардан безгендер, қанаушылар мен құлдар, қауқарлы бүркіттер мен оларға жем болуға жаратылған қалбақтаған қорқақ торғайлар. Біз жаратылыстың бағзыда қалыптасқан жазылмаған заңы бойынша өмір сүріп жатырмыз: жабайы аңдарға тән қанқұмарлық түйсік – міне, жалған өркениетіміздің жан-жүйесі осы ғана! Ал біз болсақ жаңа жолдарды іздеудің қажеті жоқ, өйткені өнеркәсіп әлемді тығырықтан алып шығады дейміз. Жоқ, әке, алып шықпайды! Сіздің ана саяси-экономикалық жаңа пайымдауларыңыздың бәрі жалған және әншейін адасушылық қана! Егер, сан мәрте қайталап айтқаныңыздай, мені байлық пен билікті қабыл алуға мәжбүр етсеңіз, егер ақшаның аяушылықты білмейтін құдіретті күші арқасында соны қадір тұтатындар мені еліміздегі әлдебір кеңесші орынға өз өкілі етіп жіберетін болса, онда мен ойымдағының бәрін жасырмай жайып салам. Мен бәрін айтам, алайда бір-ақ рет айтам, өйткені мені тілімді тістеуге мәжбүр етеді немесе қуып жібереді. Дегенмен уақыт өте келе олар сол айтқандарымды еске түсіретін болады, ал мені сайлағандар өз таңдауына қатты өкінетін болады!

	Бұл айтыс түннің бір уағына дейін созылды, бірақ Эмиль әкесін ақыры иландыра алмады. Кардонне мырза мейірімсіз де, қиянатшыл да немесе Құдай мен адам алдында саналы түрде қылмыс жасаған біреу де емес-ті. Оның күнделікті тұрмыста көрініс беретін кейбір ізгі қасиеттері бар-тын және таңғалуға тұрарлық қабілет иесі болатын. Әйтсе де, мінез-құлқы темірдей берік болғанымен, жан-дүниесі идеал атаулыдан жұрдай-тұғын.

	Баласын жанындай жақсы көретін, бірақ ой-арманын түсінбейтін. Әйеліне айрықша қамқорлық жасайтын, бірақ жолына кедергі болуы ықтимал талап-тілегінің бәрін тұншықтырып жүргенін ойына да алмайтын. Ұлының да талап-тілегін солай тапап тастағысы келген, бірақ бұл қолынан келмейтініне көзі анық жеткенде терең қайғыға батты, соған деген өкініш-күйініштен осынау түнгі сұхбат кезінде көзіне талай рет жас та үйірілді. Логика өз жағында екеніне, оның ең тиімді, тіршілікте тұтынуға барынша лайық логика екеніне кәміл сенімді еді.

	Мейірімсіз тағдыр не себепті өзіне осындай арманшыл әрі утопияшыл ұл тарту етті екен деп азапты ойға батты, қандай күнәсі үшін өзіне мұндай жаза берілгенін сұрап, қайғырыпқапаланып әлденеше мәрте Көкке қарай қолын созды.

	Қалжырап әрі қамығып, көңілі құлазып тұрған Эмиль әкесінің жәбірленіп қалғанын, теріс пікірінен таймайтынын көріп оған аяушылық білдірді.

	— Былай етейік, қадірменді әке, бұл нәрселер жайында енді ешқашан әңгіме етпейік! – деді ол Кардонне мырзаға, көзінің жасын сүртіп тұрып – бұл да қатты жабырқап кеткен болатын. — Біз ешқашан келісімге келе алмаймыз. Менің қолымнан келетіні — балаңыз ретінде өзіңізді сол бұрынғыша ардақ тұтып, өзім жайындағы және жолыңызға құрбандыққа шалған бақытым жайындағы ойдан арылу ғана. Не бұйырасыз? Оқуымды аяқтап, емтихан тапсыру үшін Пуатьеге қайтып оралайын ба, әлде іс жүргізушіңіз немесе меңгерушіңіз ретінде осында қалайын ба? Не айтсаңыз да бұлжытпай орындаймын және шамашарқым жеткенше тыным таппай жұмыс істеймін. Сіздің кеңсе қызметкеріңіз болам.

	— Сөйтіп, саған әке болудан қалам ба? – деп қарсылық білдірді Кардонне мырза. — Жоға, Эмиль! Қасымда бол. Өз еркің өзіңде. Саған үш ай уақыт берем: түбіңе жеткен бозбас философтардың былшыл әңгімесінен аулақта, өз шаңырағыңда бол, сонда өзің-ақ тура жолға қайтып ораласың. Сен қызуқандысың, бәлкім, ауыр ой еңбегінен миың шамадан тыс тaлaурап кеткен шығар. Мен үшін сен – науқас баласың. Сол себепті жазылып кеткеніңше деревняда жүре тұр. Серуен, аңшылық, салт атпен қыдырыстау – бір сөзбен айтқанда, көңіл көтеру — жан-дүниеңдегі тепе-теңдікті қалпына келтіреді, ал ол, меніңше, қоғамымызда қалыптасқан тәртіптен де бетер бұзылған. Менің үйім жауыздық пен бұзақылық ордасы еместігіне көзің жеткенде өзің де райдан қайтарсың деп сенем. Арада біраз уақыт өткенде өзің-ақ, бәлкім, бос сандырақтың жалықтырғанын айтып, маған көмекші болуға өз еркіңмен тілек білдірерсің...

	Эмиль үнсіз басын тұқыртты. Қатты торыққан қалпы әкесін үнсіз құшақтады да, кете барды. Кардонне мырза кішкене кідіре тұрғанды қолай көрді; төсекке келіп жатқанымен, бұл жолы дағдылы әдетінен айнуға тура келетіні, өз күшіне емес, Жаратқанның салуына сүйену ғана қалғаны жайында ой кешіп, көпке дейін дөңбекшумен болды.





XIV





АЛҒАШҚЫ МАХАББАТ


	Күнделікті шаруа қамына басы бүтін берілген немесе өзін-өзі айтарлықтай ұстай білетін қажымайтын Кардонне көңіліндегі кірбіңді жан баласына байқатқан жоқ, сөйтіп ертеңіне таңертеңақ үй ішіндегілердің бойы үйренген сұсты кейпінде жүз көрсетті.

	Уайым мен үрейден ұнжырғасы түскен Эмиль шешесімен күліп сөйлесуге тырысып бақты; дегенмен сүлесоқ қалпы мен өңінен байқалып тұрған өзгеріс Кардонне ханымды алаңдатпай қоймады. Алайда оны именшектіктің иектеп алғаны сонша, тіпті әйел адамға тән сезімталдықтан да айрылып қалған-ды. Қабілетқарымы бүтіндей нашарлап, қырыққа толған қазіргі жасында сырт келбетінен басқасының сексендегі кемпірден айырмашылығы жоқ-ты. Әйтсе де, ешқашан мейірі қанбағанымен ешқашан азбайтын сүйіспеншілікке сусау күйеуіне әлі күнге дейін ынтық көзбен қарататын. Жұбайына титтей де кінә таға алмайтын. Күйеуі оған тіл тигізген емес, ашықтан-ашық үстемдік те көрсетпеген, солай бола тұрғанымен бұның бойында жылт еткен нендей сезім мен ой-қиял болмасын мысқылды мүсіркеушілік пен қорсына есіркеушілікке ұшырап, қолма-қол өшіп қалатын, оның барлық ой-арманы Кардонне мырза қатыбезерлікпен белгілеп берген шеңбер аумағымен шектеліп қалған-ды.

	Үй-ішінің оны-мұны шаруасымен шұғылдану ол үшін бір ғанибет нәрсе болатын, басқа да әйелдер сияқты ол да мұнымен бар ынты-шынтысымен айналысатын. Ондай шаруаларды, Рим матронасы секілді, бұл да өзінің қасиетті парызы санады. Осылайша Кардонне ханым өз міндеттерін бала сияқты масаттана атқарып жүрді.

	Сөйтіп, Кардонне ханым әдеттен тыс анахронизмге7 айналғанды: сезіну мен ойлау қабілеті бар замандасымыз болғанымен, көп ғасыр кейінге – Ежелгі Рим әйелдері нәзік жыныстың теңсіздігі оның абырой-беделі деп білген заманға қайтып оралу үшін өзінеөзі үлкен зорлық жасаған-ды.

	Мұндағы ең таңғалар және қынжылар жәйт – бұған осыны құп көргендіктен емес, өзі іштей мойындап қойғандай, көңілі тыныш болуы үшін барғаны еді. Алайда жан тыныштығы дейтінді ақыры таппады! Неғұрлым көбірек бұққан сайын әміршісін де соғұрлым ығыр қыла бастады.

	Адамның ақыл-ой қабілетін жылдам аздыратын нәрсе – сөзсіз бағынушылық.

	Кардонне ханым соның мысалы еді.

	Күңшілік ойын ортайтып тастаған, ал өктемдігінің нәтижесі осындай боп шыққанын аңғармаған күйеуі оған іштей қорсына қарайтын.

	Бір кезде Кардонне мырза адам айтқысыз қызғаншақ болғанДы, ал әлдеқашан солып, сұрықсызданып кеткен әйелі күйеуім жеңілтектікке жорып қалады-ау деп әліге дейін безек қағатын. Әлдебір еркек жайындағы сұраққа ар-ұждан алдындағы пәктікпен: «Оған тіпті қараған да жоқпын. Не дегенін білмеймін, оған зәредей көңіл аударғам жоқ», деп жауап қайтару үшін өзін ештеңе естімеуге, ештеңе көрмеуге үйретті. Батылы барып көз салатын жалғыз ғана адамы – туған ұлы болатын, тек сонымен ғана ашық-жарқын әңгімелесе алатын, өйткені Кардонне мырзаның өңі шамадан тыс қуқыл тартып кеткеніне немесе түксиіп қарағанына мазасызданып оған көз тастаса болды, анау әй-шәй жоқ: «Неменеге бақырайып қалдыңыз? Не, алғаш рет көріп тұрсыз ба мені?» деп салатын. Кей-кейде кешкісін келіп, әйелінің жылағанын байқап, қайтадан өзінше мейірленіп: «Ал, айт, не болды саған? Қандай қайғы сені жылатқан? Бәлкім, кашемир шәлі керек шығар? Күймеге отырып серуендеп қайтуға қалайсың? Барғың келмей ме? Әлде камелияң үсіп кетті ме? Парижден суыққа шыдамдырағын әрі керемет әдемісін алдырайын, сонда бұрынғы гүлдеріңе өкінбейтін боласың», дейтін. Расында да, ол зайыбының бейкүнә тілегін қанағаттандыруға орайы келген сәттің бәрін пайдаланатын. Тіпті бұның өзі қалағанынан да гөрі тәуірірек киінуін талап ететін. Әйел де бір – бала да бір, тәртібі жақсы болғаны үшін оған әдемі ойыншықтар мен басқа да ұсақтүйек бірдеңелер сыйлап отыру керек, деп есептейтін.

	«Күйеуімнің жақсы көретініне күмән жоқ, маған сондай керемет қамқорлық жасайды, – деп ойлайтын мұндай кездерде Кардонне ханым. — Не керектің бәрі бар менде. Ал бірақ еңсе көтертпейтін уайым мен мұңның себебі неде?»

	Кардонне ханым ұлының сүлесоқ кейпін көргенімен, неге бола қайғырып жүргенінің құпиясын ақыры аша алмады. Денсаулығы жайындағы іш пыстыратын сұрақтардан кейін Эмильге ертерек жатып ұйықтауға кеңес берді. Шындығында, бұл жерде мәселе ұйқының қашуына тіреліп тұрмағанын ол сезіп те қойған, бірақ қайғы-мұңды біреуге сыр ақтару арқылы қайта қоздырғанша, оның үн-түнсіз біртіндеп басылғаны дұрыс деп өзін-өзі сендіріп баққан-ды.

	Кешкісін деревняның шетінде серуендеп жүрген Эмиль Жан Жапплуды жолықтырып қалды. Бірнеше сағат бұрын ғана қайтып оралған Жан толып жатқан досының ортасында, деревнядағы бір шағын үйдің алдында босап шыққан қуанышын атап өтіп жатыр еді.

	— Демек, шаруаларыңыз бірыңғайланған екен ғой? – деп сұрады жігіт оған қолын ұсынып.

	— Полицияға қатыстысы реттелді, бірақ қайыршылық хал-ахуал сол баяғы күйінде қалып тұр. Айыбымды мойындап өзім бардым, корольдік прокурормен сөйлестім; айтарымды ұстамдылықпен аяғына дейін тыңдады, ғибрат тұтсын деді – білем, не қилы нәрсені айтып мылжыңдады, ал жалпы өзі жаман адам емес: ақыр соңында мені қуғыннан құтқару үшін қолынан келгеннің бәрін жасауға уәде етті... Сол арада хатыңыз да келіп жетті. Хатты оқып шықты, үндеген жоқ, сірә, ескерген жөн деп ұйғарса керек, өйткені маған: «Жарайды, бара бер, үй тауып бір жерге орналас, зиянкес аңшылықпен айналыспа, жұмыс істе, сонда бәрі қалпына келеді», деді. Сөйтіп, міне, осында жүрмін. Көріп тұрғаныңыздай, достарым мені жаман қарсы алған жоқ, жағдайым түзелгенше паналайтын қуыс тауып берді. Енді ең қажетті нәрсе жайында ойлану керек – аздап ақша тапсам, иығыма ілер киім-кешек алсам деймін. Күн қараңғы тартқанша деревняны бір айналып шығам, мейірбан жандардан жұмыс іздеп көрем.

	— Тыңдаңызшы, Жан! – деді Эмиль соңынан еріп келе жатып. — Менде көп ақша жоқ – әкем маған қажетіңе жарат деп белгілі бір сома беріп тұрады, бірақ алдағы уақытта да осылай жалғаса береді деп ойламаймын, өйткені қазір өзімен бірге тұрып жатырмын ғой. Менде бірнеше жүз франк қалған; бұл ақшаның маған мұнда керегі жоқ, сондықтан осыны алуыңызды өтінем: киінесіз, күнделікті ас-суыңызға жұмсайсыз. Алмасаңыз қатты өкпелетесіз. Бірнеше күннен кейін сабаңызға түсесіз, әкеме босқа ренжіп жүргеніңізді түсінесіз; сонда одан жұмыс сұрауыңызға болады, ал ең дұрысы – онымен сөйлесуді маған тапсырыңыз; ол сізге басқалардың бәрінен көп төлейді, сондай-ақ әу баста қойған қатыгез шарттарын қайталамайтын болады. Осы себепті...

	— Жоқ, Эмиль мырза, – деп ағаш ұстасы оны бөліп жіберді, — маған ақшаңыз да, әкеңіздің қарауында жұмыс та – ештеңенің керегі жоқ. Кардонне мырзаның сізге қалай қарайтынын, қажетіңізге жаратуға қанша беретінін білмеймін, білетінім – сіздің жасыңыздағы жігіттердің орайы келген сәтте басқалардан қалыспағаны жөн, ол үшін қалтасында алтын немесе күміс теңге жүруі тиіс, әйтпесе ұят болады. Маған жеткілікті қызмет көрсеттіңіз, сізге әбден ризамын, тек бір оңтайы келсін – жақсылықты ұмытпайтын адамға жәрдемдескеніңізге сонда көзіңіз анық жетер. Ал енді әкеңізге жұмыс істеу жайын ауызға алмай-ақ қойыңыз. Ақымақтық жасай жаздап шақ қалдым, бірақ Жаратқан Ием жол берген жоқ! Кайоға мені тұтқынға алу жөнінде бұйрық беріп әкейіңіз дұрыс жасамады, бірақ онысын кешірем: өйткені Кайо кіндік балам екенін білмеген ғой. Дей тұрғанмен, Кардонне мырза мені мазаламау жөнінде корольдік прокурорға хат жазғандықтан оған деген ренішімді ұмытуыма тура келеді. Өзіңіз маған осынша жақсылық жасағанда ол қайдағы реніш! Ал, фабрикаларыңызды тұрғызуға келсек — жоқ, көптен-көп рахмет!.. Маған қарап қалған ештеңеңіз жоқ, жұмысшы қолы сіздерде жетіп артылады, ал өзім неліктен бас тартып тұрғанымның себебі өзіңізге жақсы мәлім.

	Нашар істі қолға алып жатырсыздар — тек осы маңайдағы елді ғана емес, аймақтағы күллі жұртты қайыршылыққа ұшыратпақсыздар!.. Бөгеттеріңіз бен су қоймаларыңыздың Қырсығынан ағыстың төменгі жағында орналасқан диірмен атаулының бәрі түгел құрып барады. Су әкеліп тастаған тас пен топырақ айнала маңдағы шабындықтарды ластап бітірді. Бай еркінен тыс түрде кедейдің жолына көлденең тұра бастады! Жан

	Жапплу жерлестерінің қайыршылық күйге ұшырауына кiнәлі деген әңгімеге қалғым келмейді. Бұл турасында маған енді ештеңе айтпай-ақ қойыңыз. Бұрынғы кәсібіме қайта кіріспекпін, ал мұндай жұмысқа зәрулік көп.

	Қазір қаладан бірде-бір ағаш ұстасын іздеп таба алмайсың: бәрі сіздерде жұмыс істеп жатыр. Олардың бұрынғы тапсырыс берушілері мұрагерлік жолмен маған өтеді. Ал сіздің фабрикада жұмыс жағы қиындап кеткенде оларды балташыларыңызға қайтарып берем. Шын айтам: әкейіңіз тер төгіп жұмыс істейтін дерге ақыны көп төлейтіндігімен жұртты жұмылдырып отыр. Кардонне мырза жұтап қалғысы келмесе, бұлайша жалғаса беруі мүмкін емес. Фабрикант мырза оларды арзанға жұмыс істеуге мәжбүр ететін күн де келеді – оған, бәлкім, көп қалмаған да шығар! Алдап-сулағанына сеніп бостандығын құрбан еткендердің соры сонда қайнайды. Əкейіңіз оларды бір шыбықпен айдайды, ал аналарға қожайынның айтқанымен тұрып, айтуымен жүру ғана қалады.

	Сенбейсіз бе? Сөйткеніңіз өзіңізге жақсы! Демек, Кардонне мырзаның ана қитұрқы әрекеттерінде кінәңіз жоқ. Бірақ кедергі келтіру қолыңыздан келмейді. Қайырлы түн, балам! Ал әкеңізге мен жайында өтініш айтпай-ақ қойыңыз – ұятқа қалдыруым мүмкін сізді. Мені Жаратқан Иеміздің өзі бәледен құтқарып алды. Енді жалғыз тек соның ғана көңілін табуға тырыспақпын және қай істе де ар-ұятыммен ақылдаспақпын. Өзім кедей болсам да кедейлерге шылқыған бай әкеңізден гөрі көбірек көмегім тимек. Тең-тұстарыма жұмыс істемекпін, олар төлейтін азын-шоғын тиын-тебен маған әбден жарайды. Осы айтқанымның аумай келгеніне өзіңіз де куә боларсыз, Эмиль мырза. Кейін жұрттың бәрі түсінеді мұны. Бірақ мойныңа қамыт кигізілгеннен кейін өкінгеннен пайда жоқ!

	Эмиль қанша әлектенгенімен балташыны райдан қайтара алмады, сөйтіп үйіне бұрынғысынан да бетер жабырқап оралды.

	Жан Жапплудың, осынау ақшаға сатылмайтын, ары таза қарапайым жұмыскердің, болжалдары көңілінде әлденендей бір түсініксіз үрей туындатқан еді.

	Фабрикаға жақындаған Эмиль әкесінің іс жүргізушісі Галюше мырзаны жолықтырып қалды – бұл жас болғанымен май басып кеткен, есеп-қисап жағына керемет шебер, ал басқа мәселелерде барып тұрған миғұла біреу еді.

	Түстік ішетін уақыт болған, Галюше соны пайдаланып мөңке аулауға кірісіп кетіпті. Бұл оның сүйікті ісі-тұғын, себетті балыққа толтырып, ұстаған балықтарын санап, бүгінгі олжасын бұрынғысына қосып жалпы қорытындысын шығарып, қармағын судан суырып алды да, қанағаттанғандық сезіммен:

	– Жеті жүз сексен екі! Бар-жоғы екі айдың ішінде! Және барлығын дәп мына қармақпен! Ұстаған мөңкелеріме былтыр есеп жүргізбегенім өкінішті-ақ! – деді.

	Эмиль балықшының тірлігін бақылап ағашқа сүйеніп тұрған. Галюшенің сүлесоқ сабырлылығы мен бейқам төзімділігі жас Кардонненің жынын келтірді. Жалақы алатыны және қайыршы еместігі үшін ғана адамның өзін-өзі қалайша бақытты сезінуіне болатынына ақылы жетпеді. Ата-ана шаңырағы астындағы бұйығы тірлігіне жан бітіретіндей сезім мен ой жылт ете ме деген үмітпен Галюшені сөзге тартып көруге тырысқан. Алайда фабриканттың қызметкер таңдауда да қапы соқпайтыны байқалды. Констан Галюше нағыз топастың өзі екен: арифметика мен есепшіліктен өзге ештеңе білмейтін, ештеңеден хабары жоқ қуыс кеуде боп шықты. Он екі сағат бойы цифрларды судай сапырғаннан кейінгі қабілет-қарымы мөңке аулауға ғана әрең жететін.

	Әйтсе де Галюшеден әкесінің істерін аса бір ажарсыз жағынан көрсететін бірнеше сөзді суыртпақтаудың сәті түсті. Машина іспетті бұл адам кіріс пен шығыстың есебін шығарып, парақтың етек жағына баланс қорытындысын жазып отыратын. Қожайынның жоспарлары мен материалдық мүмкіндіктері жайынан мақұрым екенін байқатқанымен, жұмысшылардың еңбекақысы шамадан тыс жоғары екенін, екі айдың ішінде жартылай азайтылмаса шығындарды жабуға қолда бар ақшаның жетпейтінін айтып қалды.

	— Дегенмен əкейіңіздің абыржымауына болады, — деп қосып қойды ол. – Атқа жемді қандай жұмысқа жегілетініне қарай береді. Жұмысшыларға да солай: жұмыс көлемі екі еселенсе – еңбекке төленетін ақы да екі еселенеді: нақ сол жылқыға сұлы бергендей! Ал шаруа шұғыл тындыруды тілемесе – атдорбадағы азық мөлшері де тиісінше азайтылады.

	– Әкем олай істемейді! – деді наразы Эмиль. — Мұндай амалды ол адамға емес, жылқыға ғана қолдануы мүмкін.

	— Жә, кесіп-пішіп неғыласыз, – деді Галюше келісіңкіремей. — Әкеңізде ақыл жетеді: саспаңыз, опыныста қала қоймайды.

	Соны айтып, әкесінің аңғырттығына мазасы кеткен ұлдың көңілін тыныштандырғанына мәз болған ол мөңкелерін алып жөніне кете барды.

	«Апырай, әлгінің айтқаны рас па екен? – деп ойлады Эмиль өзен жағалап келе жатып. - Қалай сонда, әкемнің жалт етіп көрініс берген қайырымдылығының қалтарысында адамгершілікке жат ой-мақсат жатқаны ма? Жанның айтқаны рас боп шыққаны ма? Қоғамның заңдарын қалтқысыз сақтайтын әкем алдамшы Пысықайлардан ізгі ниеттілігімен де, білімпаздығымен де басым түсе алмағаны ма? Ондай жағдайда осынау атаққұмарлығының ауыр салдарын жуып-шаяр еді ғой. Жо-жоқ! Олай болуы мүмкін емес!.. Ол мейірбан, адамдарды қадірлей біледі!»

	Эмильдің еңсесі түсіп кетті. Әкесінің күллі іс-әрекетін, ұлымның болашақ мәз-шат өмірін қамтамасыз етуге бағыштадым деп жүрген бүкіл өмірін ойша шолып шықты, сөйткен соң бойын үрей билеп, жиреніштен тұла бойы түршікті. Әкесіне, асқан бай адамға, жұмыс жасап жүрген мына еңбеккерлер оны қалай ғана жек көрмесін, деген ой келді оған. Ол тіпті әділетті болу үшін, өзін-өзі жек көруге де дайын еді.

	Таңертең Эмиль ұйқыдан қатты жабығып оянды, әйтсе де бүгінгі күннің бір бөлегін Буагильбо мырзаға арнап, қалған уақытты, алдын ала ойластырғанындай, ата-анасынан құпия түрде Шатобренде өткізетіндігі есіне түсіп, көңілі жадырап сала берді.

	Атқа қонған кезінде Кардонне мырза әзілдеген боп:

	— Тым ертелетіп тарттың ғой Буагильбо мырзаға! Инабатты маркизбен сұхбаттасу жаныңа жағатын болғаны-ау, шамасы. Олай деп тіптен ойламаппын! Аузынан шыққан екі сөзінің аралығында ұйықтап қалмай қалай ғана шыдап отырасың? – деді.

	— Әке, осы сөзіңіз арқылы ой-ниетімді ұнатпайтыныңызды білдіргіңіз келсе, — деді аттан секіріп түсуге оқталған Эмиль күйініп, – онда барудан бас тартуға әзірмін, бірақ маркизге түстікке шақырылғаным рас.

	- Ұнатпайсың дейсің бе? – деп қайталап сұрады фабрикант. — Сенің қай жерде жүріп зеріккеніңде – Буагильбода ма әлде басқа біреудің үйінде ме – шаруам қанша. Өз шаңырағыңда тіптен қатты зерігетінің байқалады, сондықтан дворян үйлерінде көңіл көтеруіңе еш қарсылығым жоқ.

	Басқадай жағдайда бұлайша кінәлаудың орынсыз екенін көрсету үшін сапарға шықпай-ақ қояр еді; бірақ ол әкесінің әңгімеге тартпақ оймен мұны әдейі келемештейтін қулығын аңғара бастаған. Оның үстіне Шатобрен Эмильді ырық бермей өзіне тартып тұрған, сондықтан Кардонне мырзаның айлашарғысына тұтылмауды ұйғарды. Жақын адамдарының мысқылы жанына қашанда қатты бататынымен, жігіт ештеңе байқамаған бола салды.

	— Буагильбо қамал-сарайында мені таусылмайтын қызық тосып тұрса, — деп тойтарды ол, – онда сабаққа баруға ынтасыз шәкірт құсап, ең ұзақ жолды таңдап, бес-алты Лье жерден орағытпас едім. Өзіңе қажет боп тұрсам, әке, таудың баурайымен, оған қоса, күн Шыжып тұрған шақта, көсілте шабу қызығын кейінге қалдыруға әзірмін.

	Мұндай сылтауға Кардонне мырза сеніңкірей қоймады; ұлына өңменінен өтердей тесіле қарап:

	— Бара бер! Жастық шақтың шайтаны ғой сені жетектеп бара жатқан. Саған алаңдамауыма болады, өйткені оның белгілі себептері бар, – деп жауап қатты.

	«Мейлі ендеше! – деп ойлады атын шоқырақтата жөнелген Эмиль. – Егер өзіңіз алаңдамасаңыз, мен де сіздің қоқанлоқыңызға онша көп бас қатырмаймын».

	Көкірегін ықтиярсыз ыза қысып бара жатқанын сезген ол Қарагерді бар шабысына жіберді.

	«Жаратқан! – деп жалбарынды Эмиль бірнеше минуттан кейін. — Еркiмнен тыс лап ете қалатын осынау күйініштерімді кешіре гөр. Әкеме қандай сүйіспеншілікпен және құрметпен қарайтыным өзіңе мәлім ғой, бірақ оның жүрек қалауыма қалай қысым көрсетіп, ыстық сезімдерімді қалай мұзға айналдырып жүргенін өзің көріп тұрсың ғой!»

	Батымсыздықтан ба әлде сақтық жасағысы келгендіктен бе, Эмиль бірден Шатобренге бет алмай, едәуір орағытып барып бұрылды. Сөйткенмен, жотаның төбесінен қарсы алдында, көкжиекте көлбеп жатқан қамал-сарай жұрты көзіне шалынған сәтте уақытты босқа жоғалтқанына қатты өкініп, тезірек жетпекке асығып, Қарагердің тершіген бүйірлеріне өкше темірді қадап кеп жіберді.

	Көздеген жеріне қарай құстай ұшқан, жалпақ жыралардан қарғып өтіп, терең құздың қақ жиегімен құйындатып келе жатқан кезінде оншақты рет өлім аузынан қалған Эмиль жарты сағаттан кейін Крезаның жағалауына жетті. Оған ырық бермес ынтызарлық қанат бітірген еді, бірақ онысын өзі мойындағысы келмеген.

	«Ол қызды сүймеймін, – деп қайталаумен болды ол. – Онымен жөнді таныс та емеспін, қалай ғана ғашық бола қалам оған? Ғашық болудың да қажеті аз! Мені еліттіріп тұрған ол қыз да, оның аса мейірбан әкесі де емес, тыныштық, бақыт және бейқамдық орнаған мына романтикалық мекен. Бақыттан жұрдай екенімді және ешқашан бақытты болмайтынымды ұмыту үшін басқалардың бақытын тамашалауға құштармын!»

	Жолай Эмиль құнжың қағып әлденендей шыбықтарды Крезаның суына салып жібітіп жатқан Сильвен Шараccонды жолықтырды. Бала оған арсалаңдай ұмтылып, қуанышты дауыспен:

	-Антуан мырза үйде жоқ. Жәрмеңкеге қой сатуға кетті, бірден алты қойды айдап кетті. Үйде мамзель Жанилла бар, мамзель Жильберта да үйде, — деп мәлімдеді.

	— Оларға бөгет жасамайтын шығармын?

	– О не дегеніңіз, Эмиль мырза! Олар келгеніңізге қатты қуанады, өйткені түскі астың үстінде Антуан мырзамен бірге өзіңіз жайында әңгімелеп отырады. Олар сізді қатты сыйлайды!..

	— Атымды ұстай ғой. Жаяу тартсам тезірек жетермін, — деді Эмиль.

	- Дұрыс, сөйткен дұрыс, – деп қостады бала. — Тұра тұрыңыз! Ана жермен, ескі сүрлеумен жүріңіз. Әрменіректе өтетін тесік бар, сол арадан тұп-тура аулаға секіріп түсуге болады – онша биік емес. Жан кілең осы жолмен жүреді.

	Эмиль қалың шөпке дыбысын шығармай секіріп түсті, – тіпті сол арада жайылып жүрген, бұған ескі танысын көргендей қарап қойған екі ешкіні де үркіткен жоқ, – сосын төрт бұрышты флигельдің қасына келді.

	Екінші аты Қарақшы боп табылатын Мырза, аңшы иттердің асыл тұқымынан өрбігенімен, қожайыны секілді қарапайым еді; қажет болғанда қой бағар төбет міндетін атқарудан да жалтармайтын, сөйтіп қазір Антуан мырзаға жәрмеңкеге қой айдауға көмектесіп жүрген.

	Үйге таяп келген Эмиль кенет жүрегінің атша тулап қоя бергенін сезді, бірақ мұны жақпар тасты беткеймен жылдам жүріп жоғары көтерілгенге сайды. Өзіне-өзі келіп, Шатобрендегі қыз бен кемпірге жөндем күйде жүз көрсету үшін кішкене кідіруге мәжбүр болды. Бөлмеден зыр айналған ұршықтың ызыңы естіліп тұрған, жас жігіт өмірінде ешқашан мұндай ұнамды әуенді естімегендей елтіп қалды. Міне, енді ұршықтың ызыңы үзілді де, Жильбертаның дауысы естілді:

	— Шын айтам, Жанилла, әкем бір жаққа кеткен күндері сондай көңілсізденіп қалам. Бір жақсысы, әйтеуір қасымда өзің барсың, әйтпесе ішім пысып не істерімді білмеген болар ем.

	— Жұмыс істе, қызым, жұмыс істе! Зерiгуден арылудың ең жақсы жолы – сол, – деп жауап қатты Жанилла.

	– Жұмыс істеп жатырмын ғой, бірақ сонда да бәрібір көңілім пəс. Әрине, күндіз-түні шаттыққа бөленіп жүре алмайсың ғой, оны жақсы білем. Бірақ әкейім қасымызда жүргенде қуаныштан төбем көкке екі елі жетпегендей болады, күні бойы күліп, секіруге бармын... Өзіңіз де келісерсіз, шешетай, одан бөлек тұруға тура келсе, қуаныш пен шаттық дегеннің не екенін де ұмытамыз ғой. Әкем болмаса қайтер едім!.. Бұл тіптен мүмкін емес!.. Одан да бірден өлген жақсы!

	– Айтпайтын сөзді айттың-ау сен де! – деп реніш білдірді Жанилла. — Құдай сақтасын! Ойыңа келмейтін нәрсе жоқ-ау сенің! Әкең әлі жас және, құдайға шүкір, бақуатты. Қайдағыжайдағыны айтатының не? Екі-үш күндей болды, байқағаныма...

	— Екі-үш күн болды дейсің бе?

	— Иә, үш күн, тіпті төрт күн болды! Мейірбан əкеңнен айрылып қалсақ – Құдай бетін әрмен қылсын! – жағдайымыз не болады дегенді қоймай айтып жүрсің.

	— Айрылып қалсақ дейсің бе? – деп саңқ етті Жильберта. — Аh, олай демеші, тұла бойым дірілдеп кетті. Ондайды өмірі ойлаған емеспін! Жо-жоқ! Айтпашы ондайды!

	— Міне, енді көзіңнің жасын бұлауға кірістің. Жанилла шешейдің де өзіңе қосыла өкiрiп жылағанын қалап отырмысың? Не дерсің енді бұған! Көзіңнің қызарып кеткенін көрсе Антуан мырза қуана қояр ма екен! Кім біледі, бәлкім, өзі де еңіреп жіберер, одан шығады бұл! Жүр, қызалағым, сен бүгін тіптен дерлік серуендеген жоқсың; ана жүнді былай жинап таста, тауыққа жем берейік. Көңілің сергісін, ана өзіңнің сүйкімді Ақкөбелегің басып шығарған әп-әдемі шіл балапандарын тамашала.

	Жанилла әңгімесін қызды аналық мейіріммен емірене сүйіп аяқтады.

	Есіктің аузында тұрғанын көріп қала ма деп ыңғайсызданған жігіт кейін шегіншектеді де, қонақжай қожайындарға келгенін аңғартып қоймақ боп жаймен жөткірінді.

	— Ah! – деп дауыстап жіберді Жильберта. – Үйге бір кісі келді! Жақсы болды ғой! Әкем шығар!

	Соны айтып, ойланбастан дереу есікке қарай тұра ұмтылған ол табалдырықта Эмильмeн сoқтығысып қалды да, кеудесіне құлап түсе жаздады. Алайда оның ағаттығын аңғарған кездегі абыржуы Эмильдің сасқалақтағанымен салыстыруға мүлдем келмейтін. Жильберта өзіне тән жайдарылықпен сақылдап тұрып күлді, сөйтіп Ыңғайсыз жағдайдан жол тауып ШЫҒЫп кетті, ал басқаға арналған құшаққа арандай жаздағанын көрген жігіт дегбірінен айрылып қалды.

	Қыз керемет сүйкімді еді, жасы әлі құрғай қоймаған көзі мен баланың дауысындай сыңғырлаған күлкісі сондай ұнамды болатын, аңырып тұрып қалған Эмиль өзін Шатобренге алып келген қандай күш екеніне: мейірбан Антуан ба, қиратындылардың көз тартатын көрінісі ме әлде үріп ауызға салғандай Жильберта ма – қайсысы екеніне күмәнданудан енді біржола тыйылған еді.

	– Хош келдіңіз, – деді Жанилла. – Төрлетіңіз, қожайын айтатындай, Эмиль мырза. Антуан мырза ұзамай кеп қалар. Ал әзірше сізге жол жүріп келгендіктен салқын сусын ішкен артық болмайды – жер қоймаға түсіп шарап сүзіп әкелейін.

	Эмиль оны жеңінен ұстап тоқтатты.

	— Жер қоймаға баратын болсаңыз, мен де сізбен бірге барайын, — деді ол. – Ештеңе ішкім кеп тұрған жоқ, бірақ атышулы қоймаларыңызды көріп шығудан бас тартпас едім: оны сондай терең, сондай қараңғы дегенсіз.

	- Қазір бармаңыз, - деп қарсылық білдірді Жанилла, – ыстықтап келдіңіз ғой, ал онда өте салқын. Әрине, ыстықтап тұрсыз! Қыпқызыл боп кетіпсіз. Кішкене демалыңыз, Антуан мырза келгенше сізге жер астындағы төлені де, қойманы да, қамал-сарайды да көрсетіп үлгереміз. Қамал-сарайды әлі дұрыстап аралаған да жоқсыз ғой, ал мұнда көретін нәрсе баршылық! Енді ше! Оны тамашалау үшін кейде ит арқасы қияннан да келіп жатады. Бізді әбден ығыр қып бітеді! Ондайда, қызыққұмарлар мұнда босып жүрген кезде, қызым бөлмесіне кіріп алады да, кітап оқып отырады. Антуан мырза оларға тыйым салмайды. Әсіресе, алыстан келгендерге. «Мынадай ерекше мекен-жайың бар екен, ендеше оны басқалардың да тамашалауына мүмкіндік беруің керек», дейді Антуан мырза.

	Шындығына келгенде, Жанилланың Антуан мырзаға таңып отырған уәжі өзінікі болатын, оңтайын тауып оны осы ойға иландырып қойған. Себебі қиратындыларды көрсетуден азынаулақ тиын-тебен табатын, өзінің жиған-тергеніне қосып, оны да, ешкімге жария етпей-ақ, Шатобрен отбасының мұқтажына жұмсайтын.

	Салқын бірдеңемен сусындау жөнінде қайта-қайта өтініш айтылған соң Эмиль бір стақан су ішуге келісті, сосын Жанилла бұлаққа барып келмек боп шығып кеткенде Жильбертамен оңаша қалды.





XV


	ТЕПКІШЕКТЕР


	Аңсарымен оңаша қалуға мүмкіндік алған қолайлы сәтке жырынды жігіт есі кете қуанса, пәк-таза пиғылдағы ынтызар бозбала, керісінше, мұндайға алғаш жолыққанда қатты қобалжып, тіпті үрейге берілгендей болады.

	Эмиль Кардонне де осындай кепті бастан кешті. Жильбертаны айрықша қадір тұтатындықтан оған тіпті тіктеп қарауға да батпады, әлденендей ағаттық жіберіп өзіме деген сенімінен айрылып қалам ба деп қорықты.

	Бала сияқты аңқау Жильберта абыржу дегеннен мүлдем аулақ еді. Эмиль мұның тәжірибесіздігі мен қорғансыздығын пайдалана қояды-ау, сөзбен болса да әдептен аттайды-ау деген нәрсе оның бөтен ой қоныстанбайтын басына мүлдем келген емес. Қастер тұтуға лайық ақ жүректiгi Жильбертаны мұндай қатерден қорғап жүрді. Сөйтіп, ол тыныштықты бірінші боп бұзды; оның дауысы, бейне сиқырлы күшi бардай, жас қонақтың алай-түлей сезімін сабасына түсірді. Жүрекке сондай жағымды, жан тебірентер дауыстар болады, иесінің бар болмыс-бітімін ашып көрсететін ондай дауысты естігенде көрмей-білмей тұрып-ақ оған сырттай ғашық боп қаласың. Жильбертаның дауысы да сондай еді. Қыздың қалай сөйлеп, күліп немесе ән салып отырғанын естіген жұрттың бәрі де оның жан дүниесінде жаман ой да, жабырқау ой да ешқашан қонақ болмағанын сезетін.

	Құстар әнінде есімізді кетіріп еліктіріп әкететін не нәрсе? Музыка шарттылықтарына мүлдем жат әуені де емес, құйқылжи құбылуы мен қуаты да емес, ең әуелгісі және ең бастысы – адамның сөзінде мүлдем ұшыраспайтын жұпынылық пен қарапайымдылық. Жильбертаның дауысын естігендер оның лебізі осы теңеуге мысал бола алатынын, аузынан шыққан әр сөздің терең мән-мағынаға ие болатынын мойындар еді.

	— Бүгін таңертең досымыз Жанды көрдік, – деді Жильберта, — таңсәріде келді де, Әкемнің барлық құрал-жабдығын алып кетті! Бүгін алғашқы жұмыс күні екен, тапсырыс алыпты, мұндай тапсырыстар оған көптеп берілер деп сенеміз. Жасаған жақсылықтарыңыз жайында, кеше кешкісін қандай ұсыныс айтқаныңыз турасында ол бізге егжей-тегжейлі баяндап берді. Шын айтам, мырза, оның бас тартуы, бәлкім, өркөкіректік, тіпті дөрекілік секілді көрінер, бірақ сізге деген алғысы шексіз.

	— Оған онша көп жақсылық жасай қойғам жоқ, сондықтан Мына сөзіңізді тыңдаудың өзіне ыңғайсызданып отырмын, — деп қарсылық білдірді Эмиль. — Қасарма мінезінің қырсығынан тұрақты еңбекақыдан құралақан қалатыны өкінішті-ақ: өйткені жағдайы әлі солқылдақ қой. Алпысқа аяқ басқан шақта еңбек жолын қайта бастау, оның үстіне не үй жоқ, не киім жоқ, тіпті қажетті құрал-жабдық та жоқ, қу тақырдан бастау – айтыңызшы, мадемуазель, бұл деген қисынсыз нәрсе емес пе?

	— Меніңше, олай емес сияқты, – деп жауап қатты Жильберта. — Кішкентай кезімде дәйім күнбе-күнгі тірлікке ғана қам жасайтынбыз, кедейшіліктің қайғы-мұңсыз бейқамдығы жаныма жағатыны да содан шығар. Мінез-құлқым сондай ма немесе Жанның қаннен-қаперсіздігі ұнай ма, әйтеуір, бүгін таңертең ешқайсымыз ешқандай қобалжу білдіре қойғамыз жоқ. Жанға көп ештеңе қажет емес! Ол ұстамды және жабайы аңдай төзімді. Аттай екі ай бойы орман кезіп, ашық аспан астында түнеп жүргенде өзін өте жақсы сезініпті. Айтуынша, осы айлардың ішінде көзі өткірлене түсіпті, жасарып, жастық шағы қайта оралғандай болыпты, егер мәңгі жаз боп тұрса деревняға ешқашан қайтып оралмайтын көрінеді. Әрине, Жан туып-өскен жеріне деген сүйіспеншілігін жоғалтпайтын адам, одан соң ұзақ уақыт жұмыссыз қарап отыра алмайтыны тағы бар. Бүгін таңертең ғана оны Шатобренде қалуға, өзіміз сияқты ертеңгі күнге алаң болмай өмір сүруге үгіттеп көрдік. «Бізде орын жетеді, үй салатын материал да баршылық – тас та, ағаш та табылады. Кезінде маған көмектескенің секілді, мен де сенің үй салып алуыңа жәрдемдесем», деді оған әкем. Бірақ Жан көнбеді. «Айтасызау! – деді ол. – Мына жерде өздеріңізбен бірге мырзаларша өмір сүргенде не бітірем? Өсімақы алмаймын, ал сіздердің есебіңізден күн көргім келмейді... Кім біледі, әлі де отыз жылдай жүре тұрармын! Сіздер шылқыған бай болған күннің өзінде де құсадан өлер ем. Мұндай өмір өзіңізге лайық, Антуан мырза, өйткені сіз жұмыс істемеуге тәрбиеленгенсіз. Жалқау адам болмасаңыз да – оны жұрттың бәрі біледі – байбатшалық дағдыға қайтып оралудың сізге түк қиындығы жоқ. Ондай жағдайда маған ТЫҒылып жүрудің де, аң аулаудың да қажеті болмай қалар еді. Демек, қол қусырып қарап отыруым керек пе? Оллаһи, бір апта өтпей-ақ ауыш біреуге айналарым анық!»

	— Иә, — деді, әкесінің дамылсыз еңбек пен демалыс дегенді білмейтін қарттық туралы теориясын еске түсірген Эмиль. — Болашақ еркіндігі жолында соншалықты көп құрбандық жасап жүргенімен, Жанда еркіндікке деген ешқашан мұқтаждық болмайды.

	– Қалайша! – деп таңырқана саңқ етті Жильберта. — Еркіндік пен қол бостық – екеуі бір нәрсе ме? Мен олай деп ойламаймын! Жан жұмысқа барын салады, оның еркіндігі – жаны сүйген іспен айналысу. Ал жұмыс ұнамды болса және тапқырлықты талап ететін болса, онда бұл іске басы бүтін беріліп кетеді.

	- Дұрыс айтасыз, мадемуазель Жильберта, — деді аяқ астынан қамығып қалған Эмиль. – Әңгіме де сонда! Адам тынымсыз еңбек ету үшін туған, бірақ өз бейіміне сай және жұмыс көңіл хотын таптыратын шамаға дейін еңбек етуге тиіс. Әттең, ағаш ұстасы болғанымда ғой! Жан Жапплумен бірге қуана-қуана жұмыс істер едім, тапқан ақшамды осынау кемеңгер де кеңпейіл адамға берер едім!

	— Мінекей, мырза, – деді қыш құмыра көтеріп келген Жанилла: ептілігін көрсетпек оймен оны төбесіне қойып әкелген-ді. — Аумаған Антуан мырза сияқты сөйлеп отырсыз! Өйткені бүгін таңертең ол Жанмен бірге, баяғы кездердегідей, Гаржилеске, ақысы күнделікті төленетін жұмысқа бармақ болды ғой. Көрдіңіз бе! Қайырымды мінезі оған не істетпейді дейсің! «Маған еңбекақы табуыма жәрдем еттің, енді мен саған қол ұшын беруім қажет. Менімен бірге тұрып, бірге түстенгің келмейді екен, ендеше, ең болмағанда, еңбекақымды ал, өйткені оның маған қажеті жоқ», дейді. Не айтасыз енді бұған? Барар да еді! Оның жасындағы, оның дәрежесіндегі адамның анадай жуан бөренелерді сыптауы дегеніңіз!..

	— Оған неге бөгет жасадың, Жанилла шешей? – деді Жильберта алып-ұшып. – Ал, Жан неге бас тартты? Ондай жұмыстан әкемнің ештеңесі кетпес еді, өміріндегі тағы бір шарапатты ісі болар еді! Ah, ұзақ уақыт бойы әкемнің асыраушысына айналған кісіге көмекші боп қолыма балта ұстай алмайтыным өкінішті-ақ! Мен ғой ол кезде, қаннен-қаперсіз, айтқаныңыздан шықпай, ән айту мен сурет салуды үйреніп жүрдім! Аһ, әйелдердің қолынан түк келмейді деген сөз рас-ау!

	– Қалайша әйелдердің қолынан түк келмейді? – деп дауыстап жіберді Жанилла. — Былай істейік, ендеше: екеуіміз шатырға шығайық та, бөрене сыптап, белағаш төсейік. Рас айтам, рас айтам! Қартайып қалсам да, бойым бір тұтам болса да, бұл шаруаны сенен тәуірлеу атқарарым анық! Ал бұл кезде қолы күректей Антуан мырзамыз ұршық иірсін, ал Жан телпек өтектесін!..

	- Дұрыс айтасың, шешетай, – деп жауап қатты Жильберта. — Ұршыққа шүйкені шумақтап орап қойғаныммен, әлі иіргем жоқ. Асықпасақ болмайды, Жанға жылы киім тігетін шұғаны қар түскенше дайындап үлгеруіміз қажет. Енді кірісейін жұмысқа, есіл кеткен уақыттың есесін қайтарайын. Әйтсе-дағы, есіңде болсын – ақсүйек дейтін мына сен! Өйткені әкем өзі көңіл қалауымен сұранса да, қайтадан қара жұмыс істеуіне үзілдікесілді қарсылық жасадың ғой.

	— Ендеше, біліп қойыңдар, – деді Жанилла маңызды бірдеңе айтатындай шікірейіп. — Антуан Мырзадан ақыры жақсы балташы шықпады. Ынтасы болғанымен, икемділігі жетіспейтін, жұмыс істеуге рұқсат еткен себебім — іші пысып, көңілі торықпасын дегем. Қалай қиын тигенін Жаннан сұраңдар: анадай көмекшінің қолынан шыққанды жөндегеннен гөрі бәрін өзі екі есе тез істеп тастар еді. Ал қожайынымыз тау қопарып келгендей әлдеқандай боп жүретін. Тапсырыс берушілер ризашылық білдіретін және ақыны жақсы төлейтін, алайда, рас айтам, сол тұста менде маза болмады. Жамандап тұрғам жоқ, бірақ Антуан мырза бөренеге балта шапқанда мүлт сілтеп жүрмес пе екен немесе баспалдақтан Құлап қолын не аяғын сындырып алмас па екен, үйіндегі пештің түбіне көсіле кететіндей алаңғасарлықпен жабын ағаштарына сұлай кетпес пе екен деп зәрем қалмайтын.

	– Қорқытпашы мені, Жанилла! – деп үрейлене үн қатты Жильберта. - Ah! Мысқыл-мазағыңмен әкейді балташылыққа қайта кіріспек ойынан айнытқаның қандай жақсы болған. Қашанғыдай бұл жолы да қайырымды қамқоршымыз боп шықтың.

	Жильбертаның бұл сөзі шындыққа өзі ойлағаннан да гөрі жақындау еді. Әкесінің өмірінде Жанилла шынымен-ақ құтқарушы-періште рөлін атқарып жүрген. Егер ол аңғарымпаз, анасы сияқты қатал және көреген болмаса осынау абзал адам өмір өткелектерінен адамгершілік қағидаларына қылау түсірмей өте алмас еді. Қайткен күнде де, әйтеуір, көшелі адамға тән кескінкелбетін де, туа бітті бейімділіктерінің бекзаттығы мен пәктігін де сақтай алмас еді. Оның жиі-жиі тәубеге келуіне тура келген, жеке басының мүддесін жиі-жиі ұмыт қалдырумен жүрген. Шектен тыс ақкөңіл, ысырапшыл болғандықтан шамасын білмей қалар еді, қарапайым жұрттың жақсы қасиеттерімен бірге кемістіктерін де іліктірер еді. Ондай жағдайда оның белгілі бір дәрежеде Шын мәнінде де жек көруге лайық адам боп шығары кәміл-ді – мақтансүйгіш топас байшыкештер оған тап осылай қарар еді.

	Алайда ашықтан-ашық беттен алмай, ақылмен және айламен жан Тыныштығын сақтап, шеңберден шығып кетуіне жол бермеген Жанилланың жәрдемі арқасында ол бұл сынақтан парасатты адамдар арасындағы қадірін жоғалтпай абыроймен өте білді.

	Әңгімені ұршықтың ызыңы деміл-деміл бөліп кетіп тұрды: Эмиль жекелеген сөздерді ғана естіп қап отырды. Жұмысын аяқтап тастамақ болған Жильберта іске шындап кіріскен. Оны құлшыныспен жұмыс істеуге мәжбүр еткен нәрсе, сірә, жалғыз тек алдына қойған осынау ізгі мақсат қана болмаса керек. Ол Эмильге ұршықтың бірсарынды ызыңын тыңдап отыра бергенше Жанилламен бірге қамал-сарай жұртын көріп қайту жөнінде өтініш айтқан. Бірақ Жанилла да әуелі шаруасын тындырып алуды ұйғарғандықтан, серуенге бірге шығуды көздеген Жильберта жұмысын онымен бір мезгілде бітіруге жанын салып жатты.

	— Қол қусырып қарап отырғаным ұят болды-ау, — деп мәлім етті, Жанилланың жылтыңдаған көзімен кездесіп қалудан қорыққан Эмиль жіп иіруші қыздың сүйріктей саусақтары мен биязы қимылына қадала қараудан сақтанып. – Маған да бір жұмыс табылмас па екен?

	— Не істей аласыз сонда? – деп сұрады Жильберта сыпайы езу тартып.

	— Сильвен Шараccон не істесе, мен де соны істей алатын шығармын деймін.

	– Сізді салат суаруға жіберер едім, – деді Жанилла күліп, — бірақ қасымыздан кетіп қаласыз ғой. Әлде сағатты жөндеп көресіз бе? Тоқтап қалып еді.

	— Үш күн болды тоқтағанына, – деп құлаққағыс етті Жильберта, — жөндеп көрейін дегем, ештеңе тындыра алмадым. Меніңше, бір жері сынып қалған сияқты.

	— О-о, менің қолым осы! — деп дауыстап жіберді Эмиль. — Өйткені механиканы аз-маз оқығаным бар - рас, Ынты-шынтымды сала қойғам жоқ. Әйтсе де мына көкекті жөндеу онша қиындық келтірмес.

	— Ал оны біржола істен шығарсаңыз қайтесіз? – деп күмәнданды Жанилла.

	– Сындыру өзіне қызық көрінсе сындыра берсін, – деді Жильберта жайдары кейіпте; бұл минутта ол кеңпейіл де бейқам әкесі Антуан мырзадан аумай қалған-ды.

	– Бұған сондай нәсіп бұйырып тұрса, сындырсам – сындырармын. Бір ғана шартым бар: орнына басқасын әкеп беремін, – деп жауап қатты Эмиль.

	— Жо-жоқ! – деді Жанилла. — Сындырар болсаңыз, орнына дәл осындай сағат алғым келеді: бұдан жақсысы да, бұдан үлкені де қажет емес! Соққан кезде дыбысы сыңғырлап тұрады, құлақ тұндырарлық қатты да шықпайды.

	Эмиль іске кірісті; көкегі бар неміс сағатын бөлшектеп, оның ішкі бөлшектерін шаң тұтып қалғанын анықтады. Жильбертаға жақын жердегі үстел басына жайғасып алып, қарабайыр механизмді мұқият тазартып, қайта құрастырды. Жай отырмай екеуімен әзіл-қалжыңы аралас әңгіме айтып отырды, Ыңғайсызданып, қысылып-қымтырылудан із де қалған жоқ.

	Адамның мінез-құлқы дастарқан басында танылады деген сөз бар ғой, ал рухани жақындық бірге жұмыс істеген кезде пайда болмай ма екен өзі?

	Осыны қазір үшеуі де бірдей бастан кешіп отыр еді: ақыр соңында олар өзін бір отбасының мүшесіндей сезініп кетті.

	– Шынымен-ақ бұл сіздің қолыңыз екен, – деді сүйкімді сағатының қайтадан жүріп тұрғанын көрген Жанилла. – Сағат шеберінен неңіз кем? Ал енді серуендеп қайтуға да болады. Тек әуелі фонарь жағып алайын. Жер астындағы Төлеге түсеміз.

	— Мырза, — деді Жильберта Жанилла шығып кеткеннен кейін, — жаңа сіз Буагильбо мырзамен түстік ішкелі отырғаныңызды айтқансыз. Ол кісі қандай әсер қалдырды сізге?

	– Анық айта алмаймын, – деп жауап қатты Эмиль. — Тымырайған түрі тартымдылығымен таңғаларлық түрде табысып тұр, оның кім екенін бірден ажырата да алмайсың. Бұл әпендінің кім екенін білу үшін онымен тағы да кездесіп, байқастау керек, естіген-көргеніңді ой елегінен өткізу қажет. Өзіңіз онымен таныс емессіз бе? Бәлкім, мінез-құлқын түсінуге көмектесерсіз?

	– Оны тіптен дерлік білмеймін, көрші тұратын болсақ та, бір-екі рет қана сыртынан көзім шалғаны бар. Маркиздің жүзін дұрыстап көру керек еді — ол жайында сондай көп әңгіме естігем! Бірақ әкем екеуіміздің қасымыздан өтіп бара жатқанда қашан болсын тіктеп қарамастан басын изей салады да, бізді мүлдем танымайтын адамдай атын өкше темірімен тебініп жіберіп шоқыта жөнеледі, бейне атының тұяғы көтерген шаңның арасына жасырынып қалғысы келетіндей-ақ.

	— Демек, таяқ тастам жерде тұрғанымен Шатобрен мырза маркизбен мүлдем араласпайды екен ғой, солай ма?

	— Солай. Бұл сондай таңғаларлық жағдай! – деді Жильберта бәсең дауыспен. — Бірақ сізге айтуыма болады, Эмиль мырза: неге екенін білмеймін, мұның құпиясын аша алатын сияқты көрінесіз маған. Жас кезінде әкем Буагильбо Мырзамен сырлас дос болған. Бұл турасында өзі ешқашан ештеңе айтпаса да, мұны жақсы білем; Жанилла да, қанша сұрағаныммен, жұмған аузын ашпайды. Әйтсе-дағы, екеуінің неге араздасқанын менен көп біле қоймайтын Жан олардың арадан қыл өтпес дос болғандығы жайында маған Әлденеше рет айтқан. Сондықтан Буагильбо мырза соншалықты тәкаппар, тастай қатты біреу болмас деген ойға келгем, өйткені мінезі ақжарқын, ақкөңіл әкем өркөкірек, тәкаппар адаммен тіл табыса алмас еді. Жасыратын не бар, мені жақын маңайда жоқ деп ойлаған әкемнiң Жаниллаға маркиз жөнінде айтып жатқандарын әлденеше рет естігем. Әкем Буагильбо мырзаның ықыласын жоғалтып алғанын өмірдегі орны толмайтын жалғыз ғана бақытсыздығым деп білетін көрінеді; сол үшін өле-өлгенше қайғы шекпекші екен, маркиздің достығы қайта оралар болса көзін, қолын немесе аяғын ойланбастан құрбан етуге де дайын екен. Жанилла оны осынау, өз ойынша, ақылға сыйымсыз өкінішөксігі үшін жазғырып, татуласу жайын біржола естен шығаруға кеңес берді, өйткені Буагильбо мырзаны өте жақсы білетінін, екеуінің не себепті араздасқанын ешқашан ұмытпайтынына кепіл бола алатынын айтты. «Амал қанша, – деді бір жолы әкем налып, — сол тұста, қайрат-күшіміз бірдей кезде, мынадай меңіреу үнсіздік пен кешірім дегенді білмейтін қарыспалыққа шыдап жүре бергенше онымен түсінісуге, кінəласуға, тіпті жекпе-жекке шығуға да дайын едім. Жо-жоқ, Жанилла, бұған ешқашан төзе алмаймын, егер дүниеден баз кешерде қолын қыса алмасам, онда бұл өмірге босқа келдім деп есептеймін!» Жанилла дәйім оны мұндай ойлардан алаңдатуға тырысып бағады және мұның сәті де түсіп тұрады, себебі әкемнің мінезі жайдары: жақынжуықтарын өз қайғысымен қамықтыра бермейді. Алайда әкемнің осынау құпия қайғысы сол алғаш өзім байқап қалған кезден бері жанымды қалай жабырқатып жүргенін сіз, әкесін айрықша қадір тұтатын ұл ретінде, әрине, түсінуге тиіссіз. Әкемді бұл құсадан арылту үшін қолымнан не келсе соның бәрін жасар едім. Міне, бір жыл болды, мұның күндіз-түні ойымнан шықпай жүргеніне. Оншақты рет түс те көрдім: Буагильбоға барып, осынау қатал адамның аяғына жығылып: «Әкем – дүниедегі ең абзал адам және сіздің жан қияр досыңыз. Тағдырдың тәлкегіне қарамастан ізгі қасиеттерінің арқасында өзін бақытты сезінеді. Жалғыз-ақ нәрседен іш құса боп жүр, бір ауыз жылы сөз айтсаңыз болды, айығып кетер еді!..» дейді екем.

	Ал анау әманда мені өңменімнен итереді, шат-шәлекейі шығып ашуланып қуып жібереді. Ұйқымнан шошып оянам, ал бір жолы түнде ұйықтап жатып әлгінің атын атап айқайлап қалғанымда Жанилла қасыма келіп, қатты қысып құшақтап: «Оның атын неге ауызға аласың? Мейірімсіз адам ол. Бірақ саған әмірін жүргізе алмайды, әкеңе де!» деді.

	Осы сөзіне қарап Жанилланың оны жек көретінін білдім. Бірақ де Буагильбо мырза туралы бір ауыз теріс пікір айтса болды, әкем Әлгіні қорғаштап шыға келеді. Олардың арасында не болған сонда? Әншейін баланың өкпе-реніші сияқты бірдеңе ме? Әлде, Жан Жапплу айтатындай, аңшылыққа қатысты дау-дамай ма? Ендеше оларды бітістіруге болмас па екен? Де Буагильбо мырза әкемнің де түсіне кіреді. Кей-кейде түскі астан кейін орындықта отырған күйі қалғып кеткен кезінде оның есімін зор күйінішпен айтып қалады. Эмиль мырза, ақпейіл де аңғарғыш адам ретінде, бәлкім, сізге Буагильбо мырзадан осының жайынан сыр суыртпақтаудың сәті түсіп қалар. Бір кезде бір-бірін айрықша құрмет тұтқан екі досты оңтайлы сәт туған бойда-ақ жарастырмаққа өзіме-өзім уәде бергем. Егер Жан маркиздің мейіріміне шынымен іліксе, оның батылдығы мен ақыл-парасатына үміт артар едім. Бірақ әкейім секілді ол да Буагильбо мырзаның көңіл ауанының құрбаны; тек сіз ғана қол ұшын бере аласыз маған!

	— Ендеше, осы мақсатты орындауға бүгіннен бастап барымды салайын! – деп жігерлене жауап қатты Эмиль.

	Сол арада ағаш шәркейдің тас тақталарға тық-тық тиген Дыбысы Жанилланың қайтып келе жатқанын паш етті де, сағат тілін бекітіп жатқан боп көрінгісі келген Эмиль отырғышқа шығып кетті; шын мәнінде Жильбертаның өзіне білдірген сеніміне қатты қуанғанын кемпір алабұртқан өңінен байқап қалмасын деген еді.

	Қыз да алабөтен абыржып қалған. Шала таныс жігітке сырын ашу үшін барынша батылдық білдіруіне тура келген: бұл қылығы сыпайыгершілік қағидаларына жатпайтынын түсінбейтіндей ол соншалықты шалағай да, аңғырт та емес-ті. Турашыл болуы себепті Жанилладан сыр жасыру Жильбертаға оңайға соқпады. Бірақ өзін-өзі: менің ой-ниетім таза, ал сеніміме қиянат жасау Эмильдің қолынан келмейді, деп иландырды. Бөлмеге кіріп келе жатқан Жаниллаға көз тастаған оның бойында әйел затына туа бітті тəн айлакерлік тұңғыш рет бас көтерді. Бетінің от боп жанып тұрғанын сезген Жильберта еңкейіп өзі жерге әдейі тастап жіберген инені іздеп жатқан бола қалды.

	Тіршілік мәселелерінде әлі мəттақам бола қоймаған екі жас сұңғыла кемпірді осылай алдап соқты да, үшеуі мәз-майрам боп жер астындағы төлені көруге аттанды.

	Ол нақ сол төрт бұрышты флигельдің астында екен: олар тура жартастың өзінен қашап жасалған тік тепкішектермен бас айналар тереңдікке түсті. Шатобренге келген туристерге жолбасшы боп үйреніп қалған Жанилла батыл адымдап алда кетіп бара жатты. Оның соңынан ерген Эмиль Жильбертаға жол ашып келе жатқан: өйткені қыз жасқанбастан жеңіл адымдағанымен кемпір ол адым аттаған сайын әбігерленумен болған-ды.

	— Абайла, қарашығым! – деп айқайлап тұрды күтуші кемпір минут сайын. — Эмиль мырза, сүйемелдеңізші Жильбертаны, әйтпесе ол құлап қалады. Алаңғасар тіптен, әкесінен аумаған! Бұлар тұқымымен сондай! Сәби бала дерсің өздерін! Қас қақпай қадағаламасам, әлдеқашан құрып біткен болар еді бұлар!

	Эмиль қамқоршы ретіндегі жаңа рөлін орындауға қуанақуана кірісті. Жильбертаның жолын ұсақ тастардан тазартып отырды, сосын төмен түсу бұрынғыдан бетер ойқы-шойқыланып, қиындай бастағандықтан Қызға қолымды ұсынғаным жөн ғой деп ұйғарды: қыз әу баста ұсынысты қабылдамағанымен, кейін көмек қажет болғандықтан бас тарта алмады.

	Жас жігіттің жан-дүниесін баурап алған алғашқы махаббаттың ынтызарлық сезімін кім суреттеп бере алар? Жильбертаны қолынан ұстаған Эмильдің тұла бойы дірілдеп кетті, тіпті серіктерінің әзіл-қалжыңына жауап қайтаруға да шамасы жетпеді. Жильберта басында жоқтан өзгені айтып ырбақтаумен болған, бірақ шамалыдан соң қымсынып, әлгіндей қылығын бірте-бірте азайтып, ақыры айтар сөз таппай үнсіз қалды.

	Олар қол ұстасып бар-жоғы оншақты тепкішектен ғана өткен, алайда Эмиль үшін уақыт тоқтап қалғандай болды, ал кейін, осы минуттарды ұйқысыз түнде қаперіне қайта оралтқан кезде, бұлар оған мәңгіліктей ұзақ боп көрінді.

	Бұл күнге дейінгі өмірі жас жігітке көрген түстей боп елестеді, өзін мүлдем басқа адамға айналғандай сезінді. Балалық шағы, коллежде оқыған кезі, студенттік жылдардың қуанышы мен күйініші есіне оралды ма – әйтеуір енді өзінің айтқанды қайт етпейтін, именшек біреу еместігін, ондай кейіптегі адамнан әлдеқайда алысқа жырақтап кеткенін аңғарды. Иә, жүрегі Жильбертаға деген махаббатпен жалындаған басқа Эмиль өмірге қадам басқан еді және бұл өмірдің өзі жаңада атқан таңның шапағына шомылып тұрған! Ол өзін сәби бала ретінде, ұқыпты шәкірт, арманшыл да алғыр студент ретінде көз алдына елестетті: өмірінің кезеңдері секілді, бір-біріне ұқсамайтын осынау бейнелер енді біртұтас тұлғаға – тағдыр басынан сипаған, Жильбертаны қолынан ұстаған күнге қарай қуана қарыштап келе жатқан адам бейнесіне айналған еді!

	Баспалдақ бұларды қақ төбесінде қамал-сарай тұрған жотаның етегінен шығарды. Бұл жаулар қоршауға алғанда қамалды тастап кетуге мүмкіндік беретін қосымша есік еді: асқан шеберлікпен тұрғызылған осынау күрделі құрылыстың мақтауын Жанилла әбден жеткізді.

	Кемпір Шатобрендермен тең дәрежелес адамша тұрып жатқан және бұлардан қол үзуді дүниедегі нендей кереметке де айырбастамас еді: өйткені бұл үйдегі өз құқын айрықша қадір тұтатын. Солай бола тұрғанымен, оның феодалдық желбуаздығы таңғалдыратын. Шатобрен қиратындыларымен біте қайнасып кеткені сонша, білетін нәрселері бұлыңғыр болғанына қарамастан оның өткені жайында зор сүйсініспен сөз ететінді шығарғанды. Сондай-ақ қарсы алдында тұрған жігіттің шылқыған бай буржуаның ұлы екенін білетіндіктен, Жильбертаның атабабаларын дамылсыз дәріптеуі арқылы оның мысын басып қоюды да көздеуі мүмкін еді.

	– Қараңызшы, мырза, – деп қайталады ол Эмильге жер астындағы түнеріңкі төлелерді аралатып жүріп, - қайсаржандарды осы арада жуасытқан! Тұтқындарды қабырғаға бұғаулаған Шынжырлар әлі жатыр. Ал мына төледе орасан үлкен жылан үш бүлікшіні жұтып қойған деседі! Бағзының мырзаларында сондай жыландар болыпты! Ал қазір сізге құпия қойманы көрсетеміз. Мұнда жан түршігерлік қылмыстар жасалған! Егер мұны төңкерістен бұрын көргеніңізде күлкі дегенді ұмытар едіңіз, зәре-құтыңыздан айрылып қайта-қайта шоқынар едіңіз...

	— Бір жақсысы, қазір мұнда күлуге де болады, ескіден жеткен жан шошырлық аңыздарды еске алмауға да болады! – деп дауыстап жіберді Жильберта. — Соның бәрі қорқынышты түс сияқты ғана боп көрінетін заманда туғаным үшін Құдайға айтар алғысым шексіз. Байырғы ұямыздың осындай сұсты сұрқынан ада болған, зиянсыз кейпін ұнатам. Құрылысқа тас сұрай келген Кюсьон тұрғындарына әкеміздің: «Алыңдар, балаларым, ала беріңдер! Бұл алғаш рет ізгілікті іске жарағалы тұр!» деп жауап қайтаратынын өзің де талай естіген шығарсың, Жанилла.

	– Бәрібір! – деді Жанилла. — Не десең о де, бәрібір, осы өңірдегі алғашқы ақсүйек сіздер болатынсыздар.

	— Енді ешкімнің үрейін ұшырмайтыныңды, басқалармен тең дәрежелі екеніңді сезіну жүрегіңді қуанышқа толтырады.

	— Иә, бұл мақтануға тұрарлық нәрсе, мұндай қуанышқа Қызғаныш білдірем! – деп салды Эмиль.





XVI


	БОЙТҰМАР


	Егер бір апта бұрын біреу Жильбертаға: ешқашан бастан кешпеген беймәлім сезімнен мазаң кетеді, ол аз болса, әкең, Жанилла мен Жан сияқты бауыр басқан адамдарыңның қатарына бейтаныс жас жігіт қосылады, бұл жаңа есім өзіңе айрықша қадірлі есімдердің бәрін батыл түрде былай ығыстырады десе, ол шошып кетер еді және бұған сенбес те еді.

	Алайда жанары ұшқын атқан, бұйра қара шашты, сымбатты жас жігіттің бейнесі ендігі жерде қаперінде сәт сайын пайда болатынын, тіпті түсiнде де қыр соңынан қалмайтынын ол емісеміс сезіне де бастаған.

	Бұдан қашып құтылуға қанша талпынғанымен ештеңе шықпады. Жильбертаның нәзік те пәк-таза жаны осынау еркінен тыс елітуге басы-бүтін беріле қоймаған, алайда бұл сезім Эмильдің қолы өз қолымен жанасып, діріл қаққан сәтте-ақ бойын билеп алған.

	Махаббаттың беймәлім һәм құпияға толы құдіреті-ай! Қандай ант та оған қарсы тұра алмайды, кейбіреулерді ол ес жиып, қорғануға немесе шабуылға шығуға дайындалып үлгергенше-ақ бағындырады.

	Осынау жұмбақ жалынның алғаш жанасуы Жильбертаны азды-кем абыржытқанымен, әзірше отпен ойнауды әзіл көріп жүрген. Жан дүниесінің қаннен-қаперсіз шырқы бұзыла қоймаған; толқып тұрғанын жасыру үшін Эмильге қазірдің өзінде едәуір күш жұмсауға тура келсе, Жильберта сол бұрынғыша емін-еркін күліп, емін-еркін әңгіме соғатын; әйтсе де Эмиль аттанып бара жатқанда қамығып қалатындығы мен қайтадан төбе көрсетуін күткендегі шыдамсыздығы ендігі жерде бұл жігіттің өз жанында болуы ерекше мұқтаждыққа айналғанын аңғартқан еді.

	Жанилла бұларды бір минутқа көз таса қылған жоқ, әйтсе-дағы олардың әңгімесі ақылының ұшқырлығы мен зеректігі бір басына жетіп артылатын кемпір түк ештеңе түсінбейтін тақырыптарға аңдаусыз түрде ауысып отыратын.

	Жильберта Париждегі пансионда тәрбиеленген қызға лайықты дәрежеде білім алған еді; соңғы жиырма жылда қыз балаларға арналған оқу орындарының көбінде үлкен өзгеріс болғанын мойындау керек. Басшылыққа білімді, сана-сезімі сергек және жақсы тәрбие көрген әйелдер келді, ал есімі елге танымал адамдар, абыройым ақсап қалады-ау деп қорықпай, адамзат баласының осынау ақыл-парасаты мол, сұңғыла бөлегіне тарихтан, әдебиеттен лекция оқуға келісім берді, жаратылыстану Ғылымдары мен математиканың негіздерін үйретті.

	Сондай-ақ Жильберта көркем өнер саласынан да біршама хабардар болатын, алайда әкесінің ықтиярынан шыға алмағандықтан одан гөрі байыптылау бейімдіктеріне көбірек көңіл аударған.

	Алғашқы күндерден-ақ ол өздерінің қарапайым да оңаша тіршілігіне көркем өнердің тигізер пайдасы шамалы болатынын, үй-ішінің шаруасы көп уақыт алатынын ескеріп, егер жұмыстан қолым босамайтын болса, онда кейін рухани жұтаңДЫҚ пен бос ҚИЯЛДЫҢ зардабын тартпау үшін ақыл-ойымды жетілдіруім керек деп шешкен еді. Мұндай бағытты оған сынып жетекшісі болған абзал әйел белгілеп берген; Жильберта бұл әйелді құбылмалы тағдырының қамқоршысына айналдырып, онымен достасып кеткен. Парасатты ақыл-кеңесіне құлақ қойып, оны мүлтіксіз орындап жүретін.

	Алайда Жильбертаның өндір жас шағынан бері ғылымдардан, рухани дамудан тауып келе жатқан жан рақаты Шатобрен қиратындылары арасына келіп қоныстанып, кiтапсыз қалған кезінен бастап сары уайымға салынуының басты себебіне айналды. Егер Антуан мырза қызының аңсарын білсе, қандай құрбандыққа да барып, оған кітап тауып берер еді. Бірақ қаражат мұқтаждығынан жақсы хабардар қызы қылтың-сылтыңына бола әкесін өз қажеттіктерінен айыруды ар көріп, кітап жайын тіптен ауызға да алмайтын.

	«Қызын» жеткілікті дәрежеде «оқымысты» деп ұйғарған және оған өзінің киім-кешекке деген әуестігін, — бұл оның ұсақ үнемшілдігімен таңғаларлық түрде үйлесім табатын! - телуге тырысқан Жанилла барлық жиған-тергенін тәрбиесіндегі бойжеткеннің «туалетіне» жұмсайтын, сөйтіп Қызда біресе кисеядан тігілген көйлек, біресе әлденендей шілтер пайда боп тұратын. Оның тартуларын қабыл алып жатқан Жильберта мейірбан кемпір мәз боп қалсын деп қашан да қатты қуанғандай түр көрсететін. Бірақ іштей мына шүберектердің орнына, тап сондай арзан бағаға тарихқа арналған бір тәуір кітапты немесе өлеңдер жинағын сатып алуға болар еді-ау деп күрсініп қоятын.

	Қолы бос кезде бойжеткен өзі пансионнан ала келген, бәрін дерлік жатқа білетін азын-аулақ кітапты қайталап оқумен айналысатын.

	Ойдан шығарылған сылтаумен Жанилладан, отбасы қаражаТының қожасынан, жаңа киімге деп алдап-сулап бір-екі рет азғантай ақша алудың сәті түскен. Сөйткенмен, сол тұста не Жанның аяқ киімі жыртылып қалғаны, не көрші тұратын әлдебір кедей-кепшік баласының киімі әбден тозып-біткені анықталатын. Сол себепті Жильберта кітап сатып алуға арналған ақшасын, өзі айтатындай, кейінге қалдыруға болмайтын қажеттіліктерді өтеуге жұмсайтын.

	Кюзьондықсвященникоған «Әулиелерөмірі» мен Ықшамдалып басылған «Шіркеу аталарының шығармаларын» оқуға берді; бұл кітаптар ұзақ уақыт бойына Жильбертаның көңіліне қуаныш сыйлады: жастық шақ басқадай қызық тілейтінімен, таңдау жоқта ақыл-ой мұндай азықты да еріксізден-еріксіз қанағат тұтады.

	Парасатты ақыл-ой үшін құрғақ қағидалардың да кейкейде игілікті ықпалы болады: Жильберта білімінің таяздығы жайында шағынғанымен, Эмиль, керісінше, өзі тереңірек үңілуге талпынбай, әркімнің айтқаны бойынша долбарлап жүрген көптеген маңызды мәселелерден оның жақсы хабардар екеніне таңырқанды.

	Сүйіспеншілік сезімі бүтіндей баурап алған Эмиль салған жерден-ақ Жильбертаны асыл қасиеттер иесі деп тапты және іштей оны адамзат баласының ең ақылдысы, ең адалы деп бағалады: мұнысы, бір есептен, дұрыс та еді.

	Ең абзал ең ардақты жан деп, әрине, көңіліміз керемет жарастық тапқан, өзімізді басқадан жақсырақ түсінетін, жандүниеміздегі ізгі ниет өскіндеріне дем беріп, дамытып отыратын — тоқ етері, егер тағдырымызды табыстыра алсақ өмірімізді шын мәнінде шаттыққа бөлейтін, толыққанды ететін жанды айтуымызға болады.

	«Осы күнге дейін жүрегімді пәк-таза қалпында сақтап, тура жолмен жүріп тірлік кешкенім қандай жақсы болған, – деп ойлады Эмиль. — Мың алғыс саған, Жаратқан, қолғабыс еттің ғой маған бұл орайда! Жильберта — міне, тағдырдың маған арнаған тартуы! Ол болмаса текке өмір кешкен болар ем, қайғы-қасіреттен көзім ашылмас еді!»

	Жильбертамен арадағы әңгімеден Эмиль қыздың кітап оқуға құштар екенін, бірақ ондай мүмкіндіктің табылмай тұрғаны жанына батып жүргенін үй ішіндегілерден жасыратынын аңғарды.

	Әкесінің үйінде сауда мен өнеркәсіптің белгілі бір саласына қатысты мәселелер жөніндегі еңбектерден басқа бірде-бір кітап жоқтығын, ал өзінің шағын кітапханасын қайтып оралармын деп ойлап Пуатьеде қалдырып кеткенін күйінішпен еске алды.

	Сол арада Жильберта Буагильбода үлкен кітапхана барын құлаққағыс етті. Бір жолы Жан жүздеген том тұрған үлкен бөлмеде жұмыс істепті; Жильберта маркизбен ешқашан кездеспейтіндеріне қатты өкінеді екен: өйткені бұл көршіліктің өзіне пайдасы көп болары анық еді.

	Тоқымасын тіпті жүріп келе жатып та қолынан тастамайтын Жанилла осы тұста күтпеген жерден сөзге килікті:

	— Бұл ескі кітаптардың бәрі іш пыстыратын бірдеңе шығар. Көргім де келмейді оларды. Әйтпесе, құдай біледі, маркиз сияқты ауыш боп кетуің қиын емес. Оқымаған хикметі жоқ қой оның!

	— Буагильбо мырза көп оқитын болса, ол әрине, өте білімді адам, – деді Жильберта.

	- Оқу да, білімділік те септігін тигізе алмады оған. Басқа біреумен білімін ешқашан бөліскен емес және одан мейірімді де, инабатты да бола түскен дәнеңесі жоқ!

	Жек көретін адамы жайында одан әрі ештеңе айтқысы келмеген әрі бұл өшпенділіктің себебін түсіндіруден жалтарған, – бәлкім, батылы жетпеген, — кемпір аулаға шығып кетті де, флигельдің кіре берісін көмкеріп тұрған жүзімнің жапырағын жеп жатқан ешкілердi екiлене қуалай бастады.

	Осыны пайдаланған Эмиль Жильбертаға егер Буагильбо мырзаның үйінде кітап шынымен соншалықты көп болса, онда тіпті білдірмей алып кетуіне тура келсе де, кітапқа қарық қылатынын мәлім етті.

	Жильберта оған езу тарту арқылы алғыс айтты, жүзіне тіктеп қараған жоқ: Эмильмен оңаша қалған сәттерде дегбірсіздене бастайтынды шығарған.

	— Не дерсің оған, – деп күңкілдеді ішке кіріп келе жатқан кемпір. — Антуан мырзаның үйге асығар түрі жоқ. Білем ғой оны! Жолшыбай бір жерде мылжыңдап отырып қалған шығар. Ескі таныстарын кезіктіріп, тоғайда қонақ қып жатыр ғой – уақытты да, ақшаны да рәсуа етіп! Оған қоса, құдай сақтасын, біреумiреудің одан ақсақ ешкі мен арық қаз сатып алуға он — он бес франкті жалынып сұрап алуы да мүмкін ғой. Ақшам жоқ дейтін бе еді ол! Бәрін түгел шашып жіберуден де тайынбайды, тек мен ұрсады деп қорқады. Ұрыспай қайтейін! Алты қойды айдап кетті, ал қайтып келгенде шилaнынан бесеуін сатудан түскен ақшаны ғана табасың – мұндай нәрсе оның басында жиі кездеседі! Ондай жағдайда сақтан Жанилла шешейден! Ендігәрі жәрмеңкеге менсіз аттап баспайсың! Әне! Сағат төртті соқты! Рақмет Эмиль мырзаға, сағатты жөндеп берді! Әкеңнің үйге қарай енді-енді ғана жиналып жатқанына кепіл бола алам, Жильберта.

	- Төрт болды ма? – деп дауыстап жіберді Эмиль. – Де Буагильбо мырза қазір үстел басына отырмақ. Енді кідіре алмаймын!

	— Ендеше, аттаныңыз, – деді Жильберта, — оны ренжітудің қажеті жоқ: ол кісі онсыз да бізбен алакөз боп жүр ғой.

	— Ренжи берсін, бізге одан келіп-кетер не бар! – деп наразылық білдірді кемпір. – Демек, Антуан мырзаны күтпей-ақ кете бермексіз бе?

	– Өкінішке қарай солай боп тұр.

	— Ана сандалбай Шарассон қайда жүр? – деп айқайлады Жанилла. – Бәс тігуге бармын, атыңызды әкеп беру қаперінде жоқ, бір бұрышта қорылдап ұйқы соғып жатыр ғой ол. Антуан мырза үйден аттап шықса болды, біздің Сильвен де зым-қайым жоғалады. Әй, мұнда кел, қуаяқ! Қайда жоғалып кеттің?

	— Апырай, маған қандай да болсын бір бойтұмар сыйлай алмағаныңыз ба? – деді Эмиль Жильбертаға кемпірдің Сильвенді іздеуге шығып кеткенін пайдаланып: Жанилланың дауысы ауланы жаңғырықтырып тұр еді, бірақ бұл зілсіз дауыс болатын. — Өйткені мен, бейне кезбе рыцарь секілді, кәртамыс сиқыршының үңгіріне оның құпиясын – сіздерді азаптан арылта алатын дуалы сөзін ұрлап әкетуге бара жатырмын ғой.

	— Тұра тұрыңыз, – деді белбуарынан раушан гүлін ағытып алып жатқан Жильберта жымия күліп. — Мынау біздің бақтағы ең көркем гүл: оның хош иісінде дұшпанның қырағылығын кемітіп, қатыгездігін азайтатын әлденендей бір ізгі қасиет болуы да ғажап емес. Мұны үстелінің үстіне апарып қойыңыз, тамашалап қарасын, сиқырлы жұпар иісін жұтсын. Буагильбо мырзаның өзі де тамаша бағбан, бірақ, кім біледі, оның аумақты гүлзарында мұндай әдемі гүл жоқ та болар: былтыр будандаумен айналысқан еңбегім текке кетпеген шығар. Қамал-сарайға Жанилла аузынан тастамай айтып жүрген заманда қожалық етсем, бәлкім, гүлге сиқырлы қуат дарытатын дуалы сөз де айтар ма едім. Бірақ мен қарапайым ғана қызбын, қолымнан келетіні тек мына раушан гүлдің шанағы ашылуы үшін шық жаудырғаны сияқты, осынау қатыгез адамның жан-дүниесіне де мейірім ұялатуын тілеп Құдайға жалбарыну ғана.

	— Бойтұмарымды маркизге тастап кетуім керек пе сонда?! — деді Эмиль раушан гүлді қойнына тығып жатып. – Оны тағы да пайдалану үшін сақтап қойғаным дұрыс емес пе?

	Эмильдің осыны айтқан кездегі дауысының өзгеріп шығуы мен өңінің алабұртуы аңқау қызды қатты таңырқантты. Көйлегінен ағытып алған гүлді не себепті соншалықты қадірлейтінін түсінбей оған дүдәмалдана көз тікті. Эмильдің сөзін әзілге айналдырмаққа езу тартып күлмек боп еді, қызарып кеткенін сезіп іркіліп қалды. Жанилланың ішке кіргенін пайдаланып ешқандай жауап қатқан жоқ.

	Махаббат буына мастанған Эмиль құлама да қауіпті соқпақпен төмен құлдилaды. Жотаның етегіне жеткен соң тоқтап артына қайырылған ол көк шалғында, раушан бұталарының арасында, гүл кесіп алып жатқан боп оны көзімен шығарып сап тұрған Жильбертаны көрді.

	Сол күні қыз әдеттегіден сəндірек киінбеген. Елгезек Жанилла жуып берген көйлегі кіршіксіз таза болатын, бірақ жиі жуылып, өтектеле бергендіктен күлгін түсі оңып, сола бастаған гортензияның түсіндей боп күңгірттеніп кеткен.

	Шашын бекіткен енсіздеу барқыт лентадан босап шыққан әдемі ақ сары шашы қыздың басын алтын түсті буалдыр мұнармен көмкеріп тұрғандай еді.

	Нәзік мойнын ораған аппақ қардай қондырмасы иықтарының сүйкімді сұлбасын болжалдауға мүмкіндік беретін. Көлеңкеге ТЫҒылу қаперіне де кірмей, шақырайған күн көзінде тұрған Жильберта Эмильге керемет сүйкімді көрінді. Күнге күйіп тотыққанымен бетінің қызыл шырайы сол күйінде сақталып қалған-ды, ал оңып әрі тозып кеткен көйлегі әдемі ажарын айқындай түсуге көмектесіп тұрғандай еді.

	Жиырма жастағы жігіт ой-қиялының өзіндік ерекшелігі бар: ғашығының киімі сәнді ме әлде жұпыны ма – оған мұның қажеті қанша! Эмильге осынау оңып кеткен көйлек шығыстың алуан түсті айшықты маталарынан да көркем боп көрінді; сөйткен соң күлімсіреген мадонналары мен мәз-шат әулиелеріне сондай көз жауын алатын киім кигізбеген Қайта өрлеу суретшілеріне іштей реніш білдірді.

	Жильбертадан көз аудара алмай, орнында сілейіп тұрып қалды, егер астындағы аты ауыздығын шайнап, аяғымен жер тарпып мазасызданып кетпегенде Буагильбо мырза өзін күтіп қалатынын естен шығарып та алар еді.

	Жотаның етегіне қарай құлдаған соқпақ жасыл желек арасымен жыланша ирелеңдейді; әйтсе-дағы жол тура тартылса ара қашықтық онша алыс болмас еді, сондықтан екі жас бір-бірін анық көріп тұрды.

	Жильберта өзінен көз айырмай қарап қалған жігіттің не істерін білмей дағдарып тұрғанын аңғарды; соны сезіп раушан бұталарына бой тасалай қойды, бірақ өзі бұтақтар арасынан сығалап, Эмильді біраз жерге дейін көзбен ұзатып салды.

	Ал, Жанилла басқа сүрлеумен қожайынның алдынан шыққан. Жильберта әкесінің дауысын естігенде ғана есін жиды. Өмірінде тұңғыш рет Жаниллаға әкесіне өзінен бұрынырақ баруға жол берді және Антуан мырзаның қолынан қоржыны мен таяғын өмірінде алғаш рет өзі барып алған жоқ.

	Буагильбоға бара жатқан жолда Эмиль жұмбақ мінезді иесі жасырынып жатқан жау қамалын қалай алудың жүздеген жоспарын жасап, одан жүздеген рет айнумен болды.

	Романтикалық ой-қиялға берілген ол қарсы алдынан биік сұр қабырғалары бой соза бастаған ежелгі мекен-жайдың беймәлім бір қуысынан Жильбертаның, демек, өзінің де тағдыр-талайы жайындағы құпия таңбалармен түсірілген жазуды оқитынына кәміл сенімді еді.

	Оқшау орналасқан, ауқымды, түнеріңкі, жабырқаңқы, қожайыны секілді томаға-тұйық бұл мекен-жай қандай өжет әуесқойлыққа да сыр аша қоймастай көрінетін. Алайда Эмильдің тілегін енді құштарлық қамшылай бастаған. Жильберта өтінішін орындауға міндеттенген ол жартылай солып қалған раушан гүлін ерніне тақап тұрып, қандай кедергіні болсын еңсеруге ептілігі де, жүректілігі де жететінін айтып өзіне-өзі серт берді.

	Ол Буагильбо мырзаны есіктің кіре берісінде жалғыз тұрған жерінен жолықтырды; әдеттегідей қолы бос, қашанғыдай сүлесоқ екен. Эмиль түстікке кешігіп қалғаны үшін апыл-ғұпыл кешірім сұрай бастады: бұл маңайды әлі жақсы білмейтіндіктен адасып кеттім, жолды іздеп тапқанымша екі сағаттай уақыт жоғалттым деп ақталды.

	Де Буагильбо мырза, Құдды Шатобреннің аты аталуынан қорыққандай, одан қай жолмен келгенін сұрап жатпады, әйтсе де сыпайылық қағидаларын қатаң сақтайтынына сайып, уақыттың қанша болғанын байқамағанын, шыдамсыздыққа салынбағанын айтып сендіріп бақты.

	Дегенмен маркиздің үздік-создық сөздерінде дегбірсіздік Дымы барын байқаған Эмиль егер уәдесін ұмытып келмей қалса жалғыздықтан жабыққан қарттың қатты күйінетінін түсінді.

	Түстік тамаша екен, қарт малай дастарқан басында қалтқысыз қызмет етіп жүрді. Басқа малайлар көзге шалына қоймады: олар жертөледе орналасқан асүйде болатын, шамасы, арнайы әмір берілмесе төбе көрсетпейтін секілді; қожайын қасында тек Мартен қарттың ғана болғанын қалайтын.

	Саңырау қарттың маркизге қызмет көрсетуге әбден дағдыланып алғаны сонша, анау оған бұйрық беріп жарытпайтын; қожайыны не қалап отырғанын бірден аңғармаса, қатесін жөндету үшін оған болмашы белгі берудің өзі жетіп жататын.

	Малайдың кереңдігі көп сөзге әуестігі жоқ қожайын үшін тіптен тәуір болған-ды; Буагильбо мырза, сондай-ақ көз жанары да әлсіреген, сондықтан бет-әлпетінен ештеңе байқай алмайтын адамның өзіне күтім жасайтынына да қуанатын болса керек; оны малай дегеннен гөрі автомат деген дұрыс болар еді, өйткені дімкәстігі салдарынан қарт малай жұртпен араласудан шеттеп қалған-ды, осы себепті мұндайға ынтасы да жойылған еді және оған деген қажеттілік те сезінбейтін.

	Екі қарттың бір-бірін мезі қылмай ұзақ жылдар бойы бірге тұрып келе жатқанын аңғару қиынға соқпайтын – олардың бойында өмірдің сыртқы нышандары тым жұтаң еді.

	Мартен баяу қимылдағанымен, тиянақты қызмет көрсетіп жүрді. Маркиз бен Эмиль дастарқан басында екі сағаттай болды. Жігіт қожайынның тамақтан жай тек ауыз тиіп қана қоятынын, онда да тек Қонақ алуан түрлі дәмді тағамның дәмін татсын деген мақсатты ғана көздеп отырғанын байқады.

	Шараптар керемет жақсы еді, Мартен қарт көз қуантарлық көп жылдық шаң басқан бөтелкенің мойнын абайлап иіп, бокалдарды баппен толтырып тұрды.

	Маркиз шараптан анда-санда бір ұрттап, кәртамыс малайына Эмильдің босап қалған бокалына иек сілтеп қоятын, алайда қатаң тәрбиеде өскен жігіт Буагильбо Мырзаның шарап коллекциясының сансыз көп үлгісінен бір-бір сімірем деп ақыл-есінен айырылып қалмауын қадағалап отырған.

	— Күнде осылай тамақтанасыз ба, маркиз? – деп сұрады Эмиль, екі адамға ғана арналған осыншама ас та төк мол дастарқанға таңырқанып.

	— Мен... мен білмеймін... – деп жауап қатты маркиз, — мен... мен бұл шаруаға араласпаймын. Мартен өзі реттеп жатады. Менің тамаққа тіптен зауқым жоқ, сондықтан не беріп жатқандарына көңіл аудармаймын. Сіздіңше дастарқан жақсы жасалған ба?

	— Айтары жоқ! Егер сізге жиі қонаққа келетіндей құрметке ие болсам, Мартеннен маған мұншалықты мол тағам әзірлемеуін өтінер едім, өйткені мешкейлікке салынып кетуім мүмкін ғой.

	– Онда тұрған не бар? Бұл да адамның рақат-қызығының бірі. Әрине, ондайдың көп болғанына не жетсін.

	— Бірақ рақат-қызықтың бұдан гөрі ізгілікті және көп шығын тілемейтін түрлері де бар ғой, – деп қарсылық білдірді Эмиль. — Ең зәру нәрсесінің өзіне зар адам қаншама, ынсапсыздықты күнделікті қажеттілікке айналдырғаным ұят болар еді.

	- Дұрыс айтасыз, – деді дағдысынша бір күрсініп алған Буагильбо мырза. — Мақұл! Келесі жолы сізге тағамды қарапайымдау етіп әзiрлесiн деп Мартенге айтып қояйын. Жас адамның тәбеті жақсы болады деп ойлаған ғой. Бірақ, меніңше, сіз тамақты бойыңыз өсіп болған адамдай ішетін секілдісіз. Нешедесіз?

	— Жиырма бірдемін. — Сізді одан гөрі ересектеу ме деп қалғам. — Бет-әлпетіме қарап па? — Жоға, ой-пікірлеріңізге қарап,

	— Осы сөзіңізді әкем естісе ғой және ескерсе ғой, – деп жауап қатты Эмиль жымия күліп. — Әлі күнге дейін мені сәби бала санайды.

	– Әкеңіз қандай адам өзі? – деп сұрады Буагильбо мырза. Бір қарағанда, мұны ерсілеу сұрақ деп ойлап қалуға болатынымен, маркиз Шынайы ынтызарлық білдіріп отырғандықтан ондай боп көрінген жоқ.

	— Әкем – сыйлағанына құштар болатын, реніш білдіргеніне құтым қашатын досым. Ал мінез-құлқына келсек – батыл, қатал және әділ – деп жауап қатты Эмиль.

	— Оны аса қабілетті, аса дәулетті және өз беделін арттыруға айрықша көңіл бөлетін адам деп естігем. Беделдің игі іске жұмсалғаны ғанибет нәрсе.

	— Беделді қалай тиімді пайдалануға болар еді, маркиз?

	— Ой, ол ұзақ әңгіме! Сірә, мұны өзіңіз де менен кем білмейтін шығарсыз, – деп жауап қатты маркиз күрсініп.

	Маркиздің көңілін жібітпек оймен Эмиль оның ішіне кіре сөйлеп отырған, қарт бұған еріксізден-еріксіз елтіңкіреп қалған; алайда арада бір минут өтпей-ақ Буагильбо мырза қайтадан үйреншікті қалпын тауып мелшиіп отырып қалды.

	«Мына мың жылдық мұздақты қайткенде де қирату керек, – деп ойлады Эмиль. — Бәлкім, бұл онша қиындыққа түсе қоймас. Батылы барып сондай әрекет жасайтын алғашқы адам мына менің өзім боп шығуым да ғажап емес!»

	Бұдан соң әкесінің атаққұмарлығынан өрістейтін қауіпқатерлер мен ой-пікір керіғалаңдығынан туындайтын, жанға ауыр тиетін өзара қақтығыстар жайын жасырып қалған Эмиль өз ұстанымдары мен бейімділіктері хақында құштарлана және қызулана сөйлеп кетті, тіпті адамзаттың болашақ бауырластығы турасындағы ойларымен де бөлісті.

	Маркиз өзін жарымес біреуге жоритынына кәміл сенімді еді, сондықтан бұл кісінің жұмбағын шешу үшін шамына тиіп, шабындыруға барын салып бақты.

	«Әлгі сөздерім мұның зығырданын қайнатып ашуын бұрқ еткізсе немесе жиіркеніш сезімін туғызса, қарсыласымның осал жағы мен мықты жағын ап-анық аңғарған болар едім!» деп ойлады Эмиль.

	Қалай екенін өзі де байқамаған ол Кардонне мырза өзіне қандай тактика қолданса маркизге де сондай тактика қолданДЫ: қартаң легитимист үшін, өзі ойлағандай, қасиетті саналатын нәрсенің барлығын – дворяндық билік пен ақша билігін, ірі жер иеленушілікті, жеке тұлғаның құдіреттілігі мен қалың бұқараның құлдықта болуын, иезуиттік католицизмді, «Құдай берген билік» дейтінді, қоғамдық құрылыстың негізіне айналып отырған әлеуметтік теңсіздік пен дүние-мүлік теңсіздігін, еркектің әйелге үстемдігін: неке шарты – әйелді сатып алуға және сатуға болатын нәрсе ретінде, ал қоғамдық мораль — жеке меншік ретінде қарайтындығын, ақыр соңында Інжіл қоғамдық құндылықтар қатарынан тықсырып шығара алмаған, шіркеу саясаты құрметтеп отырған мәжусилік салттарды қасақана ДЫмын қоймай тілдеп, талқанын шығарды.

	Де Буагильбо мырза әдеттегіден әлдеқайда зор ықыласпен Тыңдап отырды; көгілдір көзі бажырайып кетті — шараптың салдарынан емес, әрине, шарапты ол ішпеді десе де болады, сенер-сенбесін білмей таңырқағандықтан сөйткен: Эмиль баяндап берген адам құқы декларациясын тіл қатпай тыңдаған ол сілейіп отырып қалды.

	Бокалындағы жүз жылдық токай шарабының сәуле-ойынын қызықтап кеткен Эмиль басына құлағалы тұрған қар көшкінін болдырмауға бүткіл ділмарлығы мен жастық жігерінің әдеттегі албырттығы жетімсіздеу соғып жатса, шабыттана түсу үшін шараптың көмегіне сүйенуге ұйғарым жасады.

	Бірақ мұндай амалдың қажеті болмай қалды – әлде қатыңқырап кеткен қар мұздақтан ажырай алмады ма, әлде ықтиятпен тыңдап отырғандай көрінген Буагильбо мырза түк ештеңе естімеді ме, қалай болған күнде де, әйтеуір ол осынау ғасыр перзентінің өз ұғым-нанымын соншалықты батылдықпен паш еткен сөзін бөлген жоқ, жақ ашпай үнсіз отыра берді.

	— Не айтасыз бұған, маркиз? – деп сұрады қожайынның өзін төзімділікпен тыңдап шыққанына таңырқанған Эмиль. — Қолдайсыз ба бұл ойларымды, әлде тіпті сыни пікір айтуға да татымайды деп санайсыз ба?

	Де Буагильбо мырза ештеңе айтқан жоқ. Жауап қайтармақ боп ашыла түскен ернінен жұмбақ күрсініс қана шықты. Ол тек өз қолын Эмильдің қолына қойды, ал анау осынау тастай суық Дымқыл қолда бұл жолы әлденендей бір тіршілік нышаны барын сезді. Ақыры орнынан көтерілген маркиз:

	— Кофені паркте ішерміз, – деді. Сосын, минуттық үнсіздіктен кейін, құдды ойының жалғасын дауыстап айтып тұрғандай боп: — Пікіріңізге бүтіндей қосылам, — деп салды.

	— Рас айтасыз ба?! – деп дауыстап жіберді Эмиль. Сосын, батылданып, маркизді қолтығынан алды.

	— Әлбетте, – деді анау міз бақпастан. — «Маған бәрібір» дегенді айтқыңыз кеп тұр ма сонда?

	– Қайдан бәрібір болсын! – деп жауап қатты Буагильбо мырза, әдеттегісінен де ауырлау күрсініп.





XVII


	МҰЗ ЕРІДІ


	Осы күнге дейін Буагильбо паркін Эмиль тек қолдан отырғызылған бұталардың сыртынан немесе шарбақтың тор көзінен ғана тамашалап келген. Енді қазір әп-әдемі көрініс беріп әр жерден бір орын тепкен биік ағаштары бар осынау көз сүйсінер көрікті орын оны бұрынғыдан бетер таңғалдырып тұрған.

	Қандай қабілеті барын табиғат бұл арада барынша көрсетіп баққан-ды, бірақ оған адамның шебер қолы көмекке келген болатын. Адырлы беткейлер арасынан әдемі орындар көзге шалынатын; жартасты жарып шыққан суы мол бұлақ парктің өн бойымен алуан жылғаға бөлініп ағып жатыр еді, сондықтан көлеңкесі қалың бұтақтар аясынан жан сүйсінтер салқын леп есіп тұрған.

	Парк іргесіндегі жыраның табанын да, құлама жарын да жыныс боп өскен жасыл желек басып, қолдан отырғызылған бұта-шарбақпен астасып, тас қоршауды көзден тасалап тастағаны сонша, кең көсілген керемет әдемі орман пейзажын қай дөңге шығып тамашаласаң да, парк құдды сонау көкжиекке дейін созылып жатқандай әсер қалдыратын.

	— Жұмақ қой мынау! – деді Эмиль. – Нағыз ақын екеніңізді түсіну үшін осыған көз тастаудың өзі-ақ жетіп жатыр.

	— Мен секілді нағыз ақындар, яғни поэзияны жан-тәнімен ұнататын, бірақ сезімін бейнелеп бере алмайтын жарандар, дүниеде жетершілік, – деп құлаққағыс етті маркиз.

	— Поэзия тек ауызша айтылған немесе қағазға түсірілген сөздерден ғана көрініс таба ма? – деп қарсылық білдірді Эмиль. — Табиғаттың айтып жеткізгісіз ажарын бейнелеп берген суретшіні ақын емес деуге бола ма? Ендеше, өз туындыларында табиғатты үлгі ретінде ұлықтайтын, бірақ күллі сұлулығын түгел ашып көрсету мақсатында оны шырайландыра түсетін суретшілер ғажайып поэтикалық шығарманы өмірге келтірмей ме?

	– Сіздің сөзіңізге қарағанда – солай, – деді Буагильбо мырза селқос қана, алайда дауысынан ілтипат білдіретіні аңғарылатын.

	Эмиль маркиздің бұлайша енжарлық танытқанынан гөрі Қызу айтысқа түскенін қалап отырған: шабуылының сәтсіздікке ұшырағанын аңғарып та қалған.

	«Бұл кісінің тас-талқан боп ашуланып, шала бүлінуі үшін не істесем екен? – деп ойлады ол. – Мына қамалды алудың қиындығына тарихтан мәлім бірде-бір айтулы шайқас теңесе алмас!»

	Кофе оларға әдемі швейцарлық үйшікте берілді: оның таптұйнақтай көрінісі алғашқы минутта Эмильді қатты таңырқатқан; әйтсе де адамдар мен үй жануарларының жоқтығы бірден көзге ұратын, сондықтан келесі минутта-ақ осынау әсем баспанаға деген таңырқауыңыз су сепкендей басылып қалатын.

	Ал мұнда ештеңеден тапшылық сезілмейтін: мүк басқан, шырша отырғызылған жота да, тастан жасалған шағын тоғанға келіп құйып, сосын одан баяу ғана сылдырап ағып шығып жатқан ЖЫЛғаның мөлдір суы да, граниттің дәу кесектеріне қабыстыра тұрғызылған әшекейлі кенересі, шығыңқы жері әжептәуір жалпақ әдемі шатыры, немістік мәнердегі жиһазы, тіпті көк фаянс сервизі бар, шайырлы бөренеден қиылған үйшіктің өзі де көз тартатын. Мұнтаздай таза, тым-тырыс, кісі тұрмайтын бұл үйшік селолық лашықтан гөрі Швейцарлық ойыншыққа көбірек ұқсас еді.

	Беттері әжімденіп, әлпеттері солғын тартқан кәртамыс маркиз бен кəртамыс малай құдды ұқсастығын арттыра түсу үшін осында арнайы орналастырылған, сырлап қойған ағаш қуыршақтарды еске салатын.

	— Швейцарияда болып па едіңіз, маркиз? – деп сұрады Эмиль. — Мына үйшік сол елге деген ықыласыңыздың белгісі ме?

	– Бір жолы төрткүл дүниені түгел аралап шықпақшы боп жолға шыққам, бірақ ұзақ саяхат жасай алғам жоқ, – деп жауап қатты Буагильбо мырза. – Жолай Швейцарияға тап болдым; бұл ел маған қатты ұнады, бірақ әрмен қарай қозғалғам жоқ: бұдан артық жер жаннаты табылмас, босқа мехнат шегіп жүрермін, деп шештім.

	– Байқаймын, біздің өңірді басқа аймақтан артық көретін сияқтысыз. Мұнда біржола қоныс тептіңіз бе?

	– Әрине.

	— Мына жеріңізді, маркиз, нағыз мөлтек Швейцария деуге болады-ақ. Мұнда ой-қиялға қанат бітіретін айшықты көріністер кездесе қоймаса да, есесіне серуен онша шаршатпайды және әлдеқайда қауіпсіз.

	– Бұл қожалыққа қоныстануыма себеп болған басқа бір нәрсе еді.

	— Ол қандай себеп екенін сұрағанымды айыпқа бұйырмас па екенсіз?

	— Мұны білуге шынымен-ақ әуестеніп отырсыз ба?

	— Әуестеніп дейсіз бе? Егер әуесқойлықты жосықсыз жабысқақтық деп бағаласақ, ондай әуесқой емеспін, алайда мен басқа кісілердің тағдыры түгіл өз тағдырым өзіме жұмбақ боп табылатын, көпті көрген кей адамның өмір жолынан сабақ алуға Тырысатын жастамын ғой.

	– Неге «кей адамның» дейсіз? Не, мен басқаларға ұқсаспын ба?

	— Жоға, о не дегеніңіз, маркиз!

	— Мені таңғалдырып отырсыз, — деп тұжырды Буагильбо Мырза бұдан бірнеше минут бұрын: «Пікіріңізге бүтіндей қосылам» дегенді айтқандағыдай үнмен. Сосын: — Кофеге қант салыңыз, - деп қосып қойды.

	— Бірақ мені одан да қатты таңғалдыратыны, — деді шыны аяғына асығыс-үсігіс секер салып жатқан Эмиль, — саяқ тіршілігіңіз, тұнжырап жүретініңіз, тіпті артық айтсам кешірерсіз, жабығыңқы ойға шоматыныңыз мен секілді шикі жасты қалай қайран қалдыратынына мүлдем көңіл аудармайтындығыңыз.

	— Шынымен-ақ шошисыз ба менен? – деп сұрады де Буагильбо мырза ауыр күрсініп.

	— Шошығанда қандай, маркиз, оны жасырып неғылам. Бірақ ақ көңілділікпен айта салған бұл сөзімді теріс түсініп қалмауыңызды өтінем, өйткені бұған мүлдем керісінше сезім – өзіңізге деген ыстық ықылас сезімі – үрейімді қолма-қол сейілтіп жібереді.

	— Таңғаларлық, — деді маркиз, — Шынымен таңғаларлық нәрсе! Себебін түсіндіріңізші, рақмет жауғыр.

	— Себебі мынадай. Менің тұстастарым өз болашағының мән-жайын кемел жастағылардың қазіргі тірлігіне немесе егде жастағылардың өткен өміріне қарап бағамдайды, сондықтан кәрлі әлпеттен қасірет-қайғы мен өмірге деген әлденендей бір жұмбақ, бірақ шектен тыс жеркеніштің табын көргенде бойымызды шынымен үрей билейді.

	— Сол себепті де түрім сұрықсыз көрінеді екен ғой сізге. Шындықты айтыңыз. Бұл турасында бірінші боп құлаққағыс етіп тұрған жоқсыз және солай дейтініңізді де білгем.

	— «Cұрықсыз» дегеніңіз жай сөз. Торыққан түріңіз мені Әлденендей бір гипноздық дәрменсіздікке ұшыратып, сілейтіп тастайды, сонымен қатар түсініксіз түрде өзіне тартады да тұрады.

	– Түсініксіз түрде деймісіз? Әлбетте, түсініксіз болуға тиіс. Алайда, осы сөзіме сеніңіз, өз басыңызға тән ерекшеліктер маған жақын да жуықтамайды. Өзіңізді алғаш көргенде жас кезімде кездестірген адамдарыма мүлдем ұқсамайтыныңызға қайран қалғам.

	— Нәтижесінде жағымсыз әсер қалдырдым ба, маркиз?

	— Мүлдем керісінше, – деп жауап қатты Буагильбо мырза сөзінің шынайы мәнін аңғаруға мүмкіндік бермейтін самарқау сарынмен. – Мартен, – деп қосып қойды сосын маркиз не айтқанын естімек үшін екі бүктетіліп тұрған қарт малайына, — үстелді жинастыруыңа болады. Жұмысшылар әлі паркте ме?

	— Жоқ, маркиз, ешкім жоқ. – Онда кете бер. Шарбақ есігін құлыптауды ұмытпа.

	Аумағы ат шаптырым паркте Эмиль мен Буагильбо мырза екеуі оңаша қалды. Жігітті қолтықтап алған маркиз оны швейцарлық үйшіктен жоғарылау тұрған жартас маңайындағы жанға керемет жайлы бір орынға бастап келді.

	Күн қоналқаға беттеген, жотаның жайпақ беткейіне түскен теректер көлеңкесі шұғыла тілімдеген шымылдыққа ұқсайтын. Күлгін түсті көкжиек қарауытып кеткен жасыл желек мұхитының төбесінен төнген, алуан түспен құбылып тұрған аспанмен астасып бара жатқан; селодағы жұмыстың абыр-дабыры саябыр тапқан қазіргі шақта ағыстың бір тынбайтын шуылы мен орман кептерінің қамығыңқы гүркілі анық естіліп тұр еді.

	Кеш шынымен-ақ керемет-тұғын, Шатобрен жоталарына қадала қарап қалған жас Кардонне тәтті қиялға беріліп кеткен-ді.

	Шабуылды қайта бастар алдында азды-кем ес жинап алмақшы болған, алайда қарсыласы үнсіздікті бірінші боп бұзып, өзі шабуылға шықты.

	— Кардонне мырза, – деді маркиз, — ішіңізді пыстырып, зеріктіріп жіберетініме қарамастан «өзіңізге тартасыз да тұрасыз» дегенді жай сыпайыгершілік үшін немесе әзіл-қалжың үшін айтпаған болсаңыз, онда мұның белгілі бір себебі бар екенін ескертіп қояйын: екеуіміз де біртекті көзқарас иесіміз, екеуіміз де коммунистік теорияны ұстанамыз!

	— Апырай, солай ма еді?! – деп саңқ етті мына жаңалықтан дегбірін жоғалтып алған Эмиль: мұны өңі емес, түсі екен деп қалған-ды. — Мені кішіпейілдіктен немесе әншейін ермек үшін тыңдаған екен деп ойлағам сізді. Апырай, шынымен-ақ маған осындай бақыт бұйырғаны ма, арман-ойларым сіздің тарапыңыздан қолдау табатын болғаны ма?

	– Бұған таңғалатын не бар? – деп байсалды кейіпте қарсылық білдірді маркиз. — Ақиқат күнделікті күйбең тіршілік кезінде де, оңашада да ашыла бермей ме? Осыншама ұзақ ғұмыр кешкенде жақсылықты жамандықтан, шындықты өтіріктен ажырата алмайтындай маған не бопты? Сіз мені сарабдал әрі алабөтен салқын адамға балайсыз. Бәлкім, шынында да сондай Шығармын; менің жасымда өзіңнен өзің жерiп бітетінің сонша, жан дүниеңе үңілу жөнінде бас қатырғың да келмейді. Алайда қара басымыздан басқа да назар аударуымызға әбден лайықты және өмір ауыртпалықтарынан алаңдататын баршаға ортақ жайлар баршылық қой.

	Бала жастан құлағыма құйылған қағидалар мен нанымсенімдерді ұзақ уақыт бойы ұстанып келдім: жаратылысымнан бойкүйез болғандықтан бұларға сын көзбен қарауға құлқым соқпады; оған қоса, жан тыныштығын сақтауға деген құштарлық ондай ойды маңайлата қоймады. Дей тұрғанмен, кәрілік қарақан басымның қамын күйттеуден, өкініш пен дәмегейліктен Құлан таза арылтқаннан кейін адамдар жалпы қалай тіршілік етіп жүргенін білуге деген, демек, адамзат баласы тұтынып жүрген діни заңдарды жете түсінуге деген қажеттілікті сезіндім.

	Сен-симондық ілімді насихаттайтын бірнеше кітапша кездейсоқ түрде қолыма ілікті; оларды оқыпшықтым – жай еріккеннен оқығам, өзім шығармаларын зерттеп, көзқарастарын қуаттап жүрген Жан-Жак Руссо мен Вольтерден де батылырақ біреу шығады деп ойламағам. Жаңа мектептің принциптері жайында көбірек білгім кеп, Фурье еңбектерін зерделеуге кірістім. Бұл тұжырымдардың барлығын да қабылдадым, қарама-қайшылықтары қандай екенін бағамдап жатпадым, әйтсе де сынап-мінеу жағына келгенде мүлтіксіз, ал жасампаздық принциптері жағына келгенде бұлыңғыр, бір қайнауы ішіндегі теориялардың тепкіні ескі дүниені қалай күйретіп жатқанын көріп көңілімді мұң басты.

	Бес-алты жыл бұрын әлеуметтік төңкеріс принциптерін риясыз таза көңілмен және рухани қанағаттанғандық сезіммен қабылдадым.

	Әу баста коммунизмнің қарсыластарына сенгем, оны орнатуға деген талпыныстар маған жантүршігерлік нәрсе боп көрінген. Түрлі бағыттағы газеттер мен басылымдарды оқып, идеялар лабиринтін шаршап-шалдығып ұзақ шарладым, әйткенмен ұнжырғам түскен жоқ.

	Біртіндеп коммунизм болжамдары өзін тұмшалаған бұлыңғыр тұманнан арылДЫ. Тəуір кітаптар ой-пікіріме сара жол салып берді. Менде адамзат баласы ақыл-ойының тарихын зерттепбілуге деген іңкәрлік пайда болды.

	Арнайы іріктелген, бағзыда жарық көрген маңызды құжаттар мен айтулы еңбектерден тұратын тәуір кітапхана жасақтадым.

	Әкем кітап оқығанды ұнататын, мен болсам мұндай іспен айналысуды көпке дейін жек көріп жүрдім, қартайған кезде кітаптар қандай керемет көңіл қуанышыма айналатыны қаперіме кіріп те шықпады. Зерттеуге ешқандай тәлімгерсіз, жалғыз өзім кірістім.

	Бүтіндей дерлік ұмытылып қалған ежелгі тілдерді қайтадан үйреніп, діни және философиялық ілімдер тарихымен тұңғыш рет түпнұсқадан таныстым, сөйтіп ақыры ұлы адамдардың көпшілігін: әулиелерді, пайғамбарларды, азапқа басын байлағандарды, дінбұзарларды, дінді жан сала жақтаушы оқымыстыларды, жаңашылдарды, суретшілерді, барлық заманда және барлық елде ғұмыр кешкен реформашыларды, төңкерістің ұлы қайраткерлерін және діни ілімнің негізін қалаушыларды жақындастыратын нәрсенің сыры ашылды. Өздерінің тынымсыз ізденістерінде, тіпті көзге ұрып тұрған қайшылықтарына да қарамастан, олар атар таңдай анық мәңгілік ақиқатты, атап айтқанда: құқық теңдігін мойындауға шақырған болатын; бұдан, әлбетте, әжетке жаратылар игіліктер теңдігінің қажеттілігі туындамай қоймайтыны тағы белгілі.

	Сол кезден бері мені таңғалдырып келе жатқан нәрсе біреу ғана: байлық молайып, жаңалықтар ашылып, қарқынды қарекет жасалып жатқан, ағарту ісі алға басып, сөз бостандығы орнаған біздің заманда түбегейлі өзгеріске бастайтын құбылыстар мен идеялар заңдылықтарына қатысты жайлардан дүниенің әлі күнге дейін қалайша бейхабар болып отырғаны; мемлекет пен шіркеу қорғап-қолдап жүрген жалған ғалымдар мен теолог дейтіндердің жер қайысқан қалың нөпірі арасынан мына мен қолға алған қарапайым жұмысты – барлық күмән-күдігімді сейілтіп берген жұмысты – атқаруға өмірін арнауға ынталы бірде-бір адамның шықпағаны. Сондай-ақ, күйзелу мен күйреу жолымен тартып бара жатқан ескі дүние өзін жұтып алуға дайын тұрған жалмауыздан өшпенділік пен озбырлық арқылы жан сақтамаққа үміттеніп жатқан бүгінгі заманда, қарсы алдарынан болашақтың жаңа заңдары қол бұлғап тұрған адамдардың жәбірлеу мен қорлауды елең Қылмай, басын тік көтеріп ұстаған қалпы өздерінің коммунистік, тек қана коммунистік теориялардың қолдаушысы екенін паш етерлік парасат-пайымға әліге дейін ие болмай жүргеніне де таңырқандым.

	Бері қараңыз, Кардонне мырза, армандар мен утопиялар жайында аса бір ділмарлықпен және шабыттана сөйлегеніңіз соншалық, осынау түсініктерді тілге тиек етуге деген әуестігіңізге кешіріммен қарауға бармын, өйткені сіздің жасыңызда ақиқат адамның жігерін тасытады және идеалға айналады, осы себепті оған қиындықтарды жеңе отырып қол жеткізу қуанышына ие болу үшін оны әжептәуір қашықтыққа және белгілі бір биіктікке орнатып қояды. Ал мені ақиқат дәп сіздей толғандырмайды: сіз үшін ол әлденендей бір жаңа, батыл және романтикалық нәрсе, ал мен үшін талассыз, анық және шүбәсіз.

	Мен бұл ақиқатты оны тереңірек зерттеу нәтижесінде таптым және сенімім де сіздікінен гөрі дәйектілеу. Сіз қызбалау Шығарсыз, әйткенмен доктринаның абыройын төгуден басқаға жарамайтын албырттығыңызды азды-кем бәсеңдетуге мәжбүр болсам, оны айыпқа бұйырмассыз.

	Ондайдан аулақ болыңыз. Туа-бiттi қабілет-дарыныңыздың арқасында тіпті дұшпандарыңыздың да көңілін өзіңізге аударып ала аласыз және ешқашан күлкілі көрінбейсіз. Алайда ардақ тұтуға лайық ақиқатты көрінген біреуге апыл-ғұпыл ақтарып салудан сақтаныңыз: қарыспалығы салдарынан қарсы шығатын және аянып қалмай қорғанатын қисық-қыңырлар қашан да табылады.

	Ас та төк мол дастарқанның басында отырып алып уағыз айтатын жас священник туралы қандай ойда қалар едіңіз? Ол әулиелік пен қасиетті мәтіндердің абыройын төгіп отыр дер едіңіз. Коммунизм ақиқаты да өзіне Інжіл ақиқаты сияқты құрмет көрсетілуін талап етеді, өйткені, ақырлап келгенде, екі ақиқаттың да түбі – бір ақиқат боп табылады. Ендеше, саяси пікірталас кезінде оны тым жайдақтап жібермеуіміз керек. Егер жаратылысыңыздан албырт болсаңыз, ақиқатты уағыздамас бұрын өзіңізді ұстауға үйреніңіз. Егер мен сияқты бойкүйез болсаңыз, онда адамдарға деген сеніміңіз арта түскенін, ойыңызды еш қысылып-қымтырылмай еркін жеткізе алатыныңызды, – бұл осынау аса маңызды тақырып жайында басқаларға ағыңыздан жарылып әңгімелеуіңізге мүмкіндік береді, – сезінгенше тұра тұрыңыз. Әңгіме мынада ғой, Кардонне мырза: мұны жұрттың есалаңдық, бос қиял, дәйексіз желбуаздық немесе мистикалық сандырақ деп атауына жол бермеу қажет. Өйткені мұндайды айтушылар аз болған жоқ және бұған жалған оқымыстылардың қосқан үлесі де аз емес.

	Көзіміз жетіп тұрғандай, сен-симондықтардың да шамадан тыс елірушілік пен беталды арман-қиялға берілушілік кезеңі болғаны рас; сөйте тұрғанымен, сен-симонизмдегі өмірлік мәні бар нәрселер сақталып қалды.

	Фурье адасушылықтары ілімінің ақылға қонымды жақтарының сыннан сүрінбей өтуіне бөгет бола алмады. Салтанат құрған ақиқат оған қандай призмадан назар салғанға да, оны қандай пошымда көлденең тартқанға да қарамастан жолын жалғай береді. Алайда парасат-пайым үстемдік құрып тұрған заманымызда көзсіз көптірмеге ерік бермеген жөн.

	Осы сөзіммен келісетін шығарсыз? Бұл саланың логика игілігіне айналатын, логика әдістерімен уағыздалатын кезі келген жоқ па? Ақыл-ой арқылы табылған ақиқатты іске асыру орындалмайтын арман деп айтып көрсін! Адамдардың басым көпшілігі әліге дейін жаңылудан арыла алмай, жалған ілімді тұтынып жүр, — соған қарап көзі барлардың соқырлар соңынан еріп құрдымға құлауы керек пе?

	Маған қылмысты заңдар мен теріс түсініктерге бойсұну қажеттігін дәлелдеп берсін; мені бұған күшпен көндіруге болады, бірақ ақыл-ойымның мұндай зиянкестікке бұрынғыдан да бекем сенімділікпен бас көтеретіні анық.

	Иисус Христос адасып па еді? Оның айтып кеткен ақиқаты адам баласының ұстанымдарында әлі күнге дейін жеміс бере алмай, міне, он сегіз ғасыр бойы баяу пісіп-жетіліп келеді. Ендеше қазір, оның идеалдары көпшілігімізге айдан анық боп тұрған шақта, жүз жылдан кейін жұрттың бәрі танып, мойындайтын ақиқатты қазір танып, мойындап отырғанымыз үшін неліктен бізді есалаң деп айыптайды?

	Өзіңіз асқақ арман деп атаған нәрсеге сенімділігіңізді ақырына дейін сақтау үшін ақын да, көріпкел де болудың қажеті жоқтығына келісерсіз. Иә, ақиқат асқақ, оны таба білетін адамдар да асқақ. Алайда оны тапқан, оны ұлы игілік ретінде қабылдаған адам менмендікке салынбау керек, себебі оған қол жеткізгенімен оны ізгі мұратқа жаратпаған жанның ақымақтан немесе есуастан айырмасы жоқ.

	Де Буагильбо мырза кібіртіктеместен көсіле сөйледі және әлі де талай уақыт бойы сөйлердей шамасы бары байқалды, аң-таң боп абдырап қалған Эмиль тіл қатпай тыңдай берді.

	Өз «сенімім» және «идеалдарым» деп атап жүрген көзқарасы маркиз жан-дүниесінің осынау тоң боп жатқан топырағында шешек атып тұрады дегенге жас Кардонне ешқашан сенбеген болар еді: осы себепті мұндай жақтас аталмыш идеалдарымнан айнытып жібермес пе екен деген күдік те қас қағым сәтке оралмай қалмады. Әйтсе-дағы, бірсарындылықпен айтылған сөзінің сылбырлығына, бет-әлпетінің міз бақпаған қалпына қарамастан Буагильбо мырза оған айрықша әсер етті.

	Осынау басалқалы адам оған әділеттіктің көзі тірі өкіліндей, мәңгіліктің шетсіз-шексіз кеңістігінде өз үкімін айтып тұрған тағдыр дауысындай боп көрінді.

	Керемет әдемі парктің жанға жайлы тыныштығы, батар күннің шапағы өшіп, көк зеңгір шексіз кеңістікке қарай биіктеп бара жатқандай әсер қалдыратын аспанның ештеңемен салыстыруға келмейтін мөлдір тазалығы, қалың жапырақты ағаштар аясына қордалана бастаған қараңғылық, маркиздің бірсарынды, бірқалыпты дауысымен үндесіп жатқан жылғаның жайбарақат сылдыры – осының бәрі Эмильді төтенше тебірентіп жіберді: бұл құдды қасиетті емен тоғайының қараңғы қуысында сәуегейдің көріпкелдік болжамына ден қойып тұрған жаңада шоқындырылған жанның бойын билеген үрейді еске салатын.

	— Де Буагильбо мырза, айтқан ақылыңызға құлақ қоюға әзірмін және өз ұстанымыңыз жайындағы ой-пікіріңізді білу үшін айлакерлік жасағаныма кешірім өтінем, — деді маркиздің әлгі айтқандарынан айрықша толқып отырған Эмиль. — Сізді мұндай сенімді қолдайды деген ой қаперіме кіріп те шықпаған, мені өзіңізбен жуықтасуға құрмет тұтудан гөрі әуесқойлық көбірек итермелеген еді. Сөйте тұрғанымен, біліп қойыңыз, егер сенім көрсетуге лайық санасаңыз, ендігі жерде сізге өз ұлыңыздай адал болмақпын.

	— Менде бала болған жоқ, – деді маркиз. Соны айтып Эмильді қолынан алды; бойына қан жүгіргендей, терісі жұқарып, тырысып қалған қолы аяқ астынан жылынып кеткендей көрінді. – Бәлкім, бұған лайық емес шығармын. Бәлкім, оларға теріс тәрбие берген болар ма едім. Қайткен күнде де, өзіме мұндай қуаныш бұйырмағанына өкінішім өлшеусіз. Артымда жұрнағым да қалмай өлетініме қазір көндігіп те қалдым; бірақ егер біреу-міреу маған, тіпті мардымсыз болса да, ықылас білдірсе, оны ырзашылықпен қабыл алар ем. Мен жұртқа көп сене бермеймін. Жалғыздық адамды күдікшіл етеді. Бірақ өзіңіз үшін бұл мінезімді өзгертуге тырысармын, кемшіліктерім, соның ішінде әсіресе көпшіліктің үрейін алатын томаға-тұйықтығым, сізді де үрейлендірмеуіне қам жасармын.

	– Бұл «көпшілік» сізді мүлдем білмейді ғой, – деді Эмиль келіспей. — Олар сізді басқа адам деп ойлайды: бағзыдағы артықшылықтарының елесінен арылғысы келмейтін тәкаппар, қисық-қыңыр біреуге балайды. Шамасы, айналаңыздағылар ішкі өміріңізден бейхабар болуы үшін барыңызды салғансыз-ау деймін.

	— Кімге барып, не айтуым керек еді сонда? Өзім жайында не ойлайтындарында шаруам қанша? Өйткені өмірімді өткізіп жүрген ортада менің құп көрген қағидаларым өзіме таңып жүрген нәрселерден де бетер күлкілі көрінер еді. Кәміл сенген ісіме басы-бүтін беріліп, өзімді соның қолдаушысымын деп ашықтан-ашық жариялауым арқылы оған әлденендей пайда келтіре алсам, ешқандай келеке-мазақ маған кедергі болмас еді. Алайда мен секілді жұрт онша жаратпайтын адамның аузынан шыққан әлгіндей сөздің ақиқаттың салтанат құруына пайдасынан гөрі зияны көбірек тиер еді. Өтірік айту қолымнан келмейді, егер біреу-міреу менен өз ұстанымым туралы, — бұған соңғы жылдары ақи-тақи тоқтағам, — сұрастырса оған да, бәлкім, сізге айтқандарымды қайталар ма едім. Дей тұрғанмен, жалғыздық шеңбері шамадан тыс тарылып барады және бұған біреуді кінәлаудан аулақпын. Жұрт жылы шырай білдіргенді ұнатады, ал бұл қолымнан келмейді; Жаратқан Иеміз мені көп қасиеттен жұрдай қылды, оның орнын көлгірлікпен толтыра алмайсың.

	Эмиль оған риясыз көңілден шыққан сөзбен жауап қайтарды: қарттың жүрегіне шемен боп қатқан шерді жұмсартқысы келген-ді.

	— Қазіргі жай-күйіме өкпе-ренішім жоқ, – деді маркиз оған жабырқау кейіпте жымиып қойып. – Төрімнен көрім жақын екенін білем, әлі онша қартая қоймасам да, алып бара жатқан ауруым болмаса да, өмірдің өзімнен жайменен жылыстап бара жатқанын, қанымның күн өткен сайын мұздап бара жатқанын сезіп жүрмін. Өмірден ешқандай қызық көрмедім деп қынжылуыма да болар еді, бірақ өмір артта қалған шақта ондай өкініштен не пайда?

	Шаттану мен қамығу, ширығу мен енжарлық – бәрі де көрген түстей ғайып болды.

	– Әйтсе де ізін қалдырды ғой! — деді Эмиль келісіңкіремей. — Естеліктің өзі ұмытылғанымен, бастан кешкеніміздің бәрі – қуаныш та, қайғы да – ләззатын немесе заһарын қалдырады, ал соның қайсысы жүрегімізде орын тепкеніне қарай ол не тыншу табады, не мəңгіге жараланады. Намысқойлығыңыз жылапсықтауға жол бермегенімен, өрмінезділігіңіз сезімдеріңізді сыртқа шығармауға мәжбүр еткенімен бір кезде қатты қасірет шеккеніңізді көріп тұрмын, сондықтан сізді бұрынғыдан да бетер құрмет тұтам, бұрынғыдан да бетер сыйлаймын.

	— Мен бақытсыздық деп аталатын нәрседен гөрі бақыттың аздығынан қасірет шектім. Менменшіл мінезім жақынжуықтарымнан жанашырлық іздеттірмеді. Мен достық іздегем жоқ – ол мені өзі іздеп табуға тиіс болатын.

	— Ондай жағдайда оны қабыл алар ма едіңіз?

	— Енді ше, – деді Буагильбо мырза сол бұрынғыша салқын ғана; бірақ ауыр күрсінісі Эмильді толқытып жіберді.

	— Ал қазір оған кеш пе? – деп сұрады жас жігіт қартқа шын жүректен аяныш білдіріп.

	— Қазір... оған үміт етер болсам немесе күтер болсам... – деп жауап қатты маркиз. – Бірақ кім ұсынады маған ондай достықты?

	— Мысалға, бүгін әңгімеңізді тыңдаған және өзіңізді жақсы түсінген мына мен ұсынсам? Сірә, сізді көптен ешкім тыңдамаған тәрізді, мен бірінші болған сияқтымын.

	- Расында да солай!

	— Ал, не айтасыз? Жастығым үшін жек көргеніңіз бе мені? Шынайы сезімге қабілетсіз санағаныңыз ба? Бозбаламен достассам жасарып кетем деп қорқасыз ба?

	— Егер өзіңізді қартайтып жіберсем қайтесіз, Эмиль?

	— Мейлі. Сізді бұрынғы қалпыңызға қайта оралтуға тырыспақпын, сондықтан бұл текетірес екеуіміз үшін де тиімді болмақ. Менің ақыл-парасат жағынан пайда табарым анық, ал сіз бұйығы тіршілігіңізден азды-көпті жұбаныш табуыңыз мүмкін. Рас айтам, Буагильбо мырза, менің жасымдағылар көлгірлік жасай алмайды, достығымды өзіңізді құрмет тұта отырып ұсынуымның себебі – бұдан туындайтын міндеттерді орындауға шамам жететіндігіне, мұның игілікті әсерін бағалай алатындығыма кәміл сенімдімін.

	Де Буагильбо мырза қайтадан Эмильдің қолын алып, оны үнсіз құшырлана қысты.

	Зеңгір көкте жарқыраған айдың сүттей жарығында жігіт қарттың әжімді бетімен төмен сорғалап, қырау шалған жақ сақалына барып жасырынған жас тамшысын байқап қалды.

	Эмиль жеңіске жетті! Оның қуанышында шек жоқ-ты.

	Бүгінгі жастар қарттыққа қорсына қарайды, ал біздің кейіпкеріміз, керісінше, қапалы болғанымен, аса бір қадірменді қарттың қитабандығы мен сенбестігін жеңе білгенін заңды түрде мақтан көрген еді.

	Жұрттың бәрі теріс айналған осынау ақсақалға жұбаныш бола алатынына, маңындағылар тарапынан жасалған әділетсіздіктің немесе ұмыт қалдырушылықтың өтемі бола алатынына жігіт іштей ризашылық білдірді.

	Эмиль маркизді қолтығынан алған күйі парктің ішінде ұзақ қыдырыстады; қартқа сұрақты жаңбырдай жаудырумен болды, оның ақпейілдігі мен ақжүректігі қартқа қатты ұнады.

	Мысалға, осынша мол дәулет иесі, басы бос адам бола тұра Буагильбо мырзаның неліктен өз идеяларын іске асыруға талаптанбағаны, не себепті өндірістік жұмыскерлер қауымдастығын құрмағаны Эмильді таңғалдырған болатын.

	— Бұл қолымнан келмейтін шаруа, — деп қарсылық білдірді қарт. — Парасат-пайымым бойынша да, мінез-құлқым бойынша да қарекет етуге құлықсызбын: бойымды ерен жалқаулық жайлап алған, әлі күнге дейін өмірде бірде-бір адамға ықпал етіп көргем жоқ. Ал қазір бұл іске бұрынғыдан да бетер қабілетсізбін, оның үстіне мұндай қауымдастықты құрудың, – бүгінгі күні бұл барынша қарапайым және жүзеге асыру оңай нәрсе боп қалды ғой, — жоспарын жасауға тиіс болар едім, сонымен қабат діни және адамгершілік қағидаларды жасақтау, идеяларыңды уағыздап, басқаларды соған иландыру қажет болар еді.

	Жүректерді жаулап алу үшін сезім керек екенін білем, бірақ бұл мен қолданатын қару емес. Жұрттың алдында ағымнан жарылып ақтарыла алмаймын; жасым ұлғайғандықтан сөзімнің өтімді бола қоюы да неғайбыл.

	Одан соң, меніңше, оның уақыты әлі келген жоқ. Келіспейтініңізді көріп тұрмын. Несі бар! Сеніміңізден айнытқым келмейді. Сіз қиын бастамаларды қолға алу үшін жаратылған жансыз, қарекетке кірісер қолайлы сәт туғай-дағы сізге!

	Өзіме келсем, бұдан алыстау болашаққа жоспар жасап жүрмін... Мен өлген соң... Бәлкім, әйтеуір бір айтармын сізге... Мына керемет әдемі баққа қараңызшы... мұны тектен-тек орнатқан жоқпын. Әуелі сізді жақсырақ танысам деймін, сонда бәрін түсіндірем... Ренжіп қалған жоқсыз ба маған?

	— Ешқандай реніш жоқ, осынау жер бетіндегі жұмаққа деген Ықыласыңыз байшыкештің әншейін аусарлығы еместігіне кәміл сенімдімін.

	– Дей тұрғанмен, бәрі осыдан басталды... Үйден әбден жиреніп кеттім. Жалқаулық пен жеккөрушілікке мызғымас тәртіптен артық себепкер табыла қоймас, ал үйдің қалай тап-тұйнақтай боп тұрғанын өзіңіз де көрдіңіз ғой. Бірақ онда мен үшін қымбат саналатын ешнәрсе жоқ және, жасырмай айтайын, ол үйде түнемегеніме он бес жылдай болды. Нағыз меке-тұрағым – бүгін екеуіміз кофе ішкен швейцариялық үйшік. Онда жатын бөлмем мен жұмыс кабинетім бар, оған сізді шақырғам жоқ: сол үйшік тұрғызылғаннан бері оған әлі бірде-бір жан баласы бас сұққан емес, тіпті Мартен де. Байқаңыз, бұл жайында біреуге бірдеңе айтып қойып жүрмеңіз, әйтпесе әуестік білдірушілер сорымды қайнатады. Онсыз да олар жексенбі күндері паркке қаптап кетеді.

	Айнала-маңайдан жиналған сандалбайлар аллеяларды кезіп түн ортасына дейін тентіреп жүреді. Тек түннің бір уағында, қақпаны жапқан кезде ғана тарайды, сонда ғана мекен-жайыма қайтып орала алам. Дүйсенбі күндері кештеу тұрам, оған дейін жұмысшылар жексенбілік жорықтың ізін түгел өшіріп үлгереді. Бұл шаруаны Мартен қадағалайды.

	Мені кісікиік біреу екен деп қалмаңыз. Рас, ондай ойға жетелейтін нәрсе де табылуы ықтимал. Одан да мынадай қарамақайшылықтың себебін түсінуге тырысыңыз: сіздің алдыңызда қоғамда өмір сүруге құштар, бірақ ішкі түйсігі өзі тектестерден ат-тонын ала қашуға мәжбүр ететін адам тұр.

	Мен жалғыздықта тіршілік ететін тәкаппарлар буынына жатам, бірақ олар үшін бұл кемшілік болса, мен үшін – құзыр... Мұның себебі бар... Алайда бұл жайында терең ойға батпағанды жөн көрем – Тым-тым ауыр естеліктер бас көтереді.

	Буагильбо мырзаның барлық құпиясын, не болғанда да, әйтеуір, Шатобрен үйелменіне қатысы бар жайлардың бәрін біртіндеп біліп алуға ант бергенімен, бұл тақырыпта әңгіме қозғауға Эмильдің батылы жетпеді. Алғашқы күн үшін осы жетістігім де жетер, маркиздің сеніміне толық кіру үшін әуелі оның құрметіне, егер мүмкін боп жатса, ыстық ықыласына ие болу керек, деп шешті ол.

	Жас жігіт әзірше кітапханаға кіруге ділгерлік білдірді, маркиз оның есігін бұған келесі жолыққанда ашуға уәде берді.

	Алайда жүздесу күні белгіленген жоқ. Бәлкім, Буагильбо мырза қайтадан күдікшілдікке салынып, Эмильдің өз бастамасымен қашан жүз көрсетерін байқағысы келген шығар.





XVIII


	ДАУЫЛ


	Сол кезден бастап Эмильді ата-анасының үйінде тұрмады десе де болады. Рас, онда қонып шығатын және күн сайын бірнеше сағат уақытын сонда өткізетін, бірақ бұл кезде де ойы – Буагильбо, жүрегі – Шатобрен жақта болатын. Егер Шатобрен көршілік етпесе, ол, бәлкім, маркизге соншалықты жиі барып тұрмас та еді. Ал Антуан Мырзаға алғаш кіріп-шығуы оның қамал-сарайына тағы да тағы сапар шегерлік желеу тауып берген.

	Әу баста бұған Жильбертаға жеткізіп тұрған кітаптары сылтау болған; маркиз жігітке кітапханасынан қанша керек болса сонша кітап алуға рұқсат еткенімен, анау қызбен жиірек жүздесу үшін оған кітаптарды бір-бірлеп әкеп жүр еді.

	Жильбертаның кітап оқуға неліктен сонша ынтыға қалғанына Жанилла да, Антуан мырза да көңіл аударған жоқ, бұлардың неғылған кітап екенін де қадағаламады, өйткені кемпір сауатсыз болатын, ал сұңғылалық Антуан мырзаға тән ізгі қасиеттер қатарына жатпайтын. Алайда Жильберта ПИҒЫЛ-ниетінің таза болуына тіпті жебеуші-періштенің өзі де Эмильден артық қамқорлық жасай алмайтын.

	Ол Жильбертаға айрықша құрметпен қарайтын; қыз ойниетінің кіршіксіз тазалығы ол үшін асыл қазына боп табылатын, мұны тіпті қыздың туған әкесінен де бетер қоритын, өйткені анау, Жанилланың сөзімен айтқанда, «ақылы кейін кіретін» адам еді. Жильберта кездейсоқ ұшырасып қалған қолайсыз сөзден Қызарып кетер деп қауіптенген Эмиль кітаптарды, – мейлі ол роман немесе өлеңдер жинағы болсын, тарих немесе мораль жөніндегі кітап болсын, — алдын ала мұқият парақтап шығатын.

	Ойында дәнеңе жоқ Жильберта Эмильден тағылымды тағдырға арналған кітап әкеп беруін өтінгенде, оның кейбір күмәнді жайжапсары қыз бетінің отын шығаруы мүмкін деп ойлаған жігіт маркиз кітапханасынан ондай кітаптың таптырмай жатқанын айтып жауап беретін.

	Жильбертаның ғашығы жасаған қамқорлықты туған анасы да жасай алмас еді. Антуан Мырза мен қызы, екеуі де беймарал, бейқам жан болғандықтан жас жүректі дал қылуға бағытталған әрекетті екеуі де байқамас еді, сондықтан Эмиль осынау аңғал жандардың сенімін ақтауды өзінің қасиетті борышы деп білді.

	Кейінгі кездері Жанилла ғашықтарды оңаша қалдырмады десе де болғандай еді, осы себепті Буагильбо мырзамен арадағы Әңгімесі жайында Эмильдің қызға ат үсті ғана, онда да анда-санда бір хабардар етуіне тура кеп жүрді. Ал екеуі Антуан мырзамен бірге қалған шақта әдет-дағдысына және перзенттік іңкәрлігіне сай Жильберта әкесінің қасынан бір адым былай шықпайтын.

	Солай бола тұрғанымен, көп ұзамай ол Эмильдің кəртамыс маркизбен достығы күн өткен сайын нығайып келе жатқанын және бұл достық сенімдері мен идеалдарының сәйкестігіне, — ондай нәрсе өмірде сирек ұшырасады ғой, – негізделгенін білді.

	Эмиль екі үйді жақындастыру жолындағы әрекеттерінің сәтсіздікке ұшырап жатқанын Жильбертадан жасырып жүргенді; оның бұл бағыттағы тырбанысы немен тынғанын кейінірек айтып беретін боламыз.

	Ойға алған ісін орындамай қоймайтынына сенімді Эмиль талай рет тауы шағылғанын Жильбертаға айтпаған, ал оның мойнына жүктелген міндеттің қаншалықты қиын екенін түсінген қыз шыдамсыздық білдіріп қоюдан немесе шамадан тыс талапшыл боп көрінуден қорқып жігітті асықтырған жоқ еді.

	Одан соң, шындығына келгенде, Жильберта әу бастағы ойниетіне суыңқырап та қалған, ал Эмиль болса мақсатынан қасқағым сәтке де қол үзбеген.

	Махаббат ғашықтардың ой-арманын бүтіндей баурап алады, біздің жастарымыздың да бір-біріне деген ынтызарлығының арта түскені сонша, көп ұзамай олар басқа ештеңе жайында ойлауды қойды.

	Сезім мен құштарлық олардың бар болмыс-бітімін билеп алды, сөйтіп уақыт – жүздесу қызығында құстай ұшып зымырап, кездесер шақтың шаттығын күткенде тасбақадай жылжитын болды.

	Ұлының мінезіндегі өзгерістерді мұқият қадағалап жүрген Кардонне мырзаға да, тіпті жан-дүниесінде не боп жатқанын түсінуден қалған Эмильдің өзіне де бұл оғаштау нəрсе сияқты боп көрінді, ал шын мәнінде бұл мейлінше табиғи және болмай қоймайтын жәйт еді: кейіпкерімізді бозбала шағында құрықтаған құштарлық, атап айтқанда: бәрін білуге, бәрін зерделеуге деген іңкәрлік, өмір жолын бастауға деген ынтызарлық жайына қалып, сана-сезім балдай тәтті ұйқылы-ояу күй кешкен, жаны сүйетін теориялар тасаға тығылған ахуал алдыңғы орынға шыққан еді.

	Жан-жақты жетілген қоғамда махаббаттың патриотизм мен қауымға зор құлшыныспен қызмет етудің қозғаушы күшіне айналатыны даусыз. Бірақ ең батыл да ізгі ұмтылыстар Әлеуметпен және қоршаған ортамен күреске бағытталса, адамның жеке басының сезімдері үстемдік алады да, барлық басқа талпыныстарға билік жүргізе бастайды – бұлар бәсең тартып барып ақыры біржола өшеді.

	Халық қайғы-қасіреті мен тауқыметін ұмытудың жолын шараптан табады; ғашық жігіт дүниедегінің бәрін ұмытудың сиқырлы сусынын сүйген қызының жанарынан табады.

	Эмиль Тым жас болатын, қайғы шегетіндей немесе соған құштар болатындай дәнеңесі жоқ-ты, әйтсе де ол да көп қайғы шегіп үлгерген-ді. Енді қазір, бақыттың өзі бұған қарай асыға адымдап келе жатқанда, одан қайда қашып құтылмақ? Күлбілтелемей-ақ ашығын айтайық: жазған жігіт заңдар жөнінде де, күнделікті күйкі тіршілік турасында да, болашақ жайында да, жер-жаһанның өткені хақында да, қоғамның кемістіктері жайында да, оны жөнге келтірудің жолдары жөнінде де, адамзат баласының бақытсыздықтары турасында да, Құдайдың адамға қамқорлығы хақында да, аспандағы Құдіретті күш жайында да, жердегі өмір жайында да ойланудан біржола тыйылған-ды.

	Жер, аспан, Құдайдың адамға қамқорлығы, тағдыр, жер-жаһан — барлығы да махаббатқа айналған болатын: жалғыз арманы тек Жильбертамен жүздесу, көз жанарынан өзіне арналған үкімді оқу еді, одан кейін дүние күл болмаса бүл болсын — онда мұның шаруасы аз-тұғын.

	Эмиль кітап оқуға да, әңгіме-дүкен құруға да ықылас білдірмеді. Періштесіне баратын сүрлеулерді шарлап шалдығып қайтқан ол кей-кейде шешесінің қасында өзімен-өзі боп мәңгіріп отырып қалатын немесе аузы айтып тұрғанын құлағы естімей оған дауыстап газет оқитын. Бөлмесінде оңаша қалған кезде тездетіп төсегіне жата кететін де, сыртқы әлемнің бейнесі көзіне көрінбеуі үшін дереу жарықты өшіретін. Сонда жан дүниесінің жалыны түнекті күндiзгiдей жарық қылып, жан сүйсінтер көріністер көз алдына келетін. Көкірегін зор шаттық кернеп, өңі қайсы, түсі қайсы екенін ажырата алмайтын. Көзі жұмық болса да бәрін көріп жататын, ояу қалпында түс көргендей ахуалды бастан кешетін.

	Жильбертаның жайдары жүзі, жаймашуақ күлкісі, аузынан шыққан сөздері, жерден жұлып алған шөбі, оның көйлегіне аңдаусыз жанасып кетуі – осының бәрі Эмильдің ойына тұтас бір түнге жетер азыққа айналатын. Күн жиектен көтерілген бойда-ақ атқораға қарай жүгіріп, Қарагерге өзі ер-тоқым салып, үйден тезірек аттанып кетуге асығатын. Тамақ ішуге де тәбеті шаппайтын, әл-қуатын сақтау үшін таңғы шық пен Шатобрен жақтан соққан самалдың өзі-ақ жарап жататынына таңғалмайтын болған.

	Антуан мырза тарапынан салқын қабақ көрсетілмейтінін жақсы білетінімен онда жиі баруға батпайтын. Махаббатқа үрейшіл ұстамдылық тән, бақытын ақыры қолға қондыруға мүмкіндік алған кезде ол тіпті оған жанасудан да жасқанады. Эмиль де қалың ағашқа бой тасалап, жартастарға жасырынып, сүрлеу-соқпақтармен тентіреп жүретін, құдды қылмыс үстінде қолға түсетіндей қорқып, Шатобрен жұртына бұтақ арасынан ұрлана қарап тұратын.

	Үй сатып алатын қаражат жинап үлгермеген Жан Жапплу достарын мазалай бергісі келмей, жұмыс күні аяқталғаннан кейін, жауын-шашынсыз жылы түндерде, деревняның қақ ортасындағы жотада тұрған иесіз қалған шағын тауапханаға барып түнеп жүретін. Төсек орнына жайылған сабанға сұлай кетерінің алдында Гаржилестегі әдемі шіркеуге барып мінәжат етіп қайтатын.

	Ол қабырғаларында ХҮ ғасырда салынған өрнектің ізі сақталған, романдық ежелгі сағананы таңдаған еді. Жертөленің дөңгелек терезелерінен қарасаң төмендегі бір қиырдан жартастар тізбегі мен ағысы қатты Гаржилеса өзіне жол салып алған жасыл желекті ойпат көрініс беретін.

	Туған жермен дидарласу мүмкіндігінен ұзақ уақыт бойы ерікті түрде бас тартқан балташы қазір осынау көз сүйсінер көрініске дағдылы дұғасын үзіп әлсін-әлі қарағыштайтын; оның әлде дұға оқып тұрғанын, әлде қиялға беріліп тұрғанын аңғара алмайтынсың: әйтеуір қарапайым адамдардың, шаруалардың бойында, әсіресе күндізгі ауыр еңбектен кейін пайда болатын, айтып жеткізудің өзі қиын жан рахатына басы-бүтін беріліп кететін.

	Түскі асын ішіп, шешесімен серуендеген соң оқта-текте Эмиль осында келіп қайтатын; архитектураның әдемі ескерткішін тамашалайтын, жотаның басында отырып алып ата-анасының үйінде ауызға алынбайтын нәрселер жайында, яғни Шатобрен жөнінде, Антуан мырза турасында, Жанилла жөнінде және ақыр соңында Жильберта жайында әңгіме-дүкен құратын.

	Жильбертаны жанындай жақсы көретін, оны Эмильден әсте кем ұнатпайтын, бірақ басқа тұрғыда ұнататын тағы бір адам бар еді: ол – Жан болатын.

	Балташы Жильбертаға туған қызындай қарайтын, алайда оның әкелік сезіміне қыздың сирек кездесетін қасиеттеріне деген әлденендей бір сұқтанушылық, сондай-ақ өз балаларына көрсете алмайтын тұрпайылау таңданыс сезімі араласып кететін еді. Ол қыздың сұлулығын, жайдары мінезін, ақыл-парасаты мен батылдығын мақтан тұтатын, себебі мұндай қасиеттерді, сондайақ осынау ізгі жүректі нәзік жанмен арадағы достықты лайықты бағалай білетін. Жұрттың бәрін қымсынбай өз атымен атай беретін дағдысымен Жильберта есіміне «мадемуазель» деген сөзді қосақтамай-ақ ол жайында ешбір қысылып-қымтырылмай Әңгіме етуі Жанның оған деген құрметіне әсте қылау түсірмейтін. Балташыдан үлгі алуға ешқашан батылы жетпейтін болса да, бұл Эмильге ерсі көрінген жоқ.

	Жильбертаның бала кездегі ойындарымен ермек-алданыштары турасындағы, бойжеткен шақтағы ұмтылыс-талпыныстары жөніндегі, егер Шатобренді паналамаса саудасы біржола бітетін үй-күйсіз досына жасаған мейірім-қайырымы хақындағы Әңгімені жас жігіт зор ықыласпен сүйсіне тыңдады.

	— Таяу арада ғана тауда тығылып жүрдім ғой, – деп баян етті Жапплу. — Кейде мені жан-жақтан қоршап алатын, мен болсам екі жартастың арасындағы қуысқа кіріп кететінмін, ал таңертең бұтағы қалың ағаштың басына өрмелеп шығатынмын, сол жерде Тынысымды ішке тартып тырп етпей отыратынмын.

	Қарның да ашып мазаңды алады. Бір күні кешкісін әбден сілем қатып, діңкелеп қалғаным есімде. Тауды айналып өттім,

	Шатобренге дейін әлі ойдай жер, жасауылдар кездесіп қалса олардан қашып құтылар шамам жоқ, қолға түсем ғой, деп үргелектеніп келем. Кенет қарсы алдымнан жол үстінде тұрған арбаны көрдім, жанында – Жильберта, маған қолын бұлғайды. Сильвен екеуі айнала-маңнан мені шарқ ұрып іздеп таба алмай жүр екен. Мен сабанның астына сүңгiдiм. Жильберта сабанның үстіне жайғасты, сөйтіп Сильвен бізді Шатобренге алып келді. Осылайша жандармдарды жер соқтырып кеттік – олар сол арадан таяқ тастам жерде тұр екен.

	Тағы бір жолы, алдын-ала келіскеніміздей, Сильвен түстігімді кәрі ағаштың қуысына қойып кететін болған – Шатобреннен ол араға дейін бір льедей ғана еді. Күн райы бұзылып, жаңбыр шелектеп құйып тұрған; Шынымды айтсам, бұл жүгермек, — оның бірдеңеге бола бас қатырып жатпайтыны өзімізге мәлім ғой, — ұмытып кеттім деп жүре ме немесе, кім біледі, түскі асымды жолда келе жатып соғып ала ма деп қорыққам.

	Дегенмен белгіленген сағатта келіп қарасам, жақсылап Қымталған, тағам толы себет орнында тұр екен. Ал ағаштың жанынан не көргенімді білесіз бе? Айтыңызшы! Ылғалды Құмнан кішкентай баланың ізін көрдім. Жан-жағыма қарандым: балшық кешіп келген Жильберта аяғының ізі екен.

	Құйттай қарашығым менің! Малмандай боп жаурап, балшыққа былғанып, шаршап-шалдыққан, бірақ кәрі досына деген қамқорлықты біреуге сеніп тапсыра алмаған!

	Сосын тағы бірде Жильберта жандармдарды жолықтырып қалыпты. Олар қамал-сарайға қарай тура тартып келеді екен, ал мен болсам қатер төніп тұрғаны қаперіме де кірмей тапа-тал түсте жайбарақат ұйықтап жатқам. Күн керемет ыстық болатын! Тап сол күні сіз де біздің жаққа келіп жеткен едіңіз... Айтайын дегенім, Жильберта маған қарай төте жолмен құстай ұшқан, — ал соқпақ тым тік, тым қауіпті еді: салт атты онымен төмен құлдай алмайтын, — сөйтіп жандармдардан ширек сағаттай бұрын келген; жүгіріп келіп тұр – қып-қызыл боп кеткен, алқына дем алады, мені жұлқылап оятып: «Қаш жылдам бетің ауған жаққа!..» дейді.

	Сол күні ол ауырып қалды ғой, күнім. Ал қарттарына бұл жайында ләм деп ештеңе айтпаған! Өзіңізбен бірге Шатобренде түстенген кезде осы себепті қатты мазасызданумен болғам. Есіңізде ме, Жанилла ескертті емес пе, Жильберта ұйықтап қалды, деп. Несін айта берейін оның! Құйттай кезінен-ақ сондай ақжүрек қой!

	Ертегіде айтылатындай: егер ол жайында француз королі білген болса, ең сүйікті ұлына айттыруды өзіне зор құрмет санар еді!

	Оны тіпті сәби кезінде көргендердің өзі де әп-әдемі, сүпсүйкімді бала боп өсетінін байқаған-ды.

	Қайдан іздесең одан ізде, ұлым, — құй ақсүйектер әулетіндегі ханымдар арасынан, құй байшыкештер арасынан ізде, — бірақ біздің Шатобренде туып-өскен Жильбертадай қызды еш жерден таппайсың!

	Эмиль ағаш ұстасын аузын ашып тыңдады, сан-алуан сұрақ жаудырып, бір айтқан әңгімесін оншақты рет қайталап айтқызумен болды.

	Кардонне мырза Эмиль мінез-құлқындағы өзгерістердің жаймәнісіне көп ұзамай-ақ қанықты. Ұлының көңіліндегі уайым мен мұң, айтар сөзін жұтып қалуы, шамына тиетін жайларды шет жағалатып құлаққағыс етуі – бәрі ұшты-күйлі ғайып болған-ды!

	Эмиль әкесімен арада ешқашан ешқандай түсініспестік болмағандай, Кардонне мырзаның мүлдем басқа көзқарасты ұстанатындығынан мүлдем хабары жоқтай кейіп танытып жүр еді.

	Эмильдің баланың ісін істейтіні байқала бастаған: болашақта айналысатын кәсібі жайындағы жоба-жоспарды тыңдағанда күйіне күрсінбейтін, сенімдерін анық мұқататындай сөздерге мән бермейтін, таң шапағының таңғажайып көрінісі, ешкім жүрмеген соқпақтармен алыс қиырға серуендеу, терең құздан қарғып өту жайын ғана армандайтын. Алайда бұл серуендерден ол эскиздер де, өсімдіктер де, минерал үлгілерін де әкелмейтін, ал басқа уақытта мұны ешқашан ұмыт қалдырмайтын.

	Деревняда тұру оған қатты ұнады. Бұл әлемдегі ең әдемі өлкетұҒЫН! Таза ауа жұтып, атқа салт мініп қыдырыстау – міне, жан дауасы осы! Қысқасы, бәрі ойдағыдай – тек еркіндікте шапқылап жүруіне ешкім кедергі келтірмесе болды! Кей-кейде ойға шомып кетсе, онысы онша ұзаққа созылмайтын; қолма-қол сергіп: «Ойға берілетін нәрсе өзімде де бар, ал сіздің тәптіштеп жатқан нәрсеңіз көңілімдегі қызықпен салыстырғанда түкке татымайды!..» дегенді айтқысы келгендей айналасындағыларға күлімсірей көз тігетін.

	Кардонне мырзаға әлденендей бір айла-шарғы арқылы ұлын үйде ұстап қалудың орайы келсе, бұған Эмиль қатты қынжылатын. Әйтсе де, сәлден кейін-ақ, ешқашан сарқылмайтын, ешкім тартып ала алмайтын мол бақыт иесі қандай нәрсеге де бойсұнатын болса бұл да солай бойсұнып, әкесінің тапсырмасын орындауға құлшына кірісіп, тезірек тындырып құтылғанша асығатын.

	«Бұл өзгеріске әлдебір сұлу қыздың қатысы болуы мүмкін, — деген ой кешті Кардонне мырза. — Сөйтіп, махаббат мына бүлікшілді ауыздықтаған екен! Несі бар, тіптен жақсы! Философиялық албырттық пен ақылдымсу да ләззатқұмарлыққа немесе сезімге елтіп қиялданушылыққа әрдайым төтеп бере алмайды екен-ау! Жастықтың құштарлыққа берілгіш қасиетін ана жолы қалай ескермегем! Мейлі, дауыл буырқана түссін: дәрменім жетпейтін кедергілердің бәрін күйретеді ол. Бұл құйынды қашан жуасытуға болатынын өзім шешем. Ғашық боп, алып-ұшып жүре бер, балам! Маған қарсы шатақ шығарған Гаржилесаның қандай кепке тап болғанын ұмытпа. Қожайын білегінің әлеуетін көрген ол қалай көндіксе, сенің де солай көндігерің кәміл!»

	Кардонне мырза қатыгездігін сезінбейтін. Махаббаттың әлдәрмені мен дәйектілігіне сенбейтін, жас жігіттің торығуын баланың жылағанымен бірдей деп бағалайтын.

	Ал аңысын аңду тактикасының құрбандығы Жильберта боп шығуы мүмкін екенін ескерсе, әкесі, бәлкім, ойланған да болар ма еді. Бірақ пайдакүнемдік пен «әркім өзі үшін» дейтін ұстаным басқа біреу бақытсыздыққа ұшырайды-ау деген ойды жақын да маңайлатпады.

	«Антуан қарт қызына өзі ие болсын, — деп шешті Кардонне мырза. — Егер бұл масқұмар шал көз жазып қалса – күтуші әйелі бар емес пе: мақтап жүрген флигельдерінің есігін түнге қарай тас бекіту соның міндеті ғой. Уақыты келгенде ол кемпірдің де көзін ашуға болады».

	Осындай топшылаумен көңілін тыныштандырған Кардонне мырза ұлына уақытын ықтиярынша пайдалануға, көңілі нені қаласа сонымен айналысуға толық еркіндік берді. Тек баласын анда-санда қағытып қоятын және орайы келген сәттің бәрінде

	Шатобрен отбасын жерден алып, жерге салатын, бұл – кезінде ұлыңның ұмтылысына ашықтан-ашық қолдау көрсетіп едің ғой, деген сөзді естімеу үшін жасаған сақтығы еді.

	Оның ойынша, Антуан де Шатобрен кедейленгеннен кейін азғындыққа салынған және қолы бостықтан топастанып кеткен қуыс кеуде, бейшара адам болатын.

	Жоқшылыққа ұшыраған бұрынғы қожалық иелерінің жаңада байығандардан жәрдем сұрауға батпай, халықтан қамқорлық іздеуге мәжбүр болғанын көріп жүрген Кардонне мырзаның қуанышында шек жоқ-ты.

	Сондай-ақ ол азғындық пен ұстамсыздыққа салынды деп кінәлауға болмайтын Буагильбо мырзаны да оңдырмайтын.

	Маркиздің төгіп-шашпай сақтаған байлығы барын білетін Кардонне мырза оны Антуан мырзадан да асқан күдікті адам санайтын; графты жек көретін болса, маркизге өшпенділікпен қарайтын. Буагильбо жындыханаға жатуға лайық адам деп мәлімдеп, осынау мән-мағынасыз ұзақ ғұмыр мен текке құрып бара жатқан байлық туралы ойласа, бетінің оты шығатыны жайында талай рет қайталап айтқан болатын.

	Эмиль Буагильбо мырзаны қорғаштап бақты, алайда онымен аптасына екі-үш рет жолыҒысатынын жасырып қалды. Әкесі маркизге тым жиі баруына тыйым сала ма деп қорыққан, өйтсе Буагильбоға бара жатқан жолында Шатобрен қамал-сарайына аз уақытқа болса да төбе көрсетіп жүрген жалғыз сылтауынан қол үзіп қалатын еді.

	Мұндай сылтау оған әсіресе Жильбертаның алдында ақталу үшін керек-ті. Антуан мырзаның тарапынан өкпе-реніш болмайтынын жақсы білетін; әйтсе-дағы Жанилла: мына жігітті тым жақындата берме, себебі, жұрттың ойынша, бұл саған күйеу болатын адам емес, өйткені өте бай, дегенді қыздың құлағына құя бере ме деп қауіптенетін.

	Жігіт күндердің күнінде олар бәрін де түсінетінін біліп жүрген.

	«Бірақ ол кезде Жильберта да маған кетəрі бола қоймас, сол кезде оны шын жүректен сүйетінімді жасырмай жайып салармын», деп ойлады ол.

	Әрине, Кардонне мырза бұған бірден келіспей, өршелене қарсы шыға ма деген үрейден де ада емес-ті. Бірақ осыны ойлағанда бойын ыза кернеп, жүрегі шайқасқа кіруге құлшынып, дұшпанның қираған қамалына ту тігуге асыққан сарбаздың жүрегіндей атқақтап кететін. Оқ-дәрі иісін сезген тұлпар тәрізді дірдек қағатын.

	Кей-кейде әкесі қарауындағылардың біріне қаһарын төгіп зіркілдеп жатқан шақта, Эмиль қолын кеудесіне айқастыра ұстап тұрған қалпы оған қабақ астынан қарап:

	«Махаббатымды майып қылуға ұмтылған қатыгез жұдырық төбеме төнген шақта қорғалақтап қорқар ма екем, қайтер екем, оны кезінде көре жатармыз. Әй, әкем-ай! Жаным сүйетін істерден жырақтаттыңыз, ұмтылыс-талпыныстарымның бәрін аяққа бастыңыз, намысыма тидіңіз, ізгі ниеттерімді қорладыңыз... Егер ақыл-парасатым мен талғамымды құрбандыққа шалуды талап етсеңіз... Амал қанша, көнермін оған!.. Бірақ махаббатымды!.. Жоқ, ондайға баратындай есiрiк бiреу емессіз!.. Туған балаңыз болсам да, өзіңізді жанымдай жақсы көрсем де, сізге қарсы шыға алатыныма әлі-ақ көзіңіз жетеді. Біз тең адамдай тұрысамыз, бұл жерде жеңіске жету үшін сізге балаңызды өз қолыңызбен өлтіруіңізге тура келеді!» деп ойлайтын.

	Эмиль тағдыры талқыға түсетін осынау күнді күтумен жүрді, ал әзірше ашуын мейірбан Антуан мен ақ-адал Жанилладан алуға тырысқан әкесінің оларды бекерден-бекер ғайбаттаған сөзін төзімділікпен тыңдаумен болды. Тіпті Жильбертаның зәузаты күмәнді екендігі жайындағы емеурінге де мән бермеді. Қыздың шыққан тегі қандай екенінде Эмильдің ешқандай шаруасы жоқ еді, сондықтан Кардонне мырзаның бұл тақырыптағы мылжыңына құлақ қойып жатпады.

	Айта кетерлігі, Эмильге Жильбертаның әкесін мұндай айыпкінәдан қорғаштау Антуан мырзаны қорлаумен бірдей секілді көрінген. Азапқа қыңқ етпей шыдап, жендеттерін мазақ қылған жігіттей Эмиль тек жымия күліп қана тұратын.

	Парасатты адам болғанына қарамастан Кардонне мырза жаза басып жүр еді; сөйтіп, ұлымен бірге құрдымға қарай беттеп бара жатқан, өркөкіректігіне сайып, оның нақжиегінежеткенде Эмильді ұстап қалармын деп үміттенген. Ол адамның жан-жүрегін жақсы білем деп ойлайтын, өйткені адам әлсіздіктерінің құпиясын жете меңгерген-ді; алайда өмірдегі және адам бойындағы зұлымдық пен залымдықты жақсы зерделеген жанның ақиқатты жартылай ғана білетіні мәлім.

	«Бұдан да маңызды жағдайларға байланысты талай рет тізе бүктіргем оны, ал мынау түкке тұрмайтын нәрсе – әншейін ашына-жайлық қана», деп ойлады Кардонне мырза.

	Әңгіме ашына-жайлық турасында ғана болып жатса Кардонне мырзаның бұл айтқаны дұрысқа шығар да еді – бұл мәселеден ол біршама мағлұмдар болатын, бірақ шынайы махаббат дегеннің не екенін білмейтін, сондықтан оның қандай абыройлы немесе абыройсыз іске бастай алатынынан бейхабар-тұғын.

	Эмильдің әлеуметтік мәселелерге қатысты желiкпелігінің бәсең тартуына, бәлкім, Буагильбо мырза да, өз кезегінде, ықпал еткен шығар. Маркиздің былқ етпес байсалдылығы кейде албырт жастың жынын келтіретін, әйтсе де бүгінгі күннің шындығына бас иіп, болашақ жөніндегі сенімдеріне үміт артып ғұмыр кешіп жүрген осынау басалқалы әулиенің дегені дұрыс екенін Эмильдің жиі-жиі мойындауына тура келетін.

	Де Буагильбо мырза Эмильді логикаға, — осынау әлем әміршісіне және адам тағдырының анасына, — арқа сүйеуге үндеген кезде оны көндірудің де, сендірудің де сәті түсетін, алайда әкесінің фактілердің алдамшы да анайы логикасына сүйенген пайымдауларын тыңдаған кезде жігіттің қаны қайнап кететін.

	Эмиль мен Буагильбо мырзаның мінез-құлықтарының керіғалаңДЫҒы дегбірсіз жігіттің бойында қынжылыс туғызғанмен, кемеліне келген ақыл-парасат бәрібір оған қайтадан үстемдік ете бастайтын.

	Кардонне Мырзаның келемеш-мысқылы Эмильдің жанына қатты бататын және оны пәруайсыз фанатизмге жетелейтін. Ал, де Буагильбо мырза пайымдауларының асқақ логикасы, керісінше, көңілін тыныштандыратын, осынау тәжірибесі мол, ой-тұжырымы орнықты қарттың көтермелеген сөзі кеудесін қуанышқа толтыратын.

	Екеуінің арасындағы негізгі мәселедегі терең түсіністік ұзаққа созылатын айтысқа жол бермейтін, ал коммунистік теориялар қарттың дағдылы томаға-тұйықтығын өзгертуге септігін тигізген жалғыз ғана тақырып болуы себепті аллеялар бойымен қолтықтасып қыдырып жүрген екеуі кей-кейде ойға шомған қалпы көпке дейін тіл қатыспайтын.

	Дей тұрғанмен, Эмильдің Буагильбода ешқашан іші пысқан емес. Керемет көркем парк, кітапхана және, әсіресе, маркиздің бұған деген ақжарқын көңілі мен қасында жүргеніне деген қуанышы онда өтетін сағаттарды алабұртқан сезімдеріне тыншу таптыратын әсерлі де көңілді демалысқа айналдыратын.

	Тарсыл-гүрсілге толы шеберханалардан немесе әкесі әскери тәртіп орнатып қойған үйінен гөрі осы жерден нағыз жансая табатын. Бірақ жүрегіне айрықша жылы мекен-жай – Шатобрен еді.

	Бұл жердегінің бәрі оған ұнайтын: адамдары да, қамал-сарай жұрты да, тіпті үй жануарлары да. Осы арада ғұмыр кешуден артық бақыт, бұдан асқан жан рақаты табылар ма екен! Алайда мұндай тәтті армандардан кейін қашан да аспаннан жерге қайта құлауына тура келетін, сондықтан Эмиль құлағандажамбасы жерге Гаржилестегіден гөрі жұмсақтау тиетін Буагильбоны таңдағанды. Мұнда ол өзін аспан мен жердің екі ортасында жүргендей сезінетін, бұл ара жұмақтан мақшарға өтер жердің кіре берісіндей болатын. Маркиз қашанда құшақ жая қарсы алатындықтан, қашан келсе де қуанып қалатындықтан Буагильбоны өз үйіндей көріп кетті. Паркте гүлге күтім жасап, кітаптарды орын орнына қойып, қамал-сарай ауласында атқа салт мінуден дәріс алып жүрді.

	Бiртiн-бiртiн маркиз де шүйіркелесу дегеннің қандай қуаныш екенін сезінді, күлкісінен шынайы шаттық байқалатын болды. Эмиль оған аса қажет адамға айналды, мұны тіпті өзі де байқамай қалды, – бәлкім, мұны әдейі мойындағысы да келмеген шығар. Жас жігіт оның қайнаған өмірмен арадағы дәнекері еді. Эмиль қасында жүргенде Буагильбо мырза сүйкімді қонағына әншейін ілтипат білдіретін адам секілді боп қана көрінуі мүмкін-ді, алайда қоштасып жатқан жігіт маркиздің қуқылтым өңі әрдайым өзгеріп сала беретінін байқайтын, ал тағаты таусылған аты Эмильді беткеймен төмен қарай ала жөнелгенде қарттың демікпелі көкірегінен өкініш нышанды күрсініс шығатын.

	Қарт жағдүниесінің құпия жазбаларын күн артына күн салып оқып жүрген Эмильдің өзі де оның жылы сөз бен жанашырлыққа қаншалықты мұқтаж екенін, өзін жалғыздыққа душар еткені үшін, — сірә, бұған туа бітті бейімділіктен гөрі әлденендей бір шетін жағдайлар себеп болса керек, – Өкініші қаншалықты өлшеусіз екенін түсінген еді. Сөйтіп, Эмиль жан жарақатын зерттейтін және оған өз дәрі-дәрмегін ұсынатын уақыт жетті деген ұйғарымға келді.

	Маркизбен әңгіме барысында Антуан де Шатобрен есімін жүздеген рет құлағына салғанымен одан пайда болмады: бәрі жауапсыз қалды. Әйтсе-дағы Эмиль оны қайталап айта берді, сөйтіп ақыры қарт оған жауап қайтаруға мәжбүр болды.

	— Қымбатты Эмиль, — деді ол бір күні салтанатты түрде – бұрын ешқашан бұлай сөйлеспейтін. – Жаныма жара салғыңыз келсе, соған қатты құмар боп отырсаңыз, сізге мұның ең жақсы жолын айтайын — менімен жаңа ғана есімін атаған адамыңыз жайында сөйлесіңіз.

	— Білем ғой, – деді жас жігіт, — бірақ...

	— Білесіз бе? – деп дауыстап жіберді Буагильбо мырза. — Не білесіз сонда?

	Оның ашуға мініп, түтігіп кеткенін көрген жігіт аңырып қалды: маркиздің алғашқы жүздесуде мінезінің қызба екенін ескерткені еріксізден еріксіз есіне оралды – рас, сонда бұл сөзді ол селқос қана айта салған, Эмиль мұны жай әншейін қалжың деп ойлаған.

	— Жауап берсеңізші! – деп қайталады Буагильбо мырза әлгіден пәстеу үнмен, бірақ күйзеле күлімсіреп. – Қатулану себебім өзіңізге мәлім болса, оны есіме салуға батылыңыз қалай барып тұр?

	– Егер бұл айтарлықтай себеп болса онда одан, әрине, бейхабармын, – деп жауап қатты Эмиль. — Өйткені маған мәлім жәйттің жеңіл-желпі нәрсе екендігі сонша, күйіп-піскеніңізге қарап оған күдік келтіре бастадым.

	— Жеңіл-желпі!.. Жеңіл-желпі!.. Неғылған жәйт ол? Шындықты айтыңыз, мені алдап соға алмайсыз!

	– Сондай арсыздыққа барады деп күдіктенетіндей не істедім сізге? Өтірік айтқан кезім болып па еді? – деп Эмиль өзін-өзі ұстай алмай ашына үн қатты.

	— Кардонне мырза, — деді маркиз Эмильдің қолына өзінің жел өтіндегі жапырақтай қалтыраған қолын тигізіп. – Қайғы-қасіретімді қызықтамайтынынызға кәміл сенем. Білетініңізді айтып беріңізші, айтыңызшы бәрін – менің хабардар болуым керек.

	— Менің білетінім – жұрттың айтып жүргені ғана, басқа ештеңе емес. Жұрт сізді Антуан мырзамен арадағы жиырма жылға созылған достығыңызды әлдебір еліктің қырсығынан үзді, деседі. Бұл асыранды елік көрінеді, оны сіз ермек үшін қолға үйретіпсіз. Елік қорығыңыздан жүгіріп шығыпты, оны қамал-сарайыңыздың қасынан кезіктіріп қалған Шатобрен мырза ұстамсыздыққа салынып атып алыпты. Мұның шектен тыс ұстамсыздық екені даусыз, өйткені бұл өңірде еліктің атымен жоғын, мына жануар еркетайларыңыздың бірі екенін ол жақсы білетін... Алайда Шатобрен мырзаның алаңғасарлығы баршаға мәлім... расында да, бұл ескі досқа кешірім жасауға болмайтындай ауыр қылмыс емес қой.

	— Бұл хикаяны кім айтты сізге? Оның өзі шығар, әрине?

	— Менің өзіме де, мен отырған жерде де бұл турасында ол ешқашан ештеңе айтқан емес. Балташы Жан айтты. Оған керемет қайырымдылық жасағаныңызбен, оны да жақтырмайсыз ғой. Антуан мырза екеуіңіздің араздығыңыздың басқа ешқандай себебін білмеймін, дейді Жан.

	— Тәп-тәуір түсіндірме, айтары жоқ! Мұны Жан қайдан естіп жүр екен? Де Шатобрен мырзаның күтуші әйелінен естіген шығар!

	— Жоға, маркиз. Қожайыны секілді күтуші әйел де сізді тым сирек ауызға алады. Сізге айтып бергенім – шаруалар арасында тарап жүрген әңгіме.

	— Несі бар! Жалпы алғанда, жобаға келеді, – деді сабасына түскендей болған Буагильбо мырза ұзақ үнсіздіктен кейін. – Сіз таңғалатындай не бар мұнда, Эмиль? Toстaқтағы судың асып төгілуі үшін кейде бір-ақ тамшының өзі жетіп жататынын білмейтін бе едіңіз?

	- Егеркүйініштостағыңыз жалғыз-ақ тамшыдан, онда да сондай болмашы тамшыдан, асып төгіліп жатса, онда өкпешілдігіңізге қалай таңырқамайын? Де Шатобрен мырзаның бір ғана кемшілігі барын білем: ол момын әрі бейқам адам. Сонда деймін-ау, алаңғасарлығы мен жіберген ағаттығы үшін оны мүлдем көргіңіз келмей қалғаны ма? Парасат-пайымы мол адам емес пе едіңіз! Сіздің орныңызда болсам әлдеқайда көп шыдамдылық көрсетер едім, ал өзіңіз мені жанартау деп атап жүрсіз ғой. Шынымды айтсам, Антуан мырзаның таусылмайтын алаңғасарлығы әсте жүйкеме тимейді, керісінше, күлкімді келтіреді: бұл оның қарапайым, ақ көңіл адам екенін аңғартады.

	— Эмиль, Эмиль! Мұндай нәрсеге араласпай-ақ қойғаныңыз абзал! – деді дегбірсізденіп кеткен Буагильбо мырза. – Өзім де алаңғасарлық жасаймын және ағаттық жіберіп алып өкініште қалам. Бірақ, шамасы, біздер үшін бөтен біреудің қателігі тіптен төзгісіз көрінеді ғой деймін... Махаббат қарама-қайшылықтар арқасында марқаяды, деседі. Екі саңырау немесе екі соқыр бірбірін тез ығыр етер еді. Қысқасы, бұл адам мені әбден мезі қылды. Ол жайында енді жұмған аузыңызды ашпаңыз.

	— Мұны шыныңызбен айтып тұрғаныңызға не десеңіз де сене алмаймын. Тыңдаңызшы, ізгі жүректі досым! Егер шамадан тыс мазаласам бар ашуыңызды менің өзімнен алыңыз. Алайда сізді иектеп алған қайғы-мұңның басты себептерінің бірі осынау өкінішті оқиға екенін жақсы білем. Әділетсіздік жасағаныңыз үшін өзіңізді іштей кінәлаумен жүрсіз. Кім біледі, бәлкім, кісікиік боп кеткеніңіздің жалғыз себебі нақ осы шығар! Жан-дүниеміздің құпия қалтарыстарында жатқан ойдан арыла алмаған жағдайда айналамыздағыларға оң қабақ білдіре қоймайтынымыз рас. Жақын адамдарыңыздың біріне, оның үстіне, атам заманда жасаған жамандығыңызды жөндесеңіз көңіліңіз жай табарына кәміл сенімдімін және мұны сізге ашып айтуға тәуекел етіп тұрмын.

	— Жамандық дейсіз бе? Мен оған жамандық жасаппын ба? Айтыңызшы, қандай жамандық екен ол? Одан кек қайтардым ба? Ол жайында артық сөз айттым ба? Біреу-міреуге жамандадым ба екен? Ал, сіз – сіз не білесіз менің сезімдерім жайында? Жапсын аузын, ол бейшара! Қандай әділетсіздік! Маған ренжитін көрінеді!

	— Жоға, маркиз, ол сізге реніш білдірмейді, ол жоғалтқан достығын жоқтап жүр. Осыған деген өкініш жүрегі жұмсақ, момын адамды күндіз күлкі, түнде ұйқыдан айырып жүр. Ол да есіміңізді сирек ауызға алады, бірақ отырған жерінде біреу-міреу өзіңіз жайында әңгіме қозғаса болды, сізді жер-көкке сыйғызбай мақтай жөнеледі әрі көзіне жас алады. Сонымен бірге, оған жақын адам боп табылатын, Антуан мырзаның өзінен де бетер қайғы шегіп жүрген, сізді қадірлейтін әрі сізден қорқатын, өтініш айтуға дәті жетпейтін, сүйіспеншілігі мен құрметі жалғыздығыңызды ұмыттырып, қартайған шақтағы қуанышыңызға айналатын тағы бір жан бар.

	— Сонда не демексіз, Эмиль? – деп сұрады алабөтен абыржып кеткенмаркиз. Өзіңіз турасында айтыптұрмысыз? Кеңпейілдігімді достығымыздың шартына айналдырмақшымысыз? Бұл сіздің тарапыңыздан шектен тыс қатыгездік болар еді!

	– Әңгіме мен жайында емес, – деп қарсылық білдірді Эмиль. — Мен сізге шын жүректен берілген жанмын, өзіңізге деген құрмет сезімімде қылау жоқ. Әлбетте, мен ешқандай шарт қоя алмаймын. Меңзеп тұрған адамым сізді менің айтқандарым бойынша ғана біледі, әйтсе де кім екеніңізді түсініп, ізгі қасиеттеріңізді лайықты бағалап та үлгерді. Мен өзімнен мың есе артық қыз баланы меңзеп тұрмын; танысып-біліссеңіз әкесі сияқты ұнатар едіңіз оны. Ол – періште!.. Қысқасы, мадемуазель Жильберта де Шатобрен туралы айтып тұрмын.

	Бұл есім Эмильдің аузынан шығуы мұң екен, – арбап алар әсері көмектесер деген ішкі есебі бар еді, – Буагильбо мырзаның бет-әлпеті әлемтапырық боп кетті. Қуқылтым тартқан солыңқы жақтарында қос қызыл дақ пайда болды; көзі адырайып кетті; қол-аяғы діріл қақты. Бірдеңе айтқысы келіп еді, бірақ сөздің орнына аузынан адам түсінбейтін былдыр шықты. Ақыры өзінеөзі келген ол:

	– Жетер, мырза!.. Жетер! Шектен шығып кеттіңіз... Ол қыз бала жайында енді маған ешқашан, түсіндіңіз бе, ешқашан жақ ашушы болмаңыз, – деді.

	Соны айтып, Эмильді парктің жартасты төбешіктерінің арасында жалғыз қалдырған маркиз Швейцариялық үйшігіне барып кірді де, есігін бар күшімен сарт еткізіп жапты.





XIX


	ПОРТРЕТ


	Қатты ренжіген Эмиль бірнеше күн қатарынан Буагильбоға барған жоқ. Алғашта ол маркиздің адам түсініп болмайтын оғаш қылықтарына ыза боп, ашуға булыққан. Бірақ кейін сол бір өрескел оқиғаны ой елегінен өткізе келе осынау жарым көңіл адамға аяныш білдірді: оның өзекті ойлары мен ізгі ниетті ұмтылыстарының қалтарысында ақылдан алжасқандықты еске салатын, бұрқ етер ашу-ыза мен өшпенділік арқылы көрініс беретін әлденендей бір кесірлі есуастық жатқанын түсінді.

	Пір тұтатын қызының есімі кəртамыс досына қалай әсер еткенін Эмиль тек осылай ғана жорамалдай алатын. Бұл ашқан жаңалығы жанына қатты батқаны сонша, үмітсіз талпыныстарын табанды түрде жалғастыра беруге дәті жетпей, бәрін түгел Жильбертаға айтып беруді ұйғарды.

	Бір күні кешкісін Эмиль қамал-сарайға қарай бет алды; жеңіліс тапқаны жанын жегідей жеген ол Шатобренге алғаш рет көңілсіз күйде келді. Алайда махаббат — ғаламат сиқыршы: күтпеген жерден көрсеткен мейірімі немесе ес тандырар соққысы арқылы болжамдарымыздың быт-шытын шығарады.

	Ол Жильбертаны жалғыз отырған жерінен жолықтырды. Әрине, Жанилла жақын маңайда жүрген болатын: аяқ асты зым-зия жоғалған ешкісін іздеп кеткен; кемпірдің қай жаққа бет алғанын білмейтін жастар оған ұшырасып қалудан қаймығып, аллеядағы оңаша орында қала бергенді хош көрді. Жильберта да жабырқау көрінді. Әйтсе-дағы, жігітті күткен кезде пайда болған көңілсіз ойлардың Эмильмен бірге өткізген бес минуттан кейін неліктен және қалай ғайып болғанын өзі де түсіндіріп бере алмас еді.

	Шатобрендегілер түстігін әлдеқашан ішіп алған-ды: шаруалар қашан ауқаттанса, ежелден қалыптасқан дағды бойынша, бұлар да сол кезде, яғни түнді күндізге айналдырмайтын барлық адам сияқты, таңертең, түсте және жұмыс аяқталғаннан кейін дастарқан басына отыратын.

	Эмиль келгенде күн кешкiрте бастаған: осынау күн батар шақта дүниенің бәрі гүл-гүл жайнап керемет көркем, маңызды да мәнді боп кетеді. Эмиль Жильбертаның көркіне әліге дейін көз тойдыра алмағаны жайында ой кешті: оның сұлулығы таңғалдырғаны сонша, сүйіктісін алғаш көріп тұрғандай болды – ал шын мәнінде оған сүйсіне-үздiге қарап жүргеніне екі айға жуық уақыт өткен-ді.

	Қалай болғанда да, Эмиль Жильберта шашының керемет әдемілігін, жымия күлгендегі жан сүйсінер шырайын, қимылҚозғалысындағы жасандылыққа жат еркіндікті және көз жанарының түпсіз тереңдігін осы күнге дейін байқамаппын деген тұжырым жасады.

	Оған көп нәрсе айтпақшы болған, бірақ бәрін ұмытып қалған. Ол тек қызға көз айырмай қарап, әңгімесін тыңдай бергісі келді. Ал оның айтқандарының бәрі Эмиль үшін әманда сондай таңғаларлық, сондай тосын болатын! Жильберта табиғаттың таңғажайып сыр-сипатын сондай терең сезінетін еді, оның ғаламат мінсіздігін, тіпті ұсақ-түйегіне дейін, өзі де түйсініп, өзгелерге де ұғынықты етіп айтып бере алатын еді. Егер Жильберта Эмильге гүлді көрсетсе, оның осы кезге дейін қаперіне кіріп те шықпаған күллі реңкі, нәзіктігі мен көркемдігі бұған бірден ашыла кететін; егер ол аспан ажарын тамашаласа, Эмиль мұндай ғажайып көк зеңгірді жаңа көргендей болатын, ол көз тігіп қалған пейзаж ойда жоқ жерден ертегіге ұқсап кететін. Ондайда Эмиль тек:

	— Иә, ғажап, шын мәнінде де ғажап! Дұрыс айтасыз, айнақатесіз солай және бәрін ұнамды түсіндіріп тұрсыз! – деп қайталай беруден басқа ештеңе білмейтін.

	Ғашық жандарға бір ғанибет аңғырттық тән – олардың сөзінің де, күлкісінің де: «Мен сізді сүйем!» деген құпия мәні болады. Бұларға тән әрдайымҒЫ бірауыздылықтан әлденендей мәнмағына іздеуіміз бекершілік.

	Жильберта Эмильден гөрі тәжірибесіз еді, әйткенмен әйел заты болғандықтан сезімін саралай білетін, ал Эмиль тіршілігіміздің әрбір қас қағым сәті — не дал болатын, не ғажап қалатын нәрсе екеніне бас қатырмастан құлай сүйетін.

	Жильберта өзіне-өзі сауал қойып, бойын билеп алған сезімдерге таңырқанумен жүретін. Сөйтіп, енді оның жұмған аузыңды ашпай-ақ бір-біріңе көп нәрсе айтып беруге болатын үнсіз түсінісуді бірінші боп бұзуына тура келді.

	Жильберта Буагильбо мырза жайында әңгіме қозғаған еді, сол арада Эмиль оған үміті біржола үзілгенін баян етті. Тыншу таба бастаған күйініші осыны мойындаған шақта қайтадан бұрқ еткен жігіт Шатобрен мырза мен Жильбертаға жақсылық жасауға болатын жалғыз мүмкіндіктен айырған тағдырға қынжылыс білдірді.

	— Қайғырмаңыз, – деді қыз жайдары жүзбен, – бәрібір ризамын сізге. Талабыңыз бен табандылығыңыз текке кеткен жоқ: не болғанда да, әйтеуір, көңілім орнына түсті. Мені әсіресе не нәрсе азапқа салғанын білсеңіз етті. Маркиздің қайтпайтын қыңырлығы мен әкемнің кеңпейіл көнпістігі көңіліме күдік ұялатты. Әкем — әрине, өз ықтиярынан тыс түрде – әлденендей ауыр қателік жіберген-ау деп ойладым, осы құпияны білгім келді, кінәсін өзім жуып-шаймақшы болдым. О-о, бұған тіпті өмірімді де сарп етер едім. Бірақ қазір енді...

	– Қазір деймісің? Ау, қазір не болмақшы? – деп сұрады аллеяның қалың бұта тасалап тұрған бұрылысынан шыға келген Антуан мырза, әдеттегісінше ақ жарқын кейіпте жымия күліп. — Ойпырмай, не жайында осыншама салиқалы сұқбат құрып отырсыңдар? Өміріңді не үшін сарп етпексің, қарғам? Байқаймын Ол сізді, Эмиль, діни тәлімгер етіп алған-ау өзі, сөйтіп шыбынды ашу үстінде өлтіріп қойдым деп өкініп, күнәдан арылғалы сыр ашып отыр-ау, шамасы! Ау, айтсаңдаршы енді! Құдай ақы, екеуіңнің де түрің сондай абыржыңқы, кісінің күлкісін келтіреді! Қарт әкелеріңнен жасыратын құпияларың бар-ау, сірә!

	— Жоға, әке, сізден жасырар ешқандай құпиям болмақ емес! — деп дауыстап жіберді Жильберта, сосын Антуан мырзаны мойнынан құшақтап күнге тотыққан бетіне өзінің үлбіреген бетін басты. — Есік сыртында емес, ашық аспан астында тұрып әңгімемізді естіп қойған екенсіз, ендеше не жайында айтып жатқанымызға құлақ қойыңыз. Әлдебір нәрсе әбестеу көрінсе маған кінә артпаңыз: өйткені соңғы айтқан сөздерімді ғана естідіңіз ғой, сосын оны өзіңізше түсіндіңіз ғой – демек, мені айыптауға қақыңыз жоқ. Тоқтай тұрыңыз, мырза, өзім айтып берейін әкеме. Білсін бәрін. Сізді, қадірменді әкем, Буагильбо мырзаның әділетсіз ашу-ызасы қынжылтып жүр емес пе, оның үстіне түкке татымайтын нәрсеге бола...

	– Не боп барады өзі! Ау, енді бұған сенің де араласқаның ба? Не үшін? Маркиз жайындағы әңгімені суқаным сүймейтінін жақсы білесің ғой, – деді жайдары өңі қолма-қол жабырқау тартып сала берген Антуан мырза.

	— Сонда да осы жөнінде сөйлесейікші – ең соңғы рет, — деп жалынды Жильберта. – Бәлкім, айтқалы тұрғаным сізді қынжылтар да, есесіне уайым-қайғыдан арыласыз. Әкетай, неге теріс қарап кеттіңіз? Түріңіз неге бұзылып кетті? Бұл жағдай Жильбертаңызды қалай азапқа түсіріп жүргенін білесіз ғой. Маркиздің есімін атамағанымды қалап тұрған шығарсыз, оныңызды жақсы түсінем. Арамыздағы араздықтың саған қатысы жоқ, сен ештеңе түсінбейсің, дегенді әрдайым айтып келесіз маған. Мен есін білмейтін құйтақандай қыз емеспін ғой қазір! Уайым-қайғыңызға ортақтаса алатындай және түсінетіндей, тіпті көңіліңізді жұбата алатындай жасқа жеттім. Ендеше тыңдаңызшы мені! Кардонне мырзадан, — ол маркизбен жиі жолыҒысып тұрады ғой және маркиз оған маңызды шаруаларда сенім білдіреді ғой, – Буагильбо мырза бізге қалай қарайтынын сұрағам. Бір кезде маркизге ықтиярыңыздан тыс түрде зәбір көрсеткеніңіз жөніндегі өкініштен арылту үшін өмірімді сарп етуге бармын, дегем. Осылай дедім ғой, рас емес пе?

	— Айта бер, сосын не істемексің? – деп сұрады ұнжырғасы түскен Шатобрен мырза қызының сүйріктей саусақтарын ерніне басып.

	— Не істейін, – деп сөзін сабақтады Жильберта. - Эмиль мырза білгім келген жайды баяндап берді: Буагильбо мырза бізге керемет қатты ренжулі екен. Әйтсе де сізге бұл жайында қамығуға болмайды, себебі реніші негізсіз, сіздің, құдайға шүкір, өзіңізді өзіңіз кінәлайтын жөніңіз жоқ. Айтқандайын, бұған ешқандай күмән келтірмегем, қадірменді әке. Маркиздің алдында әлдебір себеппен айыпты болғанның өзінде, бұған әдетіңізге айналған алаңғасарлықтың қырсығынан жол бергеніңізді білетінмін. Сондықтан өтінем сізден, ұмытыңыз бәрін, байырғы досыңыздың әлі кек сақтап жүргеніне өкінбеңіз. Буагильбо мырза шын мәнінде де жұрт айтып жүргендей адам, енді сізге бейшара маркизді ақылдан алжасқан деп санаудан басқа ештеңе қалмайды.

	— Ақылдан алжасқан ба? – деп дауыстап жіберді Антуан мырза шошынып. — Шынымен-ақ сөйткен бе? Сандырақтап сөйлегенін өз құлағыңызбен естідіңіз бе, Эмиль? Тақсірет тартып, қиналып жүр ме ол? Ақылдан алжасқанын дәрігерлер анықтап берді ме? Мынау сұмдық қой!

	Соны айтып, көріктей кеудесінен күңірене шыққан күрсінісін тежей алмаған ақпейіл Антуан сәкіге сылқ етіп отыра кетті.

	— Құдайым-ай! Көрдіңіз бе, маркизді әлі қалай қадірлейтінін! — деп үрейлене үн қатты, әкесінің алдына тізерлей кетіп қолынан қайта-қайта сүйіп жатқан Жильберта. — О-о, кешіріңізші, кешіріңізші мені, әкешім! Қайғыға батырдым-ау сізді! Бұл хабарды айтпас бұрын дайындалып алуым керек еді. Әкемнің көңілін қалай тыныштандырамыз, көмектессеңізші маған, Эмиль.

	Өз есімін естіген жігіт дір ете қалды: қатты толқу үстіндегі қыз оны «Эмиль мырза» деудің орнына алғаш рет жай ғана «Эмиль» деп атаған еді. Қыз бұған ағасы ретінде өтініш айтқан, жүрегі елжіреп сала берген жігіт те Антуан мырзаның алдына тізерлеп отыра қалды: отағасының шамадан тыс сабырсызданып, қыпҚызыл боп кеткені сонша, миына қан құйылып кете ме деген қорқыныш пайда болған-ды.

	– Сабыр етіңіз! – деді Эмиль. — Маркиздің ақылдан адасқан дәнеңесі жоқ және ешқашан адаспас деп сенем. Денсаулығы жақсы, қапері қалпында. Отбасыңызды жеккөрушілігін ауыштық деп атауға болса, оның ауыштығы тек осыдан ғана байқалады — бірақ бұл баяғыда жабысқан дерт қой. Рас, басқа жағдайда біршама сабырлы және ұстамды адамның осындай оғаш ҚЫЛЫҒЫна қарап мұның әлденендей маңызды себептері болуға тиіс қой дейтін тоқтамға келгем. Алайда қазір ондай себептер жоқ деп мәлімдеуге толық қақым бар, бұл аз уақытқа ғана ақылдан айрылу белгісі екеніне сенімдімін – онымен әңгімелескенде тыйым салынған тақырып қозғалмайтын болса өзіне-өзі өтіп кетеді. Оның үстіне, есуастығын қоздыратын жалғыз сіз ғана емессіз, тап сондай үрей туғызатын, көргісі келмейтін басқа да адамдары бар – ал оларды өзі жақсы білмейді, сол себепті оларға ешқандай өкпе-реніш арта алмайды.

	— Түсіндірсеңізші, – деді Антуан мырза, демін тереңнен алып. — Кім ол?

	— Мысалға, Жан, – деп жауап қатты Эмиль. — Буагильбо мырзаның Жаннан қашқақтайтын себебі жоғын өзіңіз де жақсы білесіз: абзал досымыз маркизге не жазып қалғанын әліге дейін түсіне алмай жүр.

	- Дұрыс айтасыз, маркиз де, басқалар да Жанға ешқандай кінә таға алмайды, бірақ мен Буагильбо мырзаның неге өйтетінін білем. Жә, қоя тұрайық оны!.. Егер әңгіме жалғыз тек Жан жайында ғана болса, онда осы сөзіме сене беріңдер: маркиздің ақыл-есі бүтін. Ол біздің аяулы Жапплуға әділетсіздік жасап жүр — бар болғаны сол. Алайда маркизді бұл ойынан айныту мүмкін емес, сол сияқты оның жүректегі жарасын жазудың да ешқандай жолы жоқ. Бейшара Буагильбо! Жильбертажан-ай, ол өткеннің бәрін ұмытса, мен де өмірімді ойланбастан қия салар едім. Ал енді бұл әңгімені осымен доғарайық!

	– Тұра тұрыңыз, қадірменді әкешім! Тағы бір, ең соңғы сөз, – деді Жильберта алып-ұшып, – сонда бәрін түсінесіз! Маркиз тек Жанға емес, маған да қырсығып жүр – ал мені баржоғы екі-үш рет қана көрді ғой, менімен ешқашан сөйлескен емес, кейiстiк бiлдiрер ешқандай себебі жоқтығы да екібастан. Өтірік айтсам Кардонне мырзадан сұраңыз, сөз арасында менің есімімді атағанында Эмиль бейне ата жауын айтып тұрғандай шат-шәлекейі шығып ашуланыпты! Есігін сарт еткізіп жауып алып: «Мен тұрған жерде ол қыздың есімін атаушы болмаңыз, түсіндіңіз бе!» деп айқайлапты.

	Шатобрен мырза басын төмен салып үнсіз отырып қалды. Көкшіл тор көз бейнеленген қарабайыр қол орамалымен маңдайын әлсін-әлі сүрткіштеумен болды. Ақыры Жильберта мен Эмильдің қолдарын өз қолына алды да, ойланбастан бірінебірін біріктірді. Өз ойымен өзі әуре боп кеткен бейшара қарттың екі жастың арасында сүйіспеншілік сезімі болуы мүмкін-ау деген нәрсе қаперіне кірмеген еді.

	— Балаларым, – деді ол, — маған жақсылық жасағыларың келген болар, бірақ көңілімді құлазыттыңдар. Ізгі ниеттерің үшін рақмет, алайда сендерден өтінерім, бұл жайында екеуара болсын, менімен болсын, Жанилламен немесе Жанмен болсын ендігәрі ешқашан әңгіме етпеуге сөз беріңдер. Сіз де, Эмиль, Буагильбо мырзамен сөйлескенде бұл тақырыпты ауызға алмаңыз. Ешқашан, түсіндіңіз бе – ешқашан! – деп қосып қойды ол шамасы келгенінше үзілдікесілді және салтанатты түрде.

	Сосын Эмильге қарай бұрылып, оның қолын алаңғасарлықпен Жильбертаның қолына бұрынғыдан да бетер қыса түскен қалпы тебірене сөйлеп кетті:

	— Қымбатты Эмилiм, маған жақсылық жасаймын деп үлкен ағаттық жібердіңіз. Буагильбоға алғаш барғалы тұрғаныңызда не дегенім есіңізде ме? «Ортақ досымыз Жанға зиян тигізгіңіз келмесе ол үйде менің есімімді атаушы болмаңыз», дегем сізге. Ал не болды енді? Ескертпемді ұмытып кеттіңіз, сөйтіп маған да зиян тигіздіңіз. Шын сөзім, Буагильбо мырза осы отырған үшеуіміздің қай-қайсымыздан да асқан ауыш емес, жіберген қателігімде ешқандай айыбы жоқ мына қызым мен Жанға қырын қабақ білдірсе мұның сыры да мәлім. Дұшпанымызды қалай жек көрсек, оның ет жақындары мен туыстарын да солай жек көретініміз мейлінше табиғи нәрсе. Егер Буагильбо мырза өзіне деген құрметім қандай екенін білсе, бірақ сонда да маған кешірім жасамаса, онда оны қатыгез атандыруларыңа болар еді. Ол қатты қапаланып жүр. Қасірет-қайғысы бір басына жетіп жатыр. Оны ақылы ауысқан адам санамаңыз, Эмиль: жанашырлық білдіруіңізге, достасып, құрмет тұтуыңызға әбден лайықты адам ол. Сөйтіп, енді көңілім тыныш болсын десеңдер сыртымнан ешқандай астыртын әрекет жасаушы болмаңдар: оның бәрі міндетті түрде қайтып оралып маған кесірін тигізеді.

	Қатты толқығандықтан тұла бойы дірілдеп кеткен Эмиль мен Жильберта бұл өтінішті бұлжытпай орындауға уәде берді.

	— Балаларым! – деп қосып қойды Антуан мырза. – Өмірде орны толмас өкініш те, үн-түнсіз шыдауға тура келетін жаза да бар. Ал енді жүріңдер, Жанилла ешкісін тапты ма екен, неғылды екен, білейік. Бері қараңдар, сендерге себет толы өрік әкелдім. Сүрлеумен жоғары көтеріліп бара жатқаныңызды көргем, Эмиль, сол арада сізге байырғы бағымыздың алғашқы жемістерінен ауыз тигізейінші деген ой келген.

	Әжептәуір күш жұмсау арқылы тіпті Жильберта мен Эмильден де тезірек сабасына түскен Антуан мырза табиғатына тән жайдары қалпын қайта тапты. Жас жігіттің енді бірдеңе жөнінде сұрастыруға да, бірдеңенің жайын анықтауға да құлқы соқпады, өйткені Жильбертаға қатысты нәрсенің бәрі ол үшін айрықша құрмет тұтуға лайық болатын. Антуан мырзаның әлгі әңгімені ұмыту туралы өтініш айтуы мұң екен, ол бәрін сол бойда-ақ естен шығарды. Алайда мазасыздануға мәжбүр болатын басқа да бірқатар себептері барТын, оның үстіне махаббат сезімінің жүрегіне терең тамыр жайғаны соншалық, Шатобрен Мырзадан да бетер алаңғасар боп кеткенді.

	Үйіне қарай бет алған Эмиль жол айырығына жеткен. Сол жерден жолдың бір тармағы Буагильбоға қарай бастайтын. Мына жақтан да, ана жақтан да дорба толы сұлы жеп дәнiккен Қарагер маркиздің қожалығына қарай бұрылып кетті.

	Эмиль мұны бірден байқай қойған жоқ, ал байқаған кезде Жаратқанның ұйғарымы солай болған шығар деп шешті: кəртамыс маркизді туған әкесіндей құрметтеуге уәде бергенін, сөйте тұра оны көп күн бойы жан күйзелтер жалғыздықта қалдырғанын есіне алды; тіпті оң қабақ көрсетпеген жағдайда да одан кешірім сұрауды ұйғарды.

	Жотаның етегіне жеткен ол түнге қарай құлыпталатын қақпаның әлі ашық тұрғанын көрді. Паркке кіріп, Швейцарлық үйшікке қарай бет алды — маркиз қазір онда болмай шыққан күнде де, бәрібір қараңғы түсе сонда қайтып оралатынына еш күмәні жоқ-ты. Қарагерді терраса жанына байлаған Эмиль есікті жайменен тықылдатты. Әлгі бір әзірде жел тұрғандықтан оған іштен әрлі-берлі жүрген аяқ дыбысы, тіпті маркиздің ішке кіруге шақырған бәсең дауысы да естілгендей болды. Әйтсе де, Эмильге солай көрінген еді: есікті ашқан ол үйшікте ешкім жоғына көз жеткізді. Келіп тұрғанын қожайынға аңғартпақшы боп жөткірінді, еденнің тақтайын сықырлата басты, бірақ ешкім Дыбыс бермеді. Қожайын әлі қамал-сарайда шығар деп шешкен Эмиль жан баласына кіруге рұқсат етілмейтін үйге бас сұққанша, маркизге көрінбей-ақ кете бермекке бекiндi.

	Кенет ұйтқи соққан жел терезе мен түпкі бөлменің есігін аңқайта ашып жіберді. Буагильбо мырза табалдырықта тұр-ау деп ойлаған Эмиль жалт бұрылды. Алайда ол жерде ешкім жоқ боп ШЫҚТЫ, есесіне Эмильдің қарсы алдынан шағын жұмыс кабинеті көрініс берді: ондағы нәрсенің бәрі қамал-сарай бөлмелеріне керіғалаң түрде ыбырсып жатыр еді.

	Эмиль бұл бөлмеге ақы берсең де кірмес еді: жұпыны да қарабайыр жиһаз-жабдықтарға, үстел үстінде үйіліп жатқан, қаракөлеңкеде көзге әрең шалынып тұрған кітаптарға тіпті алыстан болса да қадала қараудың өзі оған үлкен әдепсіздік секілді көрінді. Алайда әйелдің кабинет түкпірінде ілулі тұрған, табиғи бойына сай портреті оның назарын бірден өзіне аударып алды: портрет есіктің қарсы бетінде еді, сондықтан оны байқамай қалу мүмкін емес-ті, ал көрген соң асқан шеберлікпен бейнеленген осынау жан сүйсінер әлпеттен көз аудару тіптен қиын болатын.

	Әйел Империя заманындағы мoдaмен киініпті; иығынан төмен қарай қатпарлана төгілген аспан түстес көк, көркем кестеленген кашемир шәлі сұлудың оншалықты сымбатты болмай шығуы да ықтимал мықынын көзден жасырып тастапты. Алтын түсті әсем реңктегі ақшыл-сары шашы маңдайын әдемі көмкеріп тұр.

	Мұндай нәзік те сүйкімді әлпетті Эмиль ешқашан көрмеген. Бұның Буагильбо ханым екенінде дау жоқ-ты; сөйтіп кейіпкеріміз дүниедегінің бәрін тарс есінен шығарып, өмірі мен өлімі тақуа қарттың тағдырына осынша үлкен әсерін тигізген әйелдің бетпішініне зер салып үңіле бастады.

	Әрине, портрет түпнұсқаның мінез-құлқы жайында дұрыс түсінік бермейді, көп жағдайда адамның бейнесі оның болмысбітімін мүлдем таныта алмайды десе де болады.

	Эмиль маркизаны қуқыл өңді, жабырқау әйел кейпінде елестететін, ал қазір қарсы алдында маңғаз да кербез, өркөкіректікпен биязы езу тартқан сылқым бикеш тұр еді. Суретші оның портретін күйеуге шыққанға дейін салды ма екен әлде ол өмірінің соңғы жылдарында осындай боп кетті ме? Бәлкім, маркиза Буагильбо бұл жобалағаннан мүлдем басқа болған шығар?

	Анығы біреу еді: жақтаудан оған айрықша сүйкімді әйел көз тігіп тұрған! Ал қазір Эмиль үлбіреген жас сұлудың суретіне Жильбертаның бейнесін қолма-қол көз алдына елестетпей қарауға қадерсіз болғандықтан дереу екеуінің түр-пішінін салыстыруға кірісті, сөйтіп көптеген ұқсастық тапқандай болды.

	Күн қараңғы тарта бастаған, ал Эмиль құпия толы бөлмеге қарай адым аттауға да батпаған, сөйтіп тұрғанда көп ұзамай маркизаның кескін-келбетін ажырату да қиындап кетті.

	Тек нәзік терісі мен алтын түстес шашы ғана кенептен ақшылтым даққа ұқсап дараланып, Эмильді қарсы алдында Жильберта тұрғандай жалған әсерге жетелей берді. Алайда біртіндеп көз алды буалдыр тартып, жылтырақ ұшқын ойнай бастады, портретті көруден қалған Эмиль тек сонда ғана барып алғашқы әсер бойынша, — мұндай жағдайларда ол дау тудырмайтын нәрсе боп табылады, — Буагильбо ханым мен Жильберта арасынан зәредей ұқсастық таппағанын зордың күшімен еске түсірді.

	Үйшіктен шығып, парк аллеяларынан ешкімді жолықтыра алмай, қамал-сарайға қарай аяңдады.

	Сол бұрынғыша жым-жырт жатқан атшаптырым ауланы кесіп өтіп, шағын мұнараның баспалдағы арқылы жоғары көтерілді, бірақ оны тіпті Мартен де қарсы алған жоқ: ол мұның келгенін маркизге әрдайым мәлім етіп тұратын – Эмиль мұндағы жалғыз ғана тұрақты қонақ болғанына қарамастан бұл рәсімді кəртамыс малай мүлтіксіз орындайтын.

	Ақыры жiгiттiптi күндіздің өзінде қақпағы нығыздап жабылған терезелерінен ішке жылт еткен жарық түспейтін қараңғы қонақ бөлмеге келіп жетті. Өмір оты әлдеқашан өшкен бұл үйді өлім жайлағандай сезімнен үрейі ұшқан жігіт қатар орналасқан бөлмелермен жанұшыра жүгіре жөнелді де, Буагильбо мырза төсекте жатқан жерден бір-ақ шықты.

	Маркиз мәйіт секілді қимылсыз жатыр екен, өңі қағаздай қуарып кетіпті. Батар күннің жарытымсыз сәулесі аядай жатын бөлмеге жабырқау жарық себелеп тұр, маркиздің басын сүйеп отырған, кереңдігі салдарынан Эмильдің аяқ дыбысын естімеген кəртамыс Мартен жансыз мүсінге ұқсайтын.

	Эмиль төсекке қарай ұмтылып, маркизді қолынан ұстай алды. Қолы от боп жанып тұр екен, бірақ сәлден соң науқас ұйқылыояу қалпынан айығып, көзін ашты, қалжырағандықтан немесе зеріккендіктен қалғи бастаған кәрі малайы да сергіп, еңсесін тіктеді. Маркиздің сырқаты оншалықты қауіпті еместігін көрген қонақтың көңілі орнына түсті. Алайда екі күн бойғы дімкәстіктің салдары онсыз да жүдеу, әлжуаз денені одан әрі әлсіретіп кеткенді, сондықтан болашағына төнген қауіп жойылмаған.

	— Келгеніңіз қандай жақсы болды. Әйтпесе әбден жабығып бітер едім, – деді Эмильдің қолын ақырын ғана қысып қойған Буагильбо мырза.

	Мартен, әрине, мұны естіген жоқ, әйтсе де маркиздің ойын Әлдебір кереметтің күшімен аңғарып қойғандықтан, саңырау жандардың бәріне тән қатты дауыспен қожайын сөзін іле-шала қайталап:

	— Аһ, Эмиль мырза, келгеніңіз мұндай жақсы болар ма! Маркиз сізді сондай сағынып қалды, – деді.

	Одан соң кәрі малай бұдан үш күн бұрын швейцарлық үйшігіне барып демалмаққа жиналған қожайынның денесі тоңып қалтырап қоя бергенін, сөйтіп, «енді өлетін шығармын» дегенін баян етті. Бұрын мұнда түнемесе де, өзіне осы бөлмеге төсек салғызыпты, сосын құдды енді қайтып төсектен тұрмайтын кісіше түрлі пәрмен беріпті. Түнде жағдайы қиындау болғанымен, таңертең маркиз:

	«Кішкене жақсымын, саспағын. Бірақ әлдебір жаққа ұзақ сапар шегіп қайтқан кісінше қатты қалжырап қалдым, демалғым келеді. Абыржыма, Мартен. Бірнеше күн демалуым, дамыл табуым керек, дәрігердің қажеті жоқ – солай деп шештім! Ал ең бастысы — алаңдама!» депті.

	— Ал, мен, әрине, алаңдаумен болдым ғой, – деп сөзін жалғады кәрі малай. — Соны көрген маркиз маған: «Қайғырып-қапалана берме, достым. Бұл жолы кете қоймаспын», деді.

	— Маркиздің мұндай дерті бар ма еді? – деп сұрады Эмиль. – Ол шынымен-ақ қауіпті ме? Ұзаққа созыла ма?

	Малайдың қожайыннан басқа ешкімнің сөзін естімейтінін Эмиль ұмытып кеткен-ді.

	— Мартен айтарын айтып болсын деп жаттым, – деді Буагильбо мырза, анау берген белгісі бойынша бөлмеден шығып кеткен соң, — бейшараны бәрібір тоқтата алмайсың. Дей тұрғанмен, Мартеннің әңгімесін естігеннен кейін мені қорқақ деп ойлап қалмаған шығарсыз деп сенем.

	Мен өлімнен қорықпаймын, Эмиль! Бір кезде оны өзім тілегем, ал енді сабырмен күтіп жүрмін. Жақындап келе жатқанын баяғыда сезгем, бірақ ол асықпайды, сірә, қалай өмір сүрсем, солай – аса аптықпай-ақ өлетін шығармын.

	Оқтын-оқтын ұстап қалатын безгегім бар, сол ұйқымнан да, тәбетімнен де айырып жүр. Бірақ оны ешкім байқамайды, өйткені ол маған қауқарым жететіндей ұсақ-түйек іспен айналысарлық әл-қуат қалдырады.

	Мен медицинаға сенбеймін: осы күнге дейін ол аурудың азабын өмір негіздеріне нұқсан келтірмей жеңілдетудің жолын тапқан жоқ. Медицина қандай амал жасасын мейлі, соқыр тәуекелмен жасайды; оның үстіне мен адамның қалауымен жан сақтағанша, Құдайдың қалауымен жан тапсырғанды жөн көрем.

	Бұл жолы әдеттегіден көбірек азап шектім. Рухым әлсіреп бара жатқанын сездім және күлбілтелемей ашығын айтайын сізге, Эмиль, бұдан былай жалғыздықта өмір сүре алмайтынымды түсіндім.

	Қолына кеп қонған бақытқа қарттар да сәби бала секілді қуанады, бірақ оны жоғалтып алғанда бала сияқты жылдам жұбана қоймайды. Олар сол баяғы қалпына – қарттыққа қайтып оралады, сосын бақиға көшеді. Менің сөзіме онша мән бермейақ қойыңыз: безгек мені сыр ақтаруға итермелеп тұр. Сауығып шыққан соң жалғыздық мұңы жайында ешқашан сөз етпейтін, тіпті еске де алмайтын болам; әйтсе де, бойкүйездігіме қарамастан, оны түйсік түртпегімен еріксізден-еріксіз сезініп жүретін болам. Осыған байланысты қарттығының мұң-шерін тарқатуға міндетті екенмін деп ойлап қалмаңыз. Бір жыл ұзақ әлде кем өмір сүрем бе, жалғыздықта жабырқау тірлік кешкен жанның көзін достың қолы жаба ма әлде жаппай ма – бәрібір емес пе? Алайда қайтып оралған екенсіз – рақмет оныңызға. Мен жайында емес, өзіңіз жайында айтайық. Қаусаған шалды уайым құрсаған бұл күндерде немен айналыстыңыз?

	— Жырақта жүріп мен де уайым шектім.

	— Несі бар, әбден мүмкін! Өмір солай, адам солай: өзі тақсірет тартқанымен тынбай, басқаларды да қайғыға батырады. Бұл жүректер жарасым тапқандығының даусыз дәлелдемесінің бірі.

	Эмиль маркиздің жанында екі сағаттай болды: қарт оған бөлекше ықылас білдіріп, ағынан жарылып әңгіме айтты. Жас жігіт қартқа деген құрметінің арта түскенін сезіп, ендігәрі оның көңіліне келетін нәрседен аулақ болуға өзіне-өзі серт берді. Қоштасарда науқасты шамадан тыс көп сөйлеткеніне өкініш білдірді.

	— Алаң болмаңыз, – деп жауап қатты маркиз. – Ертең келіңіз, сонда көресіз қалай шапқылап жүргенімді. Өйткені түбімізге жететін нәрсе ауру емес – бізді діңкелетіп, дүниеден баз кештіретін нәрсе – жан сырыңды жасырмай айтып шүйіркелесетін жақыныңның жоқтығы.





XX


	КРОЗАН БЕКІНІСІ


	Келесі күні маркиздің шынымен-ақ сергек тартқаны сонша, тіпті таңертеңгі асын Эмильмен бірге отырып ішуге де жарап қалды. Сол күннен бастап жас жігіт пен қарттың арасындағы осынау әдеттен тыс достыққа қылау түскен жоқ. Де Шатобрен мырзаның өткен жолғы өтімді сөзін есте ұстаған Эмиль маркиздің ақылдан адасқаны жайындағы ойдан ыңғайсызданбайтын болды, сөйтіп онымен жүздесуден жан рақатын тауып жүрді.

	Эмиль Антуан мырзаға берген сөзінде тұрып, Шатобрен иесін ауызға алуды доғарды, есесіне маркизге жүрегінің басқа құпияларын жайып салды, өйткені абзал досына өткен өмірі жайында, болашақ туралы армандары жөнінде айтпай тұра алмайтын; ол маркизге әкесінің қарсылығы хақында баян етті: уақытша тыншу тапқанымен бұл оған әжептәуір жәбір шектірген еді және әлі де шектіретіні күмәнсіз болатын.

	Де Буагильбо мырза Эмильдің әкесін сыйлап, айтқанын Тыңдағанды жөн санайтынына ырзашылық білдірді, әйткенмен Кардонне мырзаның осынша еңбекқор және қабілет-дарыны мол жас жігіттің табиғи бейімділігі мен талпынысын тұншықтыруға неліктен құштар боп жүргенін түсіне алмады.

	Эмильдің зеректігі мен ауыл шаруашылығына деген ықыласын таныған маркиз оның ізгі ниетті мұрат тұтқан адам екеніне анық көз жеткізді; осындай ұлым болса орасан зор байлығымды көзімнің тірісінде-ақ тиімді пайдалануға болар еді-ау дейтін ойға да берілді: ол өз дәулетін болашақта кедейлер игілігі үшін жұмсамақ боп жүрген, бірақ дәл қазір оны қалай іске жаратуды білмейтін.

	«Өмірін арнаған кәсібіне тиянақты ісімен және талантымен үлес қоса алатын ұлы — әрі досы, әрі ізбасары бар адам қандай бақытты», деп күйінетін ол ауыр күрсініп.

	Жаратқанның ізгілікке жұмсасын деп берген күш-қуаты мен дәулетін зұлымдыққа жұмсап жүргені үшін Кардонне мырзаны іштей шенеп-мінейтін, құдды адамды ақиқаттың қызметшісі еместей, материалдық игіліктің құлындай көріп, ақшаны пір тұтатын – басқа адамдардың ғана емес, туған ұлының да бақытынан жоғары қоятын – көрсоқыр қаныпезер санайтын.

	Де Буагильбо мырза шектен тыс діндар емес-ті. Эмиль тіпті оны дін мәселелеріне тым селқос деп ойлайтын. «Құдайға сенемін» деген кезінде маркиз әсте: «Оған табынамын» дегенді мегземейтін. Шамасы келетіндей дәрежеде ширығып, ой-қиялы Әлемді Жаратушыға қарай қанат қаққан шақта ол мінәжат етпейтін, Оған лайықты құрмет көрсетіп, «Оның есімі – даналық» дейтін, ал Эмиль: «Оның есімі – махаббат» деп үстегенде, қарт: «Екеуі бір нәрсе ғой», дейтін – және мұнысы дұрыс та болатын.

	Эмиль бұған қарсы айтар уәж таппай қалатын, алайда Жаратушының ақыл-парасаты мен логикасының құдіреттілігін маркиздің қалай айрықша дәріп тұтатынына қарап, Оның шетсіз де шексіз мейірімділігіне деген шамадан тыс тәнті болушылықтың бұған жат нәрсе екенін сезетін. Өз ұғым-түсінігі бұған керісінше бола тұрса да, бақытсыздықтар, адамның осалдықтары, арсыздықтар және әлемдегі алуан түрлі зұлымдықтар мейірбан

	Жаратушы идеясын жоққа шығарған кезде, сөйтіп ұнжырғасы түскен шақта, қарт философтың көзқарасы үстемдік алып кететін.

	Маркиз ешқашан шүбә келтірмейтін және келтіруге де құлықсыз едi. Бiлуiмүшiнкөруімнің қажеті жоқ, дегендіолталай мәртеқайталап айтқан, сондай-ақ күннің бетін бүркеген қара бұлт физикалық заңдарды қалай өзгерте алмайтын болса, күнәға белшеден батқан төрткүл дүниемізде туындап жататын таусылмайтын тақсіреттер де оның мәңгілік бұлжымайтын адамгершілік қағидаларға деген сеніміне тап солай қылау түсіре алған жоқ.

	Бұлкөнпістіктәубаға келуден немесемомындықтан өрбімейтін, өйткені, маркиздің айтуынша, жеке басының жайсыздықтарына ол тек сырттай ғана бойсұнатын көрінеді.

	— Қараңызшы, — дейтін ол, – қай нәрседе де логика бар! Жаратқанның туындыларында оның шегі де, шеті де жоқ, бірақ жекелей алғандағы нәрселерде ол кемеліне келмеген, сондайақ оның мән-жайын аңғару да мүмкін емес, себебі қай нәрсе де шектеулі, соның ішінде адам да. Бірде-бір адам шексіз даналыққа ие бола алмайды, — оны тек дерексіз түсінік ретінде ғана пайымдауы мүмкін, – өйткені адам даналықты өз бойынан болсын немесе айнала-маңынан болсын қанша іздегенімен оны айқын аңғарып, дәлелдеп бере алмайды. Сіз мені жиі-жиі логик деп атайсыз. Мен логиканы ұнатам және оны барлық нәрседен іздеп жүрем. Оған айрықша қажеттілік сезінем, оған жат нәрсе менің де жүрегіме жат.

	Ал өзім іс-әрекетім мен пиғыл-ниетімде логиканы сақтап жүрмін бе? Әсте олай емес. Өзіме-өзім неғұрлым көбірек үңілген сайын, жан-дүниемдегі қарама-қайшылық пен бейберекеттіктің көптігіне соғұрлым көзім жете түседі. Несі бар! Мен адам баласының кім екенін көрсететін дербес мысал ғанамын; қарекеттерімнің қисынсыздығын аңғарған сайын Құдіреті күштінің логикасы төбемнен төніп тұрғанын анық сезіне түсем. Осынау аспан компасынсыз әлдеқашан адасып кеткен болар ем, қауқарсыздығымның себебін жаратылысқа аудара салар ем.

	Бір жолы маркиз Эмильге салт атпен серуендеп қайтуға ұсыныс айтты, сөйтіп екеуі оның ұлан-байтақ иелігін аралап шықты. Осынау алапат үлкен алқаптан түсетін пайданың түкке татымсыздығы Эмильді қатты таңырқатты.

	— Фермаларды ең төменгі бағаға жалға бердім, – деп түсіндірді маркиз. — Егер қожасы қазіргі заманғы шаруашылықтан табыс түсіре алмайтын болса, онда оған қалатыны тек еңбекқор диқанның бейнетін жеңілдету ғана. Өзіңіз куә болдыңыз емес пе, жұрттың бәрі маған ырзашылық білдіріп, ұзақ ғұмыр тілеп жатыр ғой. Сырттай мәжнүн біреуге балағанымен, бәрі мені аса қайырымды адам санайды. Өздеріне деген ықылас-пейілімнің өзіндік мәні барын олар түсінбейді: мен шаруаларды өзім құтқарып қала алмайтын құрбандық деп білем, алайда олардың жендеті де болғым келмейді. Егер шаруаны ықтиятты жүргізсе, бұл алқап қазіргісінен жүз есе көп пайда әкелері кәміл. Болашақ туралы армандасам көңілім көтеріліп қалады: иелігім парасатты адамдар ерікті еңбек ететін орынға айналарына имандай сенем; алайда меншігімдегі жердің қазіргі жағдайына көз жұмып қарай алмаймын, ал бұл жағдай көңілімді құлазытып, жүрегімді жабырқатады; жиі араламайтыным да содан.

	Расында да, Буагильбо мырза фермаларына екі жыл бойы төбе көрсетпеген еді. Ол тек айрықша қажеттілік пайда болғанда ғана жолға шығатын. Шаруалар оны құрметтеп, құшақ жая қарсы алатын, солай бола тұрғанымен, олардың көзінде әлденендей бір түсініксіз үрей бары байқалатын, себебі оғаш қылықтары мен жалғыздықты жақсы көретін қасиетіне қарап деревня тұрғындары оны әлде дуагер, әлде арбаушы шығар деп жобалайтын.

	Нөсер жаңбырлар кезінде шаруалар: «Буагильбо мырза қаласа бізге жауған бұршақты басқа жаққа бұрып жіберер еді, құдіреті жетеді ғой оның бұған! Бірақ қолынан келетін нәрсені жасамайды, қайдағы-жайдағы бірдеңені іздейді! Құдай біледі, табар-таппасын!» деп күйінетін.

	– Егер мына жер меншігіңізде болса, не істер едіңіз, Эмиль? — деп сұрады маркиз қайтар жолда. — Мұны сұрап келе жатқаным, сізді мынадай іш пыстыратын сапарға шығуға мәжбүр етуімнің жалғыз ғана себебі – пікіріңізді білсем деген мақсат еді.

	— Тәуекел етер едім... – деп бастады Эмиль алып-ұшып.

	— Әлбетте, — деп іліп әкетті маркиз, — қолымнан келсе мен де тәуекел етіп, нағыз коммунаның негізін қалаған болар ем. Бірақ талпынысымнан түк шықпас еді, сәтсіздікке ұшырар ем. Бәлкім, сіз де сөйтер ме едіңіз.

	— Мейлі!

	— Міне, жастықтың жақсы ниет, жалтақсыз қылығы: сәтсіздікке жолығам деп бас қатырып жатпай әйтеуір қарекет жасай беру керек қой, солай ма? Жастық қандай қарекетке де дайын және кедергі барын байқамайды. Ал кедергі дегенің адым аттап басқан сайын кезігеді, соның ішіндегі ең елеулісі – адам. Қарапайым болғанымен әлі де аса маңызды мәні бар осы бір себепті желеу еткенде әкеңіз жаза баспаған: расында да, ақыл-ой кемеліне әлі келген жоқ, жүректер жаңа ұмтылысқа дайын емес. Әлеуетті білек бар, бірақ әлемге үстемдік етіп тұрған тасбауыр өзімшілдіктен арылған жүрек жоқ. Пісіп-жетілген идея әлеумет арасына кеңінен тарау үшін белгілі бір уақыт қажет, Эмиль; ал бұған, жұрт ойлайтындай, көп қалған жоқ. Сөйтіп, шыдам керек!

	— Сонда қалай болғаны? Өзіміз тырмыспасақ уақыттың өзі бірдеңені орнынан қозғай ала ма?

	– Жоқ, бұл үшін күш біріктіруге тиіспіз. Идеалыңды жүзеге асыра алмайтындықтан, кей дәуірлерде оны уағыздаумен ғана шектелуіңе тура келеді, сосын оны іске асыруға да, насихаттауға да мүмкіндік туатын заман орнайды. Өз күшіңізге сенесіз бе?

	– Әрине!

	– Онда тіптен жақсы! Мен де сенем сізге. Жарайды, Эмиль, бұл мәселеге түптің түбінде тағы бір оралармыз... бәлкім, көп ұзамай-ақ, безгектің алғашқы ұстамасы кезінде, тамыр соғуым бүгінгіге қарағанда жиілеңкіреп кеткен шақта...

	Мұндай әңгімелер Эмильге Жильбертадан жырақта жүргендегі уақытын тезірек өткізуге көмектесетін. Алайда маркизге Жильберта жөнінде, оған ғашық екені жайында айтып бере алмайтыны өкіндіретін. Солай бола тұрса да, бақытты махаббаттың бір артықшылығы – айналасындағылардың қолдауы мен қоштауын қажет етпейтіндігі, ал ТЫҒырыққа тірелген сәтте шағынып, сүйеу іздейтін күн біздің кейіпкеріміз үшін әлі туа қойған жоқ-ты.

	Ол неліктен өзін бақытты сезінетін? Сондай да сөз болады екен! Біріншіден, ол ғашық еді, ал шын жүректен ғашық жанға соның өзі-ақ жеткілікті. Одан соң, өзін қыздың ұнататынын білетін. Рас, ғашықтығы жайында айтуға әлі күнге дейін бірдебір рет батылы барған емес, оның үстіне қыздың оған жалтақсыз жауап бере қоюы да оңайға түспес еді.

	Бұл екі арада көкжиекті қара бұлт қаптай бастады, сөйтіп көп ұзамай Эмиль нөсердің жақындап қалғанын сезді.

	Бір жолы, Шатобреннен аттанып бара жатқанында, Жанилла Оған:

	- Үш-төрт күн төбе көрсетпей тұра тұрыңыз! Айнала-төңіректе аздаған шаруаларымыз бар, сол себепті үйде болмаймыз, – деген.

	Бейнебір өзіне арнап айтылған үкімді естігендей, Эмильдің өңі қуқыл тартып кетті: Шатобрен отбасы үйлеріне қашан қайтып оралатынын сұрауға ғана шамасы жетті.

	– Сірә, аптаның соңына қарайшығар, - деп жауап қатты Жанилла. — Айтқандай, менің осында қалуым мүмкін: тау-тасқа өрмелейтін жастан кеткен адаммын ғой. Жолай маған соғып, Антуан мырза мен бойжеткеннің оралған-оралмағанын біліп тұрарсыз.

	— Демек, кіріп-шығуға рұқсат етесіз бе маған? – деп сұрады Эмиль, көңілі құлазып кеткенін жасыру үшін езу тартып күлуге тырысып.

	— Неге етпеске, егер өзіңіз қалап тұрсаңыз? Бұл үшін біреу мені жазғыра қоймас, — деп кемпір мардымси жауап қатты, алайда күдікшіл Эмиль оның дауысынан қулық жасап тұрғанын аңғарып қойды.

	«Бітті бәрі! – деп ойлады Эмиль. – Ниетім ауып жүргені байқалып қалды; Антуан мырза мен Жильберта әлі ештеңе сезе қоймағанымен, кемпір менен құтылуды ұйғарған екен. Бұл үйді өзі билеп-төстеп отыр, тағдыр шешілетін сәт туды».

	— Жарайды, мадемуазель Жанилла, ертең келейін онда, өзіңізбен асықпай отырып әңгімелесейін, — деді ол.

	— Ендеше, тіптен жақсы! – деп қоштай кетті Жанилла. — Мен де әңгіме соққанды ұнатам. Бірақ ертең кендір жұлуым керек, сондықтан абзалы бүрсігүні келіңіз. Жарай ма? Ұмытпаңыз, мен күні бойы үйде болам. Сау болыңыз, Эмиль мырза. Екеуіміз еменжарқын әңгіме-дүкен құрайық. Амал нешік, мен де сізді сондай ұнатам!

	Жильбертаға ғашық боп қалғанын Шатобрeндeгi күтуші кемпірдің жақсы білетініне Эмиль енді ешқандай күмән келтірген жоқ. Әлдебір елгезек көрші екеуара әңгімеде кемпірге жас Кардоннені күн сайын дерлік қамал-сарайға қарай кетіп бара жатқан жерінен кездестіретініне таңырқау білдірген еді. Антуан мырза ештеңеден күдіктенбейтін. Жильберта да. Әкесінің бірнеше күнге бір жаққа бара жатқанын Эмильге хабарлаған кезде, шамасы, Жанилла өзін де жолға салып жіберетінін қыз әлі білмеген болса керек. Айлакер кемпір арнайы жоспар жасапты: әуелі Эмильді аулақтатып, сосын Жильбертаны аяқ асты аттандыруды ұйғарған: бұл ғашық жігіттің көңілін алай-түлей ететінін алдын ала аңғарған.

	«Сөйтіп, енді бәрін де жасырмай жайып салуға тура келеді, — деп ойлады Эмиль. — Кейінге қалдырудың қажеті қанша? Құпиялап жүрген үміт-арманым бәрібір ашылмай қалмайды. Ақжүрек Жанилла мен мейірбан Антуан мырзаға Жильбертаны сүйетінімді және оған үйленгім келетінін мәлім етем. Олар маған шамалы уақыт берер, әкеме бәрін түгел айтармын, қай саланы таңдауым қажеттігі жайында екеуіміз келісерміз, өйткені әлі күнге дейін нақты таңдау жасаған жоқпын ғой. Тәуекел етер кез келді. Аяушылықты білмейтін айқас басталмақшы, бірақ мен қайтпаймын — өйткені, ғашықпын ғой! Енді мәселе жалғыз өз басыма ғана тіреліп тұрған жоқ, сондықтан ерен ерлік көрсетем, айтар сөз табам, әкемді қалайда көндірем».

	Осындай сенімділігіне қарамастан ол түнді төсегінде дөңбекшумен өткізді. Жанилламен арада өтетін әңгімені көз алдына елестетті; оның өжеттігі мен бірбеттігін білетіндіктен қойылатын сұрақ пен қайтарылатын жауаптың қандай болатынын алдын ала болжап та қойған еді.

	«Жөн-ақ, – дейді оған Жанилла міндетті түрде, — әуелі әкеңізбен сөйлесіңіз, келісімін алыңыз. Антуан мырзаны бостанбосқа абыржытудың қажеті жоқ, өйткені ресми түрде ұсыныс жасауға әлі ерікті емессіз ғой. Оған дейін бізге мүлдем келмей-ақ қойыңыз немесе сиректеу соғып тұрыңыз. Қандай ойыңыз барын ешкім білмеуге тиіс, ал Жильберта тұрмысқа шығатынына көзі кәміл жетпесе өзіңізбен күнде жүздесе беретін қыз емес».

	Сондай-ақ ол тумысынан парасат-пайымы мол Жанилланың Кардонне мырзадан рұқсат алудың оңай емесін түсініп, қашан өз еркі өзінде екенін дәлелдегенінше қамал-сарай табалдырығынан аттауға тыйым сала ма деп те қорықты.

	Сөйтіп, жас жігіт әуелі әкесімен айқасқа түсіп, сосын барып ретіне қарай әрекет етуі қажеттігіне анық көз жеткізді; жеңіске жететініне сенімі нығайғанша Шатобренге анда-санда бір барып тұратын болды, ал үміті біржола үзілсе, онда құр ғана іңкәрлікпен Шатобрен отбасы тыныштығын енді қайтып бұзбауды — яғни жөніне кетуді, Жильбертадан бас тартуды ұйғарды. Бірақ бұл соңғы шешімі Эмильге орындалмайтын нәрседей көрінді. Өлердей ғашық жас жігіттің сүйген қызынан бас тартуы оңай шаруа емес. Әкесінің ырқына көнгенше бір оқпен маңдайынан атылып өлгенді артық көрген еді Эмиль. «Жә, жетер, – деп тұжырды ол, – ертең әкеммен, жұрттың екі аяғын бір етікке тығып жүрген осынау озбырмен, жақсылап сөйлесем. Айтатын сөзді айтам, сосын Шатобренге алшаңдай басып барам!»

	Алайда ертеңіне Эмиль өзін айқасқа сақадай сай сезінбеді: ұйқысыздық әбден діңкелетіп, қайғы-мұңнан қажығаны сонша, әкесінің алдында әлсіздік көрсетіп алам ба деп қорқып, үнсіз қалды.

	Шынында да, жүректегі тәтті мұңы мен пәк-таза сүйіспеншілігінен тіпті өзі де именшектеп жүретін өндір жас бұл сезімін түсінбейтін немесе онысына жиренішпен қарайтын жұртқа салқынқандылықпен сыр ақтара ала ма?

	Әкесіне ме әлде Жаниллаға ма, кімге айтпасын мейлі, бәрібір, сүйініш пен күйінішке толы жүрек сырын мұндай сезімдерден мақұрым немесе баяғыда қол үзген жандардың алдында жайып салуына тура келер еді. Ал бұл болса қиын түйіннің одан гөрі басқаша, асқақ та абыройлы шешім табуын армандаған! Сүйіспеншілігі жайындағы жан сырына екеуі ғана болатын оңашада, ашық аспан астында, алғаш боп Жильберта құлақ қоюға тиіс еді!

	Өмір сүріп отырған орта мен мұндай жағдайларда бейтарап қалатын ар-намыс қағидалары оның тал бойындағы пәк-таза сезімдерді кіршіксіздік пен мінсіздік қасиетінен жұрдай қылу қаупін төндіріп тұрған-ды. Эмиль қатты торығып кетті, кешегі тәтті қиял әлемі мен құсаға батырғалы тұрған бүгінгі күннің арасын түпсіз қара тұңғиық бөліп тастағандай боп көрінді.

	Жұрт аяғынан жыраққа, оңашаға барып, алғашқы соққыны селт етпей қарсы алу үшін көңіліне сабыр, бойына қуат жинамақ болған ол атына қарғып мінді.

	Шатобренге маңайлағысы келмеген, алайда қалай екенін өзі де білмей, қамал-сарайдың жанынан бір-ақ шықты. Бұрылып қарамаған күйі өтіп кетті де, ана жолы заңғар қиратындыларды жалт ойыны жарығында алғаш рет көрген жотаға бастайтын жолға түсті.

	Жан Жапплу екеуі паналаған жартасты Эмиль бірден таныды; бұл өңірге қадам басқанына бар-жоғы екі-ақ ай өткеніне сене алмады: ол кезде бұл ойында дәнеңе жоқ, өз күшіне сенімді, батыл жігіт еді, қазіргі Эмильге мүлдем ұқсамайтын.

	Жігіт Эгюзонға қарай бет алды: анада жүріп өткен жолын қайта көргісі келген, содан бері ол жаққа әлі бармаған.

	Әйткенмен қалашықтың шетіне іліккені сол, өзіне әуестікпен тесіле қарап қалған тұрғындарды көзі шалып, Буагильбо қарттан жұғысты болғандай, бойын үрей мен мазасыздық билеп алды. Дереу солға бұрылған сүрлеуге түсті де, далаға қарай беталды шоқыта жөнелді. Ойқы-шойқысы көп, қабығы жарылып, адырайған тамыры жер бетіне шығып кеткен жапырағы қалың талшындар жиектеген осынау сүйкімді сүрлеу біресе жатаған жоталарға көтеріліп, біресе жайқалған көк шалғындар мен құмайтты жерлерді кесіп өтіп жатты. Ақыры ол Эмильді тастақты тақырға алып шықты да, осындай оңаша орынға тап болғанына қуанып тізгінді босатқан жігіт атын ақырын аяңмен жүргізді. Жол бұлталақтап біресе бекiш пен арша басқан тік жартастарды орағытып, біресе жылғалар, – бұлар жыл сайын өзіне жаңа арна салып алатын және қайда барып құятыны да беймәлім еді, – тілімдеп жатқан құм жоталарды жағалаумен болды.

	Шілдер шөп арасынан, тура қарагер тұяғы астынан, пырпырлап жатты, батпақтың үстімен қанаты суға тиер-тиместей боп ұшқан көктарғақ ашық түсті көк жебеше зулап өтті.

	Өз ойымен өзі боп кеткен Эмиль арада шамамен бір сағаттан астам уақыт өткенде жолдың күтпеген жерден тарыла бастағанын, бұталарға барып сіңіп жатқанын байқады. Басын көтеріп, қарсы алдынан, терең құз бен жыралардың арғы бетінен, тізбегі алыс қиырға барып жоғалып жатқан жартастар тұсынан аспанға сұғынып тұрған Крозан мұнараларының қиратындысын көрді.

	Көңіл аударуға тұрарлық бұл бекіністе Эмильдің бір рет болғаны бар. Бірақ онда бұған басқа жолмен келген, ал қазір қалың ойға қамалғандықтан жер бедерін бірден бағамдай алмай қалды.

	Жабайы пейзаж бен адыра қалған қиратындылар – көңіл ауанына іздесе таптырмайтын жайлы көрініс еді. Атын әлдебір лашықтың қасына қалдырған ол, жартастардың шығыңқы жерлерін бойлап өзен арнасына қарай төмен түсетін енсіздеу соқпақпен кетті. Сосын тап осындай соқпақпен жоғары көтеріліп, бекіністің ішіне енді; онда бірнеше сағат болып, бекіністің сестi де сұсты жұртын тамашалады.

	Крозан секілді оңтайлы орналасқан бекіністер тіпті феодализмнің алғашқы ғасырларында да саусақпен санарлық болатын. Бекініс қос қанаты Креза және Седелла өзендерінің тік жартасты жағалауын түзіп тұрған тауға орналасқан-ды; түбекті айналып өткен бұл екі өзен күркірей аққан суын бір арнаға тоғыстырып, жақпар тастар мен дәу қой тастар арасымен сарқырап жатқан. Таудың қиқы-жиқы беткейлерін бойлап ұзын-шұбақ кертпештер түзіліпті, ДЫҒал сұр жақпар тастар, құдды сталактиттер тәрізді, өзеннің төбесінен емініп тұр, құз табанынан жабайы жартастар бой созады.

	Бекініс құрылысының күйреген қалдығы уақыт өте келе түрі бойынша да, түсі бойынша да жартастарға ұқсап кеткендіктен қапелімде, әсіресе алыстан қарағанда, бұларды бір-бірінен ажыратып алу оңайға соқпайтын.

	Батылдығы жағынан табиғат адамды басып озды ма әлде адам өзінің шалдықпас шабытымен табиғатты әлдеқайда артта қалдырды ма, әйтеуір таудың беткейлері де, бекіністің қираған жұрты да аяушылық дегенді білмейтін қатыгездік пен мәңгілік қасіреттің бір-бірін ауыстырып тұратын декорациясы іспетті әсерге бөлейтін.

	Көтермелі көпір, жер астындағы кепелердің үңгірдей қараңғы аузы, қос қапталында қалдығы әліге дейін сақталған мұнаралары мен бастиондары бар бекіністің қосарлы қабырғасы – осының бәрі зеңбіректер ойлап табылғанға дейін Крозанды алынбас қамалға айналдырған еді. Солай бола тұрғанымен, орта ғасырлық соғыстарда айтарлықтай рөл атқарған бұл бекіністің тарихы мүлдем дерлік белгісіз.

	Өзімізге жеткен аңыз-әңгімелерге қарағанда мұны сарацин көсемдері тұрғызыпты, ұзақ уақыт бойы өз қолында ұстапты. Бұл өңірдегі ұзаққа созылатын қытымыр қыс зеңбірек доптары әптертәптерін шығарған бекініс қабырғаларының күйреуін жыл өткен сайын жеделдетіп, уақыт оны топыраққа айналдырып жатыр.

	Маврлық архитектура екені дау тудырмайтын ауқымды төрт бұрышты мұнара қақ ортада әлi бой созып тұр, алайда іргетасының қаусап біткені сонша, кез келген кірпік қағымда толайым-тұтасымен қопарыла құлайтын түрі бар.

	Төбесінен жыртқыш құстар шаңқылдаған дыбыс шығарып, шыр айнала қалықтап жүрген басқа мұнаралардың тек сүйір жартастар биігіне тұрғызылған қабырғаларының қалдықтары ғана сақталған – бұлардың өзі де сол жартастардың құрамдас бөлігіне айналып кеткендей боп көрінеді.

	Бекіністің ішімен Қыдырыстау қауіпсіз емес. Соқпақ жол әлсінәлі үзіліп қала береді де, адамның аяғы Крезаның сарқырай аққан суына төнген жақпар тастың жиегімен тайғанақтай бастайды.

	Дұшпанның жақындап қалғанын тек биіктегі қарауыл мұнараларынан ғана байқауға болатын, өйткені бекіністің төменгі қабаттары мен айналадағы таудың төбесі бір деңгейде еді, бұл арадан оның жалаңаш беткейлері ғана көрініс беретін. Қазіргі кезде беткейлердің кей тұсында сақталған құнарлы топырақта жасыл жапырақты ағаш жайқалып өсіп тұр, алайда қатты нөсер кезіндегі су тасқыны кей-кейде оларды тамырымен қопарып әкетеді.

	Тағы боп кеткен ешкілер қиратынды тастарында ойнақ салып, жартастармен жасқанбай жоғары өрмелейді – бұларды киімдері алба-жұлба, кір-қожалақ балалар бағып жүр.

	Бар сән-салтанатымен көз алдыңда көлбеп жатқан осынау көріністің керемет асқақтығы сонша, суретші нені таңдарын білмей абыржып, декоратор дебдіреп қалар еді.

	Түрлі ой-жоспардың, үміт пен күдіктің қиырман-Шиырманына шомған Эмиль мұнда екі сағаттай болды. Үйден таңертең ерте кеткендіктен қарыны ашып қалған, бірақ онша шаршап-шалдыға қоймаған.

	Жартасқа жайғасып алып, төбесінде қалықтап жүрген кезқұйрықтарға көз тігіп, Прометей азабы жайында ой кешіп кеткен ол кенет әлдебір жақтан, алыстан ер адамның дауысын естіп қалды. Дауыс өзіне сондай таныс көрінгендіктен, бойы еріксізден еріксіз дір ете түсті. Орнынан ұшып тұрып құздың жиегіне қарай жүгірген Эмиль аңғардың арғы беткейімен төмен құлдап келе жатқан үш адамды көрді.

	Басына кең жиекті қалпақ, үстіне блуза киген еркек алда келе жатыр, деміл-деміл артына қайырылып қояды, шамасы, серіктерін сақтандыратын болса керек. Оның артында есекті сулығынан жетектеген шаруа келеді, ал есекке үстіне күлгін түсті көйлек, басына қарапайым сабан қалпақ киген қыз мініпті.

	Эмиль жолаушыларға қарай тұра ұмтылды – Жанилланың оларға әлде бірдеңе жайында құлаққағыс етіп қоюы, бұлардың өзіне оң қабақ танытпауы мүмкін екендігі жөнінде де ойланып жатпады.

	Жігіт жарқабақтан лақтырылған тастай ұшып, өзенді төтесінен тартып кешіп өтті. Жартастарды шыр айналдыра жалап, басынан асып аунап жатқан асау ағыстың алып кетем деп қорқытқанына да қарамады. Ақыры арғы бетке шығып, Антуан мырзаның құшағына құлады, Сильвен Шарассонның қолынан жуас есектің жүгенін алды. Сөйтіп, Жильбертаның жайдары кейіпте жымиған күлкісіне, өңінің оқыстан бал-бұл жанып шыға келгеніне, қымсына білдірген қуанышына куә болды. Олардың жанында Жанилла жоқ еді! Жанилла оларға ештеңе айтпапты!

	Қайғыдан кейінгі қуаныш қандай тәтті болады десеңші, жапа шегумен жоғалтқан сағаттардың орнын махаббат қалай жылдам толтырады десеңші! Мұның алдында не болғанын Эмиль мүлдем ұмытып кетті, ертең не болатыны жайында тіпті ойланған да жоқ.

	Эмиль сүйіктісін алып келе жатқан есекті сулығынан ұстап Крозанның қираған жұртына дейін сән-салтанатпен жетелеп келді; бір заманда иудейлердің ұлы ұстаз мінген момын жануардың аяғының астына пальма бұтақтарын тастағаны секілді, жас Кардонне де жолай тал-шіліктің қолы жеткен бұтағының бәрін сындырып, жолға шашумен болды.

	Одан соң, — бәкене ғана жуас есектен түсу үшін қызға ешкімнің көмегі қажет болмаса да, – Жильбертаны ақырын ғана көтеріп алып жапырылмаған көк шөпке түсірді. Эмиль тайсақтауды қойған-ды, өйткені махаббатқа мас боп жүрген; егер Антуан мырза нағыз мәнжубас біреу болмаса осынау ырық бермес Ынтызарлықты ауыздықтау Креза мен Седелланың арқыраған ағысына бөгет жасаумен бірдей екенін түсінген болар еді.

	— Қарным шұрқырап барады! – деп мәлім етті Антуан мырза. — Қане, алдымен ішімізге ел қондырайық, сіз бен біздің бұл арада неғып жолығысып жүргеніміз жайында сосын жыр қылармыз. Тағы бір табақтастың бізге ауырлығы жоқ: Жанилла тағамның не түрін толтырып салып жіберген. Аңшылық сөмкені аша ғой, қуаяқ, – деді ол Шараccонға қарап, ал мен есекке артылған дорбаны шешейін. Эмиль жүгіріп деревняға барып келе қойсын, бізге қарабидай нанын әкелсін. Өзеннің жағасына жайғасармыз: тау бұлағының суы сондай ғанибет, әсіресе суды аздау алып, оған шарапты молдау етіп қоссаң.

	Ұзамай көк шөпке дастарқан жасалды; Жильберта үлкен табан жапырақтан өзіне тәрелке әзірлеп алды, ал Антуан мырза өзі бәкі деп атайтын селебе тәрізді пышақпен нан мен етті турады. Эмиль наннан басқа, Жильбертаға арнап сүт пен жабайы шие алып келген; шие саяхатшыларға қатты ұнады, оның үстіне жидектің қышқылтым Дәмі тәбетті күшейте түсетін. Ағаштың қисық діңіне маймыл құсап мініп алған Сильвенге де басқалармен бірдей мол сыбаға тиді және, айтуынша, рақаттана тамақтанды, өйткені мадемуазель Жанилла үйде қалған-ды, не жегенін тыржыңдап есепке алып отырған ешкім жоқ-ты. Эмиль тамақтан ауыз тиген бойда тойып қалды. Романдардың ешқашан ешқандай тамақ ішпейді делінетін кейіпкерлерін жұрт келеке ететінімен, ғашықтардың тәбеті шынымен-ақ шамалы болады, бұл тұрғыда романдар өмірдің нақ өзіндей шыншыл.

	Эмильдің қуанышында шек жоқ-ты. Қабағынан қар жауып, сезіктенеқарайтын Жильбертаны жолықтырамбадеген, оның орнына сол бұрынғыдай ақжарқын, ақпейіл жайнаңдаған Жильбертамен кездесті! Баладай аңқау, қабақ шытуды білмейтін, қалбаң қаққан Антуан мырзаға деген сүйіспеншілігі де шексіз болатын!

	Өзі де өмірібұлайшаттанбаған, Қыркүйектіңмынадайбұлыңғыр күніндей керемет жақсы күнді ешқашан жолықтырмаған; мына тұнжыраған Крозан бекінісіне жететіндей жан сүйсінерлік жайнақы жер мүлдем жоқтай көрінді оған. Әдейі уәделескендейақ бұл күні Жильберта күлгін түсті көнетоз көйлегін киіпті: өзіне ес-түссіз ғашық боп қалған сол күн мен сағатты еске салатын бұл көйлекті үстінен көрмегеніне көп болған еді.

	Шатобрен отбасы Клавьерде тұратын туысқанына барып қайту үшін жолға шығыпты, сосын Аржантонда бірер күн аялдамақшы екен, бірақ қожайынды үйінен жолықтыра алмаған соң Крозанға барып сейілдеп қайтуды ұйғарыпты: мұнда олар кешке дейін болмақшы – ал қазір тал түс-тұғын! Эмильге алда таусылмастай ұзақ уақыт бардай көрінді. Тамақтанғаннан кейін Антуан мырза көлеңкеге қисая кетті де, ұйқыға бас қойды. Ал ғашықтар Шарассонның бастауымен бекіністі араламақшы болды.





XXI


	АЯЛ


	Шатобреннің қолбаласы біраз уақыт бірге жүріп, жоқтан өзгені айтып мылжыңдап екі жасты күлдірумен болды, бірақ ұзамай ойын қызығына деген құштарлық жеңіп ешкілерді қуалай жөнелді, сосын бақташы балалармен жанжалдасты, ақыры олармен татуласып, Крезаның суына тас лақтыруға кірісті. Ал бұл кезде Эмиль мен Жильберта таудың арғы бетінде, Седелланы жағалап жаймен жүріп келе жатқан.

	Жағаның көп жерін тасқын шайып кеткендіктен, екеуінің түрлі кедергілерге кезігіп, тіпті қатерге бас тігіп, біресе жоғары көтеріліп, біресе төмен түсуіне, су астынан қылтиып тұрған бір тастан екінші тасқа секіруіне тура келді. Алайда жастық жол тапқыш, ал махаббат қорқуды білмейді!

	Әрі жас, әрі ғашық жандарға Жаратқан айрықша жанашырлық білдіреді, біздің ғашықтарымыз да қауіп-қатердің бәрінен амансау өтті. Жильбертаны сүйемелдеген және белінен демеген сәттерде Эмильдің бойы қорқыныштан емес, одан мүлдем басқаша сезімнен діріл қаққан-ды. Ыңғайсыз жағдайда қалғанын жасыру үшін үшін қыз ондайда сықылықтап күлетін.

	Тауда туып-өскен түлек емес пе, Жильберта қауқарлы, ептейлі және батыл болатын, алайда ол да ақыры соқпақтармен жоғары өрлеуден шаршап, сарқырап ағып жатқан судың жағасындағы мүкке тізе бүкті де, иығын жауып кеткен шашын жинау үшін қалпағын шөпке лақтыра салды.

	- Әне бір әп-әдемі оймақгүлді жұлып әкеліңізші, – деген өтініш айтты ол Эмильге, анау келгенше шашымды өріп үлгерермін деген оймен.

	Бірақ гүлді алып келмекке жүгіре жөнелген Эмильдің тез оралғаны сонша, қыздың алтын сары шашына плащ сияқты оранып отырғанының үстінен түсті: тіпті құйттай нәзік қолдары да соның ішінде қалыпты.

	Жильберта басын сілкіп әлсін-әлі кейін серпіп тұрған алтын сары тұлымдарға жігіт сүйсіне көз тігіп қалды; ал қыз осынау асыл қазынасын әсте мақтан тұтпайтын, егер Антуан мырза мен

	Жанилла өршелене қарсы шықпаса, бұрымдарын баяғыда-ақ кесіп тастаған болар еді.

	Айта кетерлігі, оның қадірін Жильберта енді ғана білді: Қылымсуға жаны қас болғанымен, Эмильдің өз шашына есі кете қарап қалғанын байқап үлгерді. Шын мәнінде де, мұндай көрсе Көз тойғысыз әдемі шаш тіпті кеспірсіз әйелдің де кемшіліктерін елеусіз етіп жібереді, ал Жильбертаға оны жомарт жаратылыс басқа да көптеген сыйлықтарымен қоса тегін тарту еткен болатын.

	Жильберта жолай шаш түйреуіштерін түсіріп алған еді, сондықтан желкесіне асығыс-үсігіс түйе салған шашы тарқатылып кетіп, оны басынан аяғына дейін бүркеп тастаған.

	Эмиль одан көз аудара алмай қалған. Жильберта басын бұрған жоқ, әйтсе де айнала-маңындағы ауаны оттай қыздырып тұрған құштарлыққа толы көз жанарын жақсы сезініп отырған.

	Осыдан қымсынған қыз екеуін бірдей баурап алған алабөтен мазасыздықты, әдеттегісінше, әзілмен жуып-шаймаққа тырысты.

	— Шіркін-ай, өз шашыма өзімнің еркім болса, кесіп алып өзенге лақтырып жіберер едім, – деді ол.

	Эмильдің қошемет айтуына болатын қолайлы сәт туған, бірақ іркіліп қалды. Соншалықты сүйсінгенін түсіндіру үшін оның шашына қандай теңеу табарын білмеді. Жильбертаның шашына ешқашан қол тигізіп көрмеген, енді соған аңсары ауып кетті. Жан-жағына ұрлана қарап қойды.

	Жартастар мен қалың бұта екеуін басқа дүниеден тас қабырға сияқты тасалап тұрған. Тіпті оларды тау басынан да ешкім көре алмайтын. Жігітті арбап еліктіру үшін осы бір оңаша орынды

	Жильберта әдейі таңдағандай көрінген, ал шын мәнінде бұл күнәдан пәк қыздың ойына да келмеген жәйт еді. Әлденендей қауіп төнер деген нәрсе қаперіне кіріп те шықпаған.

	Эмиль өз еркіне ие болудан қалды. Ұйқысыздық, үрей, уайымқайғы мен қуаныш көңілін алай-түлей етіп жіберген-ді.

	Ол тізерлей кетті де, қалтыраған қолымен Жильбертаның шашына жанасты, бірақ қыздың дірілдеп қоя бергенін көріп қолын тартып алды.

	— Шашыңызға ара шырмалып қалған екен десем, мүк екен ғой — титімдей ғана түйір, – деді ол.

	— Қорқытып жібердіңіз ғой тіптен, – деді Жильберта шашын сілкіп тастап. – Жылан екен деп қалғам!

	Әйтсе-дағы Эмильдің қолы қыздың шашына қарай барыңқырай берді.

	Жильбертаға көмек көрсетуді желеу етіп, тарқатылып желмен ойнап тұрған шашына жүз шақты рет қолын тигізді, ақыр соңында көзін ала беріп ерніне тақады. Жильберта ештеңе байқамағандай боп көрінді, қалпағын қалай болса солай түйе салған шашын бастыра киіп алды да, орнынан тұрып, өзін-өзі еркін ұстап тұрғандай кейіпте:

	— Жүріңіз анда барайық, əкейім оянды ма екен, көрейік, – деді.

	Бірақ тұла бойы дірілдеп кеткен еді. Әлпетінің аяқ асты қуқыл тартуы алабұртып тұрған өңін өзгертіп жіберді, жүрегі атқақтай бастады. Тәлтіректеп кеткен ол құлап қалмас үшін жартасқа сүйенді. Эмиль оның аяғына барып ЖЫҒЫЛДЫ.

	Ол қызға не айтып еді сонда? Мұны өзі де білген жоқ, ал Крозанның жаңғырығы сөздерін сақтап қала алмады. Бұл сөздерді Жильбертаның өзі де естімегендей еді: құлағына сарқырай аққан судың жүрек дүрсілі жүз шақты есе ұлғайтып жіберген дыбысы ғана келіп тұрды – тау орнынан қозғалып, тас төбесінде теңселіп тұрғандай боп көрінді.

	Жильбертада қаша жөнелерлік дәрмен қалмаған және бұл жайында тіпті ойланбаған. Жан-дүниеңді байқатпай жайлап алған махаббаттан қайда қашып құтыласың: махаббат онымен етене боп кетеді де, одан қыл елі ажырамайды. Махаббаттың жүрегімізді күтпеген жерден жаулап алатындығымен қатерлі болатынын Жильберта білмейтін, — айта кетерлігі, Эмильмен оңаша қалған кезде махаббаттың басқа қауіп-қатерінен оған келер зиян жоқТЫ. Сөйте тұрғанымен, бойын билеп алған сезімнің әлеуеттілігі сонша, көңілі өрекпіп, басы айналып кетті.

	Жильберта бар болғаны тек өкініш пен күйініш араласқан үреймен:

	— Жо-жоқ, мені сүюдің қажеті жоқ! — дегенді қайталап айта берді.

	— Яғни мені жек көресіз бе? – деп дауыстап жіберді Эмиль. Өтірік айтуға дәті жетпеген Жильберта теріс қарап кетті. – Егер мені сүймейтін болсаңыз, – деп сөзін жалғады Эмиль, — онда менің өзіңізді сүйетіндігімде де шаруаңыз шамалы болғаны ғой. Сонда да сізге жан сырымды жасырмай айтып берейін, бұдан әрі бұғынып жүре алмаймын. Сіз маған самарқаусыз, ал енжарлық білдірілген нәрсе ешқашан үрей туғыза алмайды. Сондықтан ақиқатты өз аузымнан естіңіз. Егер қарамды батыратын болсам, енді қайтып сізді көрмейтін болсам, мұның себебін басқадан бұрын өзіңіз жақсы білетін боласыз. Сізді жанымдай жақсы көрем, ұйқы мен күлкіден айрылдым, жұмысқа да зауқым жоқ, есалаң біреуге айналып барам — қазір өзіңізге айтып тұрған осы сөзімді, бәлкім, әкейіңізге де айтып берермін. Қусаңыз қуып та жіберерсіз мені — онда да тек өзіңіз ғана, басқа ешкім емес! Бірақ алдымен тыңдап алыңыз жан сырымды, айтылмаған соң тұншықтырып барады ол мені! Мен сізді сүйем, Жильберта, сүйемін сізді, жанымдай жақсы көрем!

	Қатты қобалжып кеткен Эмиль жылап жіберді.

	Жильбертаның қаша жөнелгісі келген, бірақ өйтудің орнына тұрған жерінде отыра кетіп, өзі де егіл-тегіл еңірей бастады. Олардың көз жасы қайғының емес, қуаныштың көз жасы болатын. Эмиль Жильбертаны жұбатуға кірісті, ұзамай өзі де сабасына түсті.

	— Мен кедей отбасында туған қызбын, – деді Жильберта, — ал сіз бай адамсыз; естуімше, əкейіңіз дәулетін арттырудан басқа ештеңе білмейтін тәрізді. Сіз маған үйлене алмайсыз, ал маған күйеуге шығу жайында ойлауға да болмайды: отбасымыздың хал-ахуалын көріп жүрсіз ғой.

	Өзім сияқты кедей және бірсыдырғы тәрбие алған адам маған кездейсоқ түрде ғана ұшырасуы мүмкін, бірақ мен ондай адам тап болады ғой дегенді ешқашан ойыма алған емеспін. «Қарапайым тірліктен қанағат табуың, талап-тілегіңді шама-шарқыңа сай шақтауың қажет, яғни біреуге қызғаныш білдірмеуге, қолда барға шүкіршілік етуге, адал еңбекке дағдылануға тиіссің», дегенді өзіме-өзім әлдеқашан айтқам.

	Менің күйеуге шықпақ ойым жоқ – өйткені күйеу табу үшін ой-аңсарымды белгілі-бір дәрежеде өзгертуге мәжбүр болар едім. Сізге шынымды айтайыншы: соңғы кезде Жанилланың басына бір сөлекет ой кеп жүр – бұл мені қатты ренжітті. Ол әкейімнің маған күйеу іздегенін қалайды. Күйеу іздеу!.. Ұят нәрсе ғой бұл, қорлық қой! Бұдан асқан жиренішті нәрсе жоқ шығар!

	Алайда бұл ақпейіл кемпір бұған неліктен қарсы екенімді түсінбейді; әкем пенсиясын алуға Аржантонға бармақшы болғанда Жанилла күтпеген жерден одан мені де ала кетуін, сондағы достарымен таныстыруын талап етті.

	Біз Жанилланың бетіне келмеуге үйренгенбіз, сондықтан сапарға бірге шықтық, бірақ Құдайдың хош көргені шығар, əкейім іске қалай кірісуді білмейді, ал мен өз тарапымнан оны мұндай пиғыл-ниеттен алаңдатуға тырысып бақпақпын, сондықтан сапарымыз нәтижесіз аяқталмақ. Бос үмітке елікпейтін, күйеуге шығудан еш өкінішсіз және еш жалғаны жоқ ақ пейілмен біржола бас тартатын қызға сөз айтудың қажеті жоқтығына енді көзіңіз анық жеткен болар, Эмиль мырза. Мұны өзіңіз де түсінерсіз, сөйтіп достық қатынасымызды сақтап, тынышымды кетірмессіз деп ойлағам.

	Ақыл-парасатыңызды сергелдеңге салған ессіздіктен арылыңыз, мені қарындас санаңыз, егер оған ақ пейілді ағалық сүйіспеншілік білдірсеңіз, бүгінгі болған жайды ол ешқашан еске алмайтын болады. Бізден қол үзудің қажеті қанша? Бұл мені де, әкейiмдi де қатты қапаландырған болар еді.

	– Бұл сізді қапаландыра ма, Жильберта? – деп айқайлап жіберді Эмиль. — Ендеше, осындай сиықсыз сөздерді айтып тұрып неге жылайсыз? Не мен сізді түсінбеймін, не сіз менен бірдеңені жасырып тұрсыз. Менің неден қауіптенетінімді білесіз бе? Мені жеткілікті дәрежеде сыйламайсыз, маған сенім білдірмейсіз. Махаббатты қадір тұтпайтын, жауапкершілігін сезінбейтін есерсоқ біреу санайсыз, сондықтан менімен: «Қойдың ба, енді тентек болмайсың ба? Бір жолға кешірейін!» деп ақыл үйрететін сәби бала сынды сөйлесіп тұрсыз. Ақыл-парасаттың тастай салқын пайымдаулары оттай ыстық махаббатты өшіре алады деп ойласаңыз – онда өзіңіздің де әлі бала болғаныңыз, Жильберта. Жүрегіңіз неге үн қатпайды? Құдай-ай, бұлай болуы мүмкін бе өзі! Көзіңіз тура қараудан қашқақтайды, қолыңыз қолыМДЫ итеріп тастайды! Бұл не – жеккөрушілік пе әлде сенімсіздік пе?

	- О-о, жетер! Ерте ме, кеш пе басқа біреуге үйленетініңізді біле тұрып өзіңізді сүюге келісім беретіндей мені кім деп ойлайсыз? Менің ұғымымда махаббат деген – мәңгілік бірге болу деген сөз! Міне, осы себептен күйеуге шығудан бас тартуым арқылы махаббаттан да бас тартам.

	— Мен де махаббатты солай түсінем, Жильберта! Махаббат деген – мәңгілік бірге болу деген сөз! Тіпті оған өлімнің де шек қоя алатынына күмәнім бар. «Мен сізді сүйемін!» дегенде осыны айтып ем ғой сізге! Апырай, қандай қатыгез едіңіз, Жильберта! Мені түсінген жоқсыз немесе түсінгіңіз келмейді, ал егер мені сүйсеңіз еш күдігіңіз болмас еді! Кедеймін деген сөзді айтпаған болар едіңіз, мен құсап ұмытып кетер едіңіз!

	– Құдайым-ай! Эмиль, сізге еш күдігім жоқ! Сіздің де бас пайдаңызды көздейтін есеп-қисаптан аулақ екеніңізді білем. Әйтсе де, тағы қайталап айтайын, біз тағдырдың ықтияры мен әкейіңіздің дегенінен шығып кете аламыз ба?

	— Иә, Жильберта, иә! Бұл дүниеде екеуімізге ешкім қарсы тұра алмайды, егер тек... егер тек бір-бірімізді сүйетін болсақ.

	Бұл әңгіменің жалғасын келтіріп жатудың қисыны жоқ. Жильбертаның бойын билеп алған үрей мен уайымның алуан түрлі реңкін бәрібір жеткізіп бере алмаған болар едік: күтпеген жерден қайтадан байыпты бола қалған, дәлірек айтқанда, үмітсіздікке салынған ол жүздеген кедергіні мысалға келтіріп жатты. Бұл сөздерінен астамшылық танытатын байлыққа қарсы қорлыққа пара-пар күрес жүргізгенше мәңгіге жалғыздықта болған жақсы дегенге саятын өркөкіректік пиғыл айқын аңғарылып тұрды.

	Ой-ниетінің таза екенін көрсету үшін Эмильдің қандай дәйекті әрі шыншыл дәлелдемелер келтіргенін де айтып бере алар едік. Алайда солардың ішіндегі Жильбертаның қарсылық білдіруге әрселесі жетпей қалған ең салмақтыларын сипаттауға қалам да дәрменсіз, өйткені бұлар – аңғал албырттық пен үнсіз іңкәрлік болатын.

	Ғашықтар сөзуар боп келеді, бірақ олар шешендер сияқты сөйлемейді; егер олардың сөзін қағазға түсірер болсақ, бұл арнап айтылған адамынан басқа жұрттың бәріне пәтуасыз сандырақ секілді боп көрінері кәміл.

	Ақыл-естен айрылуыңа нендей болмашы сөз мәжбүр етіп еді дегенге кей-кейде салқынқандылықпен ой жіберсең, қалай ғана олай болғанына қайран қаласың да, өзіңе өзің күлесің.

	Алайда құштарлықта дауыс пен көз тастаудың құдіреті бөлек, сөйтіп көп ұзамай-ақ Эмильдің өзі кәміл сенетін жәйтке: екеуі үшін үйленуден оңай ештеңе жоқтығына, ендеше, дүниедегі ең маңызды да заңды нәрсе – бір-бірін сүю екеніне Жильбертаның көзін жеткізудің сәті түсті.

	Ізгі ниетті қыз Эмильді шынымен сүйетін, сондықтан оны өзімбілемдік пен ұшқалақтыққа салынып жүрсің деп кінәлай алмайтын. Эмиль әкесінің қарсылығын жеңетінін айтты, ал Жильберта Кардонне мырзаны тек жұрттың айтып жүрген сөзінен ғана білетін.

	Ұлы десе жаны қалмайтын шешесінің қолдау көрсетеріне Эмиль кәміл сенімді болатын, бұл жағдай Жильбертаның көңілін біржола тыныштандырды. Ұзамай ол Эмильдің айтқанына тұратынына алғаусыз сенді де, екеуі мұны Антуан мырзаға хабарламас бұрын әуелі Эмиль әкесімен сөйлесіп алуы керек деген тоқтамға келді.

	Өзімшіл де өпірем қыз Жильбертадан гөрі сақ болар еді. Сүйгенінің алдына қатаң талаптар қоймас бұрын іңкәрлігі жайында жақ ашпас еді, тиісті шарттылықтарды сақтай отырып айттырмайынша онымен қайтадан кездесуге ешқашан келіспес еді.

	Ол сүйгенінің сөзіне зәредей күмән келтірген жоқ, қазір енді тек Эмиль ата-анасына бәрін баян еткен кезде олардың арасында туындайтын ұрыс-керістің себепкері болам-ау деген ойдан ғана қамығып-қапалана бастаған.

	Жильберта бәрі ойдағыдай боларына сенді, өйткені Эмиль солай деп кепілдік етті. Сөйте тұрғанымен, алдағы текетірес жайында ойлағанда мұңайып қалатын, сондықтан осынау күнді, сәт пен сағатты барынша алыстата түскісі келді.

	— Бері қараңызшы, – деді ол Эмильге әулиеге тән аңғалдықпен, — бізге асығудың қажеті не? Онсыз да бақыттымыз, жаспыз, күте тұра аламыз. Міне, дәл осының өзі Кардонне мырза үшін ең басты сылтауға айналуы мүмкін. Сіз бар-жоғы жиырма бірдесіз, олай болса таңдау жасағанда ағаттық жіберді, қалыңдықтың мінезқұлқын жөнді зерделеген жоқ деп қауіптенудің қисыны бар. Егер әкеңіз асықпауға әмір етсе немесе ойлануға уақыт сұраса, айтқанын орындаңыз. Бірнеше жылдан кейін де қосылуымызға болады ғой – одан келіп-кетер не бар, тек жүз көрісіп тұрсақ болғаны: өйткені бір-бірімізге сенеміз ғой, солай емес пе?

	– Сіз нағыз періштесіз! – деп дауыстап жіберді Эмиль қыз бөкебайының шалғайынан сүйіп. – Мен қайтсем де сізге лайықты болам.

	Антуан мырза демалып жатқан жерге қайтып оралған екі жас оның әудем жерде таныс диірменшімен сөйлесіп тұрғанын көріп, әңгімесін аяқтағанша үлкен мұнараның іргесінде тоса тұруды ұйғарды.

	Сағаттар секундтар ғұрлым болмай заулап жатты. Ғашықтар бір-бірімен нендей нәрсе жайында әңгіме етпеді дейсің! Ал айтпай іркіп қалғандары қанша! Бір-бірімен жүздесу, түсінісу және бір-бірін жақсы көру қуанышының шексіз болғаны сонша, көңілі тасып масаттанған олар елікше ойнақтады; қол ұстасып алып құлама беткейлермен жоғары өрледі, аяқтарының астынан сырғыған тас Шыңыраудың түбіне барып құлап жатты; бұрын бастан кешіп көрмеген шынайы шаттыққа бөленген екі жас бала сияқты боп кетті: қауіп-қатер олардың дыңғырына мыңғыр боп та кірмеді.

	Эмиль жақпар тас сынықтарын, бейне өмір жолында тұрған кедергідей көріп, төмен қарай құлатып немесе үстінен секіріп өтумен болды. Жильберта ол бірдеңеге ұшырайды-ау деп қорыққан жоқ, өзі де сескенбей ойнақ сап жүрді, ішек-сілесі қата сықылықтай күліп, бар дауысымен айқайлап, аспан төріндегі бозторғайға ұқсап шырылдап ән салды. Шашын түюді тарс есінен шығарғандықтан, желмен желбіреген шашы кей-кейде тұла бойын құдды алтын шілтер тәрізді түгел бүркеп кететін.

	Осынау шат көңілді сауық-сайранның үстінен түскен Антуан мырзаның алдынан жүгіріп шыққан Жильберта құдды көкірегін кернеген қуанышымен бөліскісі келгендей оны шап беріп құшақтай алды. Антуан мырзаның сұр қалпағы ұшып кетіп, жыраның түбіне қарай домалай жөнелді. Жильберта оған тұра ұмтылды, әкесі қызының алды-артына қарамай жүгіріп бара жатқанынан қауіптеніп соңынан тапырақтады.

	Енді болмағанда екеуі де омақаса құлар ма еді, қайтер еді, бірақ Эмиль бұрын жетіп қалпақты домалап бара жатқан жерінен қағып алды да, Антуан мырзаның басына қайта қондырып, оны қатты қысып құшақтады.

	— Ойпырай, Құдай сақтады! – деп айқайлап жіберді Антуан мырза, сосын жастардың келісімін күтпей-ақ оларды қауіпсіз жерге қарай алып кетті. — Мәз-майрам боп жүргендеріңе қуанып тұрмын, бірақ, шынымды айтсам, мені қатты қорқыттыңдар.

	Жадыланған лаққа жолыққаннан саумысыңдар өздерің? Ол назар салған жанның бәрі секек қағып, ойнақтай жөнелетін көрінеді. Әлде таудың таза ауасы әсер етті ме екен саған, қарашығым? Несі бар, тіптен тамаша, тек, абайла, бір бәлеге ұшырап қалма. Әлпетің қалай алабұртып кеткен! Көзің қалай жайнап тұр! Байқаймын, сені жиі қыдырту керек екен, әйтпесе үйде омалып отырасың да қоясың. Білесіз бе, Эмиль, соңғы күндері бұған қатты алаңдағам: тәбеттен түк жоқ, кітаптан көз алмайды; соны көріп, егер осылай жалғаса берсе кітаптарыңыздың бәрін терезеден лақтырып жіберейін деп жүргем. Бір жақсысы, бүгін танымастай өзгеріп кетті; ендеше, бәрі ойдағыдай болса, меніңше, оны Сен-Жермен Бопреге апарып қайтқан жөн сияқты. Керемет әдемі жер! Ертең күні бойы сонда болмақпыз. Бізбен бірге барғыңыз келе ме, Эмиль? Бұған тек қуанар едік. Қалай қарайсыз? Аржантонға бір күн кейін барғаннан келіп-кетер ештеңе жоқ. Солай емес пе, Жильберта? Ол жерде екі күн емес, бір-ақ күн болсақ та жетеді.

	– ...Тіпті бармай-ақ қойсақ та мейлі! – деп іліп әкетті, қуанғаннан секіріп-секіріп түскен Жильберта. – Сен-Жерменге барайық, әке. Онда ешқашан болған жоқпын. Табылған ақыл бұл!

	— Қазір соның жарты жолында тұрмыз, – деп сөзін жалғады Шатобрен мырза, — бірақ Фресселинде түнеп шығуымызға тура келеді, мына арадан қоналқалық орын табу мүлдем мүмкін емес. Айтқандайын, Фресселин мен Конфолансты көріп шығу артық етпейді. Рас, жолдың жайы онша емес, боз ала таңнан аттануға тура келеді. Шарассон мырза, Ұшқынды сұлымен жемдеуге қам жасаңыз. Ол өзі сапар шегуге сондай ынталы бие, өйткені Жанилла шешей оны үйде онша еркінсітпейді. Есекті Витра деревнясындағы иелеріне табыс етіңіз, сосын бізді екі аяқты арбамен өзеннің арғы бетінен күтіңіз, Эмиль мырзаның атын да ала келіңіз. Біз екі сағаттан кейін сол жерде боламыз.

	— Ал мен, — деді Эмиль, — шешеме бір-екі ауыз бірдеңе жазып жіберейін, қайда кетті деп абыржып жүрмесін. Гаржилеске хат апара алатын бір балақай табылатын шығар бұл жерден.

	— Бұл арадағы жабайылар жат жерге жалынсаң да бармайды. Бірақ жолымыз болатын түрі бар. Қателеспесем, ана арада сіздің фабрикада істейтін біреу тұр.

	Бұрылып қараған Эмиль Кардонне мырзаның іс жүргізушісі Констан Галюшені көрді. Сюртугiн шешіп тастап, басын қол орамалымен бүркеп алған ол қармағына жем қадағалы жатыр екен.

	— Констан, осындай шалғай жерге мөңке аулағалы келдіңіз бе? — деп сұрады Эмиль.

	– Әрине, мөңке аулау үшін емес, мырза, — деп мардымси жауап қатты Галюше. – Бақтақ ұстасам ба деген үмітім бар.

	— Дегенмен кешкісін Гаржилеске қайтып оралатын шығарсыз әйтеуір?

	— Әлбетте, мырза. Бүгін қадірменді əкейіңізге қажетім болмағандықтан, бір күнге босатқан. Бақтақ ұстаған бойда-ақ, — егер Құдай хош көрсе! — мынадай мүңсіген жерде бір минут та тұрмаймын.

	— Ал ештеңе ұстай алмасаңыз ше?

	– Осындай қиян шетке аттанып, осындай азып-тозған жерді көру жайындағы ой басыма келген сағатқа лағынет айтатын болам. Қандай жүрек айнитын көрініс, мырза! Бұдан асқан құлазыған жерді іздесең де таппассың, оның үстіне бекінісі де қирап бітіпті. «Мұнда бәрі керемет, Крезаның жағалауында тұрып Крозанды бірде-бір рет көрмеу ұят», деп соғатын саяхатшыларға сеніп көр бұдан кейін! Өзенде балық болмаса мұнда дарға асам десе де енді қайтып келмеспін! Сенбеймін бұлардың өзеніне, мынадай мөлдір судан балық аулап жарытпассың, ал ағысының сарқыраған Дыбысынан құлақ тұнады. Қазірдің өзінде басым ауыра бастады...

	— Демек, сәтсіз серуен жасаған болдыңыз ғой? – деп сұрады Жильберта; Галюшені алғаш көруі еді, оның сиықсыз бет-пішіні мен әдепсіз астамшылығы күлкісін келтіріп шыдатпай тұрған. — Ал, меніңше, мына қиратындылар күшті әсер қалдыратын сияқты, қалай болған күнде де, әйтеуір, бітімі бөлек. Үлкен мұнараға әлі көтерілген жоқсыз ба?

	— Құдай сақтасын! – деп жауап қатты Жильбертаның өзіне көңіл аударғанына мәз боп қалған Галюше; ұйысқан сарғыш қасының астынан қызға тесірейе қарады. – Бұл үңгірдің ішінде не бар екенін осы арадан-ақ көріп тұрмын: қаңырап жатқан орын емес пе. Оны көру үшін мойын омыртқаңды үзудің қажеті жоқ деп білем.

	Жильбертаның жымия күлгенін зәрлі әзілін ұнатқаны деп ойласа керек, өзіне емін-еркіндік пен зайырлы қауым мәнерін ұстанатындықтың айғағындай боп көрінген үнмен:

	— Айтары жоқ, ғажайып өлке! Құрығанда, бидайық та өспейді! — деп қосып қойды. — Мавр корольдері осындай тірлік кешсе жетіскен екен. Талғам сиқы мынадай, өздері де оңған адам болмаған шығар. Аяқтарына ағаш шәркей киіп, тамақты жалаңаш қолмен жеген шығар!

	— Таңғалуға тұрарлық тарихи болжал! – деді Эмиль Жильбертаға; қыз сақылдап күліп жіберуден сақтанып бет орамалының ұшын тістелеп тұр еді: Галюше мырзаның лепірме сөзі мен мықтымсыған кейпі керемет күлкісін келтірген.

	– О-о, байқаймын, мырза, сіз сондай мазаққұмар екенсіз, — деп құлаққағыс етті қыз. — Әрине, өйтуге қақыңыз бар. Өйткені Парижден емессіз бе, ондағылардың бәрі шетінен ділмәр және жақсы мәнер иесі ғой, енді кеп ғайыптан тайып осында, жабайылар арасына тап боп тұрсыз.

	— Дәл қазір олай деп айта алмас едім, – деп қарсылық білдірді Галюше, сүйкімді Жильбертаға қарап жыртың-жыртың етіп: бұл Қыздың оған ұнап қалғанында дау жоқ еді. — Дегенмен, ашығын айтар болсақ, бұл өте бір артта қалған өлке. Тұрғындары өте нас. Ана балаларына қараңызшы – жалаң аяқ, киімдері жұлымжұлым! Парижде қай баланың да аяқ киімі бар, ал аяқ киімі жоқтар жексенбі күндері көшеге шықпайды. Мысалға, бүгін тамақ ішейін деп бір үйге кіргем, сөйтсем оларда ит екеш ит те жемейтін қатқан қара нан ғана бар екен, сосын ешкінің сүті табылды – ал сүті, кешірім өтінем, теке сасып тұр! Соншалықты сараңдық көрсетуге ұялмай ма екен бұлар!

	— Бәлкім, олар көні кепкен кедей шығар, сондықтан осындай халге жеткен болар? – деді Галюшенің мейманасы тасып тұрғанына зығырданы қайнаған Жильберта.

	— Жоға, мұның бәрі олардың жалқаулығының салдары, – деп жауап қатты Жильбертаның мына сұрағынан азды-кем абыржып қалған анау: мұндай ой өмірі басына келіп көрмеген-ді.

	– Жә, бұл жайында не білесіз! – деп дауыстап жіберді ашуға булыққан Жильберта. Галюше оның бұлай дегенде не айтпақ болғанын ақыры түсінбеді.

	«Мадемуазель, қалжыңқой шығар, сірә, — деп ойлады ол — Әйткенмен маған ұнайды-ақ. Өжет-ақ өзі, батыл әрі. Онымен ұзағырақ сөйлессем, әлденендей бір ожар провинциал еместігімді өзі-ақ түсінер еді!»

	— Нағыз микеще біреу! – деді Эмиль, анау жағадағы тастардың астынан қармаққа салатын құрт іздеп әуре боп жатқан кезде.

	— Бұл қарапайым адамнан гөрі оясыз пендеге көбірек ұқсайды, — деп түйді Жильберта.

	— Ағат түсінікте қалып жүрмеңдер, балдарым, – деп құлаққағыс етті кеңпейіл Антуан мырза. – Кеспірі келісіп тұрмағаны рас, алайда жөні түзу адам, Кардонне мырза да оған өте риза. Галюше жақсылықты білетін жігіт: екі-үш рет маған ұсақ-түйек нәрсеге қолғабыс етті, тіпті бір жолы керемет жақсы бамбук қармақ сап та сыйлағаны бар. Өкінішке қарай, оны үйге қайтып келе жатқанда жоғалтып алдым. Сол үшін Жанилла қалпағымды жоғалтқан күні қалай ашуланса, тап солай ашуланған. Бері қараңыз, Галюше мырза, – деп айқайлады ол, – біздің иеліктен бақтақ аулағыңыз келмей ме? Сіздің шыдамыңыздай шыдамым жоқ, балықтарды көп мазалай бермеймін, сондықтан ол жақта балықты қырып саларыңыз анық. Сөйтіп, сізді жақын күндердің бірінде үйден күтем: бізбен бірге таңертеңгі асқа отырасыз, сосын сізге балығы мол жерлерді көрсетем; ол арада қаяз деген құжынап жүр, ондай балықты аулаудан артық ҚЫЗЫҚ бар ма?

	— Шектен тыс мейірбан адам екенсіз, мырза, – деп жауап қатты Галюше, – бір жексенбіде міндетті түрде барам, егер мейірімділігіңіз мұншалықты кең қанат жаймақ болса.

	Осындай сөз тіркесін құрастырғаны үшін өзіне-өзі дән риза болған Галюше бар өнерін салып тәжім етіп қоштасты да, қысқаша хатын ата-анасына табыс етуге Эмильге уәде беріп, жөніне кете барды.

	Осыншалықты жағымсыз да жартыкеш біреуге ілтипат білдіргені үшін Жильберта әкесіне бұртиғысы келген, бірақ өзі де шамадан тыс ақ жүрек болғандықтан әкесінің көңілін қалдырғысы келмеді, әлгіге деген жеккөрінішін бұқтырып, арада бір минут өткенде Галюшені біржола естен шығарды: өйткені бұл күні оның қуанышына ештеңе қаяу түсіре алмайтын.

	Шаттыққа бөленген ғашықтарымыз жолда кездескен құйттай кілтипанның өзіне балаша қуанып, мәз бола күлумен болды. Антуан мырзаның екі аяқты арбаға, – мұны Шатобрен шаңырағындағылар тектен-тек салдырлақ атандырмаған, — жегілген кәрі биесі Фресселинге баратын адам айтқысыз ойқышойқы жолмен асқан ептілікпен және сергектікпен сүйретіліп келе жатты. Олар сонда түнеп шықпақшы еді.

	Арбаға үш адам ғана сиятын, ортаға сығылысып кіріп алған Шараccон қойдан жуас Ұшқынды, өзінің айтуынша, ұшыртып айдап отырды.

	Осынау жеңіл арбаға жайғасқандарды ойқы-шойқы жол оңдырмай соғып келе жатты, алайда жанға жайлы тірлікке дағдыланбаған, шоқалаққа да, жауын-шашынға да қайғырмайтын әкесі мен қызы мұны бұйым ғұрлы көрген жоқ.

	Қарагеріне мінген Эмиль алда кетіп бара жатты; серіктерін кедергілер жайында сақтандырып, жолдың қауіпті тұсында арбадан түсуге мәжбүр болған кездерінде оларға көмек көрсетіп тұрды. Ал арба қайтадан майда құммен сырғи бастағанда жігіт арт жаққа шығып, Жильбертаға күлімсірей көз тігіп, онымен бірекі ауыз тілдесудің орайын тауып қалатын.

	Көк жүзінде көрініс берген алғашқы жұлдыздардың өлеусіреген жарығынан болар-болмас қана елес беріп тұрған ізге еріп, үріп ауызға салғандай ғашығына көз аудармай сүйсіне қарап келе жатқан Эмильдің көкірегін керемет мақтаныш кернеп кеткенді: Булонь орманында серуендеп жүретін сәнқойлардың қайқайсысы да өзінің әдемі күймесінде отырған айдай сұлу бикешіне өйтіп қарай алмаған болар еді.

	Қыздың салдырлақ арбаға ма немесе әдемі күймеге ме — не нәрсеге мінгенінде оның шаруасы қанша? Сондай-ақ, киімі жібек пен барқыттан тігілген бе әлде оңып кеткен қарапайым Шыт көйлек пе – онда да мұның шаруасы жоқ-ты. Жильбертаның қолғабы жыртық болатын: арбаның арқалығынан ұстаған қызғылтым саусақтары соның тесігінен шығып тұрған. Мерекетойда орайтын бөкебайы мыжылып қала ма деп қауіптеніп, шешіп алып тізесіне қойып отырған – бұл оның мүсінін бұрынғыдан да сымбаттырақ әрі нәзік етіп көрсетіп тұр еді. Кешкі жылы самал қыздың әппақ мойнын аялай сипайды, шашын желбіретеді. Жеңімпаздың екі аяқты әскери арбасына байланған құл сияқты, Эмиль салдырлаққа жіпсіз байланып келе жатыр.

	Кенет алдын ала ештеңе ескертпестен Сильвен арбаны кілт тоқтатты, Эмильдің аты оған басымен соқтыға жаздап қалды. «Шаршап-шалдықтым, салдырлаққа мінгізгендерің жақсы болар еді» дегендей, Қарақшы арбаның баспалдағына аяғын салды. Антуан мырза еңкейіп итті желкесінен ұстап көтеріп алды да, қорапқа отырғызды: бейшара төбет қажып қалған-ды, жас кезіндегідей арбаға өзі қарғып міне алмайтын.

	Бұл екі аралықта Жильберта Қарагерді басынан сипап, оның толқынданған қап-қара жалын құйттай нәзік қолымен тарақтап отырған. Құдды әлденендей магниттік ток қыз мейірімін өзіне жеткізіп тұрғандай, Эмиль жүрегінің дүрсіл қаға бастағанын сезді. Қарагердің сыбағасына тиген бақытты қызғанғандай болған оның аузынан Галюше мырзаға ғана лайықты жүрек айнытарлықтай тәтті қошемет сөз шығып кете жаздады, бірақ өзін-өзі ұстап қалды.

	Бұлар Фресселинге жеткенде қараңғылық қоюланып кеткен. Ағаштар мен жартастар біртұтас қара қорғанға айналып, ар жағынан арқырай аққан судың сарыны естіліп тұрған.

	Көңілді саяхат пен түнгі салқын самал Эмиль мен Жильбертаға жан рақатын таптырғандай еді. Ертең екеуі ұзақты күн бірге болмақшы – бұған жетер қуаныш бар ма?

	Олар ат басын тіреген бекет деревнядағы ең тәуір мейманхана саналатын, әйтсе де одан екі-ақ орын табылды. Жильбертаны ең жайлы бөлмеге жайғастыру жөнінде ұйғарым жасалды да, Антуан мен Эмиль бір-бір төсектен алып көрші бөлмеде қонатын болды. Бірақ кереуеттегі төсек жалғыз екен, сондықтан Эмиль орылған астықты кептіретін сарайда, сабанды төсеніш етіп рақатқа батып ұйықтағанды жөн көрді.

	Төсек орындар осындай ретпен бөлінгендіктен Шараccонға Эмильдің кебін кию ғана қалған, ал бұл шатoбрендік қолбалаға онша ұнай қойған жоқ. Бұл өзі жол сапар кезінде жан рақатын табуға дағдыланып қалған бала болатын.

	Сильвен әдетте қожайыны қайда барса да қасынан қалмай еріп жүретін, сөйтіп құмардан шыққанша ұйқы қандырып, кеңірдектен келгенше тамаққа тоятын – аяушылықты білмейтін Жанилланың

	Шатобрендегі қысып ұстайтын қытымырлығының қарымтасын осылай қайтаратын.

	Антуан мырза оны келемеш-күлкі еткенді ұнататын, әйтсе де Қиямпұрыстық істерінің бәрін кешіретін; онымен құлдықтағы негр баласымен сөйлескендей сөйлесетін, бірақ өзі осынау қу баланың құлы боп табылатын. Мысалға, Сильвен аттың үстін тазалап, арбаға жекпек болғансыған кезде ақыр соңында қожайынның өзі кірісіп кетіп, бәрін өзі атқарып шығатын.

	Егер ат айдаушының орындығында отырған Сильвен қалғып кетсе, ұйқы аштырмай тұрған көзін үсті-үстіне уқалап жіберген Антуан баланың қолынан сусып кеткен делбені өз қолына алатын, бірақ Сильвенді оятпайтын.

	Кешкі асқа бір сыбағалық қана ет қалса Антуан мырза соған қарап сілекейі шұбырып отырған Шараccонға: «Амал жоқ, Қарақшы екеуіңе сүйек мүжуге тура келеді», дейтін. Алайда ақыр соңында еттің ең тәуір кесімі Сильвенге тиетін де, сүйекті қожайынның өзі мүжитін. Қу бала қашан да құралақан қалмайтынына, Антуан мырзадай адам тұрғанда қарны аш болмайтынына, түнде ұйқысы бұзылмайтынына, жаны қиналатын іспен айналыспайтынына кәміл сенімді еді.

	Алайда қазір Антуан мырзаның өзіне мүлдем көңіл бөлмей отырғанын, ал Эмильдің сабан төсекті қанағат тұтқанын көрген Сильвен кешкі асқа дастарқан жаю кезінде есінеп-керіліп, жолдың ұзақтығына, қарғыс атқыр деревняның қиян түкпірде орналасқанына шағынып, жалпы бұл жерге аман-сау келіп жеткендеріне таңданыс білдірді.

	Антуан мырза оның бұл әңгімесін құлағына да қыстырмады, кешкі ас аса сүйсінерлік болмағанымен, тамаққа айрықша тәбет танытып отырды.

	– Осылай саяхат жасағанды ұнатам! Қайда барсаң да құдды өз үйіңде жүргендей боласың: сондағыдай жанға жайлы жағдай бар және адамдар да таныс, – деді ол әдеттегі табақтасы Жапплуды ауыстырған Эмильмен саптыаяқ қағыстырып жатып. — Мен отырған жерде пошта күймесімен немесе кемемен алыс қиырға саяхат жасау жайын ауызға да алмаңдар. Арман қуып жападан жалғыз әлемді шарлаудың не қызығы бар? Жоға, ол менің қолым емес! Барлық жүргіншіні, барлық үйді, барлық ағашты, тіпті барлық ойқы-шойқыны да бес саусағыңдай білетін керемет көркем жерлеріңді аралап, қолыңда барды қанағат тұтқанға не жетсін. Расында да, мына жерде өз үйімде отыр емеспін бе? Егер Жан мен Жанилла дастарқан басында бізбен бірге отырса, онда өзімді Шатобреннен аттап шықпағандай сезінер ем, Қызым мен ең жақсы достарымның бірі қасымда болғандықтан, тіпті қазір де тап сондай сезімдемін. Оған қоса, төбетім мен Шарассон мырза да жанымда — оның төбесі көкке екі елі жетпей жүргенін де білем! Біріншіден, төрткүл дүниені аралап жүр, екіншіден, мейманханада мәртебелі қонақ секілді құрмет көріп отыр.

	— Айтасыз-ау сіз де, мырза, – деп Шараccон сөзге килікті: дастарқан басындағыларға қызмет көрсету қаперіне кіріп те шықпаған ол каминнің жанына жайғасып алған еді. – Қонақ үйдің кереметтігі сонша – итпен бірге ұйықтауыңа тура келеді.

	— Ау, сен секілді жүгермекке соның өзі зор құрмет қой! – деп салды Антуан мырза дауысын қатайтып. — Қонақтап отырған тауықтармен бірге ұйықтауға жібермегеніне рақмет айт! Шайтан алғыр! Həуетегін қарашы мұның! Сабан жеткілікті: ұйықтауға да жақсы, аштан да өлмейсің.

	– Кешіріңіз, мырза, мұндағы сабан емес, пішен, ал пішеннің иісі басымды ауыртады.

	- Олай болса, төсегімнің қасындағы ана еденге жат: сонда күңкілдегеніңді қоярсың, бәлкім. Бүкір адам сияқты бүкшиесің де жүресің. Теп-тегіс тақтайда ұйықтаудың саған пайдасы болмаса зияны жоқ. Төсегімді салып бер, сосын Қарақшыға арнап жабуды жай.

	Шатобрен мырза қоқан-лоққысын іске асыра алар ма екен – соны білуге Эмильдің аңсары ауды да тұрды. Жильберта өзіне бөлінген бөлмеге кеткен соң, сабанға жатуға қолбаласын Антуан мырзаның қалай көндіретінін көрмекке оның соңынан ерді.

	Антуан Сильвенді өзіне ақсүйектер әулетінен шыққан мырза ретінде қызмет көрсетуге мәжбүр ету арқылы көңіл көтеріп, мәзмайрам болды.

	— Қане, - деді ол, -шеш етігімді, фуляр орамалды әпер, жарықты өшір! Жат еденге, қорылдайтын болсаң – құрығаның! Қайырлы түн, Эмиль! Мына сұмырайдың қасыңызда болмайтыны ірә жақсы, демалуыңызға бөгет жасауы мүмкін. Қисынсыз қыңқылына берілген жаза ретінде ол еденде жатып ұйықтайтын болады.

	Екі сағаттан кейін Эмиль әлдебіреудің қасындағы сабанға гүрс етіп құлай кеткенін естіп, басын көтерді.

	— Мен ғой бұл, мен ғой, – деді Антуан мырза. – Абыржымаңыз! Сильвен екеуіміз бірге жатып едік, бірақ жоғары мәртебелім аяғымның сіңірі түйіліп қалды деп мәлім етті де, олай да бұлай тебіне бастады, содан аман-сау тұрғанымда жөнiмдi табайын дедім. Мейлі ұйықтасын кереуетте, егер соншалықты құмартып тұрса! Маған осы жер жайлырақ!

	Де Шатобрен мырзаның қолбаласы Фресселинде осындай қатаң жазаға тартылған-ды.





XXII


	АСТЫРТЫН ӘРЕКЕТ


	Жанилла белгілеген жүздесуді жайына қалдырып, сүйгенімен бірге тау-тасты кезіп кеткен Эмильден уақытша қол үзе тұрайық. Кардонне фабрикасына оралып, Эмиль тағдырына тікелей қатысы бар оқиғалардың өрістеу барысына назар салайық.

	Ұлының үйде отырмай жиі-жиі жоғалып кететініне Кардонне мырза қатты мазасыздана бастады; осы себепті жүріс-тұрысына бақылау орнатып, оны тура жолға бағыттайтын кез келді деп шешті.

	«Эмиль әлгі социализмі жайында ұмыта бастаған сияқты, – деп топшылады Кардонне мырза. — Енді оған әлденендей бір пайдалы іспен айналысу қажет. Не айтсаң да қисынсыз жауабы қолма-қол дайын тұратын жанды үгіттеуден пайда жоқ. Сүйікті тақырыбы әбден мезі қылса керек, оны есіне салмай-ақ қояйын, теорияны практикалық іспен алмастыру жайын ойланайын. Жас кезде адам әдетте идеяны басшылыққа алмайды, сезім жетегінде жүреді, бірақ мұнысын әсте мойындамайды. Ең алдымен оны күнделікті жұмысқа жегейін, еркінен тыс түрде болса да кәсібімнің мән жайына қанықсын. Ол міндетін жүрдім-бардым атқара алмайды, өйткені ерекше еңбекқор және парасатты жігіт. Таңдап берген iсiм бiртiн-бiртiн үйреншікті дағдысына айналады. Бұрын да солай болған жоқ па? Қанша жиреніш білдіргенімен заң ғылымдарын зерделемеп пе еді? Несі бар, суқаны сүймесе де заң ғылымдарын зерттеуді әрмен жалғастыра берсін, тынышымды кетіріп біткен ағаттықтарын ауық-ауық еске алып жүретін болсын. Сонда, бәлкім, анау әлгі жаңа модадағы мектептердің уағызқұмарлық албырттығынан құлантаза арылар және бұл үшін онша көп уақыт та, айтарлықтай айла-шарғы да қажет емес».

	Алайда қазір каникулдың нағыз қызған шағы еді, сондықтан Кардонне мырза Эмильді Пуатьеге қолма-қол аттандыра алмайтын. Оның үстіне ұлының Гаржилесте бола тұруының пайдалы жағы барын да байқаған, себебі Эмиль қазір әкесі мезгілмезгіл жүктейтін тапсырмаларды мейлінше ыждағаттылықпен атқарып жүрген және жуырда ғана шаң жұқтырмай қорғаштаған биік мақсаттарын ұмыт қалдырғандай көрінген. Эмиль қандай істі қолға алмасын тас-тұйнақтай етіп тындыратын; Кардонне мырза ұлын махаббат дертінен кез келген уақытта сауықтыра алатынына, сонымен бір мезгілде оны өз ырқында ұстап, қазірдің өзінде жемісін бере бастаған қабілет-қарымын игі істерге бағыттай алатынына кәміл сенімді еді.

	Кардонне ханым, әрине, Эмильдің дәйім үйде болмайтынына күйеуінің назарын аударғалы жүрген жоқ-ты. Егер үйден сырттап кеткен кездерінде ұлының қандай зор бақытқа кенелетінін білсе және мұның құпиясына қанықса, күдік-күмәннан құтылуына көмектесер еді, аса бір сұңғыла болмағанымен, жанашыр да адал сыбайласына айналар еді. Ол Эмильдің ата-ана үйінен зырЗыр қашатындығының жалғыз ғана себебі – күйеуінің ұлымен үнемі дерлік кекесінмен және үстіртін сөйлесетіні деп ойлайтын, сондықтан әміршісін іштей айыптай тұрып, баласымен тым сирек шүйіркелесетініне өкініш білдіретін.

	Галюше Эмильдің ертең, бәлкім тіпті бүрсігүні кешке қарай келетінін жеткізгенде көзінің жасын ірке алмаған шешесі:

	- Енді ол үйге де қонбайтынды шығарды! Бізбен бірге болғысы келмейді. Демек, бұл үйдің оған жылуы жоқ, – деп күбірледі.

	— Расында да көзді сулап алуға тұратын жағдай, - деді Кардонне мырза иығын қиқаң еткізіп. – Баламыз бәлиғатқа толмаған бойжеткен бе еді? Басқа жерде түнеп шыққанында не тұр? Егер осының өзіне реніш білдірсеңіз кейін қайтпексіз: оның жасындағы жігіттер үшін бұл әбден кешірімді аycарлықтың бастамасы ғана. — Констан, — деді ол сосын хатшысына, екеуі оңаша қалғаннан кейін, – Эмиль мырзамен бірге жүргендер неғылған адамдар өзі?

	— Аһ, мырза, – деп жауап қатты Галюше мырза, — олар мейлінше жайдары жандар. Біріншіден, граф де Шатобренді алайық — оның өте бір шат көңілді, күлдіргі, ақ жарқын адам екені мәлім. Ал, Қызы — керемет көрікті бикеш! Мүсінінде мін жоқ, келбеті де келісті.

	— Байқаймын, Галюше, бұл мәселенің майталманы сияқтысыз: бір қарағанда-ақ Қыздың бар сүйкімін көріп-біле қойыпсыз.

	- Енді ше, мырза! Көз не үшін берілген, егер оны пайдаланбайтын болсаң! – деп Галюше мырза рақаттана қарққарқ күлді, өйткені қожайын онымен өз міндетіне тікелей қатысы жоқ тақырыпта сөйлесе бермейтін.

	— Сонда ұлым романтикалық саяхатқа Шатобрен Мырзалармен бірге шыққан болды ғой, солай ма?

	— Меніңше, солай сияқты, мырза. Қарагеріне мініп солардың қасында келе жатқанын алыстан көргем.

	— Шатобренде бұрын-соңды болып па едіңіз, Галюше?

	— Иә, мырза, қожайындары үйде жоқта бір рет болғам, бірақ ол жерден тек кəртамыс күтуші әйелді ғана кезіктіретінімді білгенде, оллаһи, аттап баспас едім.

	— Не себепті?

	— Себебі аналар үйде болса қамал-сарайды тегін көрер ем, ал ана кәрі мыстан қоқысқа толы орынды менімен бірге аралап шықты да, жылы шырай білдіргені үшін елу сантим талап етті! Анадай қиратындыларды көрсеткеніне бола жұртты тонау деген ұят нәрсе ғой!

	— Мен онда болып кеткелі Антуан қарт біраз нәрсені тәртіпке келтіріп те қойған шығар, шамасы?

	– Қайдан, мырза! Ауыз ауыртып айтуға да татымайды! Алақандай бір қуысты ғана қалпына келтіріпті; бөлмелерге тұсқағаз жапсыруға да қаражат таппаған. Шатобреннің тұрмысы менің осындағы жай-күйімнен де төмен. Жарытымсыз, жұпыны тірлік! Аулада тас тау-төбе боп үйіліп жатыр, аяғыңды сындырып алуың да ғажап емес, айналасының бәрін қалақай мен шомырт басып кеткен! Орталық арка есіңізде ме – ол Венсен қамалсарайының кіре берісіне ұқсайды ғой, жақсылап сырлап қойса әп-әдемі боп тұрар еді; міне, сол арка әлі қақпасыз екен. Басқаларының да оңған ештеңесі жоқ! Бүлінбеген бірде-бір қабырғамен баспалдақты таппайсыз, жарылып кеткен тұстарының ауқымдылығы сонша, ол жерге адам жасырынып қалуға болады. Ал шырмауықты айтсаңызшы, шырмауықты!.. Оны тамырымен отайын деп жатқан ешкім көрінбейді – ал одан оңай нәрсе бар ма! Бөлмелерінде тіпті еден де жоқ. Рас, ол жақтың тұрғындары нағыз гаскондар, ескі қамал-сарайларымыз бар деп бөседі, жұртты адам жүрмейтін жолдармен алып келеді, — сондағы көрсететіні не деп ойлайсыз, айтыңызшы? – төбе боп үйілген тастың сынығы мен ошаған ғана! Шынын айтқанда, Крозан деген әншейін көз алдау ғой, ал Шатобрен соның сыңары!

	— Демек, Крозан сізге ұнамаған болды ғой. Алайда ұлымның оны сондай жақсы көретініне бәс тігуге бармын...

	— Эмиль мырза оны неге жақсы көрмесін! Анандай сұлу бикешпен қолтықтасып қыдыру жаман болатын ба еді? Оның орнында мен де Крозанға онша көп мін таға қоймас ем. Ал менің жайым басқа — ол жерден көп етіп бақтақ аулармын дегем, ол түгіл мөңке де ұстай алмадым — серуенге көңілім толмай тұрғаны да осы себепті түсінікті ғой; оның үстіне, барғанша жиырма лье, қайтар жол да сонша – жаяу-жалпылап қырық лье жүру оңай ма?

	— Шаршадыңыз ба, Галюше?

	— Иә, мырза, қатты шаршадым, ал ең бастысы – тауым шағЫЛДЫ. Осынау маврлық-корольдік қамал-сарайға енді қайтып аттап бассам неғылдейсіз!

	Сол арада таңертең айтып қалған тәуір қалжыңы есіне оралған Галюше мардымси мырс етіп:

	— Сол корольдер де қайбір оңған адам болды дейсіз! Олардың ағаш шәркей киіп жүргеніне және тамақты жалаңаш қолмен жегеніне кепілдік ете алам! – деп салды.

	– Бүгін керемет тапқырлық танытып тұрсыз, – деп құлаққағыс етті Кардонне мырза, бірақ оған езу тартып ілтипат білдіре қойған жоқ. – Егер Шатобрен мырзаға әредік-әредік жүз көрсетіп жүретiндей сылтау ойлап тапсаңыз, бұдан да зор тапқырлық көрсеткен болар едіңіз.

	– Сылтауға мұқтаж емеспін, мырза, – деп бәлсіне жауап қатты Галюше. — Қартпен жақсы таныспын, тіпті өзендерінен балық аулауға да шақырды, бүгін таңертең ғана жексенбілік таңғы асқа келуімді өтінді.

	— Өйдөйт деген-ай! Ендеше неге сізге сонда бармасқа? Аз уақыт демалып қайтуыңызға тұрсат беруден қашпас едім.

	– Керемет қайырымды адамсыз ғой, мырза. Өзіңізге қажетім болмаса, алдағы жексенбіде сол жаққа аттанайын. Балық аулағанды сондай ұнатам!

	— Галюше, жарқыным, сіз барып тұрған миғұласыз!

	— Ол қалай, мырза? – деп сұрады түк ештеңе түсіне алмай әрісəрі боп қалған Галюше.

	— Қайталап айтайын сізге, достым, – деп сөзін жалғай түсті Кардонне мырза аспай-саспай, – барып тұрған миғұла біреусіз! Сүп-сүйкімді қызға қырындаудың орнына, қайдағы бір шабақтарды айтып шата бересіз.

	— Бұған қарсылығым жоқ қой, мырза! – деп масайрай үн қатты, құлағының арт жағын қасып тұрған Галюше. - Қыз маған керемет ұнайды. Нағыз сылқылдаған сұлудың өзі! Көзі сондай көкпеңбек, шашы ақ сары, ұзындығы бір жарым метрдей, оллаһи шыным, ал тісі — маржандай, көзі күлмең-күлмең етеді! Қаласам, оған есім кете ғашық болар ем!

	— Сонда сізге бұған не бөгет боп тұр?

	— Енді қалай? Он мың франк капиталым болса, ықыласын өзіме біржола аударып алар едім. Ал қалтасында соқыр тиыны жоқ адам қара су ішіп отырған қызға қалай ұнамақ?

	— Қыздың табысы сіздің жалақыңызбен бірдей сияқты-ау деймін.

	– Мұны әлі анықтау керек! Шынымды айтсам, шешесі саналатын Жанилла кемпірдің — Яғни күтуші әйелдің, күйеу баласы атанудың өзінен тұла бойым түршігеді! Иә, сол Жанилла кемпірдің үйге қажетті керек-жарақ алу үшін азын-аулақ капитал талап етері анық.

	– Сіздіңше, он мың франк соған жеткілікті бола ма?

	— Білмеймін, бірақ бұл кісілердің шамадан тыс көп талап етуге қақы жоқ қой деймін. Олардың лашығы төрт мың франк та тұрмайды: тау, өзен жағасындағы құрақ басып кеткен шағын шалғындық, сосын тек отқа жағуға ғана лайық жеміс ағаштарының бағы – мұның бәрі жүз франк та табыс түсірмейтін шығар. Антуан мырзаның мемлекеттік қағаздардан тұратын капиталы бар деседі. Алайда тұрмыс-тіршілігіне қарағанда бұл капитал онша қомақты емес-ау деймін. Бұларда тұрақты түсіп тұратын мың франк өсімақы болса, бикешпен бірдеңе ғып келісер де едім. Ол қыз маған ұнайды, ал мен болсам отау көтеретін жасқа келдім.

	— Меніңше, Антуан мырзада мың екі жүз франк өсімақы бар сияқты.

	— Сонда бұл мұрагерлік жолмен қызына ауыса ма, мырза? — Әлбетте.

	– Әкесі оны туған қызы ретінде танығанымен, ол бәрібір заңсыз некеде дүниеге келген ғой, сондықтан мұраның тек жартысын ғана иеленуге қақы бар.

	– Қалай болған күнде де, қыздың келісімін алу үшін бөгелместен әрекет жасауға кеңес берер едім сізге!

	— Оныңыз дұрыс қой, мырза, бірақ қалай тұрмыс құрамыз, балаларды қалай асыраймыз?

	– Сізге белгілі-бір сомадағы капитал керектігінде дау жоқ, әрине. Бағыңыздың жануы тек соған ғана қарап қалса, ондай соманы табуға да болар еді, Галюше.

	— Мырза, қайырымдылығыңызға қалай жауап қайтарарымды білмей отырмын тіптен, бірақ...

	— Не «бірақ»? Айтсаңызшы енді, құлағыңызды олай қатты қаси бермесеңізші.

	— Мырза, батылым бармай тұр айтуға... — Неге? Біз ашық-жарқын сөйлесіп отырмыз ғой. — Шын жүректен ырзамын оған, бірақ...

	— Міне, тағы да «бірақ»! Шыдамымды тауысқалы тұрсыз-ау осы. Айтсаңызшы енді!

	– Жарайды, мырза, тіпті мені тағы да миғұла атандырсаңыз да, айтуға тиіспін мұны. Мәселе Эмиль мырзаның бойжеткенді ұнататынында болып тұр.

	– Солай деп ойлайсыз ба? – деп сұрады Кардонне таңырқағансып.

	— Мұны білмеуші ме едіңіз, мырза? Ұлыңыз бен араңызда түсініспестік орнауына себепкер болсам қатты өкінер едім.

	— Сонда осындай сыбыс тарап кеткен болды ма?

	— Бұл жайында жұрттың не айтып жүргенін білмеймін – өсекаяң тыңдайтын уақытым жоқ, бірақ бір байқағаным – Эмиль мырза Шатобренге тым жиі барғыштап кетті!

	— Бұл нені білдіреді сонда?

	— Неғылсаңыз да өзіңіз білесіз ғой енді, мырза, бұған менің араласым жоқ. Айтайын дегенім тек: егер әлдебір бикешке үйлену жөнінде ұйғарсам, екінші болғаным өзіме онша ұнамас еді.

	— Бұл түсінікті ғой. Өзі үйленбейтін және үйлене де алмайтын қызға ұлым шынымен ынтызар болар деп ойламаймын. Ол биік армандар жетегінде жүретін жігіт, сондықтан алдау, жалған уәде беру қолынан келмейді. Егер анау жібі түзу қыз болса, олардың қарым-қатынасы жай ғана достықтан аспайды. Демек, қарсылығыңыз жоқ па?

	— Ықтиярыңыз білсін, мырза.

	— Тіл алғыштықтың да жөні бар, Галюше! Мадемуазель де Шатобренге ғашық болсаңыз, оның өзіңізге деген ықылас-пейілі қандай екеніне көз жеткізуіңіз керек емес пе?

	— Оған сөз бар ма, мырза, бірақ оған ғашық емеспін ғой. Қызды бір-ақ рет көрдім.

	— Жарайды, ондай жағдайда мені тыңдап алыңыз, Галюше! Маған қызмет көрсете алатын мүмкіндігіңіз бар. Әлгі айтқан жайыңыз мені өзіңізден дегөріқаттырақ алаңдатып тұр, екеуіміздің арамыздағы бұл әңгіме, — мейлі ол қалжың ба немесе жай долбар ма, бәрібір, — маған алдын ала жасалған ескертпе сияқты болды және бұған жүрдім-бардым қарай алмаймын. Қайталап айтайын сізге, ұлым Тым адал адам, күнәдан пәк қызды, оның үстіне көні кепкен кедейдің қызын, еліктіру қолынан келмейді. Алайда жиіжиі жүздесу, қайткенмен де, құштарлығын оятары ықтимал, ал бұл екеуін де онша ұзаққа созыла қоймағанымен қажеті шамалы уайым-қайғыға ұшыратады. Эмильді дереу бір жаққа аттандыру арқылы бұған тыйым салуыма болар еді, бірақ бұл оны мұндағы шаруаның жай-жапсарына қанықтыру жөніндегі жоспарыма қайшы келіп тұр. Осындай жөпшенді нәрсенің қырсығынан Эмильден қол үзуім өзіме де жеңіл тимес еді. Маған қызмет көрсетіңіз! Шатобренде өзіңізді қуана қарсы алатынына көзіңіз анық жетіп тұрса оған жиірек барыңыз – ұлым онда қалай жиі бой көрсетсе сіз де сөйтіңіз, тұрғындарымен достасып алыңыз. Антуан әкейдің ақжарқын мінезінің сізге көмегі көп болмақ. Мән-жайды байқап, бақылап бәрін маған хабарлап тұрыңыз. Егер ұлым сонда жүргеніңізге кейiстiк білдірсе, онда бұл қауіп барының айғағы. Ол сізді қуып шықпаққа тырысса табандылықпен қарсыласып бағыңыз және Шатобрен бикешке деген ынтызарлығыңызды ашықтан-ашық білдіре бастаңыз.

	— Ал егер қыздың келісімін алсам ше? – Сізге де керегі сол!

	— Бұл – ұлыңыз екеуінің арасындағы қарым-қатынастың қандай дәрежеге жеткеніне байланысты ғой, мырза.

	— Апырай, бақылаушы ретінде барып жүргенде өзіңізді қалай ұстау керегін білмейтіндей, қапыда қалатындай соншалықты ашық ауыз емес шығарсыз?

	— Ал егер тым кеш келгенімді байқасам ше? — Онда жөніңізді табыңыз.

	— Босқа ақымақ боп қалам ғой, оның үстіне Эмиль мырза да маған оң қабақ көрсетпейтін болады.

	— Галюше, сізден бұл шаруаны тегін атқаруды талап етіп отырғам жоқ. Әрине, бұл сізді белгілі-бір жайсыздыққа ұшыратары, әжептәуір әуре-сарсаңға салары анық, бірақ барлық машақатыңыз лайықты түрде бағаланатын болады.

	– Түсіндім, мырза. Тағы бір ауыз сөз айтуға рұқсат етіңізші: егер қызды өзіме лайық көрсем, ол да мені ұнатып жатса, бәрібір менің отау көтерерлік жағдайым қане.

	— Мұны да ескергем: жағдайыңызды түзеуге көмектесем. Егер сізді белгілі бір мерзімге жалдасам және жалақыңыздың есебінен алдын ала бес мың франк берсем, сондай-ақ қажеттілік туып жатса, тағы да бес мыңды сыйға тартсам – бұған не айтар едіңіз?

	— Ойыныңыз ба бұл әлде шыныңыз ба? – деп сұрады Галюше басын бұрынғыдан да бетер өршелене қасып.

	– Менің ойынға әуестігім жоқ: мұны өзіңіз де жақсы білетін шығарсыз. Бұл жерде де ойнап тұрған ештеңем жоқ.

	— Құп болады, мырза! Шынымен де айрықша ілтипат білдіріп тұрсыз маған. Несі бар, барынша қырағылық танытамыз, егер Эмиль Мырзадан бір минутқа болса да көз жазып қалсам, онда оның шамадан тыс ширақ болғаны.

	«Қалай болғанда да, әйтеуір, сенен гөрі ширақтау және бұған таңғалудың да қисыны жоқ, – деп ойлады Кардонне мырза Галюше кеткен соң. — Алайда сен секілді бақталас тапқаннан кейін Эмиль де өз таңдауына өкінер. Шатобрендегілер Эмиль секілді сымбатты да сұңғыла, бірақ кездейсоқ жолыққан ғашық жігіттен можантопай біреуді артық көріп жатса, бұл ұлыма өмірлік сабақ болады. Мұндай жағдайда Галюше мырзаның жағдайын түзеуге берілетін азын-аулақ ақшалай сыйлыққа өкініш білдірудің жөні жоқ, есесіне осының нәтижесінде ұлым өзімнен қол үзбейді және фабриканы тастап кету жайындағы қияли ойдан арылады. Оның үстіне, мұндай шығынның өзі Галюше бірдеңе тындырған жағдайда ғана шықпақ, ал оны біраздан кейін ит қосып қуып тастайтындығы айдан анық нәрсе. Оған дейін тәуірлеу бірдеңе ойлап табармын, ал әзірше Эмильді әуреге салып, күдерін біржола үздіріп, Констан Галюше сынды мырыңды, — мұндай дұшпанмен ол өмірінде алғаш рет істес болмақшы, — қасына отырғызып қоюға мүмкіндік алам».

	Кардонне мырзаның долбарында негіз бар-ды, егер Эмиль үшін арман-мақсатынан айну тым кеш – немесе тым ерте – болмағанда айна-қатесіз іске асуы да ықтимал еді. Бақталастықтың қандайы да арсыз жандарды арамзалық іске арандатады, ал абзал жандар залым бақталастан қашан да зардап шегеді. Ізгі ниетті адам жексұрын біреудің жарамсақтанғанына оң қабақ танытқан жанды Шынымен жек көріп кетеді. Ардақ тұтып жүрген адамының мұндай жағымпаздыққа кетəрі болмауының өзі де оған ғашық жанды өте ыңғайсыз жағдайда қалдырып, дереу жөнiн табуға мәжбүр етеді. Алайда өз есеп-қисабында Кардонне мырза Жильбертаның өркөкіректігін ескермеген болатын.

	Арада екі күн өткеннен кейін қайтып оралған Эмиль махаббат торына бұрынғыдан да бетер шырмалып, көңілін құстай қанат қақтырған бақыт пен шаттыққа бөленіп жүр еді. Ақжүрек Жильберта оның дәйексіз арман-үмітін қолдап қана қойған жоқ, сонымен бірге нығайта түсті. Әкесі Антуан мырза сияқты, Ол да сезімге еліткіш, алды-артын ойламайтын қыз боп шықты. Қайткенмен де, Кардонне мырзаның алдын ала келісімін алмай асыра сілтеп жібергені үшін Эмиль өзін-өзі жазғыруға тиіс еді. Бұл оның тарапынан жіберілген аса үлкен ағаттық, тіпті ол да аз — ессіздікке пара-пар пәруайсыздық болған-ды: өйткені әкесінің келісім беруіне тек кереметтің күші ғана көмектесе алатын. Алайда Эмиль қыздың құлай сүйетінін сезінуден туындаған алабұртқан көңіл ауанында тірлік кешіп жүрген.

	Сөйтіп, Гаржилеске қайтып оралғанында ата-анасына жан сырын жайып салар күнді нақты белгілемеген болатын. Жильберта одан асықпауды, Әкесіне ешқашан қарсы келмеуді, келісіміне ақырындап, ептеп-септеп жүріп қол жеткізуді талап еткен-ді. Алдын-ала жасалған ұйғарым бойынша, Эмиль аптаның аяғына дейін үйінде болып, Кардонне мырза өзіне тапсырған жұмыстың бәрін ықыласпен атқаруға тиісті еді: ата-анасының өзі жоғалып кеткен күндердегі әуре-сарсаңын осылай жуыпшаймақшы болған.

	— Бізге тек жексенбі күні ғана келіңіз, – деген-ді Жильберта оған қоштасып тұрып. — Сонда алдағы аптаға арналған әрекет жоспарын бірге отырып ойластыратын боламыз.

	Бейшара қыз бүгінгі күннің мұқтаждықтарын өтеумен ғана өмір сүру қажеттігін сезінген еді, ол да Эмиль құсап махаббаттың екеуіне ғана мәлім қызығы мен қуанышын құпияда сақтап, содан көңілі гүл жайнап жүрген.

	Эмиль сөзінде тұра білді: апта бойы үйінде болды; күмәншіл қарт жоқ боп кеткенін теріске жорымасын деп Буагильбо мырзаға шынайы құрмет сезімін білдіретін хат жолдады. Эмиль әкесінің қасынан қалмай еріп жүрді, одан өзі жұмыс сұрап алды, фабрика құрылысында кәсіпорынның табысқа жетуіне айрықша ықыласты жандай еңбек етті. Алайда жүрек әміріне ұзақ уақыт бойы қарама-қарсы әрекет жасауға болмайды емес пе, сондықтан Эмиль қажып-талған, қауқарсыз жұмысшыларды еңбекке жұмылдыра алмады. Кардонне мырзаның еңбекақыны күнделікті төлеп отыратындығы да оларды құлшындыра қоймады. Олар әбден діңкелеп біткен-ді, өздерінен гөрі әлеуеттілеу жандардың табыстары бұлардың ұнжырғасын түсіріп жіберетін, алға шығуға әсте жігерлендірмейтін. Күнделікті ақы тәп-тәуір еді, алайда қожайынның көңілі толмай жүргенін көрген олар өздерін мұнда ұзақ ұстамайтынын сезіп, қиын-қыстау күндерге азын-аулақ қаражат жинамақ оймен ішетін тамақтарын барынша шақтап бағатын. Олардың, Мысырдағы пирамидалар құрылысында жүрген иудей құлдары құсап, дымқыл тастарға жайғасып, тобықтан келетін лай суға аяғын малып отырған күйі бір үзім қара нанды пиязбен қосып жеп жатқанын көргенде бойын алабөтен аяушылық билеп алғаны сонша, тойынып тамақ ішпеу мен азапты еңбек салдарынан жүдеп-жадаған бұл адамдарды аранын ашып тұрған өлімнен аман алып қалу үшін Эмиль өз қанын беруге де дайын болған.

	Жүздеген адамның бәрін бірдей құтқару қолынан келмейтінін Эмиль жақсы білетін, сондықтан жағдайын жеңілдетіп, азды-кем Әлдендіру үшін олардың жарытымсыз тамағына үстеп шарап беру қажеттігін айтып әкесін сендіріп бақты. Алайда Кардонне мырза өткен жылы жүзімдіктің үсікке шалдыққанын, шараптың бағасы өте қымбаттап кеткенін, оған енді мырзалардың ғана қолы жететінін айтып, ұлының аузына құм Құйды. Барлық бақытсыздық жалпы экономикалық ахуалға байланысты боп тұрған кезде оны жақсартуға бағытталған жекелеген талпыныстар сәтсіздікке душар болмақ; цифрлардың аяушылықты білмейтін логикасына жүгінсек, не фабрика құрылысынан біржола бас тарту қажет, не жұмысшыларды ауыр мұқтаждықты бастан өткеруге мәжбүр ету керек – олар мұндайдан қайтсе де қашып құтыла алмайды, деді ол. Дей тұрғанмен, Кардонне мырза бұл міскіндердің қайыршылық тұрмысын жеңілдетуге қолынан келгеннің бәрін жасап бақты, бірақ «қолынан келген» қамқорлығы Тым шектеулі аумақтың аясын ғана қамтитын. Қабағын қарс жапқан Эмиль төмен қарап қалатын, жақ ашып қарсылық білдірмейтін: Жильбертаға деген махаббатына ол бұдан артық дәлел келтіре алмайтын.

	— Байқап жүрмін, — дейтін мұндайда Кардонне мырза оған, — шын мәніндегі қожайын боларлық қабілет жоқ сенде, әкең бақилық болғаннан кейін бұған өзің де көз жеткізерсің және тәуір басқарушы тауып аларсың деп сенем. Шаруаның материалдық жағында поэзия тым аз, алайда басқа да салалардағыдай өнеркәсіптің де адамды елітіп әкетер өз өнері мен ғылымы бар. Жүр, кабинетке барайық, маған шым-шытырық боп кеткен істердің мән-жайын анықтауға көмектес, менің ыждағатыма талантыңДЫ үсте.

	Бір апта бойы Эмиль гидростатика жөніндегі қыруар шығарманы оқып, зерделеп, қысқаша мазмұндаумен айналысты. Шынтуайтында, бұған Кардонне мырза аса зәру боп жүрген жоқ-ты, бірақ Эмильді сынап көргісі келген, нәтижесінде оның аңғарымпаздығы мен зеректігіне айрықша тәнті болды. Мұндай Ғылымдарды зерттеу теорияларға әуес, ізденімпаз адамды қашан да өзіне тартып тұрады; ғылымның қай саласын да адамзат баласының игілігіне жаратудың мүмкіндігі бар, ал біздің заманымыздағы теңсіздік еңбек адамдарын қандай тақсіретке душар етіп отырғанын аңғармасаң, тіпті абстрактілі ғылымдармен де айналысуыңа болады. Кардонне мырзаға Эмильдің айрықша дарынды екенін мойындауға тура келді және өзі «өмір шынДЫҒЫ»» деп атайтын нәрсеге осындай алабөтен қабілет иесі боп табылатын адам әманда көз жұмып қарай бермес деп үміттеніп жүрді.

	Жексенбі күні де келді. Шатобренге, табиғаты сондай көркем, ауасы сондай мөлдір, күн сәулесі сондай сүйкімді көрінетін осынау жанға жайлы орынға қадам баспағанына талай заман өткендей сезімде болды Эмиль. Солай бола тұрғанымен, әуелі Буагильбоға бас сұқты, өйткені Констан Галюшенің Шатобренге таңертеңгі асқа шақырылғанын білетін, сөйтіп өзі сонда барғанға дейін ана әңгүдік жөніне жоғалар немесе балық аулаудың қызығына түсер деп үміттенген. Бірақ Эмиль Констанның залымдығын алдын ала болжай алмаған-ды. Галюше мырза үстел басында Антуан мырзаның қарсы алдында шалжиып отыр еді; әдеттенбегендіктен шығар, жергілікті шараптан басы ДЫҢҒырап, қиялындағы не қилы сандырақтарды судай сапырып жатқан.

	Жильберта аулада, үй шаруасына қатысты әлдебір қам-қарекет Жанилланың көңілін алаңдатар, сөйтіп Эмильдің алдынан жүгіріп Шығармын деп дегбірінен айрылып отырған.

	Алайда Жанилланың, қас қылғандай, қолы бос болатын. Қиратындылар арасында кесірткеге ұқсап жортақтап жүрген ол Эмильдің Жильбертаға арнап бас иіп тәжім ету сәтіне дер кезінде жетіп үлгеріп, оған өзі жауап берді. Күтуші кемпірдің қожайындарға әлі ештеңе айтпағанын жігіт бір қарағанда-ақ байқап үлгерді.

	– Жасыратын не бар, мырза, – деді Жанилла оған қарап, «р» дыбысын бұрынғыдан да бетер бәлдене бұза сөйлеп, – сізді аса бір кішіпейіл дей қою қиындау екен. Қызымыз екеуіміз сізге бола ұрсысып қала жаздадық. Оне қылғаныңыз? Жильберта сапарда болғанда маған келем дегенсіз, әңгіме-дүкен құруға уәде бергенсіз, келетін күніңізді айтқансыз – келер деп екі көзім төрт боп күтіп отырдым, ал мұның орнына бойжеткенмен саяхат жасап кетіпсіз: не үшін – менен қырық жас кіші болғаны үшін ғана! Бұған мен айыпты ма екем! Ау, мен әлі біршама сергекпін ғой: жүгірем де жүрем, сондай-ақ жастар сияқты көңілді мылжыңдаса да алам! Мұныңыз дұрыс болмады, тіптен дұрыс болмады! Ашуы тарқасын деп бірнеше күн төбе көрсетпегеніңіз тәуір болды. Ертерек келгеніңізде оңдырмайтын едім!

	– Антуан мырза Крозанда кездейсоқ ұшырасқанымызды, Сен-Жерменге саяхатқа оның өзі бастамашы болғанын және бұған тосыннан-тосын ұсыныс жасағанын айтқан жоқ па сізге? – деп сұрады Эмиль. – Кешіріңізші мені, қымбатты мадемуазель Жанилла, бұл жерден он лье жырақта жүрмесем жүздесуге міндетті түрде келер едім!

	— Білем, білем! – деді Жанилла басын шұлғып. – Әрине, бәріне кінәлі Антуан мырза ғой. Оның қаңғалақ екені баршаға мәлім, бірақ сіздің орнықты болуыңыз керек еді ғой.

	— Мен өте орнықты адаммын, Жанилла шешей, – деп іліп әкетті Эмиль. — Соның айқын дәлелі: тұтас бір апта бойы әкемнің қасынан қыл елі жырақ шыққам жоқ, түрлі шаруамен шұғылдандым, тапсырмаларын орындадым; Шатобренге тезірек барып сізден жалбарына кешірім сұрағым кеп тағатсызданумен жүрдім.

	— Сөйткеніңіз жөн болған, балам: жастардың әлдебір іспен айналысып жатқанын көрудің өзі қуаныш.

	— Алдағы уақытта да маған реніш білдірмейтін боласыз, – деді Эмиль Жильбертаға көз тастап қойып. – ұзақ уақыт бос жолдыбай жүргенімді әкем кешірді. Ол маған мейлінше мейірімді, қандай ауыр құрбандыққа болсын баруға дайын екенімді дәлелдеу арқылы мен де оған мейіріммен жауап қайтармақпын. Тіпті сізбен енді тым сирек жүздесетініме де қарамаймын, мадемуазель Жанилла. Ұрса беріңіз маған, бірақ тым қатты ұрыспаңыз және кешірім етіңіз, себебі алдағы бірнеше аптаның ішінде сіздерге өте сирек бас сұғатын шығармын. Қыруар шаруа күтіп тұр, маған қатты ашуланатын болсаңыз, тіптен еңсе көтере алмай қалуым мүмкін.

	– Жарар, жарар! Сіз жақсы баласыз, ашуланудың да өзі қиын сізге, - деді Жанилла. — Бір-бірімізді айтпай-ақ түсінетін секілдіміз, – деп қосып қойды ол бәсең үнмен жігітке қулана көз тастап, — мұндай адал да ақылды адаммен тілдесудің өзі бір ғанибет.

	Жанилла бастаған әңгіменің осылайша сәтті аяқталғаны Эмильдің иығынан ауыр жүкті алып тастағандай болды. Жағдай онсыз да күрделі еді, ал адал ниетті күтушінің әр нәрсені бір сұрап мазасыздық білдіруі оны одан әрмен ушықтыра түсуі мүмкін-ді. Жильбертаның Шатобренге сирек келу, бәрін уақыттың ықтиярында қалдыру жөніндегі кеңесі өте орынды боп шықты - ең ысқаяқ дипломаттың өзі оның орнында басқадай жол таба алмаған болар еді. Шынында да, егер әйел талап қоюдан бас тартса, өркөкіректік мен күмәншілдіктен арылса, сүйген адамын уайым-қайғы торымен шырмағанын қойса, — өйткені мұндай ауыртпалық салдарынан ол кедергілерді жеңуге қажетті батылдығы мен парасат-пайымынан айрылып қалады! – дүниемүлік тұрғысындағы теңсіздігі бар қаншама некеге жол ашылар еді десеңші! Жильбертаның бойындағы сәби балаға тән пәктазалық сұңғыла ақыл-оймен және жүректілікпен ұштасып жатқан-ды. Эмильмен бірнеше жылдан кейін ғана қосыла алатынын білетін, оны күтуге қажет күш-қуаттың қайнар көзін өз махаббатынан тауып жүрген. Күтуге кететін көңілсіз жылдар Жильбертаға сенім шуағына шомылып тұратындай, бір күндей болмай өте шығатындай елестейтін: оның бұл үміті бір қарағанда ессіздік сияқты көрінгенімен, шын мәнінде, әсте ондай емес-ті. Өйткені тауды орнынан қозғайтын – сенім, әсте саналылық емес.





XXIII





ШАЙТАН ТАС


	Дүниедегінің бәрі, тіпті Констан Галюше дегеннің есімі де, қастерлі қамал-сарайына келіп кірген Эмильдің тарс есінен шығып кеткен-ді; сөйтіп, Антуан мырзамен амандасу үшін алып-ұшып асханаға бас сұққан жігіт іс жүргізушінің баяғыдан таныс сиықсыз сықпытын көріп абдырап қалды: құдды жексұрын қырықаяқ арамдап кеткен хош иісті жеміске қол созғандай, жеркеніш сезім пайда болды. Галюше оны төрдегі орынды бірінші боп иеленген, кешігіп келгендермен ілтипат білдіре амандасып отырған адам кейпінде қарсы алмаққа тырысты. Енді болмағанда, құдай біледі, өзін қамал-сарайдың қонақ қабылдап жатқан қожайыны секілді сезінуі де ғажап емес-ті. Оның немқұрайдылықпен бас изей салғанына жауап ретіндегі Эмильдің кекесінді де ызғарлы көз тастасы Галюшені қатты састырды. Эмильдің көзі одан: «Бұл жерде не істеп отырсың?!» деп сұрағандай еді.

	Жильбертаның махаббатынан гөрі Кардонне мырзаның алғысын алу жайын көбірек күйттеп кеткен Галюше жоғалта жаздаған өпіремдігін бар күшін салып қайта оралтты. Әрқашанғы монтаны тұрпаты аяқ астынан аycарлық сипат тапты: ал мұнысы мұндай жағдайға мүлдем үйлеспейтін.

	Эмиль жергілікті шарапты жақтырмайтын, дегенмен Шатобрен мырзаның көңілін аулау үшін қамал-сарайға келгенде оған ден қойыңқырап жүретін. Осынау қышқылтым сұйықтықты ата-анасы дастарқанындағы тіл үйіретін тәтті шараптан да дәмді етіп жіберетін құдірет, бәлкім, Жильберта тұрып жатқан үйдің жүрекке жылы сүйкімі шығар. Алайда бұл жолы Галюшенің «баламен ойнасаң күлерсің, итпен ойнасаң үрерсің» деген мақалды ұстанған кісінің түрімен мүсіркеушілік кейіпте стақанын жақындатқаннан кейін шарап оған тым ащы көрініп кетті. Шатобрен мырзаға ұқсап бағуға тырысқан Галюше иығын ұмсыныңқырап, Антуан мырзаның дағдысына еліктеп қолын доғаша иіп тұрып қағыстырды.

	– Граф, – деді Эмиль, Антуан мырзаға айрықша құрмет білдіре сөйлеп, – меніңше, Констан Галюше мырзаның ішіңкіреп қоюына жол берген сияқтысыз. Қараңызшы, көзі қызарып кеткен, басы мең-зең боп отыр! Ескертіп қояйын сізге, сақ болыңыз, бұл шарапты көтере алмайтын адам.

	— Көтере алмайды дейсіз бе, Эмиль мырза? Не себепті мені көтере алмайды деп ойлайсыз? – деп қарсылық білдірді Галюше. — Қателеспесем, мас болғанымды ешқашан көрмеген сияқтысыз!

	— Осылай жалғастыра берсеңіз, өзіңізді сондай жағдайда алғаш рет көретін шығармын.

	— Әдепсіз қылық жасағаныңа қуанам дегенге меңзеп отырмысыз сонда?

	— Айтқан ақылымды Тыңдаңыз, сонда оғаш ештеңе болмайды.

	– Жөн-ақ, – деді Галюше үстел басынан тұрып жатып. — Бәлкім, Антуан мырза сейілдеп қайтуға қарсы емес шығар? Ондай жағдайда мадемуазель Жильбертаға қолымды ұсынайын. Аяғымды нық басып тұрған-тұрмағаным қазір-ақ белгілі болады.

	– Ондай тәжірибе жасайтын жайым жоқ, – деп жауап қатты Жильберта: ол флигельдің кіре берісінде Қарақшыны басынан сипап отырған.

	— Міне, енді сіз де маған шабуыл жасай бастадыңыз, мадемуазель Жильберта, — деп сөзін жалғады қыздың қасына жақындап келген Галюше. – Эмиль мырзаның айтқанына сеніпақ қалғаныңыз ба?

	– Қызымыз ешкімге шабуыл жасамайды, мырза, – деп Жанилла сөзге килікті. – Ол өз алдына, өзіңізге көңіл аудармаған адамдарға не себепті көңіл аударатыныңЫЗДЫ түсінбеймін.

	— Мадемуазель Жильбертаға мені қолтықтап алуға тыйым салып тұрсыз ба? – деп сұрады Галюше. – Рас, бұған қарсы айтар уәжім жоқ. Бірақ жігіт бойжеткенге қолын созар болса, меніңше, ол француздық сыпайыгершілік саналмақ.

	— Шешей маған сізді қолтықтауға тыйым салмайды, – деді Жильберта бәсең дауыспен, бірақ өрмінезділік таныта үн қатып. — Ілтипат білдіргеніңізге рақмет, мен Парижде туып-өскен қыз емеспін, серуенге шыққанда маған сүйеніштің қажеті жоқ. Оның үстіне, біздегі енсіз сүрлеумен екі адам жүріп өте алмайды.

	– Сіздегі сүрлеу Крозандағыдан енсіз емес. Ал жоғары өрмелеу неғұрлым қиынға соқса ханым да сүйенішке соғұрлым мұқтаж болады. Таудан құлдап келе жатқанда әп-әдемі білегіңізді Эмиль мырзаның иығына артқаныңызды Крозанда көрдім ғой. Иә, Иә, өз көзіммен көрдім, мадемуазель Жильберта, — және қатты қызғандым!

	– Галюше мырза, – деді Эмиль, — артық ішіп қойдыңыз деп айттым емес пе, әйтпесе менде шаруаңыз болмас еді. Енді маған тиіспеуіңізді сұраймын!

	— Міне, сіз де ашуланып қалдыңыз, – деді Галюше барынша жуаси сөйлеп. — Антуан мырзадан басқаның бәрі мені жәбiрлейді.

	– Жұртпен еркінси сөйлесетіндіктен тапқан жәбiрiңiз емес пе екен бұл? – деп құлаққағыс етті Эмиль.

	– Мұнда не боп жатыр өзі? – деп сұрады ішке кіріп келе жатқан Жан Жапплу. – Бұл неғылған дау-дамай? Қазір бәріңді татуластырам. Аманбысың, жаным Жанилла, сәлемет-саумысың ақ періштем Жильберта, халың қалай Эмильжан, сәлем саған, қожайын Антуан... Саған да бір сәлем, — деді ол Галюшеге қарап, — сені танымайды екем, бірақ сонда да!.. Ау, бұл Кардонне әкейдің қызметшісі екен ғой! Иә, Қарақшы, сәлем-сәлем, сені байқамай қаппын...

	— Құдайға шүкір! – деп дауыстап жіберді Антуан. — Ештен кеш жақсы деген! Мұның қалай, Жан? Өзіңмен тек жексенбі күндері ғана жүздесеміз, бір апта бойы күтумен жүреміз, ал сен болсаң тал түсте ғана келесің!

	– Әңгіме былай ғой, қожайын... — Мені қожайын деп атама, қажеті жоқ.

	— Ал егер атағым келсе ше? Мен, құдайға шүкір, кезінде өзіңе қожайын болғам, бұйрық бере-бере әбден жалыққам. Енді бір кезек жәрдемшің болғым келеді... Ішеміз бе, қалай? Қане, Жанилла шешей, құйып жібер! Мына күннің ыстығын-ай! Жасырып неғылам, әлгінде аздап жұтып алғам: Гаржилестегі ақкөңіл достарым таңертеңгі ғибадаттан кейін бірден жібере қойған жоқ. Лароз тəтейге соғып азды-кем мылжыңдасуға тура келді, сосын өңешті бостан-бос құрғатпас үшін аздап ұрттап алдық. Бірақ мен асығумен болдым, мұнда күтіп отырғандарыңды білем ғой... Рас айтам, Жильберта, туған жерге қайтып оралғаннан кейін жексенбі мен үшін қырық сегіз сағатқа созылуға тиіс еді, әйтпесе өзімді құшақ жая қарсы алатын достарымның бәріне бірдей барып үлгерер емеспін...

	- Оқасы жоқ, Жан ағатай, әйтеуір өзіңіз бақытты болсаңыз болды, сізбен сиректеу жүз көрісетінімізге көндігеміз ғой енді, – деді Жильберта.

	— Бақытты болсаң, деймісің? – деп қайталап сұрады балташы. — Ау, бұл дүниеде менен бақытты адам жоқ шығар!

	— Көрініп тұр, - деп әңгімеге Жанилла араласты. — Жабайы аң сияқты сүркілдету тоқталғаннан кейін ажары да кіріп қалыпты. Онан соң Жан қазір жексенбі сайын қырынады, үстіндегі костюмі де жаңа және әжептәуір.

	– Ал костюміме қажет жүнді кім иірді? – деп іліп әкетті Жан. – Жанилла шешей мен оның Құдай берген қызы! Ал жүн қайдан пайда болды? Антуан мырзаның қойларынан қырқылды! Шығынды кім көтерді? Оны көтеріп алған – достық! Сендерде, қалалықтарда, осындай киім бар ма? Өз күртемді қара шұғадан тігілген сауысқан құйрық костюмдеріңе өлсем де айырбастаман!

	– Ал маған жіп иіруші ұнап қалды, – деп құлаққағыс етті Галюше, Жильберта жаққа қарағыштап қойып,

	– Саған ба? – деп қайталап сұрады балташы күліп; сосын Галюшені иығынан қойып қалды: қатты соққаны сонша, ананың сүйегі сықырлап кетті. – Саған сондай жіп иіруші керек боп тұр ма? Жанилла шешей сен үшін тым жас, ал мына қызға келетін болсақ, егер ол өзіңе арнап ана тұмсығыңның ұзындығына да жетпейтін бірдеңе иіретін болса, оны сол жерде қолма-қол ұрып өлтірем.

	Мұрны кісінің күлкісі келердей келте Галюше балташының астарлы сөзінен қатты жәбірленіп қалды, сосын иығын сипалап отырған күйі:

	— Әңгіме былай, әңгүдік неме, қол жұмсағанды қойыңыз. Әзілдесетін адамыңыз мен емес, сізбен тең дәрежелі адам емеспін, сөйлескім де келмейді өзіңізбен! — деп мәлім етті.

	— Мына сабаздың аты кім еді өзі? – деп сұрады Жан Антуан мырзадан. — Есімі әлдебір албастының атына ұқсайды, есімде ұстай алмай-ақ қойдым!

	— Жә, жә, Жан, сен аздап артық кеттің, — деді Антуан мырза, — Галюше мырзаны келемеш етудің қажеті жоқ. Бұл өзі жөні түзу адам, оның үстіне – қонағым.

	- Дұрыс айтасың, қожайын! Қане татуласайық, Мальжюше8 мырза! Шылым шеккің келе ме?

	— Тұтынбайым, – деді Галюше әлдеқандай болып. — Антуан мырза, дастарқан басынан тұруға рұқсат па?

	– Ұялмаңыз, жас жігіт, өз үйіңіздегідей еркін болыңыз, – деді қамал-сарай иесі. – Эмиль мырза да үстел басында ұзақ отырғанды ұнатпайды. Қаласаңыз тұрып, бой жазыңыз. Жанилла сізге қамал-сарайды аралатар, жә болмаса қармағыңызды алып өзен жағаларсыз. Біз де ұзамай барамыз, балығы көп жерді көрсетеміз.

	— Рас-ау! – деді Жан. — Мальжюше — мөңкенің қас жауы! Гаржилесте ұзақты күн бойы өзенге қармақ салып тұрады, ал сөйлесе қалсаң балығымды үркітесің дегендей бет-аузын тыржыңдатады. Ал қазір біздің көмегімізбен үкiшабақтан гөрі тәуір бірдеңе ұстары анық! Беріқара, Мальжюшeмырза, егер кешкі асқа бізге албырт ұстамасаң Жапплу деген атымды Мальжюшеге айырбастап-ақ жіберейін. Тек асықпа. Қайық ойдағыдай, жақында ғана табанын жақсылап жамадым. Бір жерден ілмек тауып аламыз да Шайтан тасқа қарай тартып береміз — албырттар онда быҚЫП жүр, түс кезінде су бетіне көтеріледі. Бірақ ол өте қауіпті жер, сені жалғыз жібере алмаймыз.

	– Қайықты Жан басқаратын болса, бәріміз компания боп барайықшы, – деген ұсыныс айтты Жильберта. – Албырт аулау деген қызық қой, ал табиғаты сондай тамаша!

	– Сіз баратын болсаңыз, мадемуазель Жильберта, онда, рұқсат етсеңіз, мен де қосылам компанияға, — деді Галюше.

	– Әй, ол саған бола барайын деп жатыр деп ойлап қалдың ба-ей онда, жер құртындай жексұрын неме? Мынау өзі барып тұрған арсыз ғой! Сен тұратын жақтағылардың бәрі өзің сияқты ма? Өйдөйт деген-ай!.. Жә, болар, кіржіңдеме, бекерден-бекер қоразданба — мені ондай түкке тұрмайтын нәрсемен қорқыта алмайсың! Өзіңді дұрыс ұстай білсең мен де саған дұрыс қараймын. Нотариустікі сияқты қара сюртук киіп алғаның – мен үстел басында отырғанда сенің орныңнан тұрып кетуіңе болады дегенді білдірмейді. Жоға, достым, қателесесің! Отыр, отыр, Мальжюше, мен ішіп болғам жоқ, қане қағыстырып жіберейік!

	— Жетеді! – деді Галюше болмашы қарсылық білдіріп. — Айтып тұрмын ғой сізге, маған осы да жетеді!

	Бірақ оны босатып жіберу Жанның жоспарында жоқ еді. Галюшені сәкіге күштеп отырғызып, тағы бірнеше стақан шарап ішуге мәжбүр етті; Галюше сыр бермеуге тырысып бақты, ал қожайын балташының қитұрқы қылықтарынан оны қалай қорғаудың амалын таппады — кеңпейіл адам болғандықтан Галюшенің түр-сықпыты мен мәнерінің жұртқа қандай жиреніш сезімін туғызып тұрғанын аңғармаған-ды.

	Жильберта мен Жанилланың соңынан Эмиль де білдіртпей көгалға сытылып шықты; қас қақпай қарауылдап жүрген кемпірдің көзін ала беріп сүйгеніне өткен жолы қойған талаптарын бұлжытпай орындап жүргенін, әкесінің өзіне деген ықыласпейілі өзгергенін, сондықтан келесі аптадан бастап келіссөз жүргізуге болатынын айтты. Бірақ Жильберта бұған әлі ертелеу деп тапты, сосын оны сол бұрынғыша үйде болып, жұмысқа Ынты-ШЫнтысымен берілуге көндірді. Екеуі де тәуекелге белін мықтап буған еді, қолдарынан келмейтін ештеңе жоқтай көрінетін. Қыздың сүйетінін білетін Эмильдің төбесі көкке екі елі жетпей жүрген, енді тағдырдан көпке дейін ештеңе тілемеспін деп ойлайтын. Жаны керемет жай тапқан. Жильбертаның жайнаң қаққан жанарынан қазір ол көп нәрсені айтпай-ақ аңғаратын!

	Бақыт таңы енді қылаң берген шақта ғашықтарды жан рақатына бөлейтін айрықша бейжайлық пайда болады: ең сұңғыла деген адамның өзі бұл құпияны олардың түр-пішінінен зордың күшімен ажыратады. Бір-бірін ұнататындығына деген нық сенім пайда болған соң екеуара шүйіркелесуге, сағат сайын жүздесуге деген құштарлық азайып қалғандай көрінеді. Бірбіріне деген ынтызарлық сөзі жүректерін жалғағаннан кейін өсек-аяңға әуестер де, ұзақ мерзімге қол үзіп қалушылық та оларды қамықтырып, араларын алшақтата алмайды. Олардың қаннен-қаперсіз көңілді әңгімесі мен мейлінше ұстамды ұсқыны тіпті ештеңені қалт жібермейтін Жанилланы да алдап соққан болатын. Жас Кардонненің Жанилла өзі сан рет байқаған абыржып-абдыраушЫЛЫҒЫ, мағына-мəні бір өзіне ғана мәлім кей сөзді құлағы шалған Жильбертаның қызарып шыға келуі, Эмильді күтіп жүрген қыздың білдірмеуге барын салып мұңайып, мазасыздануы – мұның бәрі Крозанға барған сапардан кейін Зымқайым жоғалды; соны көрген Жанилла өзіне соншалықты қатерлі көрінген кездейсоқ жүздесудің күтпеген жерден қуанышты нәтиже бергеніне таңырқанумен болды.

	«Демек, қателескен болдым, – деген ойға келді ол – Қызым бұл жігіт жөнінде онша көп бас қатырмайды екен; ал анау Жильберта жайында ойланғанымен, үндемегенді жөн көреді, тыныштығымызды бұзбау үшін одан біртіндеп суый бергісі келеді. Несі бар, мақтауға тұрарлық нәрсе! Оған аяушылық білдіруге болады-ақ, өйткені мені айтпай-ақ түсініп, бірден бойсұнды ғой!»

	Ғашықтар Жанилламен бірге бақта серуендеп жүрген кезде ағаш ұстасы Галюшені бір сағат бойы үстел басында ұстап, біресе алдап-сулау, біресе қоқан-лоққы жасау арқылы ішкізумен болғанДы – егер Жан Жапплу Эмильдің әумесер бақталасынан кек қайтаруға ниеттенген сыбайласы болса, бұдан артықты ойлап та таппас еді. Титығына жеткен бұл сынақтың нәтижесінде Галюше табиғат өзіне тарту еткен азын-шоғын ақыл-естен біржола айрылып қалды. Қамал-сарай тұрғындарының қарапайым әдетдағдыларына әу бастан-ақ кіржіңдей қарап отырған ол қожайынды жеккөріп кетті де, ақыр соңында оған бөтелке жолдас ретінде қарай бастады. Қысқасын айтқанда, сезімталдық пен парасат-пайымнан кенде қалған, ақ жарқын екі достың шынашағына да татымайтын Констан мына нашар компания өзін қорлады деп санап, мойнына алған міндетінің қаншалықты қиын екенін фабрикантқа егжейтегжейлі баяндап бермекке өзіне-өзі ант етті. Бір стақаннан кейін екіншісін сімірген сайын Галюшенің ақыл-ойын басқан тұман да қалыңдай түсіп, астамшылық астында бүркеулі жатқан анайы болмыс-бітімі үстемдік алып шыға келді: қарқылдап күліп, үстел тоқпақтап, айқайлап, әлдебір ерлік істерін айтып бөсе бастады. Оның осылай шектен шыға дарақыланып бара жатқанын көрген, жүріс-тұрысы қаншалықты дөрекі болса, жаны да соншалықты сезімтал Жан Жапплу оған аяушылық білдіріп, барынша қатқыл үнмен қатаң ескерту жасады.

	– Әңгіме былай, балам, – деді ол, - сен шарапты көтере алмайсың. Күлген кездегі кеспірің жүрек айнытады, әзілқалжыңдарың да түйеден түскендей. Антуан мырзаға келесі жолы таңғы асқа саған шараптың орнына бір стақан су ұсынуға кеңес бергелі отырмын, әйтпесе, кім біледі, қызының көзінше айтпайтын нәрсені айтып сандырақтап кетуің мүмкін ғой — ондай жағдайда сені, әрине, есіктен сүйреп шығаруға мәжбүр болам. Ақжарқын адам екенімізді, қысылып-қымтырылмай еркін сөйлейтінімізді көріп бізді мәнжубас біреу екен деп қалдың, сөйттің де бізбен тең болу үшін бейбастақтыққа салына бастадың. Осы жерде оңбай қателестің. Көңілінде арам ой жоқ, жүрегі таза жандар өзін қашан да емін-еркін ұстайды. Өз басым кеңірдектен келгенше ішіп мас болған күнде де түндегі айтқан сөзім үшін таңертең бетімнің оты шықпайтынын жақсы білем. Ал сенің жайың басқа! Білмейтіндер байшыкеш деп ойлап қалсын деген оймен қара сюртук киіп жүргенің өте орынды, өйткені нағыз әңгүдік мына сен, мен емес.

	Антуан Жанның айтқандарын жуып-шаюға тырысты, ал Галюше ашуланып қалғандай кейіп танытты. Галюшеге бұдан әлдеқайда түсініктірек түрде дәріс беріп қоюдан қауіптенген Жан үстел басынан тұрды.

	Еркектер сыртқа шыққанда Галюше аяғын әлтек-тәлтек басып жүрген, бірақ басы мың-дың боп кеткендіктен әлденендей артық сөз айтып қоям ба деп Жильберта тұрған жерде жақ ашуға батпады.

	– Қалай, Шайтан тасқа барамыз ба? – деп сұрады Жильберта Жаннан. – Ол жерге бармағаныма жылдан асты. Жанилла мені онда әкеймен бірге жібермейді – ол жер өте қауіпті, екеуің де алаңғасарсың, дейді. Бірақ ол сенімен бірге жібереді мені, Жан ағатай. Айтшы, шаршап қалған жоқсың ба, шарап ішем деп?

	— Мына мен бе? – деп қайталап сұрады Жапплу. — Өзімді жиырма жастағы жігіт сияқты сезінем! Жер түбіне аттануға да әзірмін!

	— Қызып қалғаннан саумысың өзің? – деп сұрады Жанды қолынан ұстап, көзіне дұрыстап қарау үшін аяғының ұшына көтерілген Жильберта.

	— Қара, қара, – деді анау. — Ал егер қазір істейтін нәрсемді айнытпай қайталап берсең мені мас деуіңе әбден болады! – Соны айтып, Жанилланың қолындағы су толы құмыраны алып төбесіне қойған ол жүгін көтеріп жүгіре түсті де, құлатпаған күйі қайтып оралды.

	— Сол да керемет өнер ме екен, – деді Жанилла. – Қаласам, мен де солай жүгіріп өтер едім, бірақ мұның бәрі бекершілік. Саған сенем және қызымды өзіңе аманат етем: ал өзімнің сендермен бірге баруға уақытым жоқ. Ал, сіз, Эмиль, əкейге бас-көз болыңыз: ойдан шығарған өтірік әңгімелеріне елтігенде немесе қылжақбастыққа салынғанда өзеннің қақ ортасында келе жатып суға қойып кетуі мүмкін.

	— Ана Мальжюшеге кім бас-көз болады? – деп сұрады Жапплу Антуан мырзамен бірге алда талтаңдап бара жатқан Констанды нұсқап. – Мұны өз міндетіме алмаймын!

	— Мен де! – деді Жильберта.

	— Саспаңыздар, әп-сәтте-ақ жынын басам оның, — деп Эмиль сөзге килікті.

	— Бұл айтуға ғана оңай! – деп қарсылық білдірді Жан. — Тіпті мас болмаған күннің өзінде де одан оңған қылық күту қиын. Естүсін білместей мас емес, бірақ шамадан тыс қызаң. Қайыққа мініп қыдырғаннан төсекке жатқаны дұрысырақ болар еді.

	— Таудан қалай құлдағанын байқаңдар, – деген кеңес берді Жанилла, – қайықты аударып тастауы мүмкін екенін сезсеңдер жағада қалдырып кетіңдер, тас төсеніп жатып ұйқы қандырсын.

	Бұлар жағаға жеткенде Галюше Шатобрен мырзамен бірге қайыққа жайғасып та алған болатын. Қызара бөртіп кеткен ол жұмған аузын ашқан жоқ. Қайық өзеннің ортасына шыққан кезде ғана сыр білдіріп, жүйткіп жатқан ағыстан басы айналып, біресе бір жағына, біресе екінші жағына қарай бұлғаңдай бастады; шыдамы таусылған Жапплу оны жіппен сәкіге шандып байлап тастады – осылай отырған қалпы ол ұзамай ұйықтап та кетті.

	— Іс жүргізушіңіз керемет-ақ екен! — деді Жильберта Эмильге. — Әкей, сен енді оны таңертеңгі асқа шақырмайтын шығарсың, солай ма?

	— Ойпырай енді!.. Оның кінәсі қандай. Жан ғой оны зорлап ішкізген, Галюшенің бас тартқанына қараған жоқ қой.

	— Көтере алмайтыны бар, өлгенше ішіп не құны бар екен, – деді Жапплу. — Ер емес ез ғой нағыз!

	Қайық ағысты бойлап төмен қарай заулап келе жатты, сөйтіп саяхатшылар көп ұзамай өзеннің өздері келе жатқан тармағын керемет тарылтып жіберетін жартастарды көрді: осынау Қылкөпір қайықтың күл-паршасын шығаруы ықтимал еді. Жан бұл өңірде бекерден-бекер ең қарулы адам саналмайтын. Жүректілігі мен жүнжімес жігерлілігі қайрат-күшін еселеп арттырып жіберетін. Ұсақ-түйек істің өзіне өмірлік мәні зор нәрседей битін салатын, алды-артын ойламайтын қызбалығы болғанымен рухының мықтылығы таңғалдыратын. Жан қайықты өзеннің ортасымен жүздіріп келе жатқан, тарылып кеткен тармаққа енген бойда қайықты ағысқа көлденең қойды да, борт арқылы асылып жартастың шығыңқы жерінен ұстай алды, сөйтіп қайықты оған соқтығудан сақтап қалды. Балташымен демілдеміл орын ауыстырып тұрған Эмиль де оған барынша көмек көрсетіп бақты, ал қайық ақыры тоқтаған кезде олар қолына ілмекті алып албырттың көрінуін күтуге кірісті. Бұл балықтың ағысқа қарсы жоғары өрлеп жүзетіні белгілі. Осы жолы да солай болды: қайыққа қарай тура тартып келе жатқан балық әдеттен тыс кедергіден шошынып, жақын маңайламай жалт бұрылып жатты. Ілмек ұстаған балықшының ілгері қарай еңкейіп қолын барынша алға созуына тура келетін. Арт жақта тізерлеп тұрған Антуан мырза мен Жильберта балықшылардың оқыс қимылынан қайықтың төңкеріліп кетпеуіне қам жасап тұрды. Жан ілмекті сілтегенде құлап кетпесін деп Жильберта оның киімінен ұстай алатын. Ал Эмильдің кезегі келгенде әкесінен оны барынша қаттырақ ұстауды сұрап жалынатын, сосын, оған сенімсіздік білдіргендей, жігіттің блузасына өзі жармаса кететін: құлап бара жатса ұстап қалуға дайын нәп-нәзік қолдың денесіне жанасқанын жігіт осылайша талай мәрте сезінген еді.

	Балықшылардың бәріне бірдей қауіп төніп тұрғанына қарамастан Жан мен Антуан албырт аулауға басы-бүтін беріліп кетті де, қарттардың әбігерге түсіп жатқанын пайдаланған ғашықтар бір-біріне күлімсірей көз тастап, тіпті бірер ауыз сөзбен тілдесіп қалудың да орайын тауып жүрді: ұйқысынан оянып мәңгіріп отырған Галюше мұның мәнін, әрине, түсіне алмайтын. Сенім білдірген адамының сыйақы алу жолында қалай тер төгіп жүргенін Кардонне мырза көрсе не дер еді!

	Ақыры Жапплу алғашқы албыртты судан алып шықты да, бәрі шаттана шуылдасып кетті; мынадай керемет олжаны көріп, есін жиып алған Галюше де балық аулауға қатыспақ болды. Бірақ қолапайсыздығы мен қыңырлығы салдарынан балықтарды үркітіп, бет-бетіне бездіріп жіберумен ғана тынды; осыған ыза болған Жан қайықты кері бұрып:

	- Енді сенімен бірге албырт ауламаспын! Мөңкеңе қармақ сал барып! Осыдан мына арадан өте алмай тұрып қалсақ, тұмсығыңды қан жалатам! – деп салды.

	— Сіздей дөрекімен бірге балық аулауға шығудан құдай сақтасын, – деп жауап қатты Галюше, қайықтың бортына отырып жатып.

	– Ол жерге отырма, маған бөгет жасайсың, – деді ағаш ұстасы. — Одан да ағысқа қарсы есуге көмектес. Толқынның тегеурінін көрдің бе — темірдей! Эмиль мырзаның қалай қимылдап жатқанына қарасаңшы: қасыңда мұндай серігің болса ештеңеден қорықпауға болады. Бір кісідей қайратың болғанымен, біздің қалай ақ тер, көк тер боп жатқанымызды қызықтап қол қусырып қарап отырсың!

	— Бұған өзіңіз кінәлісіз, – деп жауап қатты Галюше. — Мені ішуге зорладыңыз, енді қазір қолымнан түк ештеңе келмейтін халге душар болдым.

	– Салмағың да ауыр-ақ, жұмыс істемейтін болсаң түсіріп кетем. Қане, жағалауға бұрылайық! Артық жүктен арылайық!

	Олар жағаға кеп тірелді, алайда Галюше мұны өзін қорлау деп түсініп, былапыт сөзді қарша боратып, қайықтан түсуден бас тартты.

	— Антұрған! – деп айқайлап жіберді Жапплу, қайтадан ашуға мініп. — Сенің қырсығыңнан нән балықтан айрылып қалдым, саған қызмет етем деп зорығатын жайым жоқ!

	Галюшені қайықтан түсіріп тастамақ болған Жан оны итергіштей бастады; анау көнгісі келмей тайталасып жүріп сүрініп кетті де, жаға мен борттың арасындағы белден келетін суға күмп ете түсті.

	— Оллаһи, оңды шаруа болды бұл! – деп дауыстап жіберді Жапплу. — Шарапқа су қосқанның түк зияны жоқ!

	Жан қайықты жедел жырақтатып әкетті, өйткені не істерін білмей құтырынған Галюше оны төңкеріп тастамақ боп жатқан.

	- Алда нәлет-ай! – деп айқайлап жіберді балташы. — Хайуандардың ішінде де керемет момыны мен керемет кесірлісі болады. Суға бөксін біраз, – деді сосын серіктеріне қарап; бұл ара тайыз болғанымен олар ішіп алған Галюше суға кетіп қап жүре ме деп қауiп ойлап тұрған. — Батып бара жатса албырт сияқты ілмекпен белбеуінен іліп алам. Қайғыратын дәнеңе жоқ! Уайым етуге тұратын адам ба бұл, оның үстіне қоқырсық атаулының бәрі, өлімтік пен бос бөтелкелер қашан да су бетіне қалқып шығады!

	Арада бірнеше минут өткен соң шөптесінге аяқ басқан Галюше Жанға жұдырығын түйіп сес көрсетті де, көзден ғайып болды.

	Алайда бұл күлкілі оқиға Жильбертаны мұңға батырды. Әкесінің кеңпейілділігі қандай зардапты салдарға ұшыратынын алғаш рет аңғарған еді. Жақын-жуықтарының ақжүрек мейірбандығы – олардың тазалығы мен инабаттылығының дәлелі — оны қорқыта бастады: тәжірибесіз қызға ақыл-парасаты молдау қамқоршылар қажет болатынын сезінді.

	«Мен дәулеті тайған деревнялық қызбын, – деп ойлады ОЛ. – Шаруалардың арасында тұрғанды ұнатам, бірақ тек байшыкештердің Галюше сынды сүмелек малайлары тып-тыныш тіршілігіміздің шырқын бұзбауы қажет: олармен жүздескен шаруалардың ашу-ызасы қоза түседі. Мынадай ортада қоян жүрек қорқақтың кек қайтаруынан қалай қорғанбақпын?»

	Ол Эмильді еске алды: Құдірет тарту еткен қорғаушы сол емес пе? Бірақ артынша ойланып қалды: оған да қандай ортада өмір сүруге тура келіп жүр десеңші! Оның әкесі Галюше секілділерді өз мақсатына пайдаланып жүр-ау деген ойдан көз алды мұнартып кетті: Кардонне мырзаның мінез-құлқы мен әдет-дағдысы жүрегін түршіктіріп жіберген-ді.

	Кешкісін Гаржилеске қайтып келе жатқан Жан Жапплу өлесі мас Галюшенің жолдың қақ ортасында сұлап жатқанын көрді. Мұздай салқын ваннадан кейін біршама сергіген сормаңдай үстін кептіру үшін жолдағы ішімханаға кірген еді, сөйтіп алтыннан ардақты денсаулығына зардап тимесін деп бір стақан арақты сіміріп салған: оны діңкелетіп жіберген де осы болатын. Ол үйіне сөздің тура мағынасында төрт аяқтап қайтып келе жатқан. Жанның ашуы тарқаған еді; оның үстіне, бұл ат тұяғына тапалу қатері төніп тұрған адамға қол ұшын бермей жанынан жайбарақат өте шығатын біреу емес-ті. Қоқан-лоққысы мен балағат сөзін шыдамдылықпен тыңдаған балташы Галюшені орнынан тұрғызып, фабрикаға дейін алып барды, дәлірек айтқанда, сүйреп апарды; ал Жанды ақыры танымаған анау өзін суға батырып жібере жаздаған жауыздан қалайда кек қайтаратынын айтып ант-су ішіп қалды.





XXIV


	ГАЛЮШЕ МЫРЗА


	Он екі сағат бойы тұяқ серіппей ұйқтаған Галюшенің таңертең тұрғанда кешегі оқиғалардан қаперінде қалғаны еміс-еміс қана бірдеңе болатын, сөйтіп Кардонне мырза өзін кісі жіберіп шақыртқанда балташыға деген ызадан басқа ештеңені есіне түсіре алмаған. Оған қоса, дипломаттық қарекетінің алғашқы қадамдарында-ақ оңбай сүрінгенін айтып жату да жанына онша жаға қоймаған, ал ұйқыдан кеш тұруы мен кеспірінің мәңгірген сиқын жуып-шаю үшін басының сынып бара жатқанын сылтау еткен.

	— Әзірше жағдайға жалпылама ғана барлау жасадым, – деген жауап қайтарумен болды ол қожайын сұрақтарына. — Басымның қатты ауырғаны сонша, алабөтен бірдеңе байқай алмадым. Сізге айтарым тек: олардың бір-бірімен қарым-қатынасы тым қарапайым, қожайындар қаратабан кедейлермен әмпей-жәмпей, ал ас-суының жайын ауызға алуға да тұрмайды!

	– Мұның бәрі маған баяғыдан белгілі, – деді Кардонне мырза. — Апырай, Шатобренде тұтас бір күн болғанда бұдан басқа ештеңе біле алмағаныңыз ба? Ұлым онда сағат нешеде барды? Ол жерден қашан кетті?

	— Анығын айта алмаймын... Оларда ескі жар сағат бар, уақытты дұрыс көрсетпейді.

	– Бос сөз. Ұлым онда қанша уақыт болды? Әрине, мұны астрономиялық дәлдікпен айтып бер деп отырған жоқпын.

	— Бес-алты сағаттай болды-ау деймін, мырза. Ішім әбден пысты. Мені көргенде Эмиль мырза аса қуана қоймаған секілді. Ал ана бикеш маңайына жан жуытпайтын нағыз кірпияздың өзі екен. Тұрған жерлері ғаламат ыстық, оның үстіне бірдеңе айтқалы аузыңды ашсаң болды, ана әңгүдік сөзіңді бөліп жібереді.

	– Шамасы, онда, шынымен-ақ керемет ыстық болған ғой, әліге дейін екі сөздің басын құрай алмайсыз. Қай әңгүдікті айтып отырсыз?

	– Анау әлгі балташы Жапплуды-дағы. Барып тұрған алаяқ әрі дарақы біреу! Жұрттың бәрiмен «сен» деп сөйлеседі, сізді де, мырза, құдды тең-тұсы сияқтандырып, «Кардонне әкей» деп атайды.

	— Мейлі атай берсін, маған бәрібір. Ұлым онымен не жайында сөйлесті?

	– Эмиль мырза оның шатты-бұтты әңгімесін мәз бола тыңдайды, ал мадемуазель Жильберта оған шаң жуытпайды.

	— Ұлымның ол қызбен әңгіме-дүкен құрып отырғанын байқамадыңыз ба?

	— Жоға, мырза, ондай ештеңе байқай алмадым. Қазір көзім анық жетіп тұрғанындай, ана кемпір мадемуазель Жильбертаның туған анасы екен, өйткені оны «қызым» деп атайды және қас қағым сәт қараусыз қалдырмайды, сондықтан қыздың қасына жақындау тіптен мүмкін емес, оның үстіне бикештің өзі де тұмсығын көтеріп, принцесса сияқты паңданады. Шын сөзім, қарасаң күлкің келеді-үстіне киген киімін, көні кепкен кедейлігін тарс есінен шығарған! Мұндай қалыңдықты маған тегін берсе де алмас едім!

	- Дей тұрғанмен, Галюше, ол қыздың ықыласына ие болуыңыз қажет.

	– Оны күлкі-мазақ ету үшін бе? Онда қарсылығым жоқ. Қуанақуана келісем!

	— Оған қоса, сыйақыға лайық болу үшін. Келесі жолы маған әрі нақты, әрі егжей-тегжейлі есеп бермесеңіз сыйлықтан үмітіңізді үзе беріңіз. Ал бүгінгі айтып отырғаныңыз әншейін сандырақ қана!

	Галюше есеп-қисап кітапшаларына шұқшиған қалпы ұзақты күн бойы басының ауырғанынан азап шегумен болды – артық ішкеннің азабы еді бұл.

	Келесі аптаның өне бойында Эмиль гидростатиканы зерделеді: көңіл көтеру жайын ойына да алмады. Тек кешкісін Жан Жапплуға ғана соғатын, әңгіме арнасын әрдайым Жильбертаға қарай бұруға тырысатын.

	— Ашығын айтайын, Эмиль мырза, – деді бір жолы оған ағаш ұстасы. – Жильберта жайындағы әңгіме сізді ешқашан жалықтырмайтын сияқты. Өйткені Жанилла шешей сізді оған ғашық дейді.

	– Ол неғылған сөз! – деді әңгіме ауаны күтпеген бағыт алғанынан абдырап қалған жас жігіт.

	– Кәдімгі сөз-дағы! Расында да, неге сізге оған ғашық болмасқа?

	– Әрине, онда тұрған не бар? – деп жауап қатты одан әрмен абыржи түскен жігіт. – Бірақ, неге сіз, Жан, достым, бұл жайында Әншейін нәрседей айта салдыңыз?

	— Мен емес, өзіңіз ғой әншейін нәрседей айтып тұрған, себебі сұрағыма бейне біз қалжыңдасып отырғандай жауап қайтардыңыз. Маған бәрін жасырмай айтып беріңіз, әйтпесе бұл Әңгімеге енді қайтып оралмайық.

	— Жан, анамды қалай қадір тұтсам, өзін де солай қадір тұтатын бұл қызға шынымен ғашық болған күнімде де бұл жайында ең жақсы досым да менен бір ауыз сөз ести алмас еді.

	— Ең жақсы досыңыз емес екенім рас, әйткенмен сізден шындықты білгім келеді.

	— Түсіндіріңізші, Жан! – Әуелі сіз түсіндіріңіз, күтіп отырмын.

	– Онда сізге ұзақ күтуге тура келеді. Өзіңізді шын жүректен сыйлап, жақсы көргеніммен бұл сұраққа жауап бермеймін.

	– Ондай жағдайда ұзамай Шатобренмен мәңгіге қош айтысатын боласыз. Жанилла шешей иек астынан қауіп төніп тұрғанда ай қарап отыратын әйел емес.

	– Қайдағы қауіп! Адамды қорлайтын сөз ғой бұл! Ар-ұяты мен абыройы ата-анасына және ең жақын достарына қандай қастерлі болса өзіме де сондай қастерлі бұл қызды зәредей болсын қауіпқатерге ұшыратармын деп әсте ойламағам.

	— Жақсы айтылды, әйтсе де тура жауап бергіңіз келмей тұр. Шындықты білгіңіз келе ме? Өткен аптаның басында Антуанның сүргісін алайын деп Шатобренге барғам. Ол жерден Жанилла шешейді ғана жолықтырдым, сізді тосып отыр екен. Сіз келген жоқсыз, сөйткен соң ол маған бәрін жайып салды. Біліп қойыңыз, достым: ол сізді жексенбіде жайдары жүзбен қарсы алса және Қызымен ара-тұра жүздесуге кеңшілік жасаса маған рақмет айтуыңыз қажет!

	— Бұл қалай болғаны, Жан ағатай?

	— Байқаймын, сіздің маған деген сеніміңізден гөрі менің сізге деген сенімім басымырақ қой деймін. Жанилла шешейге турасын айттым: егер ол жігіт Жильбертаға ғашық болса, онда міндетті түрде үйленеді, оллаһи-белләһи, дедім.

	- Дұрыс айтқансыз, Жан! – деп айқайлап жіберді Эмиль, балташыны қолынан ұстай алып. — Ақиқат шындықты айтқансыз!

	— Бойжеткен өзіңізге ұнады ма, енді тек соны ғана білу қалып тұр – ал мұны айтқыңыз келмейді.

	— Қайта-қайта сұрап қоймадыңыз ғой, сондықтан бір өзіңізге ғана сенім білдіре алам. Иә, Жан, мен оны сүйем, жанымдай жақсы көрем және оған үйленгім келеді.

	— Міне, бұл тамаша! — деп дауыстап жіберді Жан, мәз-майрам болып. – Некелеріңізді тап осы қазір қиюға дайынмын... Тоқтай тұрыңыз, тоқтай тұрыңыз! Жильберта келісіп отыр ма?

	— Егер ол өзіңізден кеңес сұраса ше, Жан ағатай? Өйткені оның досы әрі екінші әкесісіз ғой. Не айтар едіңіз?

	– Сізден артық күйеуді таба алмайтынын, маған өте ұнайтыныңызды және үйлену тойларыңызда куәгер болғым келетінін айтар ем.

	– Ендеше, достым, мәселе ата-аналар рұқсатына ғана тіреліп тұр ғой.

	— Антуанға кепілдік ете алам, онымен жақсылап бір сөйлессем болғаны. Ол өзі намысқой адам, әкеңіз қасарып отырып ала ма деп қауіптенуі мүмкін, бірақ оған айтар бір сөзім бар...

	— Не айтпақсыз сонда оған?

	— Оны сіз білмейсіз, жалғыз өзім ғана білем. Бірақ қазір ол жайында әңгіме етудің қажеті жоқ – айтатын уақыт болады əлі, оның үстіне бір жылдан соң не екі жылдан соң ғана үйленуіңіз мүмкін.

	— Жан, айтыңызшы маған құпияңызды, өз құпиямды жасырмай айттым ғой сізге. Некеге бір-ақ кедергі барын білем: ол әкемнің қарсылығы ғана. Бұл кедергіні қайткенде де бұзып өтем, бірақ мұның зор қиындыққа түсетінін де сезем!

	– Жарайды. Жасамыс Жанға сенім білдіріп, сырыңды жасырмай айтқан екенсің, жасамыс Жан да саған оның қарымтасын қайтарсын. Құлағың сал, балам, бір жылға жетер-жетпес уақыттың ішінде әкең күйзеліске ұшырайды; ондай жағдайда, Шатобрендер алдында тұмсығын көтерерлік шамасы болмайды.

	— Күйзеліске ұшырауымыз Жильбертаға үйленуіме септігін тигізсе, мейлі, мына ғажайып болжамыңыз орындала берсін. Рас, мұның әкеме үлкен қайғы-қасірет әкелері анық. Байлықты бұрыннан жек көретінмін - рас, оның себебі мүлдем басқа.

	– Білем, білем, жүрегіңнің не деп соғып тұрғанын, өзің байығаннан гөрі өзгенің байығанын жөн көресің ғой. Бәрі де сен ойлағандай боп шығады, осы сөзіме сен! Мұны түсімде бір емес он рет көрдім.

	– Оны тек түсіңізде ғана көретін болсаңыз, Жан ағатай...

	— Тұра тұрыңыз, тұра тұрыңыз... Қолтығыңызға қысып жүретін мына кітабыңыз неғылған нәрсе өзі? Құнды кітап-ау, шамасы?

	— Айтып ем ғой сізге: бұл – судың қуаты, тартылыс күші, тепетеңдік заңдары жайындағы ғылыми еңбек...

	— Есімде ғой, әрине, айтқан болатынсыз... Бірақ біліп қойыңыз, не кітабыңыз өтірік айтады, не өзіңіз оны жөндеп оқымағансыз. Әйтпесе, менің білетін нәрсемді сіз де білген болар едіңіз...

	— Атап айтқанда, нені?

	- Фабрика салудың сәтсіздікке ұшырайтынын. Әкеңіз қасарып отыр, қайткен күнде де өзенді ауыздықтағысы келеді, бірақ өзен оған тек мысқылдап күледі: салған ақшасының бәрі желге ұшады, ал ағаттығын аңғарған кезде кеш болады. Соңғы кезде қанаттанып кеткенімнің себебі сол. Шаруаларыңыз ойдағыдай жүріп жатыр-ау деген ой уайымға батырып, еңсемді түсіріп жіберген, алайда бір үміттен күдер үзбегем, сосын сол болжамымды тексеріп көруді ұйғардым. Сізге осы жөнінде айтып берейін. Мен көп араладым, бақылау жүргіздім, зерттедім.

	Иә, иә, кітаптарыңыз бен карталарыңыздың, тағы басқа асаймүсейлеріңіздің көмегінсіз-ақ бәрін түсініп, түйсіндім. Эмиль мырза, мен қарапайым ғана шаруамын, батылы жетсе Галюшеңіз бетіме былш еткізіп түкіруден де тайынбас еді, бірақ сізді үш ұйықтасаңыз түсіңізге кірмейтін нәрсе жайында құлағдар ете алам. Біліп қойыңыз, мына істеп жатқан ісінің жай-мəнісінен әкеңіздің түк ешқандай хабары жоқ, кембағал кеңесшілердің сөзіне ден қойып жүр, ал оны ақылға келтіруге сіздің білігіңіз жетпейді. Қыс түскенде құрылыстарыңыз күйрейді және бұл Кардонне мырза соңғы қара бақырын суға жұмсап тауысқанша жыл сайын қайталана беретін болады. Мына сөзімді ұмытпаңыз: әкеңізді айнытам деп әуреленбеңіз. Ол одан әрмен өршеленіп, бұзыпжарып алға ұмтылады – ал мұның бізге қажеті шамалы. Алайда бәрібір сәтсіздікке ұшырайсыздар – бұл арада болмаса, басқа бір жерде; әкеңіздің мінезін бес саусағымдай білем. Басына бір ой келсе бітті, құлшынып шыға келеді, ештеңе естігісі де, тыңдағысы да келмейді, қалайда сол ойын орындаудың соңына түседі – ал адамның болмыс-бітімі сондай болса, ол оңды шаруа тындыра алмайды. Әу баста әкеңіз тәуір істі қолға алған екен деп қалғам, ал қазір оның қателескенін көріп тұрмын. Мысалға, қазір өткендегі су тасқыны талқанын шығарған нәрселерді қалпына келтіріп жатыр. Осы кезге дейін жолы боп жүр: ал жолы болғыш адамның біреудің сөзіне құлақ қоюдан қалатыны, әлдекімси бастайтыны мәлім. Наполеон да сондай кепті бастан кешті, бәрі көз алдымда өтті ғой: өрлей берді, өрлей берді – ал ақыр аяғында не болды? Іргетасы берік екендігіне алдын ала көз жеткізіп алмай үй шатырына өрмелеген балташы сияқты жоқ жерден жалп ете түсті. Қаншалықты ісмер балташы бол мейлің, қандай зәулім ғимарат тұрғызба мейлің, қабырға шайқалып тұрса бәрінің күл-талқаны шығады.

	Жанның айрықша сенімділікпен сөйлегені, қырау шалған қабағының астынан көзінің оттай жайнап тұрғаны Эмильді де толқытып жіберді. Осынау үрейлі болжамынeнәрсеге негізделгенін сұрап жалынды, бірақ балташы көпке дейін көнбей қойды. Қиылып сұрап отырған Эмильдің тауын қайтарғысы келмеген, екінші жағынан күдік білдіргеніне намыстанған ол ақыры райдан қайтып, келесі жексенбіде бәрін түсіндіріп беруге уәде етті.

	— Шатобренге сенбі немесе дүйсенбі күні барыңыз, ал жексенбіде екеуіміз таңсәріде өзен жағасын бойлап, өзіңізге көрсетпек болған жеріме дейін сейілдеп қайтамыз. Кітаптарыңыз бен аспаптарыңызды ала шығуыңызға болады. Егер бұлар жорамалымды растап бермесе ірә жаман болғаны: яғни бұл ғалымдардың өтірік айтатындығының дәлеліне айналмақ. Тек салт атпен немесе екі аяқты арбамен шыға көрмеңіз. Жаяу жүре алмасаңыз, абзалы үйде отырғаныңыз жөн.

	Келесі сенбіде Эмиль Шатобренге тартты, бірақ үйренген әдетінше, әуелі Буагильбоға ат басын бұрды: Жильбертаға тым ерте баруға батылы жетпеді.

	Қамал-сарай жұртына жақындай берген ол тау баурайынан Әлдебір қара нүктені байқап қалды. Біртіндеп бұл қара нүкте басынан аяғына дейін қара киінген Констан Галюшеге айналды: ол қара сюртук, тап сондай жилет, қара шалбар, қолына қара қолғап киіпті, қара атлас галстук тағыпты. Бұл костюмін деревняда қысы-жазы үстінен тастамайтын, күнге шыжып, қара суға түсіп терлеп, ауа жетпей тұншығып жүретін, ал Гаржилестен тыс жерге жол шексе бар жақсысын киіп шығатын. Өзін жұрттың кедей шаруа деп ойлап қалуынан қорқатын, сондықтан Эмильге ұқсап блуза мен кең етекті сұр қалпақты өмірі кимейтін.

	Қазіргі заманғы қалалық киімді мода ойлап тапқан ең нашар, ең жайсыз, ең сұрықсыз киім деген пікірмен келісер болсақ, онда оның барлық кемшілігі мен сиықсыздығы әсіресе дала төсінде бірден көзге ұрады. Үлкен қалалардың айнала-маңында ол көзге аса ұнамсыз көрінбейді, өйткені қала маңындағы деревняның бір-біріне егіз қозыдай ұқсас боп келетіні, үйлері біртекті етіп салынып, біртекті шарбақпен қоршалып, ағаштары біртекті етіп отырғызылатыны сонша, табиғат өзінің көз сүйсінер күллі сән-салтанатын жоғалтып алады. Өркениеттің барлық игілігін пайдаланып отырған жерлердегі байлық пен жосыққа таңдай қағуға болар, алайда мұндай деревняға ғашық болу мүмкін емес. Нағыз деревня ол жерде емес – осы жерде, елдің алыс түкпірінде: оның күтімсіздеу болуы да, жартылай жабайы көрінуі де ықтимал; мұнда мәдениет әлеміш әшекейлер мен жат көзден қоритын қоршаулар түрінде әлі бой көрсете қойған жоқ, мұндағы телімдер бір-бірімен ұласып жатыр, себебі меншік шекараларын деревнялық ізгі салт-сана өз күзетіне алған әлденендей бір тас немесе бұта ғана белгілеп тұр. Тек осында ғана жаяу жүргіншілерге, салт аттыларға немесе арбаларға арналған жолдар көз жауын алар не қилы көріністерге куәгер еткізеді; тек осында ғана емін-еркін өркен жайған бұталардың бұтағы бірі бірімен бітісе өріліп, күнсаялар түзеді; арнайы күтімдегі әдемі парктерде аямай оталып тасталатын өсімдіктер тек осында ғана көңілді қуанышқа бөлеп жайқалып өсіп тұрады. Эмиль Париждің айнала-маңын аралап ондаған лье жүріп өткенде қалақай екеш қалақайдың өзін кезіктірмегенін есіне алды; сөйтіп қазір ол өзі қақ ортасына қоныс тепкен жабайы табиғаттың бар сұлулығын жан-тәнімен сезініп жүрген-ді. Мұнда кедейлік байлыққа бас ұрып бүгежектемейтін, керісінше, өзін көпшілік назарына еш қымсынбастан, қысылып-қымтырылмастан ұмсынатын; жер де еш жалтақтамастан дала гүлдері мен қау боп өскен көк шөпті, қарапайым мүк пен қойбүлдіргенді, арнасынан аса шалқып жатқан өзен жағасындағы құрақ пен тәртіп сақшыларының назарынан тыс қалып, қай заманнан жолдың ортасында жарбиып тұрған жартастағы шырмауықты мақтанышпен алға тартатын. Эмильге жалғыз аяқ жолдардың үстінен асылған, жүргінші қолы жуымаған жасыл бұтақтар да, бақалары жолаушыны сақтандырғандай тынымсыз бақылдап жатқан, – бұлар король мекен-жайын күзететін қарауылдан да сақ, — шағын батпақ та ұнайтын; сондай-ақ оған ешкім жөндемейтін қираған шарбақтар да, жүз жылдық емендердің жер бетіне доғаша иіліп шығып жатқан жуан тамырлары да жылы ұшырайтын – мұның бәрі жабайы жаратылыстың қара шаруаның басaлқалы кейпімен және қарапайым киім-кешегімен керемет үйлесім тапқан өзіндік болмыс-бітімі еді.

	Алайда ой-қиялды бақташылар поэзиясы заманына қарай жетектей жөнелетін ғажайып көркем пейзаж тұсынан ызыңдаған масадай мазасыз, қара сюртук киген, иегін тақырлап қырған, аяғы iлмиген әлдебір мырза бой көрсетсе – мардымсыған міскіннің бұл араға мүлдем жарасымсыз нәрседей, суреттің сұрқын кетіретін қара дақтай әсер қалдыратынына таңдануға болмайтын. Күннің жалыны жер-дүниені күйдіріп тұрғанда үстіңізге киіп алған, ошағандар мазақ қылғандай жапатармағай жабысып жатқан қаралы киіміңіздің бұл жерге үйлесімі қандай? Денеңізді сығымдаған тар әрі тұрпайы киім киген сіз иығына шоқпыт ілген қайыршыдан да бетер аяныштысыз. Мына жер сіздің орныңыз еместей, Ливрейіңіз өзіңізді тұншықтырып тұрғандай көрінеді.

	Галюше қалпағын қолына ұстап, сюртугінің етегі күлкі келтірердей қақ жарыла далақтап, жотаның басына қарай қинала тыртыңдап бара жатыр еді және минут сайын тоқтап, құлаған кезде жабысқан Құм мен шаңды бет орамалымен сүрткіштей бастайтын. Бастапқыда Эмиль бұған күле қарап тұрған, сосын осынау еркек ара көкейін тескен омартаны қайта айналшықтай бастағанын ойлап қабағын шытты.

	Эмиль шоқыта жөнелді де, іс жүргізушінің қасынан танымайтын адамдай ағындап өте шықты, сосын Шатобренге барып, бәлекеттің жақындап қалғаны жайында әуелі Жильбертаны хабардар етті.

	– Әкетайым, – деп дауыстап жіберді қыз, – өтінем сізден, мазамды алатын ана тәрбиесіз келімсекті үйге кіргізбеңізші! Біздің Шатобреннің сәнін кетірмесінші! Өзімізбен жақын араласпайтын және араласпауға да тиіс осынау жат адамның үйімізге келіп тыптыныш тіршілігіміздің шырқын бұзуына шынымен-ақ жол беріп қоймақсыз ба?

	— Не істе дейсің енді маған? – деп сұрады Шатобрен мырза асып-сасып. — Көңілің соққан кезде келе бер деп айтып қойғам оған, төзімді де кеңпейіл емес пе едің, сиықсыз сүдіні мен сыпайыгершіліктен хабары аздығына бола ол бейшараны соншалықты жек көріп кетеді деп ойласам неғылдейсің сені. Өз басым мұндай жандарды аяймын: жұрттың бәрі олардан бойын аулақ салады, ал бұлардың барар жер, басар тауы қалмайды.

	– Меніңше, олай емес, – деді Эмиль. — Керісінше, олар өзін керемет жақсы сезінеді және жұрттың бәрін тамсандырып жүргеніне кәміл сенімді.

	- Олай болса, оларды бұл сенімінен айырудың қажеті қанша? Әйтпесе құсадан өледі ғой ол сорлылар. Бұған менің батылым жетпейді. Жильберта да маған осындай кеңес берер деп ойламаймын.

	— Әкетай, сіз сондай мейірбансыз, – деді Жильберта қайтақайта күрсініп. — Менің де сондай мейірімді болғым келеді, оған қоса мен ақкөңіл сияқтымын... Бірақ ана ісініп-кебінген өресіз неме алғашқы күннен-ақ мені атыммен атай бастады және жыртыңдап қарай береді... Иә-иә, суқаным сүймейді оны... Соның Қырсығынан мінез-құлқым бұзылып бара жатқанын сезем, мысқылшыл боп кеттім, жаным жаратпайды оны.

	– Қызыңызбен сөйлескенде Галюшенің әдепсіздік көрсететіні рас, — деп қоштады оны Эмиль. — Ерте ме, кеш пе қызыңызға лайықты құрметпен қарауын талап етеріңіз анық. Ал қуып жіберуіңізге тура келгенде оған айрықша ілтипат білдіргеніңізге өкінетін боласыз. Одан да Галюшеге бірден қабақ көрсетіп, алғаш келгенде қандай жүгенсіздік жасағанын есіне салған жөн емес пе?

	— Меніңше, - деді Шатобрен мырза, — Галюшені балық аулауға алып кетіп, сендерді одан құтқарғаным дұрыс шығар, ал сендер Жанилламен бірге бақта серуендеп қайтыңдар.

	Бұл ұсыныс Эмильге онша ұнай қойған жоқ. Антуан мырза қастарында болғанда Эмиль құдды Жильбертамен оңаша қалғандай сезінетін, ал Жанилла аса қырағы да байқампаз аңдуыл еді. Бірақ Жильберта Галюшені қабылдаудың бар ауыртпалығын әкесінің мойнына артуды әділетсіздік деп тапты.

	— Жо-жоқ, – деді ол Антуан мырзаны құшақтап тұрып, — біз қасақана осында қаламыз, әйтпесе біз кеткен бойда сен Галюшені жайдары жүзбен қарсы аласың да, ол өзін Шатобреннің қадірлі қонағы екем деп қалады. Білем ғой сені, әкетай! Оны міндетті түрде түскі асқа шақырасың, ол сосын тағы мас болады. Одан да мен осында қалайын, мен отырған жерде оның тартына сөйлеуіне тура келеді.

	— Жә, бұл шаруаны менің үлесіме қалдыр, – деп сөзге Жанилла араласты: іс жүргізушіні қамал-сарай жұртын көрсету үшін төленетін он суға байланысты өзімен өжектеп саудаласқан кезден жақтырмайтын. — Антуан мырзаның шарапты достарымен және өзі жақсы көретін адамдарымен бірге отырып ішкеніне қарсы емеспін, бірақ анадай тәуір сусынды Галюше сынды итаршыларға босқа рәсуа еткім келмейді. Сондықтан шарапқа су қосам. Әлбетте, су қосылған кларетті онша ұнатпайтыныңыз белгілі, мырза. Есесіне үстел басында ұзақ отырмайсыздар!

	— Неғылған қатыгез адам едің, Жанилла! – деді Антуан мырза. — Демек, мені қара су мен қара нанға қаратып қоймақпысың? Өлтіресің ғой мені өйтсең!

	– Түк те өлмейсіз, мырза, керісінше әлпетіңіз ажарлана түседі! Ал анау кірпияздық танытса таныта берсін — онда шаруам жоқ!

	Жанилла сөзінде тұрды, бірақ қатты толқып отырған Галюше ештеңе аңғарған жоқ. Өзіне жиреніш білдіре езу тартып, сынай қарап қалған Эмильдің алдында қатты ыңғайсызданып, абыржумен болды; ал ақыры батылданып Жильбертамен әзілдеспекке тырысқан кезінде оңдырмай соққы алғаны сонша, кірерге жердің тесігін таппады. Ол шатoбрендік клaреттен бас тартуға бекінген-ді, сөйтіп алғашқы стақанды сіміріп салғаннан кейін қожайынның екіншісін алып қоюға қайталап өтініш айтпағанына іштей риза болды. Деревнялық қонақжайлық салтымен Антуан мырза стақанды бірінші боп босатты да, күйзеле күрсініп, бұлақ суына аямай мырзалық жасаған Жанилла жаққа жақтырмай көз тастады. Күтуші кемпірдің құпиясына қанық Шарассон мәз бола күліп жіберді, сол үшін қожайын тарапынан қатаң жазаға тартылып, мына бейкүнә сусынның қалғанын кешкі ас үстінде тауысып қоятын болды.

	Жильберта мен Эмильдің өзінен жиреніп отырғанына көзі анық жеткен Галюше Кардонне мырзаның тапсырмасын орындайтын, сөйтіп ресми түрде ұсыныс жасайтын кездің келгенін түсінді. Антуан мырзаны аулаққа алып шықты да, бас тартатындығына алдын ала сенімді бола тұра, қызына үйленгісі келетінін хабарлап, жиырма мың франк беретінін айтты. Үште бір нұсқасы жоқ капиталды екі еселегеннен ештеңе жоғалтпайтын еді.

	Галюшенің жылына мың екі жүз франк әкелетін қызметіне қосымша осындай шағын дәулеті барын білген Антуан мырза таңырқанып қалды. Бұл оған Жильбертаға әбден лайық сыңар секілді, қызының одан артықты табу-таппауы неғайбыл сияқты көрінді, өйткені Шатобреннің кеңпейіл қожайыны қалтасындағы қаражатын соқыр тиыны қалғанша жұмсаса да қызына жасау жасап бере алмайтын. Антуан мырза секілді риясыз адал адамды табу қиын еді және мұны іс жүзінде талай дәлелдеген де болатын. Әйтсе де ол аяулы қызы өзіне шын ғашық адамды кезіктірмесе әлі де ұзақ уақыт, бәлкім тіпті өмір-бақи, отырып қалатыны жайында күйінішті ой кешетін.

	«Галюшенің қандай да болсын сүйкімі жоқтығы өкінішті-ақ, — деп ойлады ол, – өйткені оның адал да ақжарқын адам екені даусыз. Жильберта оған ұнайды және жасауы бар ма деп те сұрамайды. Қызымның көк тиын ақшасы жоғын білетіні кәміл, сол себепті оған қолында бардың бәрін бергісі келеді. Бұл адамның ниеті адал, келіспейтінімізді көңіліне келмейтіндей ретпен сыпайы түрде айтып жеткізуіміз керек».

	Жильберта текті тұқымнан шыққанын мақтан тұтады деп күдіктеніп қалмасын деп, екінші жағынан, бірден бас тарту арқылы өздеріне кек сақтап жүрмесін деп Антуан оған тиянақты жауап қайтарған жоқ, ойлануы, үй-ішіндегілермен ақылдасуы керегін айтты. Өз тарапынан Галюше де Жильбертамен ойнапкүлу үшін емес, өз тағдыры қалай шешілгенін білу үшін тағы бір мәрте келіп қайтуға рұқсат сұрады, қатты ыңғайсызданған бейшара Антуан рұқсатын берді.

	Қармағын ала шықпағанына және қамал-сарайда қала бергісі келгеніне қарамастан Галюшені өзен жағасына ертіп кетті. Оған балықты орындарды көрсетпек боп Крезаны жағалап келе жатып, жолай көңілшектігіне басып Жанның әжуа-мазағы үшін кешірім сұрады. Галюше мәз болды, кеңпейілдік білдіріп бәріне өзін кінәлі етіп шығарды, сосын абыройын биіктеткісі келіп, өмірінде тұңғыш рет мас болғанын, шарапқа әуес еместігін, жалпы ішімдік атаулыны жек көретінін айтты.

	— Құдайға шүкір! – деді Антуан. — Әйтпесе Жанилла ұстамдылығыңызға шәк келтіріп жүр еді, қателескені енді түсінікті болды.

	Әңгіме созылып кетті. Қамал-сарайға қайтып оралғысы келмей тұрған қожайынның абыржу себебін жақсы түсінген Галюше ақыры оны өз дегеніне көндірді, сөйтіп Антуан оны Шатобренге ертіп келуге мәжбүр болды. Осы арада Галюше Жанилланы оңашаға алып шықты; оған ой-ниетін арнайы айтып бергенді жөн көрді және Антуанның жай-мəністі қызына түсіндіруіне уақыт қалдырмақ болды. Жильбертаның шамданып қалатынын алдын ала сезген-ді; сондай-ақ ақыл-есі шараптың уытына шарпылмаған Галюше Эмильді ыза қысып тұрғанын да, Жильбертаның жүрек қалауына деген ықыласы қандай екенін де жазбай таныған-ды.

	«Бұл жолы, — деп ойлады ол, — Кардонне мырза маған уақытты босқа өткіздің деп ренжімейтін болады. Ғашықтар бар ашуын менен алмаққа тырысады, сөйтіп Эмиль мырза жанжалға желеу іздей бастайды». Галюше қоянжүрек емес еді, Эмильге қарсы тұра алатынына күмәні жоқ-ты, оның үстіне бұл жігіттің жұдырық жұмсауға бара қояры да неғайбыл болатын. Рас, әдеттегі нағыз дуэльді ол бұдан да бетер жек көретін, өйткені қастерлі қаруды қолына ұстап та көрмеген, бұл тұрғыда фабриканттың мұндай қатерден өзін қорғап қалар деген үміті зор-тұғын.

	Галюше Жанилламен сұхбат құрып жатқан кезде Шатобрен мырза Жильберта мен Эмильді бұта басып кеткен жеміс бағына алып барып, іс жүргізуші мен арада қандай әңгіме болғанын баяндап берді, бірақ кей нәрсені айтпай жасырып қалды.

	— Сендер болсаңдар Галюшені ақымақ әрі әдепсіз санайсыңдар, – деді ол. – Оған мұндай айып таққандарыңа өкініп жүрмесеңдер етті, өйткені ол тәуір жігіт және бұған дәлелім де бар. Мұның барлығын Эмильдің көзінше айтып берейін, себебі ол шын досымыз; егер Жильберта бұл жағдаятқа теріс түсінік тұрғысынан қарағысы келмесе, Эмильден бұл жігіт жайындағы тиісті деректерді сұрап алуына болар еді. Ақ-адал ШЫНЫңызды айтыңызшы, Эмиль, Галюше жөні түзу адам ба?

	— Оған зәредей күмән жоқ, – деп жауап қатты Эмиль. — Галюшенің әкемнің қарауында істегеніне үш жыл болды, одан айрылып қалса, әкем бұған қатты өкінер еді.

	— Мінез-құлқы қалай?

	— Ашығын айтуым керек, өткен жолғы жүгенсіздігіне қарамастан ол жуас әрі мейлінше момын адам.

	— Ішімдікке әуес пе? – Ондайы жоқ сияқты. — Тамаша! Сонда оны не үшін кінәлауға болады?

	— Біздің үйге қонақ боп келе бергенін қойса, оны керемет біреу екен деуге дайынмын! – деп салды Жильберта.

	- Демек, оны құбыжық көреді екенсің ғой, солай ма? – деп сұрады Антуан мырза, қызының әлпетіне көз тастау үшін әдейі тоқтап.

	– Жоға, әкетай, – деп жауап қатты Жильберта, әке дауысының Тым ресмилеу шыққанына таңырқап. – Наразы сөзімді көңіліңізге алмаңыз. Мен ешкімге өшпенділік білдірмеймін, егер Галюшеге құрметпен қарайтын себептеріңіз болса және онымен шүйіркелесу сізге азды-көпті қуаныш сыйласа, онда сізді мұндай сұхбаттасыңыздан айыру менің тарапымнан жасалған кешірілмес кінəмшілдік боп шығар еді. Ол жайындағы тәуір пікіріңізбен келісуге тырысып көрем – бәлкім, мұның сәті де түсіп қалар.

	— Ақылды да ақпейіл қыз бала екеніңді көрсеттің сен! Өз Жильбертам екеніңе көзім жетіп тұр. Есіңде болсын, қызым, басқа – басқа, бірақ саған бұл жігітке мұрын шүйіре қараудың қажеті жоқ. Оны суқаның сүймеген күннің өзінде, құрығанда, онымен барынша кішіпейіл боп, сыпайы түрде бас тартуға тиіссің. Түсіндің бе мені?

	– Жоқ, түсінгем жоқ!

	— Ал, мен түсінген сияқтымын! – деді құлағына дейін қызарып кеткен Эмиль.

	— Амал қанша, – деп сөзін сабақтады Антуан мырза. — Меніңше, өзімізбен салыстырғанда әлдеқайда бай жас жігіт кедей болғанымен сұлу қызға бір көргеннен ғашық боп жатса және оған деген көңілі кіршіксіз болса, онда оны үйден дөрекі түрде айдап шығудың, сөйте тұрып оған: «Болмайды, мырза, сіз Тым сиықсыз адамсыз!» деп мәлім етудің жөні жоқ.

	Жильберта да Эмиль сияқты қып-қызыл боп кетті, әйтсе де қанша жерден айтқанды екі етпейтін жібі түзу қыз болғанымен, Галюшенің дәмесіне керемет қатты жәбірленгені сонша, түк ешқандай жауап қайтара алмай қалды: жанары жасқа толып кетті.

	— Бұл оңбаған екі көзін жұмып қойып өтірікті соққан! – деп дауыстап жіберді Эмиль. — Оны тап қазір қуып жіберуге қақыңыз бар! Оның түк ешқандай байлығы жоқ. Әкем оны азып-тозып жүрген жерінен қатарға қосқан болатын. Әкемнің қарауында төртінші жыл жұмыс істейді, егер тек әлденендей мұраға ие боп жүрмесе...

	– Жоқ, Эмиль, ол өтірік айтқан жоқ. Мен өздерің ойлайтындай соншалықты ашықауыз, аңқау емеспін. Өзінен сұрап білдім, дәулетінің түп негізі таза да сенімді. Галюше біздің өңірден қалыңдық табатын болса әкеңіз оған жиырма мың франк бермекші: көріп тұрсыз ба, Кардонне мырза мұның ризашылық сезімі арқылы жіпсіз байланып өмір-бақи қасынан кетпегенін қалап отыр.

	– Алайда әкем Галюшенің мадемуазель де Шатобренге сөз айтуға дәті барғанын білмейді ғой, білсе мұндай дәмегейлігін қолдамас еді, – деді Эмиль дүдәмал болып.

	– Тіптен керісінше, – деп сөзін жалғай түсті мұның бәрін өте бір жосықты нәрсе ретінде қабылдаған Антуан мырза. — Әкеңіз Галюшеден Жильбертада көңілі барын біліпті де, оны өз атынан айттыруға рұқсат етіпті.

	Ақ қағаздай қуарып кеткен Жильберта Эмильге көз тастады; мысы құрып, қорланып, ар-намысы аяққа тапталғандай болған анау төмен қарап қалды.





XXV


	ЖАРЫЛЫС


	— Не болды? Жайшылық па? – деп сұрады бақтың кіре берісіндегі күнсаядан бой көрсеткен Жанилла. — Жильберта неге мұңайып отыр? Астыртын әрекет жасауға сөз байласып жатқан адамдарша мен келгенде неге үндемей қалдыңдар?

	Жильберта Жанилланың мойнына асылып еңіреп жылап жіберді.

	— Қой, қоя ғой, қарашығым, – деді мейірбан кемпір. – Жылап не көрінді! Қызым көзінің жасын көлдетіп тұр, ал мен не болғанын да білмеймін. Айтсаңызшы, Антуан мырза!

	— Не, Галюше кетіп те қалды ма? – деп сұрады Антуан мырза жан-жағына жалтақтай қарап.

	— Кеткен шығар. Әйтеуір менімен қоштасқан, сосын оны қақпаға дейін шығарып салғам, – деді Жанилла. — Жабысып алып айрылмайды. Пәтуасыз жігіт екен! Осында қалуға сондай құмартты, бірақ оған мұндай маңызды мәселенің қолма-қол шешілмейтінін, сіздермен сөйлесуім керегін ұғындырдым, жүздескіміз келсе хат жазып жіберерміз, дедім. Әуелі Мына Қызыма не болғанын айтыңдаршы? Кім оны ренжіткен? Жә, жетер енді, қоя ғой! Жаниллаң осында, қасыңда, ол сені қандай бәледен де қорғай алады!

	– Иә, сен нағыз қамқоршымсың! – деп айқайлап жіберді Жильберта. – Және ешкімге жәбірлетпейсің! Мені қорлады ғой анау, соны өзің ғана түсіндіріп бере аласың әкетайыма. Білесің бе, енді болмағанда ол Галюше мырзаны қолдап өтініш айтатын еді.

	— Аһ, сен бәрін біледі екенсің ғой! Отбасылық шаруамызға бола шала бүлініп жатыр екенсің ғой. Менің де сендерге айтар нәрсем бар. Бірақ, бұл Эмиль мырзаның ішін пыстырып жіберуі мүмкін.

	– Түсінем сізді, мадемуазель Жанилла, – деп жауап қатты жас жігіт. - Әдептілік қағидалары маған бұл арадан кетуге әмір етеді, алайда мұнда орын алған жағдаяттардың жаныма батып тұрғаны сонша, тұрпайы дәстүрлерге бойсұнғым жоқ. Айта беріңіз көзімше, мен бәрін білем.

	— Жарайды, мырза, мә-жайдан хабардар болсаңыз және Антуан мырза көзіңізше түсініскенімізден тартынбаса, – дұрысында, өйтудің қажеті жоқ еді, – әңгімемді сізді бұл арада жоқ деп санап жалғастыра берейін. Алдымен айтарым: жылағанды қой, Жильберта. Не үшін бұлай қапаланып отырсың? Әлдебір наданның өзін саған лайық көргені үшін бе? Әй, шырағым-ай, көкірегіне нан піскен немелерді әлі талай кездестірерің, — тіпті күйеуге шыққаннан кейін де, — оларды күлкі етерің кәміл. Ендеше, жыламауға, керісінше – күлуге тиіссің. Жас жігіт саған ілтипат білдірдім, құрмет көрсеттім деп ойлайды. Сен де мұны сондай ілтипатпен қабылда, сосын алғыс айтатыныңды, бірақ бас тартатыныңды оған өзің мәлім ет немесе басқа біреу арқылы жеткіз. Не себепті сонша абыржып кеткеніңді түсінсем бұйырмасын. Дәмегейлігін қолдайды деп ойлап қалғаннан саумысың мені? Жетпей тұрғаны осы еді енді! Жүз мың, тіпті жүз миллион франкісі болсын мейлі, бәрібір оны қызыма тең көрмес едім! Cұрықсыз сұрқия! Көзі адырайған, тұмсығы таңқиған бейшара! Жоғалсын, қарасын батырсын бұл жерден! Оған арналған қалыңдық жоқ бізде! Дәмесін қарай гөр! Жанилла шешей бұл істің мән-жайын жақсы біледі: раушан гүлдің қасында ошағанға орын жоқ!

	— Жақсы айттыңыз, қымбатты Жанилла! – деп саңқ етті Эмиль. — Жильбертаның анасы атануға әбден лайық адамсыз!

	— Ау, сізге не жоқ, мырза? – деп сұрады өз ділмарлығынан өзі қызынып, арқасы қозып кеткен Жанилла. – Біздің шаруаларымыздың сізге қаншалықты қатысы бар? Әлде дәмелі жігітіміз жөнінде жайсыз әңгіме естідіңіз бе? Жалпы, мұны талқыға салудың қажеті не? Оны сіздің көмегіңізсіз-ақ қуып жібере аламыз.

	— Тоқтай тұр, Жанилла, ренжімей-ақ қой оған, - деді Жильберта кемпірді құшағына қысып. – Әлгінің дәмегейлігі мен үшін қорлық екенін айтқан сөзіңнен жаным жадырап қалады. Галюше туралы ойласам үрейім ұшады! Жаным түршігеді, ауырып қалам! Ал әкетайым болса ештеңе түсінбейді. Әлгінің айттырғанына мәзмайрам боп қуанып жүр, оны мұнда келтірмеудің жайы ойына кіріп те шықпайтын сияқты.

	– Солай, де! – деп іліп әкетті Жанилла күліп. – Әманда осы әкей айыпты боп шыға келеді, жауыз ғой нағыз! Демек, қызым соның Қырсығынан жылап жүр екен ғой. Әңгіме қайда! Қартайған шақта қатыгез біреуге айналмақпысыз? Қоя тұрыңыз! Жанилла шешей әлі тірі, өле қоятын ойы жоқ!

	– Ал саған керек болса, – деді Антуан мырза. – Сонда мен озбыр, тас жүрек әке боп шықтым ба? Өздеріңе осы ұнап тұрса бар пәлені маған жаба беріңдер. Ал, айтшы өзің, қызым, кімге өкпелiсiң және мен қандай қылмыс жасаппын?

	— Қымбатты әкетайым, – деді Жильберта оның мойнына асыла кетіп, — бұл қалжыңға айналдыратын нәрсе емес, мен сондай қапалымын. Көңілім жай тауып, мына жаман түсті жадымнан шығаруым үшін Галюше мырзаны енді үйге келтірмейтін болыңыз.

	— Кілтипан да сонда, – деп жауап қатты Антуан мырза. — Не деп жазбақпын оған? Асықпай ақылдасуымыз қажет.

	— Естідің де, шешетай? – деді Жильберта Жаниллаға. – Әкей білмейді қандай жауап қайтарарын. Демек, қалай бас тарту керегі турасында әлі ойлана қоймаған.

	— Амал нешік, балапаным, бұл үшін әкеңді айыптаудың жөні жоқ, – деді Жанилла. — Ана дәлірген дәмегейдің ұсынысын мен де естідім, бірақ иә деп те, жоқ деп те айта алмадым – абдырап қалдым. Жә, жә, ашуланба. Табан астында шешім қабылдау қиын ғой, ақылдасу қажет болады. Салған жерден жас жігіттің бетіне: «Маған ұнамайсың» деп былш еткізу жарамайды ғой. Олай деп ешкім айтпайды. Ал егер: «Біз текті әулеттенбіз, ал сіз – сіз баржоғы Галюше ғанасыз» десек, одан да жаман болады. Бұл оны шектен тыс қатыгездікпен қорлау боп шығар еді.

	– Оның үстіне, бұл сылтау қыларлық нәрсе ме? – деп іліп әкетті Жильберта. — Текті әулеттен шыққанымыздан не пайда? Нағыз тектілік адамның жан-дүниесінде, ақсүйектік атақта емес. Маған жеркенішті көрінетін Галюше деген есім емес, сол есімді иеленген адамның жүріс-тұрысы мен сезімдері.

	— Қызым дұрыс айтады: атақтың да, қызметтің де, дәулеттің де ешқандай артықшылығы жоқ, – деді Антуан мырза, — сондықтан оны тілге тиек етпеуіміз керек. Түр-келбеті үшін айыптау екібастан қисынсыз. Ең дұрысы — Жильбертаның күйеуге шыққысы келмейді, дейiк.

	– Жоға, болмайды ол! Сабыр етіңіз, мырза, мен келіспеймін! — деп дауыстап жіберді Жанилла. – Әлгі дәмегей осы айтқаныңызды әр жерде қайталап айтып жүретін болса, — ал оның сөйтетінінде күмән жоқ, — бойдақ жігіттердің ешқайсысы бізге төбе көрстепейді. Ал мен қызымыздың монастырьға кеткенін қаламаймын.

	– Бір сылтау ойлап табуымыз керек қой ақыры, — деп сөзін жалғады Антуан Мырза. — Ендеше: тұрмысқа шыққысы келмейді, себебі әлі тым жас, делік.

	— Тауып айттыңыз, әкетай! Бұл керемет жақсы сылтау! Расында да әзір тұрмысқа шыққым келмейді, өйткені тым жаспын.

	– Жалған! – деп айқайлап жіберді Жанилла. – Сен бой жетіп отырсың, көп ұзамай-ақ өзіңе де, бізге де ұнайтын жақсы күйеу тауып аларсың деп сенем.

	– Бұл жайында бас қатырма, шешетай, – деп қызбалана қарсылық білдірді Жильберта. — Құдай алдында ант етейін, әкем шындықты айтып отыр: әзір күйеуге шыққым келмейді. Мұны жұрттың бәрі білсін, дәмелілер мазамды алмайтын болсын. Аh, бейбастақ үміткерлерді үйге шақырсаңыз орталарыңда шат көңілмен шалықтап жүрген қуанышымнан айырасыз, жастық шағымды жабырқатасыз! Және мұныңыз бос әурешілік болады: бәрібір айтқанымнан қайтпаймын, сіздерден қол үзгенше өлгенім жақсы!

	— Қол үзу жайындағы әңгімені қайдан шығардың? – деп тойтарды оны Жанилла. – Сені шын жүректен сүйетін, қайғыға батырмауды қалайтын... жә, ғашық болғанда қандай ұйғарым жасайтыныңды бір Құдай ғана біледі! Әй, жазған балам-ай! Бәлкім, сол кезде еңіреп жылауымызға тура келетін шығар, өйткені Қасиетті жазбада: «Әйел әкесі мен шешесін тастап, күйеуімен бірге кетуі керек», делінген ғой, – ал мұны айтқан адам әйел жүрегін жақсы білген.

	— Жоға! – деп саңқ ете қалды Эмиль. – Бұл махаббаттың заңы емес, мойынсұну заңы. Жильбертаны шын жүректен ұнатқан адам оның ата-анасы мен достарын да ұнатады, одан өзі қалай қол үзгісі келмесе, Жильбертаны да олардан солай қол үздірмейді.

	Сол екі арада ғашықтардың бір-біріне ынтызарлықпен көз тастағанын байқап қалған Жанилла баяғы секемшілдігіне қайта басты.

	— Апырай, мырза, өзіңізге түк қатысы жоқ iске араластыңыз-ау, — деп мәлім етті ол. – Сіздің көзіңізше бекер түсінісіп жатырмыз ба деп қалам. Алайда өзіңіз кетпей қойғандықтан және Антуан мырза мұны хош көргендіктен, сізден қызымның ана Галюшеңіз жайында ашу үстінде айтқан сөзін қайталамауыңызды, ал ең бастысы – бұл сөзге сенбеуіңізді сұраймын. Құдайға шүкір, еркектердің бәрі бір қалыптан шыққандай емес, жаны сүйетін жұбай іздегені үшін Жильбертаның да кәрі қыз боп отырып қалуы шарт емес. Табамыз ондай күйеуді, саспаңыз! Одан соң қызымыз өзіңіз секілді бай болмағандықтан жалғыздықта құсадан қатыпсеміп қалады деп те қиялдамаңыз!

	– Сабыр, Жанилла, сабыр! – деп оны бөліп жіберген Антуан Эмильді қолынан ұстады. – Жоқтан өзгені айтып шатып кеттің. Досымызды ренжіткің келіп отыр-ау, шамасы. Басыңды шайқама. Есіңде болсын: Жаннан кейінгі ең жақын досымыз осы Эмиль — жасы үлкен болғандықтан Жанды бірінші қойып тұрмын. Сондықтан мынаны мәлім етем: кедейшілік өзімді риясыз адал сезімді бағалай білуге үйреткен соңғы жиырма жылдың ішінде Эмильден артық ешбір жан баласы маған соншалықты ыстық ықылас-пейіл білдірген емес. Қайталап айта беретінім де содан: отбасылық құйттай құпиямызды талқылауда ол ешқашан басы артық адам саналмайды. Ақыл-парасаты, ұстанымдарының ізгі ниеттілігі мен білімі жағынан ол өз жасынан әлдеқайда ересек көрінеді, керек десең, екеуімізден де ересек шығар, Жанилла; бұдан жақсы ақылдас адамды таппаймыз. Мен оған Жильбертаның ағасы ретінде қараймын және қызымызға тәуір тең табыла қалса, Эмильдің дәмелі жігіттің кім екенін анықтауға көмектесетініне, сөйтіп Жильбертаны бақытқа бөлейтін некеге септік жасайтынына немесе оған қайғы-қасірет әкелетін дәмеліге қарсы шығатынына басымды бəске тігуге бармын. Кекесін сөзің, Жанилла, ақылға мүлдем қонымсыз: мен одан құпиямызды жасырмадым, не үшін өйткенімді біліп отырмын. Мені бала ғой деп ойлайсың ба өзің!

	– Әңгіме қайда, мырза! Енді сіз мүйіздеуге кірістіңіз бе мені! — деп шаңқ ете түсті қатты толқып кеткен Жанилла. — Мейлі, солай-ақ болсын! Бүгін ақыры тек қана шындық айтылып жатса, мен де айтып қалайын: төзімімді тауысудың қажеті жоқ еді. Сендерге мынаны мәлім етем және Эмиль мырзаға қайталап айтам: отбасымыздың досы рөлін атқаруға ол әлі Тым жас! Алысқа барып қайтеміз, бүгінгі болған оқиғаны ғана алайық. Бір жас жігіт келіп төбе көрсетті, Жильбертаға үйленбек ойы бар. Ол бізге жарамайды. Дұрыс! Солай деп шештік! Бірақ өзіміз қуып салған бұл жігіттің: біздің отбасы дандайсып кетті, Жильбертаға дәулетті күйеу іздеп жүр, Эмиль мырзадан дәмеленіп барлық басқа үміткерден бас тартып жатыр, деп ойлауына және жүрген жерінде жар салуына, — құрығанда, бізден кек қайтару үшін болса да, — кім бөгет жасай алады? Әрине, Эмиль мырзаның өзі ондай ойдан аулақ. Ол біздің кім екенімізді жақсы біледі. Алайда ашық ауыздардың әлгіндей өсек-аяңға сеніп қалмайтынына, бізді ақымақ санап келеке етіп күлмейтініне кім кепіл? Енді ше! Біз Галюше мырзадан бас тартып отырмыз, өйткені қызымыз тым жас көрінеді. Ал, Кардонне мырзаның ұлы болса, құдды оған ешқандай тыйым жоқтай, Шатобренге апта сайын келіп тұрады... Жоға, бұлай етудің қисыны жоқ, Антуан мырза!.. Маған Құр босқа қиыла қарайсыз, Эмиль мырза, сүйіспеншілігіңізді білдіргіңіз келгендей бекерден-бекер тізерлей кетіп, қолымнан ұстап тұрсыз!.. Жасыратын не бар, сізді жақсы көрем және аяймын сізді, сондай аяймын, алайда, қайткенмен де, өз парызымды орындауға міндеттімін: тек жалғыз мен ғана бұл жерде мәселенің байыбына бара алам, тек жалғыз мен ғана бәрін алдын ала болжап, үзілдікесілді шешім қабылдай алам! Басқа істер амал жоқ! Сіз де аманесен жөнiңізді табыңыз, достым, өйткені Жанилла шешейдің айтқаны – айтқан...

	Жильбертаның өңі қуқыл тартып кетті, ал Антуан мырза бұлқан-талқан боп ашуланды – бәлкім, бұл оның өмірде алғаш рет ашуға мініп тұрғаны шығар. Ол Жанилланың мына қылығын есалаңдыққа балады, алайда оған ашық қарсы шыға алмай дебдіреп, Қарақшының құлағын жұлқылай бастады: бұл ісі иттің жанына батса да, қожайынның кейiстiк бiлдiргенiне барынша шыдамдылық танытып, тіпті қолын жалап та қойды. Эмиль Жанилла мен Жильберта екеуінің арасына тізерлей кетті. Бұдан әрі үнсіз қала беруге шамасы жетпеген.

	— Құрметті Жанилла! — деп саңқ етті керемет қатты толқып кеткен ол. – Және сіз, мейірбан, ақпейіл Антуан мырза! Сөзіме құлақ салыңыздар және айта алмай жүрген құпияма қанық болыңыздар. Қыздарыңызды жан-тәніммен жақсы көрем, оған бір көргеннен ғашық болғам! Егер ол да маған сондай ықылас білдірсе – оған үйленгім келеді! Онсыз өмір сүре алмаймын! Қашан өздеріңіз бен Жильбертаның келісімін алмайынша осы орнымнан тұрмаймын!

	- Келші, құшағыма алайыншы! – деп дауыстап жіберді қуанышы қойнына сыймаған Антуан мырза. – Сен нағыз ізгі ниетті жас жігітсің, бұл дүниеде сенен асқан адамгершілігі зор, адал адам жоқ екенін білетінмін!

	Соны айтып Эмильді қатты қысып құшақтағаны сонша, тұншықтырып жібере жаздады. Көңілі босап кеткен Жанилла да бет орамалымен көзін сүрткіштеп отырды, сосын жасын тыйып, табан асты шаңқылдай жөнелді:

	– Ау, бұл есалаңдық қой, Антуан мырза, барып тұрған есалаңдық бұл! Сабырыңызды жоғалтпаңыз және сезімге берілмеңіз. Әрине, Эмиль керемет жігіт, біз дәулетті болсақ немесе ол кедейшілікте жүрсе Жильбертамыз үшін одан артық күйеуді қаламас едік. Алайда мұның орындалмайтын арман екенін естен шығармаңыз: оның отбасы бұған ешқашан келіспейді. Ал бұл болса жастық желiкпен қиялға беріліп жүр! Өзіңізді сондай жақсы көрем, Эмиль, әйтпесе Антуан мырзаны әуре-сарсаңға салғаныңыз үшін ұрсып алған болар ем. Оның ой-қиялы сіздікінен де бай, мына сандырақты шын көріп қалуы да ғажап емес! Бір жақсысы, Жильберта бізден гөрі парасаттылау. Қараңызшы оған. Жылы лебізіңізге абыржып-абдыраған жоқ, әйтсе де бұған дән риза және ізгі ниетіңіз үшін алғыс айтады. Алайда қызымыз өз еркіңіз өзіңізде еместігін, ата-ана рұқсатынсыз аттап баса алмайтыныңызды жақсы біледі және тіпті әкеңіздің келісімін сұрамайтын жаста болсаңыз да, текті жерден шыққандықтан, өзін құшақ жайып қарсы алмайтын отбасына күшпен кіре алмайды.

	— Расында да солай, – деді көк зеңгірден жерге қайтып оралғандай болған Антуан мырза. – Желігіп кеттiк қой, жазған балдарым-ай! Бұл некеге Кардонне мырза ешқашан келісім бермейді. Біз оған не ұсына аламыз? Ақсүйектік әулет есімін бе? Ол үшін бұл әншейін нәрсе. Ақиқатына келгенде, өзіміз де оны онша жоғары бағаламаймыз және одан байлығымыз да артып жатқан жоқ. Эмиль, Эмиль, бұл әңгімені осымен доғарайық, бір-бірімізді босқа азапқа салмайық! Дос болып, дос-жар адам боп қана қалайық! Қызымның адал досы болыңыз, ағасы, қамқоршысы, басына іс түскенде қорғаушысы болыңыз. Алайда неке жайын, махаббат жайын ойға алмайық, өйткені біздің заманымызда махаббат – арман, ал неке – мәміле боп табылады.

	— Мені білмейсіздер! – деп саңқ еттті Эмиль. – Егер мені зайырлы қауымның заңдарына бойсұнады, жеке басының пайдасын Көздейді деп ойласаңыздар — қателесесіздер. Сіздерді алдағым жоқ. Өз пікірін қорғай алатын адам болса шешемнің келісімін қазір-ақ алар едім, бірақ әкем некемізді қолдамайды. Солай бола тұрғанымен, әкем мені жақсы көреді, ал уəдем берік, шешімім нық екеніне көзі жеткенде жеңілгенін өзі-ақ мойындайды. Бәлкім, ықпал ету мақсатында мені біраз уақытқа дәулетінен шеттетер. О-о, онда мен Жильбертаның жұбайы деген атқа лайық болу үшін, жұмысқа қыры жоқ сандалбайлардың қаперіне де кірмейтін, ал өзіңіз, Антуан мырза, не қилы өткелектерден өту арқылы заңды түрде қол жеткізген құрметке лайық болу үшін қалай ақ тер, көк тер боп еңбек етер едім десеңізші! Түптің түбінде әкемнің райдан қайтарына кәміл сенем, осыған Құдайдың алдында да, сіздердің алдыңызда да ант етем, өйткені өз бойымнан махаббаттың қажымас-қайтпас қайсарлығын сезіп тұрмын. Ал осынау ақылды да парасатты адам ынтызарлығымның қаншалықты шынайы екеніне алғаусыз сенгенде қалыңдығымды шын жүректен құшақ жая қарсы алатын болады, өйткені оның бұл дүниеде менен басқа жақсы көретін адамы жоқ, сондай-ақ ол мені, әрине, дәулеті мен ар-ұятынан да артық санайды. Əкейiмдi жақсы білем, егер ол тағдырға бойсұнатын болса, онда өткенге жалтақтамайды, өткенде болған өкініш-күйінішке көңіл аудармайды. Махаббатыма сеніңіздер, қымбатты достарым, сондай-ақ өзім сияқты Құдіретті күшке үміт етіңіздер! Жұрттың теріс түсінігі бізге жол бөгеу бола алмайды: оны қалайда жеңуге тиіспін! Ал, тек мені ғана ойлап, мен үшін ғана ғұмыр кешіп жүрген анамның аялы алақаны Жильбертаға әкемнің ұзамай-ақ ұмытылар ұшқары ұғымының өтеміне айналады. Өтінем сіздерден, бұған күдік келтірмеңізші! Сенім алмайтын асу жоқ, күресіме қолдау көрсетсеңіздер, онда айрықша қастерлі мұрат үшін – мәңгіге адал боп өтуге лайық қызға деген махаббат үшін алысқан пенделердің ішіндегі ең бақыттысы мен болар едім!

	— Міне, басталды енді... та-та-та! – деп Жанилла бұрқан-талқан боп оны бөліп жіберді. — Кітаптан оқып тұрғандай сөйлейді және, байқадыңыз ба, қызымыздың басын айналдырғысы келеді. Жә, жетер сізге, сырттан келген сөзуар! Сізді ешкімнің тыңдағысы келмейді, ешкім сізге сенбейді! Бұған сенуші болмаңыз, Антуан мырза! Басыңызға тағы қандай тақсірет төндіріп тұрғанын білмейсіз мұның және Жильбертаның лайықты жұбай табуына кедергі келтірері анық.

	Бейшара Антуан кімнің сөзіне ден қоярын білмеді. Эмиль сөйлегенде жастық шағы мен махаббатын еске алып алабұртып кетті, махаббатты қорғау мен осындай ізгі ұмтылыстарды қолдау — дүниедегі ең қастерлі нәрсе екеніне көзі әбден жеткендей болды. Ал Жанилла жанып тұрған отқа бір шелек суды лақ еткізгендей көрінгенде адал да ақжүрек күтушісінің данагөйлігі мен сақтығына бейіл берді, сөйтіп, біресе онымен бірігіп Эмильге қарсы келіп, біресе Эмильмен бірігіп күтушісіне қарсы шығып отырды.

	— Жә, жетер! – деді Антуанның жалтақтығына ыза болған Жанилла. — Қызымыздың көзінше мұндай әңгімені қоздатудың түкке қажеті жоқ. Егер ол жеңілтек Қыз болса қайтер едік! Бақытымызға қарай, ол қолқаңызға елітпейді, капиталыңызға қызықпайды; Эмиль мырза өз еркіне өзі ие болғанша күтіп отыратындай төменшік біреу де емес. Өз болашағын көңілі қалай қаласа солай қалыптастырады және өзіңізге деген құрметі мен достығын сақтай отырып, жиі-жиі келіп тұруыңыз арқылы абырой-беделіне көлеңке түсірмегеніңізді жөн көреді. Жильберта, сен парасат-парқың мол, батыл Қызсың, мына сандыраққа біржола Тыйым салу үшін Эмиль мырзаға қайтарар жауабыңды айт.

	Жильберта осы кезге дейін жұмған аузын ашпаған. Мазасыз ойға беріліп біресе әкесіне, біресе Жаниллаға жаутаңдай қарап отырған, әсіресе ынтызарлығы мен сенімділігі көңілін алай-түлей етіп жіберген Эмильге көбірек көз тігетін. Күтпеген жерден ол әкесі мен Жанилланың арасына тізерлей кетті де, кемпірдің қолын қайта-қайта сүйгiштеп:

	— Менен байсалды бағам талап ету және мені бас пайданы ойлауға үгіттеу енді кеш! – деп дауыстап жіберді. – Эмиль өзімді қалай сүйсе мен де оны солай сүйем. Оның әйелі болам ба жоқ па, бәрібір – басқа ешкімге ешқашан жұбай болмаймын деп серт бергем. Әке және сіз де, Құдай лайық көрген шешем, жан сырыма құлақ салыңыздар. Зарыққаныма міне екі ай, ал құпияМДЫ жасырып жүргеніме екі апта болды, — бұл еңсемді сондай езіп жүр және өмірімдегі алғашқы да ақырғы құпиям осы болмақшы. Мен Эмильді ұнаттым және ата-аналарымыз келісім берген күні оның әйелі болуға ант еттім, ал оған дейін оны сүйіп, шыдамдылықпен күтетін болам. Куәлікке Құдайды, сосын сіздерді шақыра отырып бұған тағы ант етем! Сондай-ақ мен, мұны осы арада тағы қайталап айтайын, егер әкесі үзілді-кесілді қарсылық білдірсе, бір-бірімізді аға мен қарындас ретінде сыйлайтын боламыз деп те ант бергем; мен бәрібір басқа ешкімді сүймеймін, сондай-ақ көзсіздікке салынып теріс қадам да жасамаймын. Осы сөзіме сеніңіздер! Шешімім қандай берік екенін көріп тұрсыздар ғой. Эмиль жүрегімнен өздеріңізбен қатар орын алғаннан бері бақытымда шек жоқ. Қорықпаңыздар, мен ешқандай реніш білдірмеймін, уайымқайғыға да берілмеймін, мұңайып-жасымаймын да, ауырып та қалмаймын. Дәл қазір қандай болсам, он жылдан кейін де тап сондай кейіпте көресіздер мені. Ыстық ықыластарыңыз көңіліме медет болмақ, ал өз сезімдерім маған қандай қиыншылыққа да мойымайтын қуат бермек.

	— Құдай, өзің сақтай гөр! – деп дауыстап жіберді салы суға кеткен Жанилла. — Не деуге болады мынаған! Осы ғана жетпей тұр еді! Қызымыз оны сүйетін көрінеді, мұны өзіне айтып беріпті және біздің көзімізше қайталап тұр! Бақытсыз қасқа біз болдықау! Бұл жігіт табалдырығымыздан Құдай бізді қарғаған күні аттаған-ау, сірә!

	Антуан мырза қызын құшақтап алған күйі көзінің жасын көлдетіп, аһылап-уһілей берді. Алайда Жильбертаның батылдығы бойына жігер отын құйған Эмиль оның икемге көнгіш көңілін орнына түсірер сөз таба білді. Тіпті Жанилла да екі ойлы боп қалды, сөйтіп ақыры ғашықтар Крозанда болғанда-ақ жасалған жоспар қабылданды; атап айтқанда, олар ақырын күтуге және Тым жиі жүздеспеуге уағдаласты. Жанилланың ойынша, бұл мәселені ақи-тақи шеше алмайтын еді; әйтсе де, жастардың жиі жүз көрiспейтіні жұрттың алып-қашпа әңгімесінен қорыққан кемпірдің көңілін біршама тыныштандырған-ды.

	Бұлар жеміс бағынан кеткеннен кейін көп ұзамай ол жерден жан-жағына ұрлана қарап Галюше шыға келді, сосын ешкімнің көзіне түспеген күйі бұтаның арасына сүңгіп берді де, Гаржилеске қарай бет түзеді.

	Эмиль кешкі асқа қалды; оны үйіңе қайт деп асықтыруға Антуанның да, Жанилланың да батылы бармады, себебі келесі жолы ол бұларға алдағы аптада ғана келуге тиіс еді.

	Қарапайым да қайырымды Антуан мырза ғашықтарымыздың өзіне ерке қылық көрсетіп, елжірей тіл қатқанына көңілі жібіп, күтуші кемпір бөлмеден шыққан бойда-ақ оларға шын жүректен батасын беріп, арман-мақсаттарының тезірек орындалуына тілектестік білдірді. Жанилла бұларға қаталырақ болды: ол Шын мәнінде де қатты қапаланып қалған. Алайда қажет қылған жақтастарын жылы сөзбен өз жағына қаратып алуға келгенде ғашықтардан артық шебер жан жоқ. Жильберта мен Эмильдің мейірімділігі, бір-біріне деген адалдығы мен биязылығы, бейкүнә қошемет-қолпаштарының тауып айтылатындығы мен жүрекке жылы тиетіндігі, көздерінің шаттықтан ұшқын атып, әлпеттерінің бақыттан гүл жайнап тұратындығы сонша, жыртқыш аң жолбарыстың өзі бұларға аяушылық білдірген болар еді. Жанилланың әуелі өкініштен, сосын қайғыдан, одан соң аяныштан көңілі босады. Кеш түсіп, сүттей жарық ай сәулесіне шомылған төртеуі өзен жағасына барып отырған кезде бұлардың арасындағы махаббат біріктірген балдай тәтті татулықты ештеңе бұза алмайтындай, бір-бірін үнсіз ұғынысқан бұлардай бақытты жан иесі жоқтай көрінген еді.

	Әсіресе Жильбертаның қуанышында шек болмады. Оның ізгі ниет кернеген пәк-таза жүрегі түнгі аспанда алғашқы жұлдыз пайда болған шақта қауызын ашып, әуеге хош иісін тарататын нәзік гүлге ұқсайтын. Ал Эмиль болса, махаббат буына қаншалықты мастанғанымен, Жильбертаға деген сүйіспеншілігін әкесіне деген перзенттік сый-құрметпен ұштастыра отырып орындап шығуға тиісті мехнатты міндеті жайында ой кешіп кеткен. Алайда Жильберта шетсіз де шексіз ұзақ күтуге болатындығына, махаббат мәлім болуы себепті ғажайыптың, көлденең біреудің көмегінсіз-ақ, өз-өзінен орнай қалатындығына күмән келтірмейтін. Қоштасарда Эмиль үлкендердің көзінше Жильбертаны қолынан сүйді, соңынан қарап қалған Жанилла күрсініп алып:

	— Міне, қызым, енді бір апта бойы қамығатын болдың. Ана қарғыс атқыр Крозан сапарына дейінгі кездегідей тағы да көзің Қып-қызыл боп жүресің. Қош бол, көңіл қоштығы мен қуаныш, олар біздің үйден кетіп қалды! – деді.

	– Қамығып жүргенімді бір рет те болса көрсең, шешетай, – деп жауап қатты Жильберта, – Эмильге біздің үйге келуге тыйым сал! Егер көзім қызарып кетсе, онда Эмильді енді қайтып көрмеу үшін көздерімді ойып тастаймын! Ал бірақ көңілім бұрынғыдан да бетер көтеріліп, шаттанып жүрсем қайтесің? Жүрегімнің қалай орныҚТЫ соғып тұрғанын сезбеймісің? Тоқта, қолыңды кеудеме бас, тездет, ат тұяғының дүбірі алыстап кетпей тұрып. Толқып тұр ма екем?

	Шамды жақ та, жақсылап қарап ал маған. Әкетайым мен өзің үшін ғана өмір сүріп жүрген, өздеріңмен бірге болғанда ешқашан, тіпті қас қағым сәтке де, зерікпейтін өз қызың, өз Жильбертаң емеспін бе? ҚұпияМДЫ Өздеріңнен жасырып, оны ашуға болмайтынын біліп азапқа түсіп жүрген кезде қайғырып-қапаланғаным, жылағаным рас. Бірақ енді қазір бәрін өздеріңе жайып салатын, ашық түрде арман етуге болатын шақта шаттығымда шек жоқ, сіздер үшін және сіздермен бірге өмір сүретініме қуанам! Бүгін қандай шат көңілде болғанымызды өзің көрген жоқсың ба, өйткені сүйіспеншілігімізді енді жасырып-жаппайтынбыз және одан үрейленбейтінбіз. Осының бәрі тәмам болады, Эмиль екеуіміз әрқашан және әрдайым өздеріңізбен бірге жүрмесек өзімізді бақытты сезінеміз деп ойлайтыннан саумысың өзің?

	«Амал нешік! – деді Жанилла ауыр күрсініп. – Бұл тек бастамасы ғана! Алда бізді бірдеңе күтіп тұр-ау өзі!»





XXVI


	ТҰЗАҚ


	Эмиль енді соза бермеуге, әкесімен шындап сөйлесуге бекінді, алайда Жильбертаны сүйетіндігін бірден ашып айтпағанды, алдын ала әңгімелескеннен кейін ғана түсіндіргенді жөн көрді.

	Жанмен таңертең кездеспек боп келіскен, балташының айтқаны расқа шықса, Кардонне мырзамен әңгіме бастауға және дәулетін молайту жөніндегі жоспарының бос әурешілік екенін дәлелдеуге жақсы сылтау табылатынын ойлаған.

	Жан Жапплудың мұндай істердегі тәжірибесіне Эмильдің құлай сеніп қалған ештеңесі жоқ-ты, алайда тікелей бақылаудың нәтижесінде жасалған логикалық тұжырымдардың ғылыми зерттеуге жәрдемі тиген жайлардан хабардар болатын. Ол үйінен таң елең-алаңда шықты да, балташымен уәделескен орында кездесті. Фабрика орналасқан өзеннің ағысын зерттемек ойы барын әкесіне құлаққағыс етіп қойған, бірақ кімді жолбасшы етіп алғалы тұрғанын айтпаған.

	Экспедиция оңайға түскен жоқ, әйткенмен тағылымы мол болды, қайтып оралғаннан кейін Эмиль әкесіне оңаша сөйлесу үшін өзіне бірнеше минут уақыт бөлуін өтінді. Кардонне мырза ұлын салқын-салғырт қарсы алды, астамсыған түрінен жақсылық күте қою қиын еді. Солай бола тұрғанымен, көзімен көріп келген нәрселер жайында әкесін құлағдар етуді парыз санаған Эмиль күлбілтесіз ашығын айтуды ұйғарды.

	- Әке, – деді ол, – мені ой-жоспарыңызбен еліттіріп, оны өзіңіз секілді бар ынта-жігермен іске асырғанымды қалап жүрсіз. Соңғы кездері білімім мен қабілет-қарымымды ортақ істі өркендетуге аямай жұмсап жатқанымды білесіз. Маған сенім көрсетіп жүрсіз, бұған жауап ретінде сізге мынаны айтқым келеді: біз болашағы жоқ іспен айналысып жатырмыз, нәтижесінде дәулетіміз, өзіңіз ойлағандай, екі есе артпақ түгіл түк қалмай жойылып, тақырға отырып қалар түріміз бар.

	— Не айтқың келіп тұр сонда? – деді Кардонне мырза жымия күліп. – Салған жерден қорқыта сөйледің ғой! Мен болсам, Ғылым өзіңді практикада табылған тұжырымға табыстырар деп топшылағам, басқаша сөзбен айтқанда, ақыл-парасат бағыт берген ерік-жігердің алмайтын асуы жоқ, деген тұжырымға жетелер дегем. Алайда біршама уақыт ойланғаннан кейін сен қарама-қарсы тоқтамға келіп тұрсың. Ұзақ серуен жасап, терең зерттеу жүргізгенің даусыз. Мен де былтыр бұл өзенді зерттегем, сөйтіп оны бұғалықтауға болады деген байлам жасағам. Ал, сенің ойың қандай, ұлым?

	– Менің ойымша, әке, сәтсіздікке ұшырайсыз, өйткені жеке адамның жағдайы көтермейтін шығынға батуыңызға тура келеді, оның үстіне, кейін түсетін табыс та оны өтей алмайды.

	Осы арада Эмиль мән-жайды жақсы білетінін байқатып, ойын егжей-тегжейлі дәлелдеуге кірісті – оқырманға аяушылық білдіріп, оны аттап өттік. Оның ойы мынаған саятын: ағысы құбылмалы Гаржилеса әкесі алға қойған міндеттерді орындауға мүмкіндік бермейтін кедергі боп табылады, бұл кедергіні жеңуге қолында бардан он есе көп қаражат жұмсау қажет болады. Арнасын бұру үшін өзен жағасына жақын жердегі телімдерді сатып алуға тура келеді және бір тұста арнаны кеңейтіп, екінші бір тұста Гаржилеса ағысына бөгет жасап тұрған жартастарды қопарып тастау керек.

	Сондай-ақ жоғарыдағы қоймаларға судың біртіндеп жиналып, тұтқиылдан топан боп төгілуін басқаша жолмен тоқтату мүмкін болмаса, фабриканың төңірегіне осы күнге дейін тұрғызылғаннан жүз есе қуатты плотина салу қажет, ал бұл өзеннің кері ағуына, маңайдағы жерлердің суға тоғытылуына әкеп соқтырады. Бұл жоспарды іске асыру үшін қауымның жартысын сатып алу немесе бізде, Францияда, жоқ билікке ие болу керек болады. Кардонне мырзаның кешеге дейін атқарған жұмыстары айналадағы диірменшілерге қазірдің өзінде елеулі нұқсан келтіріп отыр. Суды фабрика қажетіне алып қою салдарынан диірмен доңғалақтары ақырын айнала бастаған, ал кей жерлерде мүлдем тоқтап қалған. Кардонне мырзаға осынау ұсақ меншік иелерімен ымыраға келудің, қыруар қаражат жұмсап шығындарын өтеудің сәті түсіп жүр. Алайда, түптеп келгенде, не өзінің, не олардың жұтап қаларында дау жоқ-ты: залалдың орнын толтырудың мұндай жүйесін ұзақ уақыт бойы пайдалануға болмайтын, қайткен күнде де мұның, әйтеуір, құрылыс аяқталғанға дейін созылары анық еді. Кардонне мырза бір тас қашаушыға алты ай атқарған жұмысы үшін, ал басқа біреулерге аттарын материал тасуға алғаны үшін қомақты сома төлеуге мәжбүр болды. Ол жұртты алдамшы үмітпен жұбатып жүрді; уақытша табысқа мәз көпшілік болашаққа көз жұма қарайтын – ертеңгі күннің нәпақасын табартаппасы неғайбыл жандар еді олар.

	Эмиль мұның бәріне егжей-тегжейлі тоқтап жатпады – бұл Кардонне мырзаны иландырудың орнына ызаландыра түсетін; жас жігіт әкесінің зәре-құтын алуға тырысып бақты, себебі әсірелеп тұрмағанына кәміл сенімді еді.

	Кардонне Мырза ұлының сөзін мейлінше мұқият тыңдап шықты да, әкелік мейіріммен басынан сипап қойып, «жассың ғой әлі» дегендей жымия күліп сөйлеп кетті:

	– Саған ризамын, Эмиль, іспен шындап айналыса бастағаныңды көріп жүрмін, бұл жолы да қамал-сарай қожайындарына қонаққа барам деп уақытты босқа жоғалтқан жоқсың. Жұмысына жауапкершілікпен қарайтын адвокат тәрізді біліп сөйлейсің, айтар ойыңды анық жеткізе аласың. Бұған тек қуанам, бірақ мені әсіресе қатты қуантатыны – кәсіпке дағдылана бастағаның, оны зерттеудің, ойлағанымдай, өзіңе игі әсерін тигізуі... Қолға алған ісіміздің табысты болуына ерекше ынталысың, бар ықыласниетің соған ауған; маңызды жобаларды жүзеге асыру кезінде кез келген кәсіпкер бастан кешетін үрей, күдік, тіпті шамалы уақытқа ұнжырғаң түсу секілді кезеңдерден біртіндеп өтіп келесің. Алайда сабыр сақта, достым. Таптым деп тұрған қатерің тек үстіртін бақылаушы үшін ғана қорқынышты – әдеттегі жай серуен кезінде бәрін байқап, аңғара қою мүмкін емес. Жағасына алғашқы тасты төсемес бұрын өзен аңғарын бір апта бойы зерттегем, сенен гөрі тәжірибелілеу бір адаммен ақылдасқам. Тоқтай тұр, міне, мынау осы өзеннің деңгейі, тереңдігі мен кубатурасы көрсетілген жоспар. Қане, бірге отырып зерделейік!

	Жоспарды мұқият қарап шыққан Эмиль одан елеулі кемшіліктер тапты. Мұны жасаушылар тіпті төтенше жағдай кезінде де өзен белгілі-бір деңгейден жоғары көтерілмейді, жолындағы кедергілер бұл деңгейді шектеулі уақыт аясында ғана ұстап тұрады деген қисынға сүйенген еді. Алайда қарапайым тәжірибе – байырғы тұрғындардың көрген-білгені – бұл теорияның негізгі алғышарттарын жоққа шығаратын: бірақ оған ешкім құлақ қоймаған. Мінезі шәлкем-шалыс, қыңырайған бетінен қайтпайтын Кардонне мырза мұны елеп-ескергісі келмеген. Ол көзін тарс жұмып алып құдіретті күштердің ықтиярына берілген еді – Ресейді жаулау жорығында Наполеон да сөйткен; ол тіпті айтқанынан қайтпайтын қыңырлығына бағып, Ксеркске ұқсап бүлікшіл Нептунға шыбықпен дүре соғудан да тайынбас еді. Оған ақыл айтқан адам, қанша жерден білімді болғанымен, қожайынға жарамсақтанып, даңғойлығына дем беруді көздесе керек, бәлкім, тіпті өзі де байқамай оның ештеңеден жасқанбайтын ерікжігерінің ықпалына түсіп қалған шығар.

	– Әке, – деді Эмиль, – әңгіме гидрографиялық есеп-қисап жөнінде ғана болып тұрған жоқ. Алып құрылыстарға деген соқыр сенім сізді жаза бастырғанын ашып айтқанымды айып санамаңыз. Ғылыммен шұғылдана бастаған алғашқы жылдарымда адам баласының барлық ілім-білімі маған бірбірімен өзара тығыз байланысты дейтін ой келгенін, әлдебір арнаулы пәнді жетік меңгеру үшін әмбебап ғалымға айналуың қажет екенін айтқанымда мазақ қып күлгеніңіз есіңізде ме? Қысқасын айтқанда, кез келген бөлшекті зерттегенде оны басқа да нәрселермен астастыра қарастырмаса болмайды, сағаттың механизмін түсіну үшін жаратылыстың механизмін түсіну қажет. Сонда маған күлгенсіз, тіпті қазір де әжуа етесіз, бос қиялға беріліп жүр деп ойлайсыз, диірмендер жайын күйттеуімді қалайсыз. Алайда гидрографқа қоса геологты, ботаникті және физикті кеңесші етіп алғаныңызда олар менің, білікті біреумен ақылдаспай-ақ, ә дегеннен аңғарған нәрсемді қолмен қойғандай Ғып дәлелдеп берер еді сізге. Ал менің аңғарғаным мынау: таудың Гаржилеса барып құятын қойнауының бағытын, сол қойнауға сумен бірге ағындап еніп жатқан желдің бағдарын, сондай-ақ өзен бастау алатын қыраттың теңіз деңгейінен жоғары орналасқанын және онда дүлей құйындардың қайнар көзі боп табылатын жауын бұлты шоғырланған шыңдар барын ескергенде судың қойнауға деміл-деміл лақ етіп ақтарылатынын, жолындағы кедергінің бәрін жайпап кететінін күні бұрын болжап білуге болар еді — Яғни сіз бұл жерде шамаңыз келмейтін жұмысты қолға алып жатырсыз, өйткені бұған жалғыз капиталистің мүмкіндігі жетпейді. Ал атмосфера жағдайын зерттеген физик сізге найзағайдың жартастарға қандай әсері болатынын дәлелдеп берер еді; геолог жер қыртысының ерекшеліктеріне назарыңызды аударар еді, өйткені мұның бос топырақ па, әк тас па немесе гранит пе – қандай екеніне байланысты жер қыртысы суды не жұтып алады, не өткізіп жібереді, не сақтап қалады.

	— Ал ботаник не дер еді? – деп сұрады Кардонне мырза күліп. — Ботаникті ұмытып кеттің ғой!

	— Ботаник, — депезу тартты Эмиль, — жартастар арасынан бірнеше тал қылтанақ тауып алар еді де, бұл жартастардың бір кезде су астында қалған жайлары болғанына ғалым ағайындарының көзін ашар еді: ал мұны геологтың қандай зерттеу жүргізсе де дәлелдеп беруге шамасы жетпес еді. «Бұл өсімдік, — дер еді ботаник, — мына арада өздігінен қылтиып тұрған жоқ, өркен жаятын ортасы бұл емес: қандай әлжуаз екеніне қарасаңызшы! Мұның тұқымын осы араға әкеп тастаған тасқын болашақта оны не шайып кетеді, не болмаса оған өсіп-өнетін орта қалыптастырады».

	— Жарайсың, Эмиль! Бұдан артық қалай айтуға болады! — Және шындықтан алшақ кетпей тұрғанын да ескеріңіз, әке!

	— Мұның бәрін қайдан біліп жүрсің? Сен өзің бір мезгілде гидрограф, механик, астроном, геолог, физик және ботаник боп шыға келгеннен саумысың?

	- Олай емес, әке. Шын мәнінде біртұтас ғылым боп табылатын білімдерден тиіп-қашты оқып-тоқығаным ғой, алайда айрықша қасиетке ие тұлғалар да кездеседі, олардың білімі жоқ, бірақ байқампаздығы мен логикасы керемет.

	– Саған қарапайым болған артық етпес еді!

	– Өзім жайында айтып отырғам жоқ, әке, оқи да, жаза да алмайтын, сұйық заттардың, газдың, минералдар мен өсімдіктердің атауын білмейтін, алайда себеп пен салдарды ажырата алатын, байқағыштығы мен қалтқысыз қапері не нәрсенің де болсын айырмашылықтары мен өзіндік ерекшеліктерін тап басып тани алатын аса дарынды бір шаруа жайында айтып отырмын; осының бәрін маған көрсеткен, ой-пікірінің дұрыстығына иландырған сауатсыз адамды мегзеп отырмын.

	- Кездейсоқ жолықтырған бұл данышпаның кім, атын айтсаңшы.

	– Ол – өзіңіз жақтырмайтын, жынды деп санайтын адам, әке; сіздің көзіңізше атын атауға батылым бармай тұр.

	- Ә, түсіндім! Бұл досың балташы Жапплу ғой – де Буагильбо мырзаны саялап жүрген қаңғыбас, ауруды үшкіріп емдейтін, бөренелерге балтамен крест белгісін салу арқылы өртті өшіретін деревнялық тәуіп қой!

	Ұлының уәжі көкейіне қонбаса да осыған дейін Кардонне мырза оны мұқият тыңдаған, алайда ағаш ұстасы жайындағы Әлгі сөзінен кейін қарқылдап тұрып күлді де, мысқыл мен жеккөрушілігі айқын аңғарылатын үнмен сөйлеп кетті:

	— Демек, балықшы балықшыны алыстан танып тұр! Дәлірек айтқанда, есалаң есалаңды! Айналайын-ай, табиғат саған ақылес пен ой-қиял тарту еткенімен, есесіне практикалық епсектілік, салқынқандылық пен парасат-пайымнан ада қылған екен. Сандырақтап тұрған адамға ұқсайсың, себебі романдарды көп оқығандықтан алғаш кездескен деревнялық балгердің сөзіне елтіп кетіпсің. Оның ақылға қонбас тұжырымдарын растау мақсатына бар жиған білімің мен қабілет-қарымыңды жұмсауға дайынсың. Сөйтіп, ғылым атаулыны түгел жұмылдырмақсың! Астрономия, геология, гидрография, физика, арасында тіпті мұндай құрметке ие бола қоям деп ойламаған бейшара ботаника да бар, – барлық Ғылым қайдағы бір Жан Жапплу дейтін қаңғының дақ түспейтін даналығын дәлелдеуге кіріспекші! Өлең жаз, Эмиль, роман жаз! Басқа ештеңе қолыңнан келмес сенің!

	— Сөйтіп, әке, тәжірибе мен зерттеуге мән бергіңіз келмей ме? – деп жауап қатты Эмиль қынжылып. – Ақыл-ойдың ең қарапайым деген қорытындысының өзін қорсынасыз, сол себепті теориялардың бәрін дерлік күлкі-мазақ етесіз. Егер теориямен де, практикамен де есептеспейтін болсам, не нәрсеге сенуім керек менің сонда?

	– Керісінше, Эмиль, мен екеуін де құрметтеймін, – деді Кардонне мырза, — бірақ бір ғана шартым бар: бұларды дені дұрыс ақыл-парасат қана пайдалануға тиіс, өйткені есалаңдардың басында дәйім жартыкеш ойлар ғана пайда болады. Өкінішке қарай, жалған ғалымдар осы соңғы айтылғандардан шығады; сондықтан да саған олардың ой-қиялы туындатқан елестерден аулақ бол дегенді ескерткім келеді. Ұшқары идеялар жетегінде жүрген педанттардан асқан аңқау, олардан асқан алданҒЫШ адам табылар ма екен? Өткен жылы бізге келіп кеткен, бағзы заман мүкаммалына ынтық бір сорлы есіме түсіп отыр: есілдерті друидтердің тастан қашалған ескерткіштерін табу болатын, көрінген нәрсенің бәрі оған сондай нәрсе сияқты боп елестейтін. Әлгінің көңілін табу мақсатымен, шаруалар ботқаға бидай ұнтайтын, ортасы ойықтау ескі қайрақ тасты көрсетіп, бұл галл абыздары адам қанын жинайтын сауыт дегенді айттым. Анау жергілікті мұражайға апарып қою үшін сол тасты алып кетуді ұйғарды. Шаруалар мал суаруға пайдаланатын тастан жасалған астауларды ежелгі мазардың қалдығы деп жүрді. Егер зауқым соқса, шаруалар үйіндегі астаулар мен келсаптардың бәрін бағзы заманның баға жетпес ескерткіштері деп өткізіп жібере алатын едім. Ал бұл кісі болса, жарты ғасырға жуық өмірін кітап оқып, ой кешумен өткізген адам ғой. Абай бол, Эмиль, ұзамай сенің де түймедейді түйедейге айналдыра бастауың ықтимал.

	— Мен парызымды орындадым, – деп қарсылық білдірді Эмиль. — Қарап шыққан жерлерімді қайтадан зерттеу жөнінде өтініш айтқым келген сізге; жақында ғана орын алған оқиғаның зардабын ұмытпаған шығар, мұндай қадамды мақұлдар деп ойлағам. Алайда бәрін әзіл-әжуаға айналдырып жібердіңіз, сондықтан басқа айтар ештеңем жоқ.

	— Тоқтай тұр, Эмиль, – деді Кардонне мырза, аз-кем ойланып отырғаннан кейін. – Бұл айтқандарыңнан қандай қорытынды шығаруға болады сонда? Көріпкелдік керемет болжамдарыңның астарында не жатыр? Мен бір-ақ нәрсені – данагөй Жан Жапплудың бастамаларымның баяғыдан белгілі қас дұшпаны екенін ғана аңғарып тұрмын (айтпақшы, ол «Кардонне әкейді» жүрген жерінің бәрінде оңдырмай сынап-мінейді, тіпті сенің көзіңше де қымс етпейді, сондықтан оны менен гөрі жақсырақ білетінің анық). Ол сенің көмегің арқылы бұл өңірден қарамды батыруым қажеттігіне көзімді жеткізгісі келеді, шамасы, мұнда жүргенім оған ұнамайтын болса керек. Ал, сенің ойыңда не бар, ғалым әрі философ ұлым? Қандай жоспар жасап жүрсің? Қандай колонияның негізін қаламақсың? Өз социализмің және менің коммерциям арқылы Американың қай түкпіріндегі қу медиенді жарылқамақсың?

	— Алысқа шығандаудың қажеті қанша? – деп жауап қатты Эмиль. – Жабайыларды жаңа тұрмысқа баулуға шындап кірісер болсақ осында да істейтін іс жетерлік, бірақ мұндай нәрсе жоспарыңызда жоқ қой, сол себепті, әке, айтылған жайға қайта оралудың не керегі бар? Бұл мәселеде сізге қарсы келмеуді ұйғарғам, ол турасында жақ ашпау жөніндегі тәртібіңізді содан бері, қателеспесем, бірде-бір рет бұзбаған секілдімін.

	— Жә, жетер, достым! Түпкі ойыңды бәрібір танып тұрмын: ашуымды келтіретіні де тап осы ұстамдылығың мен тұйыҚТЫҒың. Жарайды, социализм жайында айтыспай-ақ қояйық. Бұған алдағы жылы қайтып оралармыз, оған дейін, бәлкім, бір-бірімізді жақсырақ түсінуге көмегі тиетін нәтижелерге қол жеткізіп қалармыз. Бүгінгі күн жайында ойланайық. Каникул мәңгілік емес. Ал, содан соң ше? Білім алу мен жұмыс істеу жайындағы жоспарың қандай?

	— Мен қасыңызда қалсам деп ем, әке.

	— Білем, – деді Кардонне мырза қулана күлімсіреп, – біздің өңірдің өзіңе ұнайтынын білем, бірақ бұдан түсер пайда жоқ саған.

	— Егер бұл әкеммен әрдайым жарастықта болуға пайдасын тигізсе, онда уақытымды босқа жоғалтпағаным.

	– Жақсы айтылды, жарайсың! Алайда ісімізді ілгері жылжыта алар ма екен бұл? Қолға алған шаруама бар ықыласыңмен кірісуің керек сенің. Былай етейік: мұнда білгір кеңесшілерді шақырып өзен бойына жаңадан зерттеу жүргізейік.

	— Шын жүректен қолдаймын мұны және өзіңізге осындай ой салуға борышты екеніме сол бұрынғыша сенімдімін.

	— Жөн-ақ, Эмиль. Байқаймын, мынау өз дәулетімді шашыптөкпесін деп шыр-пырың шығып жүр-ау сенің. Бұл маған ұнайды!

	— Ой-ниетімді мүлдем теріс түсініп тұрсыз, – деп қолма-қол қарсылық білдірді Эмиль. – Бірақ, — деп қосып қойды ол барынша шыдап бағуға тырысып, — қалай түсінсеңіз де еркіңіз білсін.

	— Сен өте шебер дипломатсың, оны мойындамасқа болмайды. Бірақ менен оңайлықпен құтыла алмайсың. Бері қара, Эмиль, екеуіміздің түсінісуіміз қажет. Егер өзіміз жобалап отырған екінші және мейлінше мұқият зерттеуден кейін ғалымдар мен бақылаушылар данагөй Жапплу екеуіңнің болжамында ақау барын анықтаса, фабриканы салып бітіруге болады және табысты жұмыс істейді, оған жұмсалған қаражатымыз еселенiп қайтады деп шешсе, онда сен маған бар ынты-шынтыңды салып жанТәніңмен жәрдемдесесің бе? Басы-бүтін ырқымда болатыныңа, дәулетімізді арттырудан басқа ештеңе жайында ойламайтыныңа ант бер маған. Айтқанымды бұлжытпай орындап, ешқашан қарсы келмейтін болсаң, мен де өз тарапымнан саған жүрек қалауыңды толық қанағаттандыруға қолымнан келгенінше және адамгершілік қағидаларына қиғаш соқпайтын дәрежеде көмек көрсетем деп ант етем. Түсінікті ғып жеткізе алдым ба?

	— Беу, әкетай! – деп айқайлап жіберді орнынан атып тұрған Эмиль. – Ойланып айттыңыз ба бұл сөзіңізді?

	– Әбден. Сенің де өз жауабыңды осылай ойланып барып қайтарғаныңды қалар едім.

	– Түк түсінсем бұйырмасын, — деді орындыққа сылқ етіп отыра кеткен Эмиль; көз алды қарауытып сала берген, есінен танып құлай жаздаған.

	– Эмиль, үйленгің келіп жүр ғой, солай ма? – деді ұлының абдырап қалған сәтін пайдалана қойғысы келген Кардонне мырза.

	– Иә, солай, әке, — деді Эмиль екеуін бөліп тұрған жазу үстелінің үстінен әкесіне қарай қолын жалбарына созып. – О-о, сезімімді сергелдеңге салмаңызшы, өйтсеңіз өлтіресіз мені!

	— Сенбей отырмысың айтқаныма? — Шын жүректен шыққан сөзіңіз бе бұл?

	— Өмірімде бұлай шын сөйлеп көрмеген шығармын және бұған қазір-ақ көзің жетеді. Сенің биік мақсат пен ізгі ниет жолында жүргеніңді білем, оны талай дәлелдегенсің де. Алайда ағымнан жарылып және нық сеніммен айтар болсам, мінезің тым жұмсақ, шамадан тыс қызуқандысың және жиырма жылдан кейін де ақылға келмейсің, бәлкім, тіпті өмір бойы осындай боп өтерсің. Түкке тұрмайтын нәрсеге бола дандайсып кетесің, сондықтан салқынқандылықпен әрекет етуге бейімің жоқ. Адамдарға алғаусыз сенесің, аңғалсың, алды-артыңды ойламайсың, адамды бәледен қорғап қалуға даяр өзін өзі сақтау сезімі саған тоқтау сала алмайды, ақыл-ойыңды сақтандыра алмайды. Сен ақынжанды тұлғасың. Саған артқан үмітімнің бос нәрсе боп шыққанына күйінішпен көз жеткізіп жүрмін, саған жетекші және ұстаз керегін көріп жүрмін. Олай болса, әкеңді, ең адал досыңды, өзіңе жетекші және ұстаз Ғып бергені үшін Құдайға құлшылық ет. Сен қандай бол мейлің, бәрібір, өзіңді сол қалпыңда жақсы көрем; рас, егер таңдау құқы берілген болса, ұлымның мүлде басқа тұрғыдағы адам болғанын қалар едім. Қыз баламды қалай ұнатар болсам, сені де солай ұнатам. Өкінішке қарай, табиғат сені еркек етіп жаратты. Өзіңді қалай жақсы көретінімді осы сөзімнен-ақ аңғарған шығарсың. Тағдырыңа шағынба және кінәлаған сөзімді көңіліңе алма.

	Біздің қарым-қатынасымыз белгілі-бір сипатқа ие болды – бұл маған қазір айдан анық, солай бола тұрғанымен, сенің бақытың мен болашағың үшін қандай құрбандыққа да баруға дайынмын. Жиренішімді жеңем – ол әсте оңай емес! — сөйтіп саған дворян мен күтушісінің некесіз туған қызына үйленуге рұқсат берем. Айтқан сөзім айтқан – жүрек қалауыңды қанағаттандырам, алайда бір ғана шартым бар: ақыл-ойың толығымен менің ықтиярымда болады, мен не істе десем соны істейсің.

	– Бұл қалай сонда?! Мүмкін бе ол? – деп дауыстап жіберді Эмиль: дауысынан әрі қуанып, әрі қорқып тұрғаны аңғарылатын. — Қандай құрбандыққа баруым керек менің?

	– Саған бәрін ұғынықты етіп айттым ғой деймін. Түсінбей қалдым деп көлгірсiме. Әңгіме былай, Эмиль, шaтoбрендік хикаяңа бүтіндей қанықпын, оны саған басынан бастап аяғына дейін – әлгі найзағайлы, нөсерлі түнде келген сәтіңнен Крозанға жасаған серуеніңе дейін, Крозанға серуеннен жеміс бағындағы әңгімелеріңе дейін айтып бере алам. Қазір оның тұрғындарын өзің сияқты өте жақсы білем, өйткені оларды өз көзіммен көрдім. Кеше сен өзен ағысын зерттеп жүргенде мен Констан Галюшенің құдалығын қолдайтынымды желеу етіп, Шатобренде болып қайтқам, мадемуазель Жильбертамен ұзақ отырып әңгімелескем.

	— Апырай, не деп кеттіңіз, әке?!

	— Менімен ақылдаспай-ақ, өз бетіңмен болашақ жарың етіп таңдаған, күндердің күнінде келінім атануы мүмкін бойжеткенмен қалай ғана таныспайын?

	— Беу, әке, әке!..

	– Ол сүйкімді, сұлу, сыпайы қыз екен: намысқой, бірақ тәкаппар емес, ойын керемет жатық жеткізеді, өзін-өзі ұстай біледі және жүріс-тұрысы да ұнамды, жақсы тәрбие алған, ал ең бастысы — парасат-пайымы мол. Мен ұсынған күйеу жігіттен барынша әдептілікпен бас тартты. Иә, ол мейірімді, қарапайым, өз қадірін білетін қыз. Оған сондай разы болдым. Бәрінен бұрын мені байқампаздығы, ұстамДЫЛЫҒЫ мен өз еркіне өзі ие бола алатындығы қатты таңырқантты: несін жасырам, мінезқұлқына барлау жасайын деген оймен әдейі намысына тиіп, тіпті қорлайтын сөздер де айттым. Әкесі үйде жоқ екен, ал шешесі, — айта кетерлігі, күйеу баласы атансам деп армандап жүрген бұл кемпірің өте бір жайсыз адам екен! – олардың кедейлігі жөніндегі және мадемуазель Жильберта мен Галюшенің некесі оңды болатыны турасындағы сөзіме қатты намыстанғаны сонша, маған тіпті өпіремдік танытты. Кемпір еш қысылыпқымтырылмастан мені буржуа атандырды, ал шамына тию үшін алдында айтқанымды қасақана қайталай бастаған кезімде екі қолымен бүйірін таянып алды да, қызының текті әулеттен шыққанын, фабриканттың малайымен тұрмыс құру оған қорлық екенін, тіпті мұнда фабриканттың ұлы келген күнде де ондай теңсіз некеге келісім бермес бұрын қатты ойланатындарын мәлім етті. Әбден күлкімді келтірді! Есесіне Жильберта таңғаларлық ұстамдылық пен табандылық танытты. Төзімділікпен тосу және өз махаббаты жолында қандай жәбір-жапаға да шыдау жөніндегі саған берген сертіне адал екеніне көзім анық жетті.

	— О-о, сонда сіз оны жәбірледіңіз бе? – деп айқайлап жіберді Эмиль өзін-өзі ұстай алмай.

	— Иә, аздап, — деп мойындады Кардонне мырза барынша байсалды кейіпте, — және сөйткенім дұрыс та болды. Енді оның мінезді адам екенін білем және мұндай келінім болғанына тек қуанам. Отбасылық тірлікте мұндай қасиеттер өте пайдалы. Құдайдың ер адамға ынжық әрі бірбет әйелді жұбай етіп бергені нен жаман нәрсе жоқ, ондайлардың қолынан келетіні тек ауырауыр күрсіну мен жұмған аузын ашпай мелшиіп отыру ғана — менің кейбір... таныстарым сияқты. Мұндай келінмен кейкейде пікір таластырудың, ой-толғамдарының татымдылығына, талап-тілектерін орындаудағы табандылығына және күйеуіне тиімді кеңес бере алатындығына көз жеткізудің өзі бір ғанибет. Ал, Эмиль, — деді фабрикант ұлына қолын ұсынып, — менің түк көрмейтін соқыр, шектен тыс әділетсіз еместігіме, өзің душар еткен қолайсыз жағдайдан абыроймен жол тауып шыққым келетініне енді еш күмәнің жоқ шығар.

	— Әкетай, арманыма жеткізсеңіз қандай шарт қойсаңыз да қабылдар едім! Өз тағдырына өзі жауап бере алады деген шешімге келгеніңізше, қанша жыл болсын мейлі, сенімді өкіліңіз, басқарушыңыз, жұмысшыңыз боп жүре беруге дайынмын. Ықтиярыңызға біржола берілем, мақсатыңызды іске асыру жолында күн-түн демей еңбек етем; менен бір ауыз өкпе-реніш естімейтін боласыз, қандай тілек айтсаңыз да бұлжытпай орындаймын.

	— Сонда тіпті сыйақы да сұрамайсың ба? – деп күлді Кардонне мырза. – Жә, жетер, Эмиль, маған керегі ол емес. Малай міндетін атқаруың сөлекет нәрсе боп шығар еді. Жо-жоқ, әңгіме қарымта қайтару жайында боп тұрған жоқ; шынайы ой-жоспарың қандай екенін білмей алданып жүре беретін адамың мен емес. Әлі біржола жұтап қалған ештеңем жоқ, басқарушы жалдайтын қаражат таба алам; өйткені жұмысшыларды бақылауға сенен асқан қолайсыз адам табыла қоймас. Сенің аумаған өзім сияқты болғаныңды, жасампаз қызметіме жәрдем жасағаныңды, білімің қолға алған ісіме пайда келтіргенін, идеяларың шабытыма шабыт қосқанын, олардың тәуірін таңдап, түзету енгізіп тұрғанымды, дәулетімізді арттырудың жаңа әдіс-тәсілдерін бірінен соң бірін ойлап тапқаныңды, ал өзімнің қажет болған кезде соларды кәдеге жаратып отырғанымды қалар едім. Ғылыммен айналысуың және қанатты ой-қиялың өзіңе арналған капиталды, міне, осылайша он есе арттыруыма көмектеспек. Бірақ мұндай жағдайда, Эмиль, соңғы екі аптадағы жұмысында байқалғандай немқұрайдылық пен самарқаулыққа жол беруіңе болмайды. Жасанды жуас-қоңыр мінезің мені алдай алмайды. Жильберта екеуің келіскендей, осылай бұқпантайлап жүріп рұқсатымды алмақ болғаныңды жақсы білем. Бұл маған аздық етеді. Маған өмір бойы сөзсіз бағынғаның қажет. Сондай-ақ, ұзақ мерзімге саяхатқа шыққаныңды, — қолай көрсең, келіншегіңді ала кетуіңе болады, — өнеркәсіп жетістіктерімен танысқаныңды, бәсекелестеріміздің құпиясына қаныққаныңды қалар едім. Ақыр соңында айтарым: өзіңмен шарт жасасқым келеді, бұл шарт өміріңнің іске аспайтын армандар мен орындалмайтын үміттерге арналған өткен кезеңін жоққа шығарады, ой-пікіріңді, ерік-жігеріңді, сеніміңді, болашағыңды, адалдығыңды және мақсат-мүддеңді қолға алған ісімнің игілігіне сарп етуге міндеттейді. Бұл шартқа біз нотариуста қол қоймаймыз: сен бұған менің басымды бəске тігіп, серт бересің және оны жүрегіңнің қанымен куәландырасың.

	— Егер қолға алған ісіңізге сенбейтін болсам қайтем? – деп сұрады құп-қу боп кеткен Эмиль.

	— Ал, сен сенуге тырыс. Егер ол жүзеге аспайтын нәрсе болса, одан өзім бірінші боп бас тартам. Бірақ менен бұлай құтылып кетем деп ойлама. Қосымызды бұл арадан көшірер болсақ, оны басқа жерге апарып тігем – мені тек өлім ғана тоқтата алады. Мен қайда болмайын, немен шұғылданбайын, қашанда қасымда жүруің керек, барлық идеалыңды, барлық арман-ойыңды құрбандыққа шалып, маған көмектесуге тиіссің.

	– Қалай сонда? Ой-пікірім мен болашаққа деген сенімімді мансұқ етуім қажет пе? – деп айқайлап жіберді Эмиль шошынып. — Ау, әкетай, сіз мені жер ғып қорлап отырсыз ғой!

	— Ә, тайсақтай бастадың ба? Демек, жөндеп ғашық та болмағансың-ау, шамасы? Жә, мұны қоя тұрайық. Басың әбден қатып кеткен шығар бүгін. Асықпа, ойлан. Қажет деп тапқан кезімде сұрармын жауабыңДЫ. Сүйіспеншілігіңнің шынайылығын бағамда, ғашығыңмен ақылдас. Шатобренге бар, күн сайын, кез келген уақытта бара бер; енді Галюшені ол жерден кезіктіре алмайсың. Арамыздағы әңгіме жайында Жильберта мен ата-анасына айтып бер. Ештеңе жасырмай бәрін түгел айт. Егер өзім талап етіп отырған антты беретін болсаң екеуіңді бір жылдан кейін некелестіруге келісіп отырғанымды олар да білсін. Сүйгенің бәрінен толық хабардар болсын – саған әдейі қайталап отырмын. Егер мұны оған сен айтпасаң, өзім барып айтам – Шатобренге барар жолды жақсы біліп алдым ғой.

	– Түсіндім, әке, сізді, — деді әкесінің сөзінен қатты жәбірленіп, көңілі алай-түлей боп кеткен Эмиль. — Теріс айналсам Жильберта мені өлердей жек көріп кетсін, ал бақытымды қорлыққа көну мен арман-ойымды мансұқ ету арқылы сатып алсам маған жиренішпен қарасын деп тұрсыз ғой. Екінің бірін таңдау қалды ғой маған. Көп рақмет сізге! Әкелік махаббаттың тапқырлығы таңғалдырып тұр мені!

	— Жап аузыңды, Эмиль! – деді Кардонне мырза түсін суытып. — Социалистік сандырақтарыңнан қайтсең де айнығың келмейтінін байқап тұрмын, тіпті оған махаббаттың да үстемдік ете алмайтын түрі бар. Бәлкім, Жильберта де Шатобреннің қолынан бірдеңе келер, ондай жағдайда мені бақытыма қарсы болдың деп кінәлай алмасың анық.





XXVII


	МАХАББАТТЫҢ ҚУАНЫШЫ МЕН ҚАЙҒЫСЫ


	Әкесімен арадағы әңгімеден кейін күмәнді ойларға беріліп, қатты күйінген Эмиль бөлмесіне кіріп кілттеніп, бірнеше сағат бойы үн-түнсіз жатты да қойды. Жильбертамен ың-шыңсыз қосылу үміті, жантүршігерлік сынаққа ұшырамау, әкесінің көңілін қалдырмау мүмкіндігі, – мұны ойласа әліге дейін жанын қоярға жер таппайды, – бәрі көзінен бұлбұл ұшқан еді. Өзін жер ғып қорлайтын абыройсыз антесіне оралыптағы да тығырыққа тіреліп, қуанышты ма әлде қайғы-қасіретті ме – қайсысын таңдағаны жөн екенін біле алмай арпалысқа түсіп жатқан. Жильбертаның аяғына жығылып, бәрін жасырмай баяндап беруге тәуекелі жетер ме екен? Эмиль қыздың батыл шешім қабылдай алатынына, парасатпарқының молдығына күмән келтірмейтін. Әйтсе де, махаббат алдындағы парызын орындағысы келсе, қандай үрей мен үмітті бастан кешкенін айтып, қыздың басын қатырмай-ақ, құпия түрде шалар құрбандығын сүйгенінен жасырып қалуға тиіс емес пе бұл? Крозанда болғанда «сен үшін, сенімен тағдырымды жалғау үшін неге де болса шыдаймын, ештеңеден тайынбаймын» деген жоқ па еді? Алайда ол кезде туған әкесінің өз ұлының ең ізгі арман-ойын бас пайдасына жаратуды, сөйтіп оны рухани жарымжан етуді көздейтін жексұрын ой-жоспары болатынын алдын ала болжай алды ма? Эмиль күтпеген жерден тиген соққыдан ес жия алмай, әптер-Тәптері шығып қалған-ды. Кардонне мырзаға барып, өзі бір шешімге келгенге дейін ешқандай әрекет жасамауын, ой-ниетін Шатобрен отбасына айтпай тұра тұруын өтінбекші боп әлденеше рет оқталды. Бірақ намысқойлығы ақыры дес бермеді. Егер әкесі өзін соншалықты жек көретін болса, опасыздық жасауға бейім деп бағамдаса, бұған екі ойлылығын аңғартып, жүректегі жан сырын жайып салудың қажеті қанша?

	Ал ар-намысы махаббаттан үстем ШЫқса, онда мұның алғашқы құрбандығы кім болмақшы — өзі ме әлде Жильберта ма? Бұл Жильбертаның алдында айыпты еді, кесірлі құштарлығымен Тыныштығын бұзып, орындалмайтын армандарымен еліктірген. Бейшара қыздың жазығы қандай, Пәк-таза бейқам көңілі алаңсыздығынан неге айрылды, не үшін осындай жазаға тартылды? Әлде Жильберта өмірін жазымға ұшыратуы мүмкін су асты жартастарын тым кеш байқап қалды ма екен бұл? Бәлкім, оны құтқару үшін өмірмен қош айтысқаны жөн шығар? Жильбертамен тілегі біржола табысқан қазіргі шақта ең соңғы құрбандықтан айнуға ар-ұяты жол берер ме екен?

	Жильберта осынау алабөтен құрбандықты орынсыз деп тапқан күнде де, бәрібір, оның ата-анасы Эмильді ар-ұяттан жұрдай алдаушы санамақ! Жүрегінің ырқына бағынып, сондай-ақ өзі тап болған жағдаяттардың жебеуімен, қалай екенін өзі де білмей, теңдік идеясын іске асырып жүрген Антуан мырза жас жігіттің бұл идеяны жан-тәнімен қастер тұтып, оны сезімнен де, серттен де жоғары қойғанын түсінер ме екен? Ал, Жанилла ше? Күйзеліске ұшыраған үйдегі күтушілік сияқты жұпыны тірлігіне қарамай не қилы ақылға сыйымсыз ақсүйектік теріс түсініктің шылауында жүрген, қожайындары алдында теңдіктің барлық артықшылығын пайдаланатын, алайда басқаларға да осындай теңдіктің қажеттігі қаперіне кіріп те шықпайтын Жанилла кемпір мұның әрі-сәрі күйін сезіп қалған сәтте не ойлар екен? Жанилла оны есалаң деп шығарар немесе, дәлірек айтқанда, тәуір сылтау тауып сөзінен тайып кетті деп ұйғарар; бұрқан-талқан боп ашуланып Шатобреннен қуып жіберер. Уақыт өте келе оның Жильбертаға да ықпал етпесіне кім кепіл? Сөйтіп, қыз оған жиреніш білдіре қарап, зығырданы қайнап шыға келетін болар...

	Осынау азапты мұңға шыдас бере алмаған Эмиль Жильбертаға хат жазбаққа оқталды. Хатын жиырма шақты рет жаңадан бастап, сонша рет жыртып тастады; басқа жол таппағандықтан ескі досы Буагильбо мырзаға барып бәрін баяндап беруге, одан ақыл-кеңес сұрауға байлам жасады.

	Ал жымысқы ой-ниетінің ықтиярына берілген Кардонне мырза дәл осы кезде Жильбертаға хат жазған болатын. Онда былай делінген еді:

	«Бойжеткен!

	Кеше мен туралы өте беймаза һәм дөрекілеу адам деген ойда қалғаныңыз анық. Кеңпейілдік жасауыңызды өтіне отырып, қасақана сондай боп көрінбек болғанымды мойындағым келеді және шынайы ой-ниетімді білген кезіңізде маған кешіріммен қарайтыныңызға кәміл сенем.

	Ұлым Сізді сүйеді, бұл маған жақсы мәлім; сондай-ақ маған Сіздің де оны ұнатып қалғаныңыз белгілі. Өзіңізбен жүздесіп, тілдескеннен кейін көңілім орнына түсіп, қуанышқа бөленіп жүрмін. Мұндай аса маңызды мәселе жайында бір шешімге келмес бұрын ұлымның тағдыр-талайына, демек, отбасымның да болашағына бағдар беретін бойжеткенді өз көзіммен көріп, мінез-құлқын сынамақ болғаным айып па екен?

	Сөйтіп, мадемуазель, болған жайға кешірім өтіне отырып, Өзіңіз сияқты аса сүйкімді һәм тәрбиелі қызға ауқатты да құрметті отбасы табалдырығын аттау үшін қандай да бір артықшылықтардың, соның ішінде, мол дәулеттің де қажет еместігін мәлім еткім келеді.

	Осы себепті Өзіңізді ұлыма айттыру мақсатында қадірменді әкеңізге жолығу үшін үйіңізге қайта баруға рұқсат етуіңізді сұраймын. Әлбетте, бұл жөнінде әуелі Эмильдің өзі нық шешімге келуі керек. Бұл соңғы айтқан сөзім қысқаша түрде түсінік бере кетуді қажет етеді және ол осы хатта жазылуға тиіс.

	Ұлыма бір ғана шарт қойдым, ондағы мақсатым – бақытының барынша толық және мейлінше ұзақ болғанын қалаймын. Мен одан жарасымды ара-қатынасымызға жік түсіретін және болашақта ырыс-дәулеті мен қоғамда алатын орнына залалды әсері болатын келеңсіз көзқарасынан бас тартуды талап етіп отырмын. Сіздің парасатты да ақылды қыз екеніңізді білемін, сондықтан социализм мен теңдік доктриналарына әуестік танытпайтыныңызға шүбәм жоқ, ал Эмиль болса, осы доктриналар көмегіне арқа сүйеп жас достарымен бірге таяу мерзімде-ақ дүниені төңкеріп тастамақшы. Жуықта пайда болған коммунистік ағым қолданып жүрген: барлық адамды біріктіру, игіліктерді бөлу мен адам құқын сақтауды тең дәрежеге жеткізу жайындағы сөздер мен басқа да көптеген терминдер Сізге мүлдем бейтаныс нәрсе екені даусыз. Эмиль Сізді осынау көпірме философиямен ығыр қыла қоймаған шығар деп ойлаймын, өйткені Өзіңізге ұнау бақытына ол осындай пәтуасыз мылжың арқылы қол жеткізді дегенге илану қиын. Сол себепті оның мұндай ағат қадамнан біржола бас тартатынына сенімдімін. Осы шарт орындалған жағдайда, сондай-ақ ерікті түрдегі, бірақ берік те бекем уәдесінің негізінде, Өзіңіз секілді ару қызға ғашық боп сәтті таңдау жасаған ұлыма шын жүректен батамды берем. Қадірменді әкеңізге өткенде үйінен жолықтыра алмағаныма өкініш білдіретінімді хабарлауыңызды, сондай-ақ осы хатта айтылған жайларды жеткізуіңізді сұраймын.

	Өзіңізге деген шынайы құрметпен және әкелік ыстық ықылас сезімімен ұлымның тағдыры мен өз тағдырымды қолыңызға табыс етемін.

	Виктор Кардонне».



	Алтын оқалы ливрея киген малай керемет сәйгүлікпен Шатобренге шауып келіп осы хатты Жильбертаның қолына ұстатып жатқан кезде ұнжырғасы түсіп, тұнжырап кеткен Эмиль Буагильбо мырзаның паркіне қарай жаяу тартып бара жатыр еді.

	— Келгеніңіз керемет жақсы болды! – деді маркиз оның қолын қатты-қатты қысып. — Сізді келесі жексенбіде келер дегем, ал кеше мені біржола ұмытқан шығар деп ойлағам. Күтпеген қуаныш болды-ау бұл! Рақмет сізге, Эмиль! Әкеңіздің фабрикасындағы жұмысқа бар ықыласыңызбен беріліп кеткелі бері мен үшін уақыт тіптен өтпей қойды. Мұндай бойсұнушылықты, әрине, құптаймын, алайда әкеңіздің принципі бойынша жүре берсеңіз бұл сізді құп көрген межеңізден біршама алыстатып жібере ме деген қаупім де бар екенін мойындауға тиіспін... Ay, сізге не болған, Эмиль? Әлпетіңіз қуқыл тартып кетіпті, әлденеге қапалы сияқтысыз. Аттан құлап қалғаннан саумысыз?

	— Мұнда жаяу келдім, ал құлағаным рас, бірақ аттан емес, одан әлдеқайда жоғарыдан, — деп жауап қатты Эмиль, — және қазір жүрегім быт-шыт боп жарылып кете ме деп қорқам. Айтар әңгімем бар сізге, достым, өзіңізге арнайы келіп тұрмын, өйткені не бұл дүниемен қоштасу жөніндегі шешімімді қолдарсыз, не маған өмірдің құпия сырын ашып берерсіз деп сенем. Шексіз бақыт пен сұрапыл қайғыдан көкірегім қарс айрылғалы тұр. Өзіңізбен таныс болғалы бері айта алмай жүрген, айтуға батылым бармай жүрген бір құпиям бар еді, енді қазір оны жасырар шамам жоқ. Мені түсіне алар ма екенсіз, қасіретіме ортақтаса алар ма екенсіз, оны білмеймін, бірақ мені жақсы көресіз, ақылды, көзі ашық, көңілі ояу адамсыз, әділдікті жақтайсыз. Тығырықтан жол тауып берер ақыл-кеңес алмауым мүмкін емес сізден.

	Сөйтіп, ол қарт маркизге талайсыз құштарлығының жайжапсарын қысқаша баяндап берді; алайда ғашығының есімін, оқиғаның қай жерде, қашан орын алғанын, яғни әңгіме Жильберта мен оның отбасы турасында болып жатқанын аңғартып қоюы мүмкін жайлардың бәрін жасырып қалды. Маркиздің баяғыдан келе жатқан жақтырмаушылығы мен пікірінің біржақты боп шығуынан қорыққан ол сүйген қызының Буагильбо Мырзаға мүлдем таныс еместігін, Пуатьеде ме әлде Парижде ме, бір жерде тұратынын хабарлады. Жігіттің ғашығының атын айтудан тартынғаны маркизге әбден түсінікті нәрседей боп көрінді.

	Жан сырын жайып салған Эмиль сарабдал сырласының өзі күткендей тас түйін табандылық танытпай тұрғанын көріп таңтамаша болды. Маркиз, күрсініп, төмен қарап қалды, сосын басын көтеріп көкке көз тігіп тұрған қалпы:

	— Ақиқат мәңгілік! — деді. Содан соң қайтадан төмен қарап: — Ал мен махаббат дегеннің не екенін білем! – деп салДЫ.

	— Шынымен-ақ білесіз бе, достым? – деп сұрады Эмиль. — Жайымды түсініп тұрсыз ба, құтқарып қалатыныңызға сенуіме бола ма?

	— Жоға, Эмиль, күйініш-наладан сізді ешкім құтқара алмайды. Қандай шешім қабылдамаңыз мейлі, ақиретін аяғына дейін тартуыңызға тура келеді. Әңгіме тек ар-намысты сақтап қалуға ғана тіреліп тұр, ал бақыт жайына келсек... ол жайында енді ойламай-ақ қойыңыз, ол сізбен мәңгіге қош айтысты.

	– Соны өзім де сезіп тұрмын! – деп дауыстап жіберді Эмиль. — Өмірдің жарқыраған шуағынан өлімнің қараңғы қапасына түсіп барам. Жантүршігерлік және орны толмас зұлымдық жасалғанын білесіз бе? Қандай құрбандыққа бармайын мейлі, жүрегімде ерімейтін мұз жатпақ: қазір мен әкемді мүлдем ұнатпайтын, көңілін қалдырудан қорықпайтын тәріздімін, енді оны сыйламайтын да, құрметтемейтін де секілдімін. Оу, құдіреті күшті Жасаған, құтқара гөр мені мұндай азаптан – бұдан артыққа шыдай алар емеспін! Күні бүгінге дейін маған жасап келген кесірлі кедергілеріне қарамастан, зәрезеп қылып қорқытқанына қарамастан оны сондай жақсы көретінмін, оған бар ықыласпейіліммен сенетінмін. Ал қазір маған қандас туыстығымыз мәңгіге үзілгендей көрінеді – енді мен қас дұшпан тәрізді, елес тәрізді жан алқымға алып тұрған өзімшіл озбырға, тасбауыр тажалға қарсы күрес ашқан сияқтымын. Аһ, осы өңірге алғаш қадам басқан түні көрген түсім есіме оралып тұр: әкем кеудеме мініп алыпты, мені тұншықтырып өлтірмекші екен, деймін. Қандай қорқынышты түс еді бұл! Енді, міне, сол түсім аумай келіп тұр: әкем кеудемді шынтағымен, тізесімен, аяғымен езіп жатыр, ар-ұятым мен жүрегімді суырып алмақшы. Оңдырмай соққы дарыту үшін жанды жерімді іздеп жүр. Зұлматты ой-жоспарын орындамақ боп жанталасып жүр. Алтынға деген құштарлық пен баюға деген ынтызарлық туған әкені осындайға итермелеуі мүмкін бе? Масаттана күлімсіреп, мені кеңпейілділігімен еліттірмек болған түрін көрсеңіз етті! Бұл қамқоршы да, ақылшы да емес еді – бұл тұзағын құрып тастап, құрбандығын қарқ-қарқ күліп қылғындырып жатқан жау болатын. «Таңда! – деп тұрғандай еді ол маған. — Өлсең өрем қап, онда тұрған не бар! Мен жеңіске жеттім!» О, Жасаған! Сұмдық қой мынау! Туған әкеңді айыптап, жек көруден асқан қандай сұмдық бар!

	Соны айтып, шөпке етпетінен құлай кеткен жігіт көзінің жасын төгіп-төгіп жіберді.

	- Эмиль, — деді Буагильбо мырза, – әкеңізден безінудің қажеті жоқ, сол сияқты ғашығыңызға да опасыздық жасай алмайсыз. Айтыңызшы, ақиқатты қаншалықты қадір тұтасыз? Өтірік айта аласыз ба?

	Шамданып қалған жігіт орнынан атып тұрды.

	– Жоқ, мырза, жоқ! – деді ол. – Өтірік айта алмайтынымды өзіңіз де жақсы білесіз. Қоян жүрек қорқақтарға жалған сөйлеу не береді? Оларды бақытты ете ала ма немесе көңілін тыныштандыра ма? Тіпті әкеме сенімімнен бас тартам деп уәде берсем де, бұдан былай надандық пен бет алды лағуды, әділетсіздік пен есалаңдықты қолдаймын, адам бойындағы абзал қасиеттерді жек көрем, өз бойымдағы ең ізгі қасиеттерден жеркенем десем де бұдан менің басқа біреуге айналуым мүмкін бе?

	— Бәлкім, Эмиль, алғашқы адым ғана қиын шығар, сосын өзгелерді алдаймын деп жүріп өзіңді өзің алдай бастайтын шығарсың? Өкінішке қарай, мұндай жағдайлар сирек кездеспейді.

	— Ендеше, жалғандық — жойылсын! Себебі өзімді адаммын деп сезінем, өз ықтиярыммен айуанға айнала алмаймын. Қанша жерден жол тапқыш, жырынды болғанымен әкем болашақты болжай білмейтін тайыз адам. Сенiмiмнен бас тартып, өзінікін қабылдауды талап етеді, ал егер өзіне тап солай істеу жөнінде ұсыныс айтылса ешқашан келіспес еді. Есеп-қисап та, құштарлық та оны бұған мәжбүр ете алмас еді. Өзі бара алмайтын арсыздыққа бара қалсам менен бірінші боп өзі жиренетінін қалай ғана түсінбейді? Адамгершілікке жатпайтын принциптерін ақтау үшін ұлының арын аяққа таптап, оны жек көру құқына ие болудың қажеті қанша?

	– Мұндай ақылға қонбайтын сөлекет пиғылды таңбай-ақ қойыңыз оған. Ол өз заманының адамы, дәлірек айтқанда, барлық заманға бірдей лайық адам. Фанатиктер ақылға салып жатпайды, ал сіздің әкеңіз – фанатик, ол өз шындығы үстем болуы үшін дінбұзарларды отқа өртейді, тақсірет тартқызады. Ақырғы дем алдында жатқан адамға: «Жалтақсыз сенетін бол, әйтпесе тамұққа барасың!» дейтін священниктің сөзінен де қандай парасаттылық пен адамгершілікті аңғаруға болады? Ал, жоқ-жұқа шенеунікке немесе аштан бұратылған суретшіге: «Маған қызмет ет, сонда көйлегің көк, тамағың тоқ болады», дейтін шонжарды алсақ, ол да бақытсыз сорлыларға өзінше жақсылық жасап, оларды жарылқап жатырмын деп ойламай ма?

	– Бұл деген нағыз пасықтық қой! – деп айқайлап жіберді Эмиль.

	— Жалпы алғанда, — деп сөзін жалғады маркиз, — әлемді басқарып тұрған қандай күш? Қоғам ғимараты қандай іргетасқа орнатылған? Бұған қарсы бас көтеру үшін қажымас қайрат керек, Эмиль, өйткені бас көтерген адам өзін құрбандыққа шалуға тиіс.

	— Шіркін-ай, тек өзім ғана құрбан болсам ғой! — деп ашына дауыстап жіберді жігіт. — Ал, сүйгенім ше? Ол қайтпекші? Ол да құрбан болмақшы ма?

	— Айтыңызшы, Эмиль, егер ол өтірік айтуға кеңес берсе, одан айнып қалар ма едіңіз?

	— Білмеймін. Олай бола қоймас. Оны сүйетінім анық, ендеше ештеңе де, ешкім де мені айныта алмайды.

	— Шынымен ғашық екеніңізді көріп тұрмын! Иә, кезінде мен де ғашық боп көргем!

	— Ондашы айтыңызшы, махаббаттың жолында ар-намысыңызды құрбан етер ме едіңіз?

	— Әбден мүмкін – егер тек өзімнің де сүйікті екенімді білсем.

	— Апырай, адам қандай осал еді! – деп салды Эмиль. — Мүмкін емес! Қайғы-қасіретімді сейілтер сүйеніш, басшылық, көмек таба алмайтын болғаным ба ақыры?.. Апырай, маған қуат беретін ешкім табылмағаны ма? О, Жасаған ием, тізерлеп отырып жалынып-жалбарынам Өзіңе! Ешқашан Өзіңе бұлайша ақырғы сөзімді айтып өтініш жасап көрмегем. Қуат бере гөр маған!

	Маркиз Эмильдің қасына келіп, оны құшағына алды. Қарттың әжімді бетімен жас саулай ағып жатты, бірақ жұмған аузын ашқан жоқ – жас досына ешқандай көмек-қолғабыс жасай алмайтын еді ол.

	Эмиль оның құшағында тұрып ұзақ өксіп жылады; оны айрықша жақсы көретінін сезді, тас-түйін адам сияқты әсер қалдыратынымен жаны нәзік, сезімтал екеніне көзі жетті. Бұл қасиеті үшін маркизді одан бетер жақсы көріп кетті, бірақ басына іс түскенде тірек бола алмағанына, ұтықты ақыл-кеңес бере алмағанына өкінді. Қас қарая бастаған кезде үйіне қайтпақ болды, Буагильбо мырза қоштасарда оған:

	— Ертең соғып кетіңіз, қандай шешім қабылдағаныңызды білгім келеді. Көңіліңіз жайланғанын көрмейінше енді менде ұйқы болмайды, – деді.

	Эмиль үйіне оралатын ең ұзақ жолды таңдады. Шатобренге жақындау жерден өту үшін орман арасындағы жүргіншілері жоқ сүрлеулермен алыстан орағытты, сөйтіп қамал-сарайдың жұрты көз алдына көлденеңдеген сәтте оған аңтарыла қарап тұрып қалды. Қатыгез Кардонне мырзамен арадағы әңгімеден кейін Жильбертаның қаншалықты қайғы шеккені жайында күйзеле ой кешті, алайда қасына барып жұбатуға дәті жетпеді.

	Өстіп әрі-сәрі халде тұрғанда күтпеген жерден әлдекімнің өзін жаймен ғана дауыстап шақырғанын естіп, тұла бойы дір ете қалды. Жолды оң қол жақтан жиектеп тұрған емен тоғайына назар салған ол ағаш көлеңкесінен жылт ете түскен әйел көйлегін көріп қалды. Сол тұсқа қарай тұра ұмтылған мұны жас емендер жапырағы жат көзден жасырып үлгерген бойда Жильберта да жалт қарап, қайтадан атын атап шақырды.

	— Жүріңіз, Эмиль, - деді ол, - бір минутты да босқа жіберуімізге болмайды. Әкем осы арадан қол созым жердегі телімде жүр. Жолмен төмен түсіп келе жатқаныңызды көрдім де, әкемнің шалғышылармен сөйлесіп тұрғанын пайдаланып сұранбай кетіп қалдым. Сізге бір хатты... Кардонне мырзаның хатын көрсетейін дегем. Мына ара қараңғы, оқи алмайсыз, бірақ сізге оны сөзбесөз айтып берейін. Жатқа білем.

	Эмильді хаттың мазмұнымен таныстырып шыққан Жильберта:

	— Енді маған мұның не білдіретінін айтыңызшы... Жалпы, мәнжайды түсінген сияқтымын, бірақ өз аузыңыздан естігім келеді, — деді.

	— О, Жильберта! — деп саңқ етті Эмиль. — Өзіңізге барып бәрін айтып беруге батылым жетпеп еді, бірақ ғайыптан тайып жолығысып қалдық. Тағдырымды өзіңіз шешіңіз. Айтыңызшы, Жильберта, ең алғашқы және ең ақырғы ғашығым, өзіңізді не үшін сүйетінімді білесіз бе?

	– Меніңше, – деді Жильберта қолын құшырлана өбіп жатқан Эмильге қарап, — мені өзіңізге көмек көрсете алады деп тапқан сияқтысыз.

	— Жан тең келмес досым, күллі әлемдегі жалғыз асыл қазынам! Енді неліктен маған жүрегіңізді тарту еткеніңізді айтыңызшы!

	— Иә, мұны сізге айтып бере алам. Алғашқы күннен-ақ маған ізгі ниетті, кеңпейіл, қарапайым, адамгершілігі мол – бір сөзбен айтқанда, мейірімді жігіт сияқты боп көріндіңіз; ал мен үшін бұдан асқан жақсы қасиет жоқ.

	— Алайда сезімнің ізгі ниеттілігі мен кеңпейілдігін мансұқ ететін енжар мейірімділік деген де болады ғой; сол сияқты, әңгіме-дүкен құрғанда айрықша ұнамды көрінетін биязылық пен ізеттілік деген де бар, бірақ мұндай қасиеттердің иесі қиынқыстау күн туған сәтте өз мүдде-мұратымен тәжікеге түседі де, жақын-жуығы мен қара басын қасіреттен құтқару үшін қоғам мүддесін сатып кетуге дайын тұрады.

	– Сізді түсінем, осалдық пен қорқақтықты мейірімділік санатына жатқыза алмаймын. Жүректілік, намысқойлық, әсіресе, адалдық жоқ жерде нағыз мейірімділік те жоқ деп білем. Өзіңізді құрмет тұтатынымды, сүйетінімді ұялмай-қызармай ашық айтатын себебім, Эмиль, ақыл-парасатыңыз бен жанжүрегіңіздің қадір-қасиетін жақсы білем, сондай-ақ бақ-талайсыз жандарға аяушылықпен қарайтыныңызды, оларға қалай қол ұшын беру керегін ғана ойлайтыныңызды, ешкімге жиреніш білдірмейтініңізді, басқалардың бақытсыздығына жаныңыз ауыратынын, кембағалдар мен мүсәпірлердің азап-ақиретін жеңілдету үшін қолыңызда бардың бәрін беруге, бәрін құрбан етуге дайын екеніңізді де білем. Мұны өзіңіз менімен алғаш тілдескен сәтте-ақ аңғара қойғам, сөйтіп бұл жігіттің жүрегі өз жүрегіммен бір ырғақта соғады, ізгі ниетті ойлары еңсемді көтеріп, осы күнге дейін бұлдыр-буалдыр боп келген ұғым-түсініктеріме өң кіргізеді, деп түйгем; сөйткен соң өзіме-өзiм: осынау сүйкімді де сұңғыла ақыл-парасат – жол көрсетер шамшырақ, оның соңынан еруім керек, дегем. Махаббатыма басы-бүтін берілген кезімде қорқынышты да, опынысты да бастан кешпеген себебім осы еді, Эмиль. Осылай істегенім өзіме жөн көрінген және бұл сезімдерім Кардонне мырзаның сізді күлкі-мазақ еткен хатын оқығаннан кейін де өзгерген жоқ.

	— Қадірменді Жильберта, жан-дүниемді және күллі ойарманымды жақсы білесіз; ақпейіл де ақжүрек, шектен тыс мейірімді жансыз, — сол қасиеттеріңіз үшін алдыңызда басымды ием, — міне, сондықтан да маған өзіме әбден табиғи көрінетін, Жасаған иеміз жұрттың бәріне тарту еткен ізгі сезімдерді таңып тұрсыз — мұндай сезімдерге ие болмау ұят қой маған. Иә, бұл қасиеттердің жүрегіңізге айрықша жылы көрінетін себебі өз болмыс-бітіміңіз осындай қасиеттерге суарылған. Алайда мұндай сезімдерді жек көретін, қатерлі адасушылық деп бағалайтындар да бар. Ойымды сізге жөндеп жеткізіп бере алмай тұрмын ба деп қорқам.

	– Жо-жоқ, түсінем сізді. Мысалға, Жанилланы алайық — оның мейірбандығында шек жоқ, бірақ надандығы мен теріс түсінікте жүргендігі салдарынан менің теңдік жайындағы идеалдарымды жоққа шығарады, кем-кетіктерді жақсы көруіңе, оларға аяушылық жасауыңа және көмек беруіңе болады, бірақ өзіңнен әлдеқайда төмен, тексіз пенделер екенін ұмытпауың керек, деп ұғындыруға Тырысады.

	— Амал қанша, әкем де Жанилла сияқты теріс түсінік жетегінде жүр, бірақ оның пікірі қымқа өзгешелеу. Жанилла ақсүйектер әулетінен шыққандардың билік басында отырғаны жөн деп біледі, ал әкем тәсілқойлық, қажымас қайрат пен күш-жігер байлыққа жол ашуға тиіс, қол жеткен байлық тоқтаусыз еселене беруі керек, бос белбеу дәрменсіздерге бақытты болуға, еркін өмір сүруге тыйым салу қажет деп санайды.

	— Бұл сұмдық қой! — деп саңқ етті Жильберта.

	– Үйреншікті әдет пен қалыптасып қалған ұғымның қырсығы бұл – әкемді айыптағым келмейді. Алайда айтыңызшы, Жильберта, оның ағат ұғымдарын, даңғойлығын және ыңғай бермес ымырасыздығын қолдап ант ішу жөніндегі талабына бойсұнуым керек пе менің? Өзіңізді ұнатқаным үшін осындай құрбандыққа баруға тиіс боп тұрсам, әрі-сәрі халді бастан кешіп абыржып жүрсем, адамзаттың болашағы жөніндегі ұстанымдарымнан бас тарту арқылы арсыз біреуге айналамау деген үрейден жаным түршігіп жүрсе – сіздің тарапыңыздан зәредей болса да аяушылық сезінуіме, қолдап-қуаттар және көңілімді жұбатар бір ауыз жылы сөз естуіме болады емес пе?

	– Құдайым-ай! – деді Жильберта алақандарын шарт еткізіп. — Қандай кепке душар болғанымызды әлі түсінбепсіз, Эмиль! Әкеңіз қосылғанымызды қаламайды, сол үшін не қилы қулық-сұмдыққа барып жүр ғой! Арман-ойыңызды киім-кешекті немесе сәйгүлікті ауыстырғандай ауыстыра салмайтыныңызды Кардонне мырза жақсы біледі, егер мойынұсына қалсаңыз сізді оның өзі-ақ жек көріп, түңіліп кетеріне еш күмәніңіз болмасын! Жо-жоқ! Сізді Ол өте жақсы біледі, Эмиль, мұндай қадамға бармайтыныңызға кәміл сенімді, сондықтан ештеңеден қорықпайды, алайда осындай амал-айла арқылы көздеген мақсатына қол жеткізеді. Ол арамызды алыстатып, бізді араздастырып қойғысы келеді; сөйтіп, оныкі дұрыс, сiздiкi бұрыс боп шықпақ! Бірақ ол кісі мақсатына жете алмайды, ант етейін сізге! Бұл тұрғыдағы табандылығыңыз өзіңізге деген сүйіспеншілігімді тек қана арттыра түседі. О-о, оның көздегені не екенін жақсы түсінем, бірақ арам ойлы әрекеті іске аспайды: бізді ештеңе де, ешкім де ешқашан ажырата алмайды!

	— Беу, Жильберта, ақ періштем! – деп айқайлап жіберді Эмиль. — Айтшы маған, не істейін? Басы-бүтін ырқыңыздамын. Әмір еткен бойыңызда мойныма қамыт та кием, өзіңіз үшін әділетсіздікке де, қылмысқа да барам!..

	— Ондайға бармассыз деп сенем, – деп өрмінезділік білдіре жауап қатты Жильберта, — арман-ойыңыздан айнысаңыз сізді жек көріп кетерім анық. Өзім қадір тұтпайтын күйеудің маған керегі жоқ. Әкеңізге сәлем айтыңыз, Эмиль, аталған шарт бойынша сізге күйеуге шығуға келіспеймін; өзімді жек көретінін жасырып бағуға тырысып жүрген Кардонне мырзаның екеуімізге қатысты пиҒЫЛниетін өзгертіп, қашан әдiлеттiкке бойсұнғанша төзімділікпен тосатын болам. Сатқындық үшін берілетін сыйлыққа айналғым келмейді!

	— Беу, асыл туған ардағым! – деп тағы да айқайлап жіберді Қыздың аяғына жығылып, оны шөпілдетіп сүйіп жатқан Эмиль. — Сізге Құдірет тәрізді құлшылық ететін болам! Бірақ мен өзіңіз секілді өжет емеспін. Енді не істер екенбіз?

	— Амал нешік! – деді Жильберта. — Біраз уақыт кездеспей тұра тұруға тиіспіз. Солай ету керек. Кардонне мырзадан хат келгенде әкем мен Жанилла үйде еді. Сорлы әкем есі кетіп Қуанды, әкеңіз қойған талаптардың мән-жайын түсінген жоқ. Ол сізді әне-міне кеп қалар деп күтумен болған және қашан өзім енді келмейтініңізді айтып түсіндіргенше сөйтіп күтіп жүретін болады, — сонда маған неге келмей кеткеніңізді ақтап алудың сәті түсер. Бірақ Жанилла мұны сізге көпке дейін кешірмейді: неге соза беретініңізге, мені айттыру үшін Кардонне мырзаның келісіміңізді не себепті сонша ұзақ күтуі керек екеніне қазірдің өзінде таңырқанып, ашуланып және мазасызданып жүр. Егер оған менің не талап етіп отырғанымды айтсаңыз, ол сізді қарғапсілеп қуып жібереді де, енді қайтып табалдырықтан аттатпайды.

	— 0, Жаратқан! – деп дауыстап жіберді Эмиль. — Сізді қалай көрмей тұра алам! Жоға, бұл мүмкін емес!

	— Жә, қайғыра бермеңіз, достым! Арамызда не өзгеруі мүмкін? Бірнеше апта, тіпті бірнеше ай болсын, көрмесеңіз мені сүймей қоясыз ба? Не, біз мәңгілікке қоштасып тұрмыз ба? Әлде маған сенбестік білдіретінді шығардыңыз ба? Әлде өзімізге кедергі жасалатыны, қайғы шегетініміз, бір-бірімізден уақытша қол үзуге мәжбүр болатынымыз ойыңызға келмеп пе еді?

	— Жо-жоқ! – деді Эмиль. — Ондай ештеңе ойыма келген емес, мұндай кепке кезігетінімізді білмегем... Бұған осы қазірдің өзінде сене алмай тұрмын...

	— Қымбатты менің Эмилiм! Өжеттігіңізді жоғалтпаңыз, өтінем сізден, өйткені мен де берік болуға тиіспін ғой. Әкеңіздің қыңырлығын жеңуге серт бергенсіз – жеңетініңіз де анық. Жаңа ғана оның ең зұлым ой-ниетінің бірін күйреттік. Кардонне мырза арсыздыққа бармайтыныңызға зәредей шүбә келтірмеген, сізді еңсесі түсіп езіліп кетер деп ойлаған. Бірақ ол сізді жақсы білмейді екен: сіз мені бәрібір сол бұрынғыша сүйетін боласыз, мұны оған күнбе-күн қайталап айтатын және дәлелдейтін боласыз. Өйткені ең қиын нәрсе іске асты: ол бәрін бес саусағындай біліп алды, ашу шақырып, күйінудің орнына енді ол мұны өз басымдығын анық сезетін текетіреске айналдырады. Табанды болыңыз. Менің шегінбейтінімді біліп жүріңіз. Некеміз ұзақ жылдарға созылатын тұрақтылық пен адал еңбектің жемісіне айналатынын естен Шығармаңыз. Қош сау болыңыз, Эмиль! Әкемнің дауысын естіп қалдым: осында келе жатыр. Кеттім! Біз ұзаңқырағанша осы арада бола тұрыңыз.

	— Жүзіңізді көрмей, дауысыңызды естімей жүріп өжеттікті қалай сақтауға болады! – деді Эмиль күйініп.

	— Өжеттіктен айрылғаныңыз, Эмиль, махаббатыңыз менің махаббатымдай бекем еместігін көрсетеді, ұзаққа созылатын ауыр күрес арқылы ғана келетін бақытымызға онсыз қол жеткізе алмаймыз.

	— Күрестен жүрегім шайлықпайды! – деп саңқ етті Жильбертаның батЫЛДЫҒына тәнті болған Эмиль. — Мен қайғыға да төзе алам, шыдамдылық та таныта алам. Әлі-ақ көзіңіз жетер, Жильберта, бақытыма деген нық сенім маған қандай қайғы-қасіретті де жеңіп шығатын жігер береді. Алайда оқта-текте болса да – мысалға, бүгін жолыҒысқанымыздай – жүздесіп тұруымызға болмай ма?

	— Кім біледі! – деді Жильберта. – Тағдырдың ықтиярындағы нәрсе ғой бұл.

	— Кей-кейде тағдырға да көмектесу керек. Алдын ала келісетін, бір-бірімізге хабар беретін бір амал ойлап таба алмаймыз ба?.. Хат арқылы болса да...

	— Болады, бірақ ондай жағдайда жақсы көретін адамдарыңды алдауыңа тура келеді.

	— Не істеуіміз керек сонда, Жильберта? — Ойланып көрермін. Босатыңызшы мені! — Ешқандай уәде берместен кете бармақсыз ба?

	— Ал менің сізге деген сенімім ше, сізге деген сүйіспеншілігім ше? Бұл аз ба сізге?

	– Жарайды, барыңыз, – деді Эмиль Жильбертаның майысқақ белінен тас қып құшақтаған қолын зордың күшімен жазып. – Тіпті сізбен қоштасып жатқан кезімде де өзімді бақытты сезінем. Өзіңізді қалай сүйетінімді, сізге де, өзіме де қандай сенімді екенімді көріп тұрсыз ба?

	– Құдайға сеніңіз, – деді Жильберта. – Ол сізді қорғап, қолдайды!

	Соны айтып қыз ағаш арасына кіріп көзден таса болды.

	Әлгінде ғана Жильбертасы тұрған орыннан бірден кетіп қалу Эмильге қиынға соқты. Ғашығының әлжуаз аяғы тиген шөптерді өпті, көйлегінің етегі жанасқан ағаштарды шөпілдетіп сүйді, сөйтіп тоғайдан ұзақ уақыт бойы кете алмады. Бақытты сәттеріне куә болған көлеңкелі орынды ақыры амалсыз тастап шықты.

	Бұл екі арада Жильберта әкесінің соңынан жүгіріп кеткен. Антуан мырза қамал-сарайға бастайтын жолмен тез-тез адымдап жүріп бара жатқан. Күтпеген жерден артына жалт бұрылып, ақжарқын кейіпте:

	– Айналайы-ай, еріп келе жатыр екенсің ғой! Ал мен сені іздегелі кейін қайтуға оқталғам, – деді.

	- Сөйтіп, әке, мені жолда келе жатып жоғалтып алған болдыңыз ғой, солай ма? – деп әзілдеді Жильберта.

	— Жо-жоқ, олай демегін. Алаңғасарлығым үшін Жанилла мені тағы қарғап-сілей бастар еді! Өзің жайында ойлап келе жатқам. Кардонне мырзаның хаты есімнен кетер емес. Бәлкім, үйде бізді Эмиль тосып отырған шығар? Ертерек келе алмаған ғой, әкесі ұстап қалған ғой. Тезірек барайық! Бәс тігуге дайынмын, ол үйде отыр.

	Ақкөңіл Антуан мырза жайдары кейіпте жымия күлген қалпы адымын тездете түсті. Бұларды сарыла күткен Жанилла екі иығын жұлып жеп отыр екен. Эмильдің неге кешігіп жатқанын түсінбей, дегбірін жоғалтып алыпты. Жильберта үй-ішінің көңілін аулап кешкі ас үстінде ешқандай сыр білдірген жоқ.

	Бірақ бөлмесінде жалғыз қалғаннан кейін тізерлей кетті де, еңірей жылаған дауысын ешкім естімесін деп көпшікке бетін басып алды.





XXVIII


	ЖҰБАТУ


	Жүрегі қан жылап жүргенімен Жильберта тағдырға бойсұнды. Эмиль онша көп торыға қоймады, себебі іштей әлі беріспеген. Жильберта неғұрлым ыстық ықылас пен түсіністік танытқан сайын оның да сүйіспеншілігі соғұрлым артып, махаббатына табысар жолда қандай кедергіні де бұзып-жарып өтетіндей сезімді бастан кешіп жүрген.

	Эмиль үйіне жетіп те қалған, бірақ сол арада Шатобренге тағы бір мәрте көз тастауға деген алабөтен құштарлық пайда болып, кейін қарай бұрылды; бірнеше адым жүрген соң жартастың етегіне келіп тізе бүкті де, басын екі қолымен қысып ұстап алған күйі төмен қарап отырып қалды: махаббаттың ырқына, адамзат баласына тән дүйім осалдықтың ырқына ешқашан дәл бұлайша бағынып көрмеген-ді.

	«Егер Буагильбо мырза Жильбертаның жүзін көріп, дауысын естісе, – деп ойлады Эмиль, — онда сүйгенімді ме әлде сенімдерімді ме – қайсысын таңдауым қажеттігі жайында ешқашан екі ойлы бола алмайтынымды түсінер еді. Ғашығыма қайтсем де қол жеткізуім керек, бұл үшін тіпті жалған сөйлеуге де бармын. Жаратқан ием, жәрдемдесе гөр! Сен махаббатыма жолықтырдың, Сен оның құдіретін таныттың, енді одан бас тартуыма жол бере көрме!»

	- Ә, бұл сіз бе, Эмиль мырза? Не істеп отырсыз? – деп сұрады білдірмей басып жақындаған Жан Жапплу жанына жайғасып жатып. — Сізді іздегем: өзіңізбен мылжыңдасуға әбден үйреніп қалыппын. Жұмыстан кейін бас қоспасақ, бірдеңе жетпейтіндей көрінеді де тұрады. Ау, не болған сізге? Ауырып қалған жоқсыз ба? Басыңыз айналып отыр ма, қысып алыпсыз ғой?

	— Иә, достым, басым айналып отыр, – деп жауап қатты Эмиль. — Себебін өзіңіз де жақсы білесіз.

	– Демек, ғашықтық дертіне шалдыққансыз ғой. Несі бар! Той қашан?

	– Той болады, Жан, міндетті түрде болады! – деп саңқ етті Эмиль: той жөніндегі әңгіме оны аяқ асты ашындырып жіберген еді. – Әкем рұқсатын берді, үйленем Жильбертаға. Үйленем деймін, естіп тұрмысың! Әйтпесе, өлем. Айтшы өзің, оған үйленуге тиіспін бе мен?

	– Әрине, тиіссіз! Не себепті жоқ жерден дүдәмалданып қалдыңыз? Оны алдап кетер болсаңыз мұны ешқашан кешірмеймін сізге және біліп қойыңыз, ұлым, аздап тоқпақтап алуыма тура келсе де, бәрібір, сізді оған үйлендірмей қоймаймын.

	– Бұл менің парызым ғой, солай емес пе?

	— Шүбәланып отырғандайсыз ғой тiптi. Түріңізге қарап ақылдан адасқан екен деп қалуға болады-ақ!

	– Дұрыс айттың, ақылдан адасқаным рас! Бірақ, маған бәрібір. Енді білем не істеу керегін. Дұрыс шешім қабылдауға өзің көмектестің маған. Жүр, кеттік, Шатобренге!

	— Демек, сонда бара жатыр екенсіз ғой. Жолыңыз болсын! Тездетейік, әйтпесе күн кештетіп кетеді. Жолшыбай маған әкеңізге қалайша аяқ астынан ақыл кіре қалғанын айтып берерсіз. Мен оны ауыш деп жүргем.

	— Ауыш екені рас! – деді балташыны қолтықтап алған, қатты толқу үстіндегі Эмиль. — Нағыз ауыштың өзі, өйткені маған тек өтірік айтқан жағдайда ғана үйленуге рұқсат ететін болды, бірақ бұл өтірігіме өзі бәрібір сенбес еді. Әйтсе де мені жалған сөйлеуге мәжбүр ету – ол үшін зор мәртебе, кереметтей жан рақаты.

	— Бері қараңызшы, – деп наразылық білдірді Жапплу, – аздап ұрттап алғаннан саумысыз? Мұндайыңыз барын байқамағам, Әйткенмен мына әңгімеңізге жол болсын. Шарап адамды қалай мас қылса, ғашықтық та солай масайтады, деуші еді. Сол рас екен — не айтып, не қойып тұрғаныңызды түсінсем бұйырмасын!

	— Әкем ақылынан алжасты, – деп сөзін жалғай түсті Эмиль, — сөйтіп, енді мені де алжастырмаққа бекiндi. Көріп тұрғанындай, бұл мақсатына жетті де. Ол менен «екі жердегі екі – бес» дегенді мойындап қана қоймай, ант бере отырып растауымды талап етеді. Ал мен соған келіскелі тұрмын! Жильбертаға үйленуге рұқсат алу үшін оның кеңкелестігін құп көруге мәжбүрмін!

	– Әңгімең маған ұнамай тұр, Эмиль, — деді ағаш ұстасы. — Түк ештеңе түсінгем жоқ және айтып жатқан нәрсеңді тыңдаудың өзі ЗЫҒырданыңды қайнатады. Егер шынымен ақылдан адассаңыз, Жильбертаның сізге күйеуге шыққанын қаламас едім. Қане, мына жерге отырып ойымызды жинақтайықшы. Жоқтан-Өзгені шатып тұрған мына қалпыңызда сізді Шатобренге ертіп апара алмаймын, ұлым!

	— Жан, шынымен-ақ дертке шалдықтым мен. Басым айналып тұр. Мені түсінуге тырыс, көңілімді тыныштандыр, ақылкеңесіңді айт. Мәселе былай: мен әкем сияқты ойламаймын, ал ол өзі сияқты ойлағанымды қалайды. Бар-жоғы осы ғана. Бұл мүмкін емес нәрсе, бірақ оған бәрібір, тек өзі секілді болсам болды.

	— Не дейді сонда ол, сайтан алғыр! – деп айқайлап жіберді Жан Шыдамсызданып.

	— Қисынсыз сандырақ бәрі! – деп жауап қатты Эмиль денесінің біресе ысынып, біресе суына бастағанын сезіп. – Мысалға, байлардың бары кедейлер үшін зор бақыт, дейді!

	– Жалған! — деді Жан иығын қиқаң еткізіп,

	— ...байлар мен кедейлер неғұрлым көп болса соғұрлым жағдай жақсара түседі, дейді.

	— Бос сөз!

	– ...олардың арасында шайқас жүріп жатыр, байларға Құдайдың өзі бата берген, сондықтан олар бұл шайқасқа барын салуы керек, дейді.

	— Керісінше, Құдай ондайға тыйым салған!

	— Сосын тағы: қарапайым пенделерден гөрі оқыған, білімді мырзалар бақыттырақ болуға тиіс, өйткені Жаратқан иеміз солай ұйғарған, дейді.

	– Ол өтірік айтады, қарғыс атқыр! – деп айқайлап жіберді, таяғымен жартасты бар күшімен салып қалған Жан. — Пәтуасыз мылжыңды босқа қайталай бермеңіз, тыңдаудың өзіне жүрегің айниды! Мейірбан Иеміздің айтқаны бұған мүлдем қарама-қарсы, Өз шындығын дәлелдеу үшін жерге түскен кезінде балташының тағдырын қанағат тұтқаны тегін деймісің.

	– Ол Інжілде жазылған жай ғой, ал қазір әңгіме Жильберта екеуімізге қатысты боп тұр. Адасып жүргеніне әкемнің көзін жеткізе алмай-ақ қойдым. Аузынан шыққан сөздің бәріне ләппай деп отыруым керек, Жан, әйтпесе маған Жильбертаға үйленуге рұқсат етпейді. Қызын айттырмаққа Шатобрен мырзаға ертең өзі барғалы тұр.

	— Ау, есі дұрыс па оның? Аузынан шыққан сандырақтың бәрін өз ықтиярыңызбен айнытпай қайталап отырады деп ойлай ма сонда ол? Сірә, шынында да есі ауысқан болар оның, қайғы шегіп жүргеніңіз де содан шығар, Эмиль! Өйткені ұнжырғаңыз түсіп кеткенін көріп тұрмын ғой, балам!

	Эмиль жылап жіберді; көз жасынан бойы біраз жеңілдеп қалды, өзіне-өзі келген соң балташыға Кардонне мырза екеуінің арасында не болғанын баяндап берді.

	Жан оны басын төмен салып отырған күйі тыңдады, сосын азкем үнсіздіктен кейін, жігітті қолынан ұстап:

	— Ондай өтірікке бармаған жөн, Эмиль, бұл адамның арұятына сын, – деді. — Әкеңiздiң әсте ауыш еместігін байқап тұрмын, ол өте айлакер, әншейін айта салған бір-екі ауыз сөзбен алдай алмайсың оны. Қызыңқырап қалған адамды кейде қалай алдарқатуға болатынын білесіз беоны құйттай бала құсатып жылы сөзбен жұбатады. Егер өтірік айтсаңыз немесе орындай алмайтын уәде берсеңіз әкеңіз түбіңізге жетеді, ал кейін, әйтеуір бір кезде, қайтадан адам санатына қосылғыңыз келгенде, қараңыз да тұрыңыз, сізге: «Намыссыз неме, ұмыттың ба кім екеніңді!» дейді. Оны жақсы білем ғой. Қатыгез де өркөкірек адам ол. Емін-еркін ой кешуге сізге аптасына бір күн де ерік бермейді, әйеліңізді де бақытсыз қылады. Бес саусағымдай білем оны! Әйеліңіздің алдында ұяттан өртенуге мәжбүр етеді сізді, сосын орайын келтіре қояды да, оның да сіз үшін ұяттан беті шиедей болуына қол жеткізеді. Сондықтан жалған сөйлеуші болмаңыз! Қажеті жоқ ондайдың, Эмиль, тыйым салам сізге!

	— Жильберта қайтер екен?

	— Жильберта да менің айтқанымды айтады, Антуан да сөйтеді, ал Жанилла... Жанилламыз аузына не түссе соны қойып қалады ғой. Өтірік айтқаныңды қоштамаймын. Мені өзіне бола жалған сөйлеттіретін жер бетінде ешқандай Жильберта жоқ.

	— Сонда одан бас тартуым керек пе, енді ешқашан көрмеуім керек пе оны?

	— Иә, бұл шын мәнінде де бақытсыздық, – деді Жан күлбілтесіз. — Болған iске болаттай берік болған жөн. Буагильбо мырзаға барыңыз, ол да менің айтқанымды айтар; сөзіңізге қарағанда, ол бәрін түсінетін, бәрін әділ бағамдайтын сияқты ғой.

	– Жоға, Жан, Буагильбо мырзаға жолыққам. Мұндай құрбандыққа шыдас бере алмайтынымды ол да жақсы сезіп отыр...

	— Жильбертаға ғашық екеніңізді біле ме ол? Өйдөйт деген-ай! Айтып бердіңіз бе оған?

	– Әйтеуір бір қызға ғашық екенімді біледі, бірақ кімге екенін айтқам жоқ.

	— Сөйтіп, жалған сөйлеуге кеңес берді ме сізге? — Ол маған ешқандай кеңес берген жоқ.

	– Демек, ол да дебдіреп қалған болды! Бері қара, Эмиль, мұқият тыңдап ал мені, себебі шындық менің жағымда. Мен бай да, оқымысты да адам емеспін, тіпті тоя тамақ ішіп, жылы жерде жатып ұйықтауға қақым бар ма, жоқ па — оны да білмеймін, бірақ анық білетін бір нәрсем: Жаратқан иемізге жалбарынғанымда Ол маған ешқашан: «Жоғал әрмен!» демейді. Одан өтірік деген не, ШЫНДЫҚ деген не, жақсы деген не, жаман деген не, деп сұрағанымда маған әманда әдiлiн айтады, бірақ ешқашан: «Бар, біліміңді тереңдет!» демейді. Қане, ойланып көріңізші өзіңіз! Жер бетінде кедейлер қарақұрым, ал байлар ат төбеліндей ғана; біз бірбірімізге керемет кедергі келтіреміз және қаншалықты тырыссақ та бір-бірімізді ұната алмаймыз. Міне, соның дәлелі: бізді бітістіру үшін жандармдар мен түрмелер қажет. Әлде басқаша істеуге болар ма еді? Білмеймін. Бұл жайында өзіңіз өте ұғынықты етіп айтасыз, жақсы түсіндіретініңіз сонша, күн демей, түн демей Тыңдап отыра беруге бармын – сондай тартымды сөйлейсіз! Сізді сол үшін жақсы көрем. Алайда сол кезге дейін тірі жүргім келеді дегенді айтқам жоқ сізге, балам. Ондай арман орындалған күннің өзінде оған өте ұзақ уақыт қажет, ал ауыр еңбекке дағдыланған адам болуым себепті Жаратқан иемізден қазір қандай болсақ сондай боп қала бергенімізді, байлардың нәпақамызға ауыз салмауын тілеп жалбарынам. Егер адамдар өзіңіз сияқты, мен сияқты, Антуан мен Жильберта сияқты болса, онда жұрттың бәрі бір дастарқан басында отырып бір аяқ сорпаны бөліп ішкен болар еді. Бірақ мұндай құрылымға жұрттың бәрі бірдей ынтызар еместігін де, оларға түсіндіру үшін біраз тер төгу керегін де білем. Мен... мен өрмінез адаммын, өзімді жек көретіндерге пысқырып та қарамаймын — міне, менің артықшылығым. Саясатқа бас қатырмаймын, одан түк ештеңе түсінбеймін, алайда өзімді тірідей жұтып қоюға жол бергім жоқ және «Қане, бәрін түгел жалмап қояйық» дейтін жандарды суқаным сүймейді. Әкеңіз осындай тойымсыз адам, егер оған тартып туған болсаңыз Жильберта жайында қиялдауға рұқсат етпек түгіл басыңызды балтамен бір-ақ шабар едім. Құдай жүрегіңізді жұмсақ етіп жаратқан, ал ақиқатты абзал игілік санайсыз. Ақиқаттан қыл елі қол үзбеңіз — ол арсыздар тартып ала алмайтын жалғыз ғана байлығымыз. Әкеңіз: «Бұл осылай, маған осы жарайды, әманда осылай болсын!» дей берсін. Амал қанша, оның күші – байлығында, оны сіз де, мен де ауыздықтай алмаймыз. Бірақ ол қаншалықты қыңыр дa қaрaниет болғанымен, сізді «міне, мынау ізгілік, Құдай мұны хош көреді» деп айтуға мәжбүр ете алмайды – ешқашан! Құдай жауыздықты жақсы көреді деушілік – дінге қарсы келушілік, ал біз христиан емеспіз бе. Сіз шоқынған адамсыз, ал мен оған қоса шайтанды мойындамаймын. Қалай болғанда да, кіндік атам купельдің жанында тұрып менің атымнан шайтаннан безінген еді, өзім де кіндік ата болған кезімде басқалардың атынан шайтаннан талай рет безінгем. Міне, сондықтан біз жалған ант бермеуге, Құдайға тіл тигізбеуге тиіспіз; адамдар жарық дүниеге теңсіз боп келеді, сол себепті жұрттың бәрі бірдей бақытты бола алмайды демеуіміз керек — әйтпесе анамыздың құрсағында жатқандаақ маңдайымызға жан шыдатпас азапқа душар болу жазылған сияқты боп шығады! Солай, Эмиль! Жалған сөйлемеңіз, әкеңізді кесірлі шарттарынан бас тартуға мәжбүр етіңіз.

	— Аһ, достым-ай, егер Жильбертаны ең болмаса аптасына бір рет көріп тұрсам, әкесінің алдында абыройым төгілмесе, олар мені үйлерінен қуып шықпаса, үміт пен сенім қайрат берер еді маған.

	— Антуанның алдында абыройым төгілмесе деймісіз? Ойбайау, кімге балап жүрсіз оны? Екі жүзді, сатқын біреуді күйеу бала Ғып ала қояды ғой деп ойлайсыз ба?

	— О-о, ол да өзіңіз секілді бағамдайтын болса ғой, Жан! Әй, ол бұл ісімді қоштай қоймас.

	— Антуан бүйректен сирақ шығармайды, оған сене беріңіз. Ол гипотенуза квадраты жайындағы теореманы есінде сақтай алмай әлекке түсіп жүрді, ал мен бір досымның оны қалай шығарып жатқанын көрдім де бес минутта жаттап алдым. Бірақ оны шектен тыс ашық ауыз деп ойлауыңыз бекер. Ар-ұят пен ізгі сезімдер мәселесіне келгенде Антуанды алдап соға алмайсың! Екі жердегі екің бес емес, төрт екенін шамалау үшін, сіздіңше, соншалықты айлакер әрі ақылды адам болу қажет пе? Ал мен сізге бұл үшін маркиз Буагильбо сияқты дүниедегі барлық кітапты оқып шығудың қажеті жоқ дегенді айтпақпын. Егер бақытсыздығына өзі кінәлі боп жүрмесе кез келген сормаңдай өз тағдырталайының әділетсіз екенін жақсы түсінеді. Досымыз Антуан бұл өмірден көресіні аз көрді ме? Жоқшылыққа ұшырағанында байшыкештер одан теріс айналған жоқ па? Оларды қалай ақтай алады ол? Өйткені қолында бір кесек наны болса көршісіне төрттен үш бөлігін немесе тұтастай бере салатын адам ғой. Егер өзіңіз абзал адам болмасаңыз онымен достасар ма едіңіз? Әкеңіздің көзқарасын ұстанып жүрсеңіз оның қызын ұнатар ма едіңіз, үйленуге құштар болар ма едіңіз? Жоға, оған көз салмас та едіңіз, бәлкім, тіпті кім біледі, әншейін ойнап-күлумен ғана шектелер едіңіз. Жасауы жоқ болғандықтан арсыздықпен тастап кете барар едіңіз. Сондықтан, Эмиль, балам, босқа божырамаңыз! Адал жандар сізді қашанда құрмет тұтпақ. Антуанға мен кепіл болам, мұны маған тапсырыңыз. Ал егер Жанилла байбалам салып жатса, мен де қарап қалмаймын ғой – кімнің дауысы зор, сөзге шешен екенін сонда байқармыз. Турашылдығыңызға тәнті болған Жильбертаның сізді өмір бойы сыйлап өтерi анық. Басқа біреуге ол ынтызарлық білдірмейді, бұған зәредей күмән жоқ. Білем ғой оны. Уәдесі - уәде. Асықпай күте тұрыңыз, әкеңіз әліақ пікірін өзгертеді және бұған өзі сорлап қалған кезде мәжбүр болады; көрерсіз әлі-ақ, анадағы болжамым бұлжымай келеді.

	– Әкем бұған сенбейді.

	— Демек, фабрикасы жайында қандай ойда екенімді айтқансыз ғой оған.

	— Айтуға тура келді!

	– Бекер болған! Бірақ айтылған сөз айтылды, енді оны қайтып оралта алмайсың. Ал енді, Эмиль, үйімізге қайталық, жатып демалыңыз: байқап тұрмын, қызуыңыз көтеріліп, қалтырап отырсыз. Әңгіме былай, балам: басыңызды босқа қатырмаңыз, Жасаған иеміздің жақсылығы мол, жәрдемін берер. Ертең таңертең Шатобренге тартам, оларға бәрін баян етем. Олар айтқаныма құлақ қояды, оған алаңдамаңыз. Өз парызы алдындағы адалдығын көрсеткен кісімен араздасатындай адам емес олар! Бұған өзім кепіл болам, қайғыра бермеңіз.

	— Жан, қымбаттым, жұбату сөзіңе рақмет, көңілім әжептәуір көтеріліп қалды!

	– Себебі мен алған бағытымнан айнымаймын, ұсақ-түйекке көңіл аудармаймын...

	— Сөйтіп, Шатобренге бармақ екенсің ғой... Ертең бе? Ертең жұмыс істейтін күнің емес пе?

	— Иә, ертең бармақшымын. Мен тегін істеп жүрмін ғой, сондықтан қашан зауқым соқса сонда бастай алам. Ал менің кімге жұмыс істеп жүргенімді білесіз бе, Эмиль? Қане, айтыңызшы! Бұл сізді аздап болса да алаңдатар, бәлкім.

	— Білмедім. Антуан мырзаға ма?

	– Жоға, Антуанда қандай жұмыс болсын. Бірдеңе істеу керек болса, біреуге жалынбай-ақ өзі тындырады. Бірақ оның бір көршісі бар, онда жұмыс қашан да табылады.

	— Ол кім болғаны? Апырай, Буагильбо мырза өзіңмен татуласқан ба шынымен?

	- Олай деп айта алмаймын. Бірақ жалгерлеріне маған жұмыс беруге ешқашан тыйым салған жоқ – маған қасақана жамандық жасайтын адам емес ол. Маркиздің маған ашулы екенін малайлары ғана біледі – егер тек ол шынымен ашулы болса. Өйткені оның Шын пиғылы қандай екенін шайтан ғана шамалайды. Бір қызығы, мен оған жұмыс істеп жүрмін, ал оның бұдан хабары жоқ; себебі өзіңіз де білесіз, ол иелігін жылына бір-ақ рет аралайды ғой. Иелігі бізден біршама алыстау жерде, әкеңіздің арқасында мұнда жұмыс қолы тіптен азайып қалды, сондықтан ондағылар мені шақыртыпты, ал мен, жақын маңайда бір шаруа табылып тұрғанымен, бәлсініп жатпадым. Шынымды айтсам, қарияға қызмет етуге өзім де сондай құштармын. Бірақ түсініп отырған шығарсыз, ақша алмаймын, өзіме жасаған анадай қамқорлығынан кейін оның алдында онсыз да қарыздармын.

	— Тегін жұмыс істеуіңе маркиз көне қоймас.

	— Көнуіне тура келеді, өйткені ол ештеңе білмейді. Фермаларында жұрттың не істеп, не қойып жатқанынан түк хабары жоқ. Жылдың аяғында жалгерлерімен жалпылама есеп айырысады, жай-жапсарын сұрап жатпайды.

	— Егер жалгерлер саған күнбе-күндік ақы төлеген боп, соны одан өндіріп алса ше?

	— Бұл үшін алаяқ болу керек қой, ал олар адал жандар. Жұрттың мінезі де жағдайдың сиқына сай болады. Буагильбо қарттың дүниесіне ешкім сұғанақтық жасамайды, ал шындығында бұдан оңай нәрсе жоқ. Ол ешкімді жәбірлемейді, ешкімді қыспаққа алмайды, сондықтан ешкім оны алдамайды, тиесілі ақысынан артық сұрамайды. Ал әкеңіздің жайы тіптен басқа! Ол тиын санайды, керіседі, аңдиды – сол себепті жұмыскерлері бірдеңені ретін тауып жымқырып кетуге тырысады және әманда солай істейтін болады, басқадай қарым-қатынас олардың арасында ешқашан орнамақ емес.

	Жан Эмильдің көңілін тыныштандырып, жұбатты. Осынау турашыл, батыл және қайсар адам жас жігітті қашан да жігерлендіріп отыратын; сөйтіп, Жильберта туыстарының өзіне қалай қарайтынын ертең кешке біліп беретіні жөнінде Жанның уәдесін алған Эмиль ұйқыға алаңсыз дерлік бас қойды. Жан Эмиль мен әкесінің іс-әрекетін оларға егжей-тегжейлі түсіндіруге сөз берген еді. Қайғы бізді қауқарсыз етіп жібереді, онымен күресуге әл-қуатымыз жетімсіз болса тағдырымызды жігерлі де өжет жанға тапсырғанға не жетсін! Қамқоршымыздың көмегі, өзі ойлағандай, бірден сергіте қоймаған күнде де, бәрібір онымен тілдесіп, шүйіркелесу көңілімізді көтеріп, рухтандырады: сенімі бізге аңдаусыз түрде ауысып, қиын жағдайды өз күшімізбен еңсеруге көмектеседі.

	«Әкем мүлдем жақтырмайтын ағаш ұстасы, – деп ойлады Эмиль, — осынау сауатсыз шаруа, сіңірі шыққан кедей, қарапайым ғана пенде маған Буагильбо мырзадан да көп жақсылық жасады.

	Жаратқаннан ақыл-кеңес, қолдау сұрап, құтқарушы жіберуін өтініп жалбарынғанымда ол маған ең жарлы, ең момын жанды жіберді, ол парызымды екі ауыз сөзбен ұғындырып берді. О-о, әділ де адал жанның аузымен айтылған ақиқат қандай әлеуетті еді, ғылым деп жүргеніміз жүрек ғылымымен салыстырғанда қандай түкке татымсыз еді! Әке, әке, мына қара шаруадан алған дәрісім көрсоқыр екеніңізге көзімді анық жеткізді!»

	Эмильдің көңілі жадырап сала берді, алайда түнде қызуы қатты көтеріліп кетті. Жан-дүниесі алабөтен ауыр күйзеліске ұшыраған кезде адам денсаулығын ойлап жатпайды, өзіне-өзі күтім жасамайды. Қара суға түсіп терлеген немесе денесі от боп жанып тұрған ол қарыны ашқанын байқамайды, суықты, жаңбыр мен желді елемейді. Тіпті аурудың жанға батқанын да сезбейді. Алайда оны ақыры сезген кезімізде едәуір жеңілденіп қалғандай күй кешеміз, өйткені ол рухани азаптан аз да болса арылтады: адам азаптың ерте ме, кеш пе әйтеуір тәмам болатынын, одан күндердің күнінде өлім құтқаратынын ойлап өзін-өзі жұбатады, ал таусылмас-бітпес қайғы-мұңның алдында осалдығыңды сезінудің өзі де – әжептәуір жұбаныш қой.

	Де Буагильбо мырза Эмильді күні бойы күткен, сөйтіп кешке қарай оның келмейтініне көзі әбден жеткен кезде тіптен мазасызданып кетті. Сырттай онша сыр білдірмегенімен оған бауыр басып қалған-ды, оны көрмесе тұра алмайтындай халге жеткен; кісікиік адамның қаталдығы мен тұйыҚТЫҒы бездіре алмаған, оның жан дүниесіндегі жасырын сезімдер сырын ұғып, перзенттік адалдыққа берген сертін бұлжытпай орындап жүрген жас жігітке деген ризашылығы шексіз болатын. Жұрттың бәрі іш пыстырарлық бұйығы біреу санайтын, жасыҚТЫҒЫ салдарынан жеке басының кемшіліктерін тым әсірелеп жіберетін, сөзге сараң, қашанда қабағы ашылмайтын қарт маркиз жан баласы жанашырлық білдірмейтін жалғыздықта өлетін шығармын деп жүргенінде шын мәнінде нағыз дос тапқан. Эмиль оның өмірге деген ынтасын арттырған еді. Жігіттің бұның томаға-тұйық мінезі мен үйіндегі салт-дәстүрге біртіндеп бой үйретіп қалғанын, кітапхананы тәртіпке келтіріп, кітабын парақтап отыратынын, аттарын аяңдатып жүргенін, тіпті өзін, әсіресе, ЫҒыр қылған шаруадан құтқарып, арагідік оның қаражат мәселесімен де айналысып кететінін, өзімен жүздесуге, сондай-ақ – құдды осынау жуықтықтың сипаты мен сиқы олардың жас айырмашылығы мен талғам ерекшелігін жойып жібергендей – бос уақытын бірге өткізуге құштар екенін көрген маркиздің кей-кейде тәтті қиялға беріліп, Эмильді туған ұлы тәрізді елестетін кезі де болатын.

	Көңілінде ауық-ауық сенімсіздік пайда бола кететін қарт басқа жұртқа қалай жақтыртпай қараса, Эмильге де сондай көзбен қарауға тырысқан, алайда онысынан ештеңе шықпады. Салиқалы әңгіме мен философиялық айтысқа үйір осынау жастың жиі-жиі келетіндігінің себебі істейтін істің жоқтығы мен әншейін әуестік қана деп оңашада жалғыз отырғанда өзін-өзі қанша сендіріп баққанымен, Эмиль кіріп келгенде жігіттің шат көңілді кейпін көрген маркиз әлгі ойының бәрін ұмытып, оны шын жүректен ұнататынын ұғынатын, сондай-ақ секемшілдігі қайта қозғанда тағы да азапқа түсетінін сезетін. Сөйтіп енді күллі өмірі, әсіресе соңғы жиырма бес жылы, өзі қабілетсізбін деп санаған сезімдерден оқшаулануға жұмсалған шақта бұл сезімдер маркизді қайтадан билеп-төстей бастаған еді, осы себепті Эмильдің достығын жоғалту оған жан төзгісіз нәрседей көрінген.

	Парк аллеяларымен дегбірсіздене адымдап жүрген ол шарбақтағы кіре беріс есіктердің алдына кеп кідіріп, адым аттаған сайын ауыр күрсініп, сыбдыр еткен дыбыстан селк ете қалумен болды. Ақыр соңында үнсіздік пен жалғыздыққа шыдас бере алмаған, Эмильге тақсірет тартқызып жүрген қайғыны жеңілдету қолынан келмейтініне қатты опынған қарт парктен шықты да, құйғытып келе жатқан қарагер атты қарсы жолықтырармын деген оймен Гаржилеске қарай бет түзеді.

	Буагильбо мырзаның кең байтақ иелігінен тыс жерге шығуға бұлайша батылдық жасауы тым сирек кездесетін, сондықтан бөтен біреулерді жолықтырып қалармын деп қауіптеніп көлік жүретін жолдарға көп жақындамауға тырысты. Шалғындықтармен тікелей тартты, алайда Эмиль келуге тиіс жолды да назардан тыс қалдырған жоқ. Ол асықпай адымдап келе жатты; Буагильбо мырзаның барлық қимыл-әрекетінен айрықша сақтық аңғарылатындықтан, шамалы шатқаяқтап келе жатқандай көрінетінімен, шын мәнінде, аяғын жерге нық басатын.

	Гаржилесаның парк шарбағы астынан ағындап шығып, алқапты аралап ирелең қағатын бір тармағына жеткен ол ағаш шауып жатқан балтаның дыбысы мен әлдекімдердің дауысын естіді. Адам барын аңғартқан алғашқы дыбысты құлағы шалған бойда-ақ маркиз дереу жалт бұрылып, біреулерді кездестіріп қалмау үшін қандай жырақтан болсын орағытып өтуге дайын тұратын, бірақ бұл жолы олай етпеді — мұның өзіндік себебі барТЫН. Бұл кісі ағаштарды айрықша ұнататын, қурағанын болмаса басқасын шабуға жалгерлеріне қатаң тыйым салған-ды. Балтаның тарсылын естіген сәтте әманда елең ете қалатын, бұйрығы бұзылып жатпағанына анық көз жеткізгенше асығатын.

	Бұл жолы да солай болды – жұмысшылар жүрген шағындыққа қарай бет алған қарт жерде сұлап жатқан, бірқатары арамен бөлшектеліп те тасталған отыз шақты жасыл жапырақты жас ағашты көріп жүрегі қан жылап тұрып қалды. Жалгер мен балалары бөренелерді өгіз арбаға тиеуге кірісіп те кеткен-ді. Тарсылы алқапқа жаңғырыққан балтаны қолында ойнатқан Жан Жапплу көз ілеспес шапшаңдықпен жұмыс істеп жатыр еді.

	Бір жолы барынша басалқалы кейіпте отырып Эмильге өзінің жаратылысынан қызуқанды екенін мәлім еткенде Буагильбо мырза асырып айтпаған. Мінез-құлқы сондай-тұғын. Ағаш ұстасын таныған маркиздің өңі қуқыл тартып сала берді – оның түр-әлпетінің, тіпті есімінің өзі зығырданын қайнататын.

	Жанның жап-жасыл әдемі ағаштарды құлатып жатқанын көріп ызадан қалш-қалш етіп кеткен ол әлдене деп міңгірлеген күйі алға ұмтылды; бұдан бір минут қана бұрын бұл кісінің алтын тұтқалы таяғына сүйеніп асықпай аяңдап келе жатқанына жан баласы сенбес еді.





XXIX


	ШАТАҚ


	Буагильбо Мырзаны шат-шәлекейі шығып ашулануға мәжбүр еткен кесілген ағаштар енсіздеу өзеншенің жағасында қалай болса солай шашылып жатқан: ұшар басымен арғы жағалауға барып тірелген оқтай түзу теректер, кәрі үйеңкілер мен әдемі қайыңдар әлдекім сарқырай аққан судың үстімен жасыл түсті көпір орнатып қойғандай әсер қалдыратын. Арқанға байланған ағаштарды жұмысшылар өгіз күшімен өзеннен тартып шығарып арбаға қарай жақындатып жатқан, ал қажып-талуды білмейтін балташы бұл кезде бір ағаштың діңінен екіншісіне қарғып, жұмысқа кедергі келтіріп бір-бірімен матасып қалған бұтақтарды шауып жүрген. Қандай іске болсын қашанда шын ықыласпен берілетін Жан қазір өзіне тән өжеттік пен ептілік танытып қана қоймай, балтасын ағаш кесушілерге жақсы мәлім айрықша құлшыныспен екілене сілтеп жатыр еді. Өзеншенің бұл тұсы терең болатын әрі ағысы да қатты-тұғын, мұндай қауіпті жерде жұмыс істеуге екінің бірі келісе бермейтін. Ағысқа бөгет жасап жатқан ағаштардың бас жағына қарай жас жігітке тән батылдықпен және епсектілікпен жетіп барған ұста өзі қалт-құлт етіп әрең тепе-теңдік сақтап тұрған бұтақты шабатын кезек келгенде балтаны құлаштай сілтеп қалатын да, аяғының астындағы шатқаяқ тірегі сынатынын ескертіп сытырлай бастаған шақта келесі діңге қарғИТЫН – төніп қалған қатер мен жолдастарының қошеметі Жанды желіктіре түсетін. Балтаның жарқыраған жүзі тас төбесінде жасындай жарқылдайтын, ал ызбарлы дауысы серіктерінің жігерін жанитын. Олар жөн білетін, жігерлі адам іске кіріссе жұмыстың қалай жанданып сала беретініне қайран қалатын.

	Буагильбо Мырза өзіне тән салиқалы-сардарлы қалпын сақтаған болса, ол да Жанның осынау қимыл-әрекетіне сүйсіне қарап қалар еді, тіпті мынадай қарадүрсін шаруаға шабыт бітірген адамға құрмет те білдірер еді. Алайда жапырақ жайып жайқалып өсіп тұрған жас ағаштың балтамен шабылып жайрап жатуы маркиздің қашан да ашуын қоздырып, құдды кісі өлтіру оқиғасына қатысып тұрғандай қанын қайнататын; ал бұл өз меншігіндегі ағаш болса, оны бейне ет жақын бауырындай немесе досындай көріп қолмақол ара түсетін.

	— Не істеп жатсыңдар, микеще мақұлықтар? – деп айқайлап жіберді ол таяғын шошаңдатып; ашу үстінде шіңкілдей шыққан дауысы солдат кернейiнiң үніндей тым ащы естілді. — Ал, сен, жендет, – деп айқайлады ол Жан Жапплуға, — сен, шамасы, мені азапқа түсіріп, қорлауға серт бергенсің-ау деймін!

	Шаруалардың, соның ішінде, әсіресе, берриліктердің құлағының мүкісі болады. Жұмысқа қызу кірісіп жатқан олар қожайынның сөзін естіген жоқ, оның үстіне бұтақтардың сытыры, қамшының шартылы, мойынтұрықтың сықыры мен балташының зіркілдеген ызбарлы үні маркиздің жіңішке дауысын естіртпей жіберген еді. Жаңбырдың құйып кететіндей сыңайы бар-ды, көкжиектен күлгін түсті бұлт қаптай бастаған. Жанның өзі боршаборша боп терлеп кеткен, әйтсе де нөсер салдарынан өзеншік суы күрт көтеріліп, бөренелерді ағызып әкетуі мүмкін дегенді желеу етіп, жұмысшыларды босатпай тұр еді. Алабөтен қызынып алған ол, діндарлығына қарамастан, бейне былапыт сөз күшіне күш қосатындай, боғауызды мәжусиден де бетер бұрқыратып жатты. Жүрегі атқақтай соғып тұрды. Батырларға лайық әлеуетті қолын сермеген сайын көкірегінен құтырына Шыққан масаттанған дауысы күннің күркірімен ұласып кететін. Ексімдей соққан елірген жел оған жапырақ жаудырып, қырау шалған шашын желбіретіп жіберген еді. Қуқыл тартқан өңі, ұшқын атқан жанары, былғары алжапқышы, ұзын бойлы ашаңдау денесі, балта сілтеп жатқан қайратты Қолы оны үрей ұшырарлық ұстаханасының көрігіне Этна баурайынан отын дайындап жатқан жалғыз көзді дәуге ұқсас етіп қойған-ды.

	Маркиз ағаш кесуші зиянкестерді далбырақтап тәртіпке шақырып жүрген. Соңғы бұтақты шауып тастаған, кез келген акробат қызығарлықтай ептілікпен үйеңкінің жіңішке діңімен жүгіріп өткен балташы жағаға секіріп түсті де, тұла бойын кернеген қайрат-күшін қайда жіберерін білмегендей, жегіннің жібін ала сап, болдырған өгіздермен бірге жегіле кетті; дәл осы сәтте Буагильбо мырзаның майысқақ таяғы да арқасын қарабайыр Көйлегі сыртынан оқыстан осып өтті.

	Балташы өзін тағы да бұтақ сабалаған екен деп қалған: жасыл дарақтармен бүгінгі арпалыста Жанға мұндай соққының талайының дәмін татуға тура келген. Жалт бұрылып, боқтап жіберген ол маркиздің таяғын балтамен шауып түсірді. Сосын:

	— Енді сен ешкімді шықпырта алмайсың – болдың шықпыртып! — деп ашулана айқайлап жіберді.

	Жұмысқа жанын сала кірісіп басқа ештеңені елең қылмай жатқан ол осыны айтты да, аяқ асты аңырып тұрып қалды: жасынның жарқ еткен жарығы бет әлпеті елес сияқты қуарып кеткен қамқоршысын көз алдына көлденеңдеткен. Маркиз шолтиып қалған таяғын алтын тұтқасынан ұстап, ызадан қалтырап тұрған. Енді болмағанда Жан өзіне қарай оқталған қолды таяғымен қоса шауып түсіргендей еді.

	— Həлет-ай! Мына кісі Буагильбо мырза болмаса нетті! – деп айқайлады, балтасын былай лақтырып тастаған ұста. – Егер бұл мені азаптау үшін келіп тұрған сіздің рухыңыз болса, онда ол қарасын жоғалтсын, құрып кетсін, ал егер бұл ет пен сүйектен жаралған адам, яғни өзіңіз болсаңыз, маркиз, ашығын айтыңыз, өйткені ана дүниеден ауып келгендерді суқаным сүймейді!

	— Не істеп жатырсың бұл жерде? Ағаштарымды неге шабасың, жетесіз хайуан! – деді Буагильбо мырза: әлгінде ғана айрықша қатерден аман қалғанына қарамастан ентігі әлі басылмаған-ды.

	— Кешіріңіз, – деді таңырқап қалған Жан, — әлденеге көңіліңіз толмай тұрғандай ғой өзі? Демек, арқамнан осып жіберген сіз болдыңыз ғой? Ашуланғанда тіптен ұнамсыз боп кетеді екенсіз. Ескертсеңіз қайтетін еді! Ендігәрі бұлай істемеңіз! Маған кереметтей жақсылық жасамағаныңызда сізді бұтақ сияқты шауып тастаған болар едім.

	— Қожайын, қожайын, кешіріңізші бізді! — деді жалгер. Сосын өгіздерін жібере салып, балташы мен маркиздің арасына кеп тұра қалды. — Ағаштарды шабуды Жаннан мен өтінгем. Бұл шаруаны одан артық ешкім тындыра алмайды: бір өзі он адамның жұмысын істейді. Көріп тұрсыз ғой: түстен бері отыз ағаш шапты, оған қоса судан шығарып алуға көмектесті! Ренжімеңіз оған, қожайын. Жұмысқа жанын салатын адам ол! Өзі үшін шапса мұншалықты шалдықпас еді.

	— Ау, неге бұл менің ағаштарымды шауып жатыр? Кім оған рұқсат еткен?

	— Тасқын су бәрінің тамырын жалаңаштап кеткен, қожайын, сондықтан сарғая да бастаған. Тағы бір сондай тасқын бұларды түгелімен жұлып әкетер еді... Қараңызшы өзіңіз.

	Ептеп-ептеп сабасына түскен маркиз жан-жағына көз жүгіртіп, соңғы селдің ағаш тамырын жауып тұрған топырақты шынында да жартылай шайып кеткенін көрді. Опырылған жағалау мен одан арбиЫП ШЫҒЫП тұрған жуан тамырлар жалгер сөзінің дұрыстығын дәлелдейтін. Әйткенмен өз көзіне өзі сенбей тұрған ол:

	— Сонда да бәрібір неге рұқсат сұрамадыңыз? Ағаштарға сұраусыз-суансыз тиіспеңдер деп сізге қанша рет айттым? – деді.

	— Апырай, ұмытыпта қалғаныңыз ба, қожайын? Селжүріп өткен күннің ертеңіне барып, жағдайды мәлім еткенімде: «Қайтеміз енді, ол ағаштарды құртыңдар да орнына жаңасын егіңдер», деген едіңіз ғой. Ал қазір ағаш отырғызатын қолайлы шақ туып тұр, сондықтан орын әзірлеуге асығыс кірісіп жатырмыз. Мына ағаштардан қаншама әдемі баспалдақ жасаймыз десеңізші! Босқа құртып қайтеміз! Біздің аулаға барып қарасаңыз етті – бастырма астында оншақты сырық жатыр, қалғанын ертең апарамыз.

	— Іске сәт! – деп жауап қатты ұстамсыздығынан ұялып қалған Буагильбо мырза. — Дұрыс айтасыз! Шынында да рұқсат еткем, тарс есімнен шығып кетіпті. Мұнда келіп жағдайды өз көзіммен көріп қайтуым керек еді.

	– Сол дұрыс болатын, онсыз да көп көріне бермейсіз ғой, – деді шаруа сыпайы ғана. – Бұрнағы күні Эмиль мырзаны кезіктіріп қалғам, сіздің үйге бара жатыр екен; ағашымыздың қандай ахуалға тап болғанын айтып, өзіңізге құлаққағыс етіп қоюын өтінгем. Ұмытып кеткені ме?

	— Мүмкін, – дей салды Буагильбо мырза. – Жә, ештеңе етпес! Үйге қайтатын уақыт та болды-ау деймін, күн қараңғы тарта бастады, нөсер де жақын.

	— Жаурап қаласыз ғой, қожайын, бір жерге бас сұғып, жаңбыр басылғанша тоса тұрсаңыз етті.

	— Қажеті жоқ, – деп жауап қатты маркиз, — жаңбыр көпке дейін басылмауы мүмкін, алыста тұрмаймын ғой, жетіп үлгерермін.

	- Үлгере алмайсыз, қожайын, жаңбыр тамшылай бастады және қалай жиілетіп кеткенін көрмейсіз бе.

	– Жә, жарайды, рақмет! Бұл өз шаруам, — деп қарсылық білдірді Буагильбо мырза.

	Ол қамал-сарайына қарай бет алды, ал жалгерлер өгіздерін фермаға қарай қуалай жөнелді.

	— Оның жасындағы адамның жаңбыр астында серуендегені оңды нәрсе емес, – деді, алыстап бара жатқан маркиздің артынан қарап тұрған жалгер ұлына: таяғынан айрылған қарттың жүрісі Тым шабандап қалған-ды.

	— Күтпегені бекер болды, – деді шаруаның ұлы, — күймені әкеле қоюға болатын еді осы араға. Ал, қане, Жырынды! Қане, Жалтырбас! – деп жігіт өгіздерін қақпайлай бастады. — Шегін былай, Ала өгіз! Қане, тартыңдар, тарландарым!

	Әкесі мен баласы жегін өгіздерін ылғалды шабындықпен қуалай жөнелді де, ұзамай орман арасына кіріп көрінбей кетті. Ағаш кесушілер олардың соңынан еріп бара жатты, бұл кезде Буагильбо мырзаны бәрі де біржола естен шығарып үлгерген еді. Шаруалар, жалпы, жаратылысынан бейқам ғой.

	Ал қарт маркиз бұл екі аралықта шалғындықты кесіп өткен, сөйтіп бұта-шарбақтан әрмен аспаққа оқтала берген сәтінде кенет артына бұрылып қарап Жан Жапплуды көріп қалды: сұлап жатқан ағаштардың ортасындағы түбірде қыбыр етпестен отырған ол құдды шайқас болып өткен алаңда ауыр ойға батқан жеңімпазға ұқсайтын. Әлгінде ғана жуан бөренелерді әрлі-берлі домалатқан қайрат иесінің жүні жығылып қалғандай еді. Қайғыға беріліп, жаңбырдың ірі тамшылары маңдайындағы термен араласа сорғалап жатқанына да көңіл аудармай отырған.

	«Сірә, маған бұл адамды жәбірлеу және содан өзім опыныс табу жазылған-ау», деп ойлады Буагильбо мырза.

	Ақ-адал көңілден кешірім сұрауға оқталған, бірақ Жанға деген жиренішін жеңе алмаған ол әрі-сәрі халде ұзақ тұрды.

	Ақыры маркиз Жанға бермен жақында деген белгі берді, бірақ қараңғылық әлі қоюлана қоймаса да анау мұны байқамады. Сабасына түскен маркиз оны сабырлы дауыспен тағы шақырды, бірақ жауап болмады.

	 «Амал жоқ! – деп ойлады Буагильбо мырза. – Өзім айыптымын, райдан қайтуым керек». Сөйтіп, ол балташыға қарай бет алды.

	— Неғып отырсың мына арада? – деп сұрады қарт Жанды Иығынан қағып.

	Селк ете қалған Жан ауыр ойларынан әрең айығып, ашулы үнмен:

	– Сізге не керек өзі? Тағы да төбелеспекпісіз? Мә, алыңыз, таяғыңыздың кесіндісін. Бүгінгі кештен естелік болсын деп сізге мұны ертең апарып бергелі отыр едім, – деді.

	— Мен ағаттық жасадым, – деді Буагильбо мырза дебдірей үн қатып.

	— «Ағаттық» дейсіз! – деп мырс етті ағаш ұстасы. – Бай адам болсаңыз, оның үстіне егде жастағы адам болсаңыз, оған қоса маркиз болсаңыз, демек, сізге бәрін кешіре беру керек екен ғой, солай ма?

	— Кешірім етуің үшін не істеуім қажет?

	– Өзіңізден бірдеңе талап етуге қақым жоғын жақсы білесіз. Сізді бір-ақ соққымен сылқ еткізе салар ем, бірақ алдыңызда қарыздармын. Бір нәрсені ғана нәрсені кешірмеймін сізге, ол – жасаған жақсылығыңыздың қарымтасын қайтаруға мүмкіндік бермей, өзіңізге деген ризашылығымды, ар-намысымды қорлайТын ауыртпалыққа айналдырған қылығыңыз. Мұндай жағдайға тап болармын деп өмірі ойламағам. Менде де жүрек бар ғой, борышымды өтей алмағаныма қатты қайғырдым. Сізден таяқ жеп жүргенше түрмеге түскенім немесе қайтадан қаңғыбастыққа салынғаным жақсы еді. Кетіңіз бұл жерден! Мазамды алмаңыз! Енді-енді ғана өзіме-өзім келе бастап ем, қайтадан жынымды Қоздырдыңыз. Ақылдан алжасқаннан саумысыз өзі? Солай шығар, шамасы; ондай жағдайда әңгіме де тәмам.

	– Дұрыс айтасың, Жан, ақылдан аздап алжасқан сияқтымын, — деп келісе кетті жабырқау маркиз. — Түкке тұрғысыз нәрсеге бола шала бүлінуім бұл бірінші рет емес. Жалғыздықта тірлік кешуімнің, ешқайда шықпайтындығымның, жұрт көзіне көп көрінбейтіндігімнің себебі де, міне, осында. Бұдан артық ауыр жаза бола ма?

	Қарттың қайғылы уәжін естіген Жан тіл қатқан жоқ; маркизге деген ашуы тарқап, оған аяушылық білдіре бастады.

	— Айтшы өзің, айыбымды қалай өтейін? – деп қайталап сұрады Буагильбо мырза дауысы дірілдеп.

	– Қалай деймісіз? Еш қалайы жоқ – сізді кешірдім, – деді балташы.

	– Рақмет, Жан. Иелігімдегі жұмысыңа қайтып оралғың келмей ме?

	— Қажеті не? Осы жерде де бәрібір өзіңіз үшін жұмыс істеп жүрмін ғой. Түрімді көрсеңіз болды торығып қаласыз, сондықтан менімен жолығыспау өз еркіңізде болатын. Өз басым көзіңізге түсуден қашан да қашқақтап жүретінмін. Маған еңбекақы төлеймін деп әуре боларсыз әлі, ал жалгерлеріңізге жұмыс істесем, олардан ақша алуға мені мәжбүр ете алмайсыз.

	– Еңбегің маған табыс түсіреді ғой, өйткені оның жемісі иелігімде қалады емес пе, Жан. Мен оныңа келісе алмаймын.

	— Aha, келіспейсіз бе! Ал менің бұған түкіргенім бар! Сізбен есеп айырысқым келеді және оған бөгет жасай алмайсыз. Мені қорлағаныңыз, ол аздай сабағаныңыз бар, енді мен қасақана бәрін тегін жұмыс істеу арқылы өтеп шығам! Әдейі, сізге бола. Бәлкім, бұл намысыңызға тиер? Тіптен жақсы, демек, кегім қайтатын болады!

	— Менен басқа жолмен кек қайтар!

	- Қандай жолмен сонда? Сабайын ба сізді? Онда есеп айырыса алмаймыз, сізге қарыз боп қалам, ал мен алдыңызда борышкер болғым келмейді.

	— Мейлің ендеше! Өр кеуде, қыңыр адамсың ғой – қалай есептескің келсе солай есептесе бер! – деді маркиз шамданып. — Өшпенділіктен көзің қарауытып кеткен, әйтпесе қалай қайғы шегіп жүргенімді көрер едің! Оның себебін түсінсең саған ешқандай кек алудың қажеті болмас еді, ал сен қарабайыр түрде және қатыгездікпен кек қайтарғың келеді. Ұяттан бетім өртеніп, ақырғы демім біткенше азап шегуім үшін аштан өліп, көштен қалуға барсың.

	— Бұл жөнінде осындай ойда болсаңыз... — деді Жан жұмсарып, — Мен мейірімсіз біреу емеспін ғой, оғаш ҚЫЛЫҒЫҢЫЗДЫ кешірдім. Иә, солай! Жасыңызға қарамай керемет қызба екенсіз, қолыңыз да қатты-ақ екен! Кім ойлаған! Жә, бұл жайында енді ауызға алмай-ақ қояйық. Қайталап айтайын: кешірдім сізді.

	— Қарауымда жұмыс істегің келе ме? — Тек жарты ақыға ғана. Осымен әңгімені доғарайық!

	— Сенің жағдайыңды менікімен салыстыруға болмайды ғой, оның үстіне алатын ақың атқарған жұмысыңа лайық емес.

	Кеңпейіл болсаңшы кішкене: бұл кек қайтарудың ең тәуір түрі ғой. Басқалар менде қандай шартпен жұмыс істесе, сен де сөйт. Ана жолғы жақсылығым жайында ойлама, — айтқандайын, ол мен үшін елеуге тұрарлық шығын емес, – осылайша мен қарыздар боп қалайын, себебі саған зәбір көрсеттім ғой, ал ақша оған әсте лайықты өтем бола алмайды.

	- Қалай-қалай айналдырып жібердіңіз, түк түсінсем бұйырмасын! Ал, жарайды, келістім делік. Сізге жұмысқа тұрсам, түр-сықпытым тағы ұнамай қалса – сонда не болады? Айтыңызшы, де Буагильбо мырза, осыншама уақыт бойы не үшін кектеніп жүрсіз маған? Түсінісетін кез келген сияқты. Кім біледі, бәлкім, әлдебір дұшпаныңызға ұқсайтын шығармын? Бұл жақтың адамы емес-ау деймін ол, өйткені біздің өңірден священник мініп жүрген кәрі мәстектен басқа өзіме ұқсас ешкімді көрген емен.

	– Жауап бере алмайтын нәрсем жайында сұрама. Мені қояншық ауруы ұстап қалатын адамға бала, ақыры басқаша сыйлай алмайтын болсаң аяушылық білдір.

	— Де Буагильбо мырза, өзіңізді өзіңіз олайша қорлап сөйлемесеңізші! – деді толқып кеткен балташы. — Кемшілігіңіз бары рас: кінəмшілсіз, шамадан тыс ашушаңсыз, алайда жұрттың өзіңізді қалай сыйлайтынын білесіз, себебі әділ адамсыз, жақсылық жасауға бейім тұрасыз, ешкімге ешқашан жамандық жасаған емессіз. Одан соң дәйім ой үстінде жүресіз, зерделі ой-тұжырымыңыз кітаптан оқып-тоқыған нәрсе емес — мұндай қасиет иесі саналатын байлар шығанда бір кездеседі... Егер жұрттың бәрі өзіңіз секілді бағамдаса, адам атаулы түгел бақытты болар еді. Өмірге мұндай көзбен қарау үшін білімді һәм ақылды болу аздық етеді, оған қоса жер бетіндегі тірі пенде атаулының бәрін кереметтей жақсы көру керек, кеудеңде қара тас емес, жүрек болу керек; меніңше, өзіңіздей жандардың құлағына Құдай сыбырлап отыратын сияқты. Сондықтан жұрт маған тек аяушылық қана білдіреді деудің қажеті жоқ, ықылас білдірсеңіз жұрт сізді тап осы қалпыңызда-ақ қадір тұтар еді.

	— Сонда бұл үшін не істеуім керек?

	– Өзіңізді құрметтеуге ынталы жандарды өңменінен итермеуіңіз қажет.

	— Кімді, қашан өңменінен итеріппін?

	— Мысалға, мені және бір емес, бірнеше рет... Басқалар жайында үндемей-ақ қояйын, отырған жеріңізде атын атауға да рұқсат етпейтін адамдарыңыз бар.

	— Одан да өзің жайында айтайық, Жан, – деді Буагильбо мырза алабөтен асығыстық білдіріп, – жə болмаса, былай етейік: кешке үйіме кел, тамақ ішіп, қонып кет. Бүгіннен бастап екеуіміз ақи-тақи татуласуымыз керек, әрине, белгілібір шартпен ғана: нендей шарт екенін, бәлкім, кейін өзіңе айтармын да, бірақ оның араздығымызға ешқандай қатысы жоқ. Жаңбыр күшейіп кетті, ағаштың аясында енді ұзақ тұра алмаймыз.

	– Бүгін сіздікіне бармаймын, – деді балташы, — бірақ үйіңізге дейін шығарып салам: көрдіңіз бе қандай қара бұлттың жақындап қалғанын, кішкенеден соң адым аттау қиын болады. Айтқан тілімді алыңыз, Буагильбо мырза, мына былғары алжапқышымды жамылыңыз; рас, ол онша әдемі көрінбейді, бірақ әйтеуір лас емес: өйткені ағаш деген таза ғой — жұмысымды айрықша жақсы көретінім де содан; оған қоса, бұл су өткізбейді.

	— Жоға, мұны өзің жамылғаның жөн. Терлеп тұрсың ғой. Мені қартаң адам санағаныңмен, өзің де онша жас емессің ғой, достым... Әуре болмай-ақ қой босқа! Киімім жақсы. Маған бола салқын тигізіп алуың ғана қалып еді. Бүгін саған қол жұмсағанымның өзі жетіп жатыр.

	— Ойпырай, неғылған қу адам едіңіз! Жарайды, жүріңіз! Әрине, мен де біразға келдім ғой, бірақ әзірге егде тарттым деп ойламаймын. Он-ақ жас кішімін ғой сізден. Парктің ішінен өзіңіз «шале» деп атайтын ағаш үйшік тұрғызғаным есіңізде ме? Міне, сол үйшіктің жанына отырғызған ағаштарыма Иван күні он тоғыз жыл болады.

	— Дәп солай! Он тоғыз жыл! Бірақ маған одан әлдеқайда көп уақыт өткен сияқты көрінетін. Айтқандай, үйді керемет жақсы етіп тұрғызған едің, қазір тек кей жерлерін жаңарту керек. Осыны қолға алуға қалайсың?

	– Қажет болса, қарсы емеспін. Кезінде сол үйшігіңізді салуға қалай тер төккенімді әлі ұмытқам жоқ. Қарғыс атқыр суреттеріңізге қадала қарайсың-қарайсың кеп, сосын содан аумай шығуы үшін жаныңды саласың...

	— Ол сенің ең тәуір туындың және онда айрықша құлшыныспен жұмыс істеген едің.

	— Кей күндері сол құлшыныстан сорлап қала жаздап жүрдім емес пе; кей-кейде діңкем құрып, титықтап қалатынмын, сөйтіп отырғанымда сіз келіп: «Жан, мынау бұлай болуға тиіс емес, мені түсінбепсің!» дейсіз. Иә, мені қалай ашуландырудың амалын білетінсіз!

	— Ашуландыру деген не, тәйірі! Боқтап жібере жаздадыңыз емес пе.

	— Ол кезде ондай еркінсуімді де көтеретінсіз. Кім білген... Шатақтау мінезіме шыдап жүрдiңіз-жүрдiңіз де, бір күні аяқ асты шала бүлініп шыға келдіңіз, тіпті себебін де айтқан жоқсыз! Сонда ағаш үйшігіңізде не жөндеу керек?

	— Бір есігі тіптен жабылмайтын болды. — Яғни отырып кеткен ғой. Қашан бастайын?

	— Ертеңнен бастауыңа болады. Қон дегенімнің себебі сол ғой. Күн мынадай боп тұрғанда қайда барасың, оның үстіне кештетіп кетті.

	— Рас айтасыз, тас қараңғыда құлап мерт болуың да ғажап емес. Көзіңізге қараңыз, апанға түсіп кетіп жүрмеңіз. Аспаннан жаңбыр сел боп ақтарылсын мейлі, бәрібір, Гаржилеске қайтып оралуым қажет!

	— Маңызды шаруаң бар ма еді?

	— Иә, балақайым Эмиль Кардоннемен жолығысуға, оған бірнәрсе айтуға тиіс едім.

	— Эмильмен бе? Оны бүгін таңертең көре алдың ба?

	— Жоға, таңертең оның бір шаруаларына байланысты ертелетіп кетіп қалғам... Әпенділеу адам болмағаныңызда мән-жайды баяндап берер едім, өйткені бұл әңгімеден өзіңіз де біршама хабардарсыз ғой!

	— Оның менен жасырған құпиясы бар-ау деп ойламаймын, алайда өзіңе сеніп тапсырған, ал маған айтпаған нәрсесі болса, оны білгім де келмейді.

	— Онсыз да айтпаймын мұны сізге, абыржымай-ақ қойыңыз.

	— Сонда оның денсаулығы қалай екенін де хабарлағың келмей ме? Қатты мазасызданып жүрмін ғой. Бүгін келер деп күткем, қарсы алғалы алдынан шыққам.

	— Солай ма еді! Соншама жерге неге жырақтап кеткеніңіздің себебін енді түсіндім, өйткені парктен ешқайда аттап баспайсыз ғой. Абайлап жүріңіз. Шалғындықтар қазір көлкіп жатыр, қай жерде келе жатқанымызды өзім де түсінер емеспін. Мына жаңбыр қайтеді-ай, тіпті құтырынып кетті ғой өзі! Эмиль біздің жаққа келген кеште де тап осындай нөсер болған! Екеуіміз бір үлкен жартастың түбінен кездесіп, сол араны паналадық; нағыз ақжүрек дос тапқанымды, асыл қазынаға жолыққанымды ол кезде білмегем...

	— Сен де оны соншалықты жақсы көремісің? Бәсе, өзің жайында маған бірдеңе айтқысы кеп әлденеше рет оқталған...

	– Ал сіз оған айтқызған жоқсыз ба? Өзім де солай ойлағам. Ол да сізден аумай қалған, білем ғой: өркөкіректік жоқ онда, басқа біреу үшін өмірін қиюға да, қолындағы бар дүние-мүлкін бере салуға да дайын. Бір айырмашылығы, жоқтан өзгеге күйіппіспейді, ал өзіңмен жақсы қарым-қатынаста жүрсе, абайсызда сойылмен сілейтіп салады деп қорықпауыңа болады.

	— Иә, Эмильдің өзімнен әлдеқайда артық және әлдеқайда инабаттылау екенін білем. Бүгін кешкісін немесе ертең таңертең оны кезіктіріп қалсаң айтшы, маған кіріп шықсын, қайғысы жаныма қатты батып жүр.

	— Мен де уайымдап жүрмін, бірақ екеуіңіз сияқты емес, үмітім зор. Егер өзіңіз секілді бай адам болсам...

	— Не істер едің?

	– Білмеймін, бірақ ақшаң болса Кардонне әкей тәрізді адамдарға не қаласаң соны істете аласың. Бірнеше жүз мың франкты шығындап, онымен бірлесіп әлденендей бір іргелі істі бастап жіберсеңіз неғылар еді? Өйткені, сізде үш пе әлде төрт пе миллион бар ғой, ал балаңыз жоқ. Анау сізден бай емес. Рас, түсімі сіздікінен басымдау, бірақ капиталы жарытымсыз.

	— Басқаша айтқанда, маған баласының бостандығын сатып алуға кеңес беріп тұрсың ба?

	– Кейбір адамдар бар, ешкімге ештеңе тарту етпейтіні өз алдына, тегін беруге тиіс нәрсесінің өзін саудаға салады... Тоқтай тұрыңыз. Мәссаған, мынау тоған ғой! Оңға қарай оңбай шығандап кетіппіз, екеуіміз де ештеңе ішпеген сияқты едік. Бұл арадан қалай шығар екенбіз?

	— Білмедім. Буагильбоға баяғыда жетуге тиіс болатынбыз, әлі шырмaтылып жүрміз.

	— Тұра тұрыңыз, тұра тұрыңыз, – деді балташы. — Ана жерде, арт жақта, ашықтау жер бар сияқты, сол арада ағаш болуға тиіс. Найзағайдың жарқылын күтейік... Дұрыстап қараңыз! Әне. Тап солай: бұл Марло тəтейдің үйі. Сайтан алғыр! Балалары сырқат деп еді, екеуі де сүзекпен ауырып қалыпты. Оқасы жоқ, ол бір жайсаң әйел, оған қоса, бұл сөзіме кәміл сенуіңізге болады, өз иеліктеріңізде сізді жұрт қайда барсаңыз да құшақ жая қарсы алады.

	— Қателеспесем, бұл әйел жалгерім ғой деймін.

	— Ол сізге онша көп төлемейтін секілді және онысын да тұрақты өтеп тұрмайды-ау деймін. Қане, қолыңызды беріңізші.

	— Балалары науқас екенін естімеппін, – деді құжыраның алдындағы шағын аулаға келіп кірген маркиз.

	– Бұл түсінікті де ғой: үйіңізден ешқайда шықпайсыз, біздің жаққа төбе көрсетпейсіз. Құдайға шүкір, балаларға қам жасалыпты. Көрдіңіз бе, әне, екі аяқты арба мен атты? Танысым еді. Дер кезінде келіпті.

	— Бұл қай ханым? – деп сұрады маркиз құжыра терезесіне үңіліп.

	— Оны танымаушы ма едіңіз? – деді ағаш ұстасы кеукелектеп.

	— Есімде жоқ. Ешқашан кездестірмеген сияқтымын, – деп жауап қатты бөлменің ішін зер сала шолып шыққан Буагильбо мырза. — Сірә, ол қайырымдылық көрсетумен айналысатын әйел болса керек — ал бұл менің тікелей міндетім ғой.

	– Бұл Кюсьондағы священнигіміздің қарындасы, – деді Жан Жапплу, — жесір келіншек. Керемет ақпейіл жан! Болжамыңыз дұрыс – нағыз қайырымды әйел. Тұра тұрыңыз, сіздің келгеніңіз жайында оған ескертіп қояйын, өйткені ол тым ұялшақ, бұл мінезі маған жақсы мәлім.

	Құжыраға жүгіре басып кірген Жан үй иесі кемпір мен өзі аяқ астынан Кюзьон священнигінің қарындасына айналдырып жіберген Жильбертаға бір-екі ауыз сөз сыбырлады да, Буагильбо мырзаға қайтып оралып, есікті ашып тұрып:

	– Төрлетіңіз, маркиз, төрлетіңіз! – деді. – Абыржымаңыз, оларды мазаламайсыз. Балалар тәуір боп қалған екен. Шөпшектің қалай лаулап жанып жатқанын көрдіңіз бе? Отқа жақынырақ жайғасыңыз, кептірініп, жылынып алыңыз.





XXX


	КҮТПЕГЕН КЕЗДЕСУ


	Бейтаныс әйел затымен кездесуге маркизді тек шелектеп төккен нөсер мен өзіне де беймәлім әлдебір құпия күш қана мәжбүр етуі мүмкін-ді. Құжыраға кірген қарт жалған жесірмен сыпайы түрде бас изеп амандасқан соң ошақ қасына жақындады: малмандай боп жаураған қожайынын көрген Марло тəтей ошаққа бір құшақ шөпшек тастап та үлгерген.

	— Ойпырай, күн райы не боп кетті өзі? Қалай ғана жаңбыр астында қалғансыз, маркиз? Жан айтпаса, мүлдем танымас та едім. Жылыныңыз, жылыныңыз, қожайын! Сіздің жасыңызда мынадай жауын-шашында салқын тигізіп, өліп қалу оп-оңай.

	Осындай үрейлі болжал айтқан ақпейіл әйел, шамасы, қонаққа айрықша ізеттілік көрсетіп, ілтипат білдіріп тұрмын деп ойласа керек; тосын жағдайдан әлі толық ес жиып үлгермеген ол ошақта лапылдап жатқан отқа шөпшекті өршелене үстеумен болды.

	— Дәнеңе етпейді, – деді Буагильбо мырза. – Киімім жылы, онша жаурағам жоқ...

	– Енді ше! Киіміңіз жақсы, әрине, – деді маркизге әлденендей бір ұнамды сөз айтып тұрмын деп ойлаған үй иесі әйел, – ақша жағы сізде баршылық қой...

	– Әңгіме онда емес, – деп жауап қатты маркиз, – текке әуреге түспеңіз, науқас балаларыңызды маған бола қараусыз қалдырмаңыз, дегенді айтқым келген сізге. Маған осы ара жарайды, мен сияқты қарттың өмірінен сәби баланың өмірі әлдеқайда қымбат қой. Балаларыңыз көптен сырқат па?

	— Екі аптадай болды, мырза. Құдайға шүкір, қазір ептеп еңсе көтере бастады.

	— Маған неге келмедіңіз бірден?

	– Қайдан барайын сізге! Дәтім жетпеді оған. Мазалауға болмайды ғой сізді. Біз қарапайым адамбыз, сөзге шешен емеспіз, біреуден бірдеңе дәметуді ар санаймыз.

	— Жиірек соғып, жағдайларыңызды біліп тұруым керек еді, — деді маркиз күрсініп. – Бірақ менен гөрі әлдеқайда әрекетшіл әрі жанкешті жандар бар екенін көріп тұрмын, олар қателігімді түзеп жатыр.

	Жильберта бөлменің түкпір жағында болатын. Қорқыныштан тілі байланып қалған, балташының ойдан шығарған өтірігін ақтауға батылы жетпеген бойжеткен кенже бала жатқан кереуетті оңашалап тұрған тоқыма саржадан тігілген перденің артына бой тасалап, елеусіз боп қала беруге тырысқан. Әңгімеге араласқысы келмеген, науқасқа тұнба әзірлеп, кіргендерге бірқырындап тұрған қалпы шәлісіне барынша оранып алған. Иегінің астынан байланған, қарабайыр шілтерден қиылған қара шаршысы саф алтындай құбылып, көрген адамның есін алатын бұрқыраған бұйра шашын тұтас бүркей алмаса да, жалтылын жартылай жасыратын. Буагильбо мырза Жильбертаны жол бойынан, әкесін қолтықтап келе жатқан жерінен бір-екі рет қана көрген. Антуан мырзаны алыстан таныған маркиз теріс қарап кеткен. Бойжеткенмен бетпе-бет кездесіп қалған күнде де, бәрібір, қыздың осыншалықты үрей тудыратын әлпетін көрмеу үшін көзін тарс жұмып алар еді. Бойжеткеннің сымбаты, түр-пішіні мен жүріс-тұрысы қандай екенінен еш хабары жоқтығының себебі осы болатын.

	Жанның өтiрiктi судай сапырып, қиыстыра суқитқаны сонша, маркиз көңіліне зәредей күдік алған жоқ. Ол тіпті төсек үстіндегі мысық тәрізді басын бауырына ала бүктетіліп, ошақ жанында ұйқы соғып жатқан Сильвен Шараccонды да танымады. Ал, Шынтуайтына келгенде, Шатобрен қолбаласының, осынау тамақсау ұры баланың, маркиз иеліктеріне батыл түрде басып кіріп, шарбақтан қарғып өтіп жаңа піскен жемісті апыл-ғұпыл асап жатқан жерінде талай мәрте қолға түскенінде күмән жоқ. Бірақ маркиз ешкімнен ештеңе сұрастырмайтын, ұсақ-түйекке назар аудармайтын, парк қоршауының сыртында болып жатқан жайлар жөніндегі әңгімені тыңдамайтын – бұл балақанның кім екенін ол қайдан білсін.

	Бүгінгі кештің оқиғалары тұйықтығынан арылтып, барынша ширықтырып жіберген, қаперінде ештеңе жоқ маркиздің батылданып алғаны сонша, мейірбан келіншектің ісқимылын алыстан бақылауға кірісті, сосын қасына жақындап науқастардың халін сұрауға да тәуекел етті. Осы бір жанашыр жанның ұялшақтығы мен ұстамдылығы маркизді қайран қалдырды, оған деген шынайы құрмет сезімі оянды: ізгі ниетті істерін мақтан тұтпайтындығын, керісінше, науқас балалардың қасынан ойламаған жерден кезіктіргендеріне ыңғайсызданып қалғандай, тіпті онша риза еместей боп көрінгенін тектілік, тәрбиелілік деп тапты.

	Өтірігі ашылып қала ма деп қорыққан Жильберта маркиздің өз дауысын өмірі естімегенін естен шығарып алды, сөйтіп қарттың сауалдарына шаруа әйелдің жауап қайтаруына ерік беріп, өзі жұмған ауызын ашпады. Жан да, өз тарапынан, Марло тəтей жүктелген рөлін ойдағыдай орындап шыға алмай абайсызда Жильбертаны ұстап бере ме деп қауіптеніп, үй иесі әйелді ошаққа қарай ығыстырып, көзден көлегейлей беруге барын салды, ал Буагильбо мырза теріс айналған сәттерде кемпірге көзін аларта қарап сес көрсетіп тұрды. Үрейі ұшқан Марло тəтей үйінде не боп жатқанын түсіне алмай, кімді тыңдарды білмей берекесі қашып, Құдайдан жаңбырдың тезірек тыйылуын, күтпеген қонақтардың жылдам жөнін табуын тілеумен болды.

	Сөйтіп, маркиздің ұнамды үні мен сыпайы мәнері көңілін Тыныштандырған Жильберта ақыры тіл қатуға тәуекел етті; анау кедейлерге жөнді көңіл аудармайтындығы үшін өзін әліге дейін жазғырып жатқандықтан оған қарсылық білдірді:

	Денсаулығыңыз онша болмай жүргенін, кітапты көп оқитынызды естігем. Айналысатын шаруаларыңыз шаш-етектен, басқаға мойын бұрғызбайды. Ал менің жайым бөлек — қолым бос және осы араға жақын маңайда тұрам. Шіркеу қарауындағы қауым науқастарына қалайша қамқорлық көрсетпейін?

	Өзіне тағайындалған рөлді атқаруға тәуекел еткенін аңғартқысы келгендей, Жильберта осыны айтып балташыға қарап қойды, анау діндар келіншек сөзінің салмағын арттыра түспек боп:

	— Оған қоса, бұл істі ол бар ықылас-ниетімен атқарады. Кедейлерге священниктің қарындасы жақсылық жасамағанда кім жақсылық жасайды? – деді.

	– Ұмытшақтықтың немесе алаңғасарлықтың салдарынан парызымды орындаудан шеттеп қалған кезімде оны маған құлаққағыс етіп отырсаңыз ар-ұятымның алдында мұншалықты азап шекпеген болар едім, ханым, – деді маркиз. — ынтаыждағатымның кемдігіне ізгі ниетім жарытымсыздау өтем болатынын білем. Сіз, ханым, ең абзал да ауыр міндетті атқарып жүрсіз – науқастарға өзіңіз тікелей күтім жасайсыз, ал мен жеткілікті қаражаты жоқ қамқоршыларға ақшалай көмек көрсетер едім. Ізгілікті істеріңізде өзіңізге серіктес болуға рұқсат етіңізші, ханым, өтінем сізден. Егер мұндай құрмет көрсетуді лайық санамасаңыз, онда маған барлық ділгер адамыңызды жіберіңіз. Өтініштеріңізді орындауды қасиетті борышым деп білем.

	— Меніңше, мұндайға мұқтаждық байқалмайды, маркиз, — деп жауап қатты Жильберта, – сіз кедейлерге менен әлдеқайда зор көмек көрсетіп жүрсіз.

	– Бұлай еместігін өзіңіз де көріп тұрсыз ғой: бұл араға мен кездейсоқ тап болдым, ал сіз арнайы келдіңіз.

	— Оне дегеніңіз! Мұнда қажет екенімді мүлдем білгем жоқ, — деді Жильберта. — Марло тəтей өзі шақырды. Әйтпесе мен де ештеңеден бейхабар болар едім.

	— Айыбымды жеңілдету мақсатында өз еңбегіңіздің қадірін төмендетіп тұрсыз-ау. Қанша дегенмен, бәрібір, ол сізді іздеп барды емес пе, басына іс түскен жұрт менің маңыма да жуымайды. Менің сорым, сіздің бағыңыз сол.

	– Апырай, Жильберта, қымбаттым! – деді балташы қызды былай алып шығып. – Оп-оңай таптыңыз ғой тілін. Ықылас білдірсеңіз шау тартқан үкімізді ырыққа шындап көндіре аласыз! Бәрі ойдағыдай, егер айтқанымды бұлжытпай орындасаңыз, оны әкейіңізбен татуластыра алатыныңызға кепілмін.

	— Шіркін-ай, десеңізші!.. Бірақ, өкінішке қарай, әкем ешқашан мұндай әрекет жасамайтыным жайында менен сөз алған, тіпті ант та бергем оған.

	— Ал, шынтуайтында, Антуан мырзаның татуласудан басқа арманы жоқ! Түсінсеңізші, оның сондай ант алған себебі қазір сәті түскелі тұрған нәрсе еш уақытта орындалмайды деп ойлаған ғой — мен ертең деп тұрғам жоқ, тап қазір, бүгін кеште деп тұрмын! Темірді қызған кезде соқ! Бір ғажайыптың іске асқанына өзіңіз де куәсіз – мұнда маркиз екеуіміз бірге келдік және ол менімен байырғы достарша сөйлесе бастады.

	— Бұл ғажайыпты іске асырған кім?

	— Оны іске асырған — арқамды осып өткен таяқ... Егжейтегжейін кейін айтармын. Ал әзірше, инабаттылық, батылдық, тапқырлық танытудан танбаңыз — қысқасы, жасамыс Жаннан үлгі алыңыз. Ал, бастаймын.

	Соны айтып Жан қарттың қасына келді.

	– Ханымның қазір маған не деп сыбырлағанын білесіз бе? Ол сізді арбасымен үйіңізге дейін апарып салғысы келеді. Ханымдар өтінгенде бас тартуға бола ма? Жол езіліп жатыр, жаяу жүре алмайсыз, жаурап қалдыңыз, күймеңізді күтіп тұрғанда салқын тигізіп аласыз, дейді ол; ал оның екі аяқты арбасы және тәптәуір аты бар: деревнялық священниктердің аты жуас та ұғымтал боп келеді, қамшы сілтеуден жалықпасаң әжептәуір тез жүреді.

	Ширек сағаттан соң үйде боласыз, балшық кешіп, тасқа сүрініп сонша уақыт әуре-сарсаңға түспейсіз.

	Буагильбо мырза сүйкімді жесірге шын жүректен алғыс айтып, ұсынысынан бас тартты, бірақ Жильберта жан сүйсінтер жарасымдылықпен қайтадан тілек білдірді.

	— Өтінем сізден, маркиз, — деді оған қыз керемет әдемі көгілдір көзін мөлдіретіп, әрі қолға үйретілмеген көгершіндей үркектей қарап. — Әйтпесе мені ренжітесіз! Рас, арбам онша әдемі емес, балшыққа былғанған, атым да сиықсыздау, бірақ барар жеріңізге аман-сау жетесіз. Мен атты жақсы айдай алам, сосын Жан мені үйге апарып салады.

	— Бұл сапар біраз уақытыңызды алады ғой, – деді маркиз, — ата-анаңыз да босқа мазасызданады.

	– Әсте мазасызданбайды! – деді Жан. — Көрдіңіз бе, ана отырған баланы – ол священниктің қолбаласы: мінәжат кезінде оған қолғабыс көрсетеді, құйттай қоңырауды шылдыратады; қол-аяғы балғадай, көзі өткір, шалшықтан қорықпайды – нағыз тарбақаның өзі. Алаң болмаңыз, аяғына су өтпейді; ағаш шәркейі бар, сіздің былғары шәркейіңізден әлдеқайда берік; Кюзьонға көзді ашып-жұмғанша жетіп барады – оған дейін мен бір тақтайды да тіліп үлгермейім. Үй-ішіндегілерге ескертеді, Роза ханымның аман-сау екенін, оны жасамыс Жанның, яғни менің, шығарып салатынымды айтады. Келістік пе? Бері қара, жігітім, – деді ол ұйқысын аша алмай, аузын жағы шығып кетердей аңқита ашып, тоқтаусыз есінеп, Буагильбо мырзаға аңтаң боп аңырая қарап отырған Шараccонға. – Таза ауаға шыға ғой, оның саған пайдасы болмаса зияны жоқ – өзіңе айтар бір ауыз сөзім бар.

	Жан Сильвенді далаға алып шықты да, былғары алжапқышын арқасына жауып, айтқан сөзі қаперінде жақсырақ сақталсын деген оймен құлағынан қайта-қайта тартқыштап тұрып:

	— Шатобренге қарай шапқыла! – деп сыбырлады. — Антуан мырзаға айт: Жильберта менімен бірге Буагильбоға бара жатыр, де. Уайымдамай-ақ қойсын, бәрі ойдағыдай. Тіпті мадемуазель Жильбертаның үйде қонбауына тура келсе де – бәрібір қайғырып-қапаланбасын. Естіп тұрсың ба? Түсіндің бе?

	– Естуін естідім, бірақ түсінуін түк ештеңе түсінгем жоқ! – деп жауап қатты Сильвен. — Жә, болар, тартпасаңызшы құлағымнан, аю екенсіз ғой нағыз!

	— Жап аузыңды, сұмырай, жұлып алуым оп-оңай; егер бірдеңені былықтырсаң ертең екі құлағыңды бірдей жұлам!

	— Жә, жетер, қанша рет айтасыз! Босатыңыз!

	— Жолда ойынға салынып, алаңғасарланып жүрсең оңбайсың, есіңде болсын!

	— Жоқты соғасыз-ау! Мынадай күнде қайдағы ойын! — Алжапқышымды жоғалтып алып жүрме. — Есалаң біреу деп ойлаймыcыз мені? Қорықпай-ақ қойыңыз!

	Бала соны айтып қамал-сарайға қарай құлдыраңдай жөнелді; ол мысық сияқты тас қараңғыда да жолдан жаңылмайтын.

	— Ендігі мәселе бізге ғана байланысты, құрметті Ұшқын! — деді кәрі бие жегілген екі аяқты арбаны бастырма астынан шығарып жатқан Жан. – Қарақшы мырза, шамданбаңыз, бұл мен ғой. Бойжеткенмен бірге кеткенді хош көрген екенсіз ғой — мұныңыз мақтауға тұрарлық нәрсе. Маркиз адамдарға көңіл аудармайды, ол белгілі жәйт, бірақ иттерге көз тігуден қаймықпайды, сөйтіп сізді танып қоюы мүмкін. Жақсылық жасап, досыңыз Шараccонмен бірге кетсеңізші. Өкінішке қарай, үйге жаяу баруыңызға тура келеді!

	Бейшара төбетті қамшымен бір тартқан Жан оны Сильвеннің соңынан ертіп жіберді.

	— Күтіп тұрмын сізді, маркиз! – деп айқайлады сосын балташы.

	Қыздың қиыла айтқан өтінішіне көнген қарт арбаға мініп, Жильберта мен Жан Жапплудың ортасына жайғасты.

	Осынау оғаштау топты жұлдыздар көре алмаған – аспанды қара бұлт тұтасымен торлап тұрған, ал адам айтса сенгісіз бұл оқиғаның жалғыз ғана куәгері Марло тəтейдің ойға беріліп отырар мұршасы болмаған. Үйден шығарда маркиз қолына әмиянын ұстатып кеткен, сөйтіп кештің қалған бөлегін жалтыраған экюлерді қайта-қайта санаумен, науқас балаларына: «Ақ жүрек бойжеткеніміздің арқасы ғой бұл! Сол ғой бізге бақыт әкелген!» деп қақсаумен өткізген.

	Сапарлас ханымды ауыр жұмыстан арылтпақ болған маркиз бұл екі аралықта делбені өз қолына алған-ды, ал Жан бейшара Ұшқынды жігерлендіре түсу үшін оған оқтын-оқтын қамшы үйіріп қоятын. Жильбертаны Марло тəтейге аттандырарда Жанилла оған нән қолшатыр мен Антуан мырзаның ескі плащын берген, сөйтіп бойжеткен қазір солардың көмегімен серігін жауыннан қорғап отырған: жел кеулеп далитып жіберген плащты бір қолымен Буагильбо мырзаның арқасына қарай тартып, екінші қолымен қолшатырды төбесіне тұтып перзенттік ілтипат көрсетіп келе жатқан. Қыздың мынадай қамқорлығына қатты риза болған қарт, ұялшақтығына қарамастан, айрықша әдемі сөздер тауып, Жильбертаға қайта-қайта алғыс жаудырумен болды. Жильберта маркиздің осынау ықылас-пейілі аяқ асты өзгеріп, ашу-ызасы Қозып кетпес пе екен деп үрейленіп, жасамыс Жан жай ғана жымия күліп, не болса да Жаратқанның маңдайға жазғанын көрмекке бел буып отырды.

	Саяхатшыларымыз Буагильбо қамал-сарайына келіп жеткенде сағат тоғызға таяған, бірақ ондағылар түгел ұйықтап қалған еді. Кешкісін маркизге Мартен ғана күтім жасайтын, алайда бүгін қарт малай Буагильбо мырзаның Швейцарлық үйшігіне кіріп кеткенін көріп, парктің қақпасын жауып, жатып қалған: қожайыны алай-түлей нөсер кезінде балташымен және жап-жас бикешпен бірге айдалада тентіреп жүрер деп ойламаған.

	Жанның аулаға Жильбертамен бірге кіргісі келмеді, себебі қамал-сарайдағы малайдың бірі Шатобренді мекендейтін сүйкімді қызды танып қойып, аһ ұрған дауысы арқылы ұстап бере ме деп қауіптенген.

	Мұздай суық қара жаңбыр әлі тыйылмаған. Буагильбо мырза серіктерін нөсер басылғанша ошақ жанында отыра тұруды өтінумен болған-ды. Енді басталған түсінісуді нығайта түсу үшін Жанның қолайлы сәтті пайдаланып қалғысы келгенімен, бойын үрей билеген Жильберта Буагильбоның тас қараңғы жабырқаңқы қамал-сарайына кіргісі келмеді.

	Бір жақсысы, жолаушыларымызға қамал-сарай қоршауынан әрі өтудің сәті түспеді: бұған қожайынның оғаштау әдетдағдысы себеп болған-ды. Маркиз қоңырау соғып текке әуре боп жатты – азынай соққан жел дыбысын қақшып әкетіп тұрды.

	Ғимараттың осынау қаңыраған қараңғы бөлегінде малайлар түнемейтін. Ал түнеуге ерік берілген жалғыз ғана адам – Мартен қарт керең болғандықтан қоңырау үні түгіл күннің күркірін де естімейтін.

	Буагильбо мырза қожайын парызына сай қонақжайлық көрсете алмағанына қапаланып, мұндай жағдайдың боларын алдын ала ойластырмағанына опынды. Қас қарайған бойда жатып қалатын Мартен қартқа зығырданы қайнады. Ақыры бір шешімге келген ол:

	- Үйге кіре алмайтыным анық болды. Өкінішке қарай, қамалсарайды басып алатын, құрығанда, малайларды ұйқыдан оятатын зеңбірегім де жоқ. Алайда, ханым, тақуаның құжырасына бас сұғудан қорықпасаңыз, сізге қарапайымдау баспана ұсына алам. Бір тәуірі, кілті қашанда өзімде жүреді, сонда отырып демалып, жылынуымызға әбден болады.

	Маркиз соны айтып аттың басын паркке қарай бұрды, арбадан түсіп, шарбақтағы есікті ашып, Ұшқынды сулығынан жетектей бастады, ал Жан бұл кезде Жильбертаны тәуекелге бел бууға, бақытын байқап көруге мәжбүрлеп, діріл қаққан қолын жұбату білдіре қысып отырған.

	– Құдай сәтін салып тұр! – деп сыбырлады ол. – Маркиз түнде жын-шайтанмен сұхбат құратын ағаш үйіне алып келе жатыр бізді. Әйтсе де қорықпа, қызым! Мен қасыңда болам, сөйтіп екеуіміз бүгін ондағы зәндемі рухты аластаймыз.

	Парк шарбағының есігін жапқан Буагильбо мырза балташыға атты сулығынан алып, бағбанның шағын сарайына апаруға әмір етті — мұнда кештетіп келгенде немесе қожайынмен ұзақ отырып әңгімелеспек болғанда Эмиль Қарагерін сол араға қоятын. Жан Антуан мырзаның екі аяқты арбасы мен Ұшқынды бастырма астына алып кетті. Маркиз Жильбертаны қолтықтап алды.

	— Амал жоқ, құммен бірнеше қадам жаяу жүруіңізге тура келеді, – деді ол. – Бірақ аяғыңыз су болмайды, мекен-жайым жақын, әнебір жартастардың артында.

	Тұла бойын діріл билеген Жильберта үйшікке өзі нақұрыс санайтын оғаш мінезді қартпен бірге кірді: тас қараңғыда соңынан үнсіз еріп келе жатты. Маркиз екінші есікті ашып, дәлізден жарық көрінгенде көңілі аз да болса орнына түсейін деді: дәлізге екпе гүлдермен көмкерілген ойықшаға қойылған май шам жарық шашып тұр еді. Деревнялық үйлер үлгісімен тұрғызылған, жұпыны жиһазбен жабдықталған әсем де жанға жайлы бұл мекен қызға қатты ұнады; осынау поэтикалық қарапайымдыққа тәнті болған, өндір жасқа лайық ой-қиялы маркиз мекенін өзі жиі арман ететін патша сарайына ұқсас етіп жіберді.

	Эмиль құпия үйшіктің табалдырығын аттағалы бері мұнда біраз нәрсе жақсы жағына өзгерген еді. Жас Кардонне аскеттік әдет-дағдылары – төрт құбыласы түгелдігіне деген өзіндік наразылығы – оның жасындағы адам үшін тым қатыгездеу екеніне қарттың көзін жеткізе білді. Буагильбо мырзаның денсаулығы әзірше әбден жарамды болғанымен, жауыншашынды күндері қатты тоңатынын айтып шағынатын. Эмиль кілемдерді, перделерді, қалың терезе жапқыштар мен жайлы жиһаздарды ескі қамал-сарайдан өзі тасып әкелді; жаңбырлы кештерде каминді өзі жағып жүрді. Жас досының осынау тәнінен гөрі жанына көбірек дару болған қамқорлығына маркиз дән риза-тұғын, себебі бұл өзіне деген шынайы ықылас-пейілінің айғағы боп табылатын. Маркиз екеуі кей-кейде кешкі ас ішетін бөлмені Эмиль қонақ бөлмеге айналдырып, көріктендіріп қойған-ды. Жильбертаның таңырқауы таусылмады: аю терісінен жасалған кілемді құйтақандай аяғы өмірінде алғаш рет басып тұр еді, мәрмәр үйкөгі бар, сирек кездесетін әдемі гүлге толы сүйкімді севр вазаларын да өмірінде тұңғыш рет көріп тұрған.

	Қарағайдың құрғақ бүршігі төбе боп үйіліп жатқан каминдегі от маркиз бір жапырақ тұтанған қағазды тастаған бойда өзөзінен лап ете қалғандай болды; сәулесі доғаша иілген емен жақтауға орнатылған айнаға шағылған шырақтар бөлмені күндiзгiдей жарық қып жіберді – бұл сығырайған май шамға үйренген Жильбертаның көзін қарықтырып тастады, өйткені Жанилла, құдды інжілдік ақылман бикеш құсап, зәйтүн майын барынша үнемдеп бағатын.

	Сүйкімді бикешті өз үйінде қабылдап тұрған Буагильбо мырза, бәлкім, өмірінде ешқашан мұншалықты шектен тыс сыпайыгершілік жасап көрмеген шығар. Жильбертаның гүлдерге сүйсіне көз тігіп қалғанын көріп қуанып, ертең таңертеңнен қалдырмай «шіркеу бағына» арналған қалемше мен тұқым беруге уәде етті. Маркиздің жастық шағы қайта оралғандай көрінді: бөлмеде зыр қағып жүрген ол Швейцариядан әкелген сувенирлерін іздеп тауып Жильбертаға тарту етумен болды; ал бетінен оты шығып қызарып кеткен бойжеткен бұларды алудан бас тартқан кезде қыздың науқас балаларға дәрi мен тосап әкелген кішкентай себетін фрейбург шеберлері ағаштан ойып жасаған әдемі бұйымдармен, тау хрусталінен, агат пен ақықтан қиылған жүзіктермен және мөрлi сақиналармен толтырып берді; ақыр соңында вазалардағы гүлдің бәрін алып керемет үлкен гүл шоғын түзді – бұл іске маркиз бар өнерін салғанымен, гүл шоғы онша көрнекті боп шықпады.

	Үркектеп қалған Жильбертаның қартқа именшектей тұрып алғыс айтқаны, Швейцарияға саяхаты турасындағы аңғырттау сұрақтары, — бұл сапардан алған әсерін Буагильбо мырза әлі ұмытпаған-ды және онысын үстіртіндеу баяндап берген, — әңгімесін зейін қойып тыңдағаны, батылы жетіп әредік-әредік сөз қыстырып отырғаны, жанға жағымды дауысы, қарапайым да табиғи мәнері, қылымсудың жоқтығы, әдемі әлпетін одан әрі тартымды ете түсетін, алма-кезек көрініс беретін қорқақтау мен қызығушылық нышаны, екі бетінің албырап тұруы, шаршап-талу мен толқудан тұманданған көзі, әлденендей бір түсініксіз абыржудан кеудесінің көтеріліп-басылуы, аяушылық білдіруді немесе қамқорлық жасауды сұрап жалынғандай кейіпте күлімсіреуі – осының бәрі маркиздің есін кетіріп, басыбүтін баурап алғаны сонша, өзінің күтпеген жерден ғашық боп қалғанын сезді – бұл пәк-таза, сүйкімді сәби балаға деген әкелік махаббат болатын, қарттың жастық пен сұлулыққа деген арам ойлы құштарлығы емес-ті. Ішке кіріп, самаладай жарықтан көзі қарығып, жылы да жанға жайлы бөлмені көріп аң-таң болған Жан мұны өңі емес түсі екен деп қалды; Буагильбо мырзаның Жильбертаға: «Каминге жақынырақ жайғасыңыз, балапаным, аяғыңызды жылытыңыз, салқын тигізіп алдыңыз ба деп қорқып отырмын, ондайды өзіме өмір бойы кешірмес едім», деп жатқанын естіп өз құлағына өзі сенбеді.

	Таңғаларлық түрде сөзуар боп кеткен маркиз одан соң балташыға қарай бұрылып, ішке кір деген ишарат жасап:

	— Сен де бізбен бірге отқа жақын отыр, – деді. – Жазған-ай, киімің қандай жұқа еді. Малмандай боп жаураған шығарсың – бұған да мен кінәлімін! Мені шығарып салам деп әуреленбесең, аспай-саспай фермаңа қайтып оралар едің, сонда отырып жаңбырдың басылғанын күтер едің, сосын, әрине, әлдеқашан ауқаттанып алар едің... Саған қандай тамақ беруге болар екен? Қарның ашып әрең шыдап отырған шығарсың!

	— Шынымды айтсам, Буагильбо мырза, жаңбыр маған түк те емес! Ал қарынның ашуы – басқа нәрсе! – деп балташы жымия күліп жауап қатты, сосын ағаш шәркей киген аяғын отқа қарай жақындатты. — Өзім қабырғасын көтергелі бері үйшігіңіз әлдеқайда әдеміленіп кетіпті. Мына сөрелерді өз қолыммен орнатқаным есіңізде ме? Шкафтың ішінен бір кесек нан табыла қалса, бұл ара маған екі есе әсем боп көрінер еді. Бүгін түстен қара кешке дейін ақ тер, көк тер боп ағаш шаптым, ал енді қазір бір тал шөпті де бүктеп сындыра алмайтын сияқты боп отырмын.

	— Енді ше! Оңай деймісің! – деп дауыстап жіберді Буагильбо мырза. — Білесің бе, мен де тамақ ішкем жоқ қой, бірақ бұл жайында мүлдем ұмытып кетіппін. Осында жүрек жалғайтын бірдеңе болуға тиіс, бірақ қайда екенін білмеймін. Іздейік, Жан! Тауып алайық!

	— Іздеген жетер мұратқа! — деп күлді ағаш ұстасы, түкпірдегі бөлменің есігін ашып жатып.

	– Онда емес, Жан, — деді маркиз асығыс-үсiгiс, — онда тек кітаптар ғана бар.

	– Ә, мына есік екен ғой, жабылмайтын! – деп саңқ етті Жан. — Осы екен! Басыңызға құлап түсуі де ғажап емес. Ертең жөндеп берем; жақтауын құлпы жабылатындай етіп қиюластырып, қашау ғана қажет. Мартен қарт қой, әрине, мұны жөндеуге көңіл аударған жоқ. Қолдың ебі болмаған соң қиын – мынадай түкке тұрмайтын нәрсені де ретке келтіре алмайды.

	Бөлмеге зәредей әуестік байқатпаған Жан есікті жапты, маркиз мұнысы үшін оған іштей ризашылық білдірді, әйтсе де қашан анау есік тұтқасынан қолын айырғанша балташыға көз аудармай қарап отырды.

	— Әдетте осы арада қашанда дастарқан жасаулы тұратын, — деді Буагильбо мырза, – бүгін оның қайда жоғалғанына қайранмын. Әлде Мартен кешкі асымды алып келуді ұмытып кетті ме екен?

	— Мартен қарт та бір – бұрауы бабындағы сағат та бір ғой, ешқашан қателеспейді, – деді ағаш ұстасы, маркиз тұрмысының өзіне жақсы мәлім егжей-тегжейін рақаттана еске алып. – Әне бір перденің тасасында не бар екен? Мәссаған, дайын тамақ тұр ғой! Аса көп болмағанымен, өте дәмді тағам сияқты!

	Пердені былай ысырып тастаған Жан ол арадан шағын үстелді тапты: онда бабымен пісірілген бұзау еті, ақ нан, құлпынай толы тәрелке мен бір бөтелке бордо шарабы тұр еді.

	— Несі бар, Буагильбо мырза, ханымға әбден лайық тағам, — деді ағаш ұстасы.

	— Қарапайым сияпатымды қабыл алсаңыз өзімді сондай бақытты сезінер едім, ханым, – деді дөңгелекті үстелшені сырғытып Жильбертаның қасына жақындатқан маркиз.

	— Неге қабыл алмасқа? — деді Жан мырс етіп. — Мейманыңыз әуелі жұрттың қарнын тойғызуға қам жасағанына, ал өзінің нәр татпағанына бәс тігуге бармын. Былай істейік, ханым құлпынайдан дәм татсын, сіз, Буагильбо мырза, ет жеңіз, ал маған нан мен бір стақан шарап та жарайды.

	– Жоға, кәдімгідей тамақтануымыз керек, – деп қарсылық білдірді маркиз. – Әркім қалағанын жесін, мына арадағы тағам бәрімізге жетеді. Өтінем сізден, ханым, тілегімді орындаңызшы: аздап жүрек жалғап алыңызшы.

	– Менің түк те қарным ашқан жоқ, – деп жауап қатты Жильберта; соңғы күндері қатты толқып, дегбірсізденіп жүрген қыз тәбетін жоғалтып алған-ДЫ. — Өздеріңіз тамақтана беріңіздер, мені асты бірге ішіп отыр деп есептеңіздер.

	Буагильбо мырза Жильбертаның жанына жайғасып, оған бар ықыласымен қызмет ете бастады. Жан киімі лас екенін, олардың қасына отыра алмайтынын мәлім етті; маркиз қайтақайта өтініп қоймаған соң балташы мынадай жұмсақ та терең креслода отыруға қатты ыңғайсызданатынын мойындады. Бұрынғы деревнялық жабдықтардан қалған кішірек сəкіні тауып алған ол үстін тезірек кептіру үшін каминге жақынырақ отырып ас ішуге кірісті. Тағамның дені соған бұйырды, өйткені Жильберта екі-үш түйір құлпынайды ғана қанағат тұтты, ал маркиздің тамаққа деген тәбеті қашан да шектеулі болатын.

	Тіпті бүгінгі серуеннен кейін зауқы оянған күнде де, бәрібір, Жанға өз сыбағасын қуана-қуана ұсынар еді. Екі сағат бұрын балташыны таяқпен ұрғанын, ал анау бұған кеңпейілдікпен кешірім жасағанын әлі ұмытқан жоқ-ты.

	Шаруа асын асықпай, үнсіз отырып ішеді, тамақ ішу ол үшін — талапшыл талғамын тояттандыру емес, өзіндік мәні бар әдетғұрып, өйткені жұмыс күні арасындағы ас-суға бөлінетін сағат — тамақтанумен бірге демалу және ойлану уақыты боп табылады. Осы себепті Жан, каминде лаулап жанып жатқан қарағай бүршіктеріне көз тастап қойып, нанды барынша салтанатты түрде, мейлінше мұқияттылықпен, асықпай тіле бастады. Бейтаныс ханыммен сұхбаттасуға болатын тақырыптарды түгел тауысқан Буагильбо мырза дағдылы тұйықтығын қайта тапты, ал ұйқысыз түндер мен қамығудан қалжыраған Жильберта мына арада, камин жанында, жауын-шашындағы сапардан кейін өзін еркінен тыс түрде ұйқы меңдеп бара жатқанын сезді. Оған бой алдырмауға бар күшін салып бақты, алайда, амал қанша, балташы сияқты бұл да жұмсақ креслоға, аң терісінен жасалған кілем мен шырақтың самаладай жарығына дағдыланбаған болатын. Ол маркиздің үздік-создық сауалдарына жауап қайтаруға тырысып, жымия күліп отырған, өстіп отырып бір сәтке қимылсыз қалды да, күтпеген жерден басы кресло арқалығына қарай сылқ етті, құйттай аяғы камин торына қарай сырғыды, сосын бірқалыпты да жеңіл тыныс алып, ұйқының дес бермес ырқына біржола бойсұнды.

	Балташының ойға шомып кеткенін байқаған Буагильбо мырза жүзін анықтап көріп алу үшін Жильбертаның қасына жақындауға тәуекел етті, сөйтіп болмашы ғана түрілген шілтердің астынан жалтыраған алтын түсті қалың шашты көзі шалып, бойы еріксіз дір ете түсті. Сұқтана қарап тұрып қалған маркиздің ту сыртынан Жанның қаттырақ шыққан сыбыры естілді.

	— Буагильбо мырза, – деді балташы, — қазір айтқалы тұрған нәрсем жайында еш хабарыңыз жоқтығына бәс тігуге бармын! Мына сүйкімді ханымға жақсылап қарап алыңыз, сосын сізге оның кім екенін айтып берем.

	Өңі аяқ асты құп-қу боп кеткен маркиз балташыға аңтарыла қарап қалды.





XXXI


	ӘРІ-СӘРІ ХАЛ


	— Қалай, Буагильбо мырза, қарап алдыңыз ба жақсылап? – деп сұрады балташы жымың-жымың етіп. – Оған бекерден-бекер назар аударып тұрмағаныңыздың жайын өзіңіз де түсінген жоқсыз ба әлі?

	Маркиз орнынан ұшып тұрды, бірақ сол бойда қайтадан сылқ етіп отыра кетті. Жан шошырлық болжамнан дегбірін жоғалтып алған, осы кезге дейін алдаусыратып келген түйсігі ақиқатты тосыннан-тосын алға тарта қойған. Күдік-күмәні шындыққа айналғанын сезген маркиз бұрқ ете түскен ашудан өзін-өзі ұстай алмай:

	— Бұл бикеш кетсін дереу үйімнен! – деп шаңқ етті.

	Айқайдан оянған Жильберта қарсы алдында тұрған маркиздің құтырынған түрін көріп шошып кетті; есі шығып, бәрін бүлдірген екем, әкемді Буагильбо мырзамен бітістірмек түгіл, бұрынғыдан да жаман дүрдараздықтың себепкері болған екем, деп шешті – сондықтан бар кінәні өзіне алып, Антуан мырза үшін кешірім өтініп жалынбақ болды. Құдды ұйтқи соққан дүлей желдің екпінімен иілген гүлге ұқсап тізерлей кеткен ол маркиздің қолына жармасып, қатты толқығаннан тіс жарып тіл қата алмаған күйі басын иіп, маңдайын қарттың қолына басты.

	— Ау, сізге не болған! — деді маркиздің екінші қолына жармасып, оны қатты-қатты сілкіп жіберген балташы. — Ұят емес пе баланы қорқытқаныңыз, Буагильбо мырза? Ескі әдетіңізге қайта бастыңыз ба, тағы? Құдай-ақы, ашуыма тигелі тұрсыз менің!

	— Бұл кім? – деп сұрады Жильбертаны итеріп тастамаққа тырысқан маркиз, алайда қалтыраған қолы еркіне көнбей қойды. — Айтшы, бұл кім? Менің білуім керек.

	— Сіз оны жақсы білесіз, өйткені кім екені өзіңізге айтылған болатын, – деп жауап қатты Жан, иығын қомдап қойып. — Бұл селолық священниктің қарындасы, жоқ-жұқа, жұпыны тұрмыстағы келіншек. Онымен осынша зілдене сөйлесуіңіздің себебі де сол емес пе екен? Өзіңіз жайында білетін нәрселерімді бұл да білсін деп тұрғаннан саумысыз? Сырқатыңыздың сырын аңғартпағаныңыз жөн шығар, Буагильбо мырза. Түксиген түр-пiшiнiңізден зәре-құты қалмай қорқып кеткенін қалай байқамайсыз? Қонақты осылай қабылдауға бола ма екен! Оның үстіне, өзіңізбен осыншалықты ақ жарқын әңгіме-дүкен құрған ханыммен! Ал ең жаманы – кімге өшігіп тұрғаныңызды оған түсіндіріп бере алмайтыным, себебі қазір оны өзім де түсінуден қалдым.

	— Мені мазақ қылғаныңды қой! — деді әбден абыржыған маркиз. — Не жайында айтқың келіп еді маған жаңа?

	– Өзіңізді қуантар нәрсе жайында айтсам ба дегем, бірақ абзалы үндемей-ақ қояйын, себебі қайтадан ұстамсызданып кеттіңіз.

	— Жан, айтшы, түсіндірші маған, мынадай әрі-сәрі халде бұдан артық қала алмаймын.

	— Мен де! – деп айқайлап жіберді Жильберта еңірей жылап. — Жанның мен туралы не айтқысы келгенін қайдам, бірақ енді бұл арада бүйтіп отыра беретін жайым жоқ, өзімді қалай ұстау керегін де білмеймін. Кетейікші бұл жерден!

	— Жо-жоқ, – деді ыңғайсызданып қалған маркиз батымсыздау түрде. – Жаңбыр әлі тыйылған жоқ, ауа райы нашар, осында бола тұрыңыз.

	— Мақұл. Бірақ не себепті жаңа ғана оны қуып шықпақ болдыңыз, соны айтыңызшы? – деп сұрады Жан оған жақтырмай қарап. – Әпенділігіңіздің мәнісін қалай түсінуге болады? Өз басым түсінбеймін, сондықтан кетем.

	– Сіз кетсеңіз мен де бұл жерде қалмаймын! – деп саңқ етті орнынан атып тұрған Жильберта есікке қарай беттей берген балташының соңынан ұмтылып.

	— Мадемуазель немесе мадам, — деді Жильбертаны кідіртіп жатқан, сондай-ақ ағаш ұстасын да ұстап тұрған Буагильбо мырза, — Тыңдап алыңызшы айтар сөзімді: жаныма қатты бататын жайға қатысыңыз жоқ болса, кешірім етіңізші. Ол сізге күлкілі көрінуі де ықтимал, алайда өзіме соншалықты ауыр тиетін нәрсе. Түсіндірейін. Жаңа ғана маған сіздің өзім ойлап қалғандай адам емес, басқа біреу екендігіңіз жайында емеурін білдірілді, ал мұндай әйел затымен сөйлескім де, оны көргім де келмейді. Не қылуға болар енді! Айтарға сөз таппай, дал боп тұрмын... Не сіз мені жақсы түсінесіз, не мүлдем түсінбейсіз!

	– Ә, сізді түсіндім ақыры! – деді мəттақам балташы. — Айтуға батпай тұрған нәрсеңізді қонағыңызға мен айтып берейін. Роза ханым, – деді ол Жильбертаны Kюзьондағы священниктің қарындасы есімімен шімірікпей атап, – сіз, әрине, көршіңіз мадемуазель Жильберта де Шатобренді білетін шығарсыз? Міне, маркиз сол қызға өшігіп жүр: шамасы, ол тіл тигізіп бұл кісіні қатты қорласа керек. Ал мен маркизге өзіңіз бен Эмиль мырза жайында бірдеңе айтпақ болған кезімде...

	— Не деп тұрсың? – деп айқайлап жіберді маркиз. – Эмиль жайында деймісің?..

	— Бұл әңгіменің сізге қатысы жоқ, – деп тойтарды оны Жан, — сізге басқа ештеңе де айтпаймын. Мен Роза ханыммен сөйлесіп тұрмын. Иә, Роза ханым, Буагильбо мырза мадемуазель Жильбертаны жек көреді, сөйтіп сізді тап сол қыз екен деп ойлап қалыпты. Бізді қуып тастағысы келген себебі осы.

	Осынау оғаш та оспадарсыз комедияға қатысу Жильбертаны әбден ығыр қып біткен. Кештің өне бойында маркизге шынайы сыйластық білдірумен болған-ды, енді қазір сеніміне қиянат жасап, әбігерге түсіргені үшін өзін-өзі жазғырып отырған. Сөйтіп, Жильберта жеңілтек сыбайласынан гөрі жүректілеу болуды, Буагильбо мырзаның көзін ашып қоюды, ашу-ызасының қандай да бір салдарын өзі көріп алуды ұйғарды.

	— Естіп отырған әңгімемде әлденендей жұмбақ жайлар бар, – деп бастады ол тәуекелге бел буып. — Буагильбо мырза секілді әділетті де аса құрметті адам Жильберта де Шатобренді жек көреді-ау дегенге сене алмаймын. Оның мұндай жиреніш туғызатын қылығы барынан осы күнге дейін хабарсыз едім, мадемуазель Жильберта де Шатобреннің шын мәнінде де кім екенін білгім келеді-ақ. Өтінем сізден, маркиз, ол турасында естіген-білген жағымсыз жайларыңыздың бәрін айтып беріңізші маған – бұл оның, ең болмағанда, адал адамдар алдында ақталып шығуына көмегі тиер еді.

	— Өзім отырған жерде Шатобрен дейтін есімнің аталмағанын қалар едім, – деді маркиз ауыр күрсініп алып.

	— Бұл есім иесінің абыройында арсыздықтан түскен дақ бар ма? – деп сұрады Жильберта өрмінезділік таныта үн қатып.

	– Жо-жоқ, олай деп ешқашан айтқан емен, – деді, ашуы қалай тез тұтанса солай тез өшетін маркиз. — Кімге болмасын қандай да бір кінә тағудан аулақпын. Әңгіме боп жатқан бикешпен аразбын, ол жайында маған біреудің бірдеңе айтқанын қаламаймын және өзім де ол жөнінде ештеңе айтпаймын... Сондықтан маған ондай пайдасыз сұрақты қоюдың қажеті жоқ.

	— Пайдасыз сұрақ дейсіз! – деп салды Жильберта. – Оны қалай пайдасыз дей аласыз, маркиз? Сіз секілді адамның өзі білмейтін және, бәлкім, ешқашан көрмеген бойжеткенмен араз болуы адам таңғаларлық нәрсе екеніне келісерсіз... Әлде ол әлденендей бір жағымсыз қылық жасады ма немесе өзіңіз жайында жантүршігерлік бірдеңе айтты ма? Міне, осы жөнінде хабардар етуіңізді өтініп тұрмын ғой сізден; егер Жильберта де

	Шатобрен сый көрсетуге де, сенім көрсетуге де жарамайтын қыз болса, онда мұндай қауіпті жаннан аулақ жүргенім жөн.

	– Сөз тапқанға қолқа жоқ! – деп саңқ етті Жан қолын шапалақтап. — Несі бар, менің де өзімді қалай ұстауым керегін біліп қойғаным артық етпейді. Өйткені, расын айтқанда, сол Жильберта маған көп жақсылық жасаған еді. Қарыным ашқанда тамақ берді, шөлдегенімде сусын берді; қыста жылы киініп жүруім үшін жіп иірді. Жильберта жақсы қыз, нәзік, адал, ақпейіл бойжеткен. Егер ол ойламаған жерден жиренішті іске барса, оның алдында қарыздар боп жүруден ұялған болар ем.

	– Осының бәрі әлгі қисынсыз «түсініктемеңнің» қырсығы, сөйтіп, міне, пайдасыз мылжыңға малтығып қалдық, – деді маркиз ағаш ұстасына қарап. — Ондай келеңсіз әңгімені қайдан шығардың және оны маған таңып отырғаның қалай? Қыздың өзімен емес, оның әкесімен ертеден келе жатқан дау-шарым бар. Бойжеткенді танымаймын және ол жайында дым ештеңе айта алмаймын!

	– Солай бола тұрғанымен, егер табалдырығыңыздан аттауға тәуекел етсе оны үйіңізден қуып шығар ма едіңіз? – деп сұрады маркиздің абыржып қалғанын көріп қанаттана түскен Жильберта оған қадала қарап.

	- Қуып шығар ма едім?.. Жоға, мен ешкімді қуып шықпаймын. Егер ол мұнда төбе көрсетер болса мұнысын өзімді қорлайтын оғаш қылық деп қана бағалар ем.

	— Ендеше біліп қойыңыз, ол мұнда келуге сан рет оқталған болатын, – деді Жильберта. – Бұлай дейтін себебім, оның барлық ой-арманын білем, қазір тек өзіме айтқанын ғана қайталап тұрмын.

	— Мұндай әңгіменің керегі не? – деп теріс айналған маркиз оның сөзін бөліп жіберді. – Ашу үстінде аузымнан шығып кеткен сөзді айыпқа бұйырмаңыздар. Менің қырсығымнан бұл қыз жайында жаман қауесет тарап кетер болса оңбай өкінер едім. Қайталап айтайын, оны білмеймін және оған ешқандай кінә таға алмаймын. Бір ғана тілегім – айтқан сөзімді қайталамасаңыздар екен, бұрмалап, өңін айналдырмасаңыздар екен... Естіп тұрмысың, Жан? Ой-пікіріме өзіңше түсінік берем деп босқа әлектенбе – ол қолыңнан келмейтін шаруа. Сенен өтінерім, – деп қосып қойды маркиз амалсыздан айтып тұрғандай кейіпте, — мені аз да болса сыйласаң, Шатобренге барғанда есімімді ешқашан атаушы болма және қандай да болсын өсекаяңға іліктіріп жүрме. Сізден де сұрайтыным, ханым, мені бұл отбасымен, тіпті жанама түрде болса да, қандай да бір араласқұраластықтан, қандай да бір түсінісу мен қарым-қатынас жасаудан құтқарыңыз. Өтінішімді аяқ асты қалдырмассыз деп сенем. Ал бұл үшін шамадан тыс ұстамсыздығым салдарынан туындауы ықтимал жәйттерді теріске шығаруым қажет болса, аузымнан шыққан сөздегі мадемуазель Шатобреннің мінезқұлқы мен ар-намысын қаралауы мүмкін нәрсенің бәрінен бас тартуға дайынмын.

	Мұны айтқанда маркиз әдейі тымырайып тұрды: әдеттегі байсалдылығы мен намысқойлығы қайта оралғандай көрінді. Алайда Жильберта оның ашу шақырғанын қалаған – мұнысы сәлден соң осалдық пен босаңдыққа орын берер деп үміттенген. Өтінішін қайталауға дәті жетпеген, маркиздің салқын-салғырт қатынасынан ойындарының сыры жартылай ашылып қалғанын, қарттың күдігі күшейе түскенін сезген қыз бұл арадан тезірек кетіп қалуға асықты. Алайда әлгі сөздің аяқ жағына көңілі толмаған жан ең соңғы амалды байқап көрмекке оқталды.

	— Мейлі, Буагильбо мырзаның дегені-ақ болсын, – деді ол Қызға қарай бұрылып. — Негізі бұл кісі әділ де қайырымды адам, ренжіте бермей жолға шығайық. Бірақ әуелі тағы бір мәселені талқылап алсақ... Сыр жасырмауға тырысайық! Бәлкім, ыңғайсыздық сезінерсіз, тілдерсіз мені, мүмкін тіпті жылап та аларсыз... Бірақ мен не істеп, не қойып тұрғанымды жақсы білем – мұндай жағдай бізге енді ешқашан жолықпауы да мүмкін; жақсы көретін жандарыңызға жәрдемдескіңіз келсе, олардың көңілін жұбатқыңыз келсе кішкене шыдай тұруыңызға тура келеді... Неге маған бұлайша таңырқай қарап қалдыңыз? Буагильбо мырзаның Эмильдің ең жақсы досы екенін білмеуші ме едіңіз? Маркиз оның өзіңізді ұнататынын ғана білген жоқ, бірақ сіздер тап болған тақсіреттен бек жақсы хабардар. Иә, Буагильбо мырза, Эмильдің сүйгені осы Роза ханым... Түсіндіңіз бе енді? Сонымен, сөйлесіңіз енді онымен, көңілін көтеріңіз, Эмиль екеуінің Кардонне әкейдің қулығына көнбегені дұрыс болғанын айтыңыз. Не үшін екенін кім білсін, әйтеуір мадемуазель Шатобренге қатысты шатақ шығарып, сөзімді бөліп жіберген кезіңізде, міне, осы жайында құлағдар еткім келген.

	Жильбертаның сасқалақтап қалғаны сонша, оған әуестік білдіре әрi абдырай көз тігіп тұрған Буагильбо мырзаның көңілі елжіреп кетті. Қызды тыныштандыруға тырысып, қолынан жетелеп креслоға алып келді.

	— Ұялмаңыз! Мен қарт адаммын, құпияңызды айтып қойған Жан да жас емес. Әлбетте, Жан, дағдылы әдетінше, оғаштау әрі оқыстау мінез көрсетті, бірақ ниеті түзу; оған екеуіміз де айрықша жақсы көретін адамның ықыласын аударған осынау өзіндік мінез-құлқы ғой. Ұялмай-ақ қояйық, шын мәнінде де орайы жиі келе бермейтін сәтті пайдаланып қалайық.

	Алайда балташының әлгі сөзі көңіліне келген, жүрегінің құпиясы сенім білдіруден гөрі сескенуге мәжбүр ететін адамға мәлім болғанына ызаланған қыз екі қолымен бетін басып алды да, үн қатпай отырып қалды.

	– Ал саған керек болса, – деді Жапплу (дұшпандарды татуластыру болсын немесе ағаш шабу болсын, қандай іске кіріспесін мейлі, оны ештеңе тайлықтыра алмайтын). – Ханым маған өкпелеп қалды, көк езулігім үшін маған ашуланады енді. Бірақ осы арада Эмиль отырса ол маған ренжімес еді! Таңдауы қандай екенін Буагильбо мырзаның өз көзімен көргеніне ырзашылық білдірер еді, сосын ертеңіне Буагильбо мырза оған: «Сүйгеніңізді көрдім, таныстым, енді жағдайыңызды жақсы түсінем», дегенде төбесі көкке жеткендей қуанар еді. Солай ма, Буагильбо мырза, тап осылай деп айтасыз ба?

	Маркиз жауап қайтарған жоқ. Ол Жильбертаға тесіле қарап қалған, бойжеткен оны баурап алған, соған қарамастан әлдебір күдік керемет үрей туғызып, есін жиғызбай тұрған. Тұтқиылдан жабырқап сала берген ол бөлмені кезіп әрлі-берлі жүріп өтті, сабасына түскен соң ауыр күрсінді де, Жильбертаның қасына келіп оны екі қолынан алды.

	– Сіз кім болсаңыз да, — деді ол, – абзал азаматтың ендігі тағдыры өз қолыңызда. Мен ұзамай бақиға аттанам, егер Эмильдің аңсаған арманына қол жеткізгенін көре алмасам, бұл дүниеден өкінішпен өтетін болам.

	Өтінем сізден, оның барлық болашақ өмірі өз ықпалыңызбен қалыптаспақшы және бұл ықпалдың игілікті немесе қасіретті болуы да мүмкін... өтінем сізден, осынау абзал жүректі аялай біліңіз! Сіз жассыз, Эмиль сияқты адамның өміріндегі әйел махаббатының орны қандай болатынын әлі білмейсіз. Оның көзсіз батыр немесе қоянжүрек қорқақ, қайырымы мол немесе қаныпезер адамға айналуы тек жалғыз өзіңізге ғана байланысты. Өкінішке қарай, айтқан сөзімнің мән-мағынасын толық түсіне де қоймаған шығарсыз. Иә, сіз тым жассыз! Өзіңізге неғұрлым ұзақ қараған сайын сары ауыз балапан екеніңізге көзім соғұрлым айқын жете түскендей болады. Әлі тәжірибе жимаған, әлжуаз жансыз, өзіңіз ие болған жігерлі жүректі жарақаттау да, жарылқау да ықтиярыңызда. Бұлайша сөйлегенімді айыпқа бұйырмаңыз, қатты толқып лайықты сөз таба алмай тұрмын. Сізді ренжіткім де, абыржытқым да келмейді, бірақ мені мазасыздық билеп алды. Сондай сүйкімді, пәк-таза кейпіңізді көріп тұрып Эмильдің ықылас-пейілі өзімнен ауып кеткенін аңғарғандаймын.

	– Кешіріңізші мені, маркиз, – деді Жильберта жасын сүртіп. — Сізді түсінем, әлі өте жас болғаныммен, Жаратқанның алдындағы жауапкершілігімнің қандай үлкен екенін жақсы сезінем. Бірақ әңгіме мен жайында болмай тұр, өзімді емес, Эмильді ақтағым және жақтағым келеді. Осынау ақжүрек жанға күмәнмен қарайтын сияқтысыз. О-о, олай ойламаңыз, Эмиль ешкімге – сізге де, әкесіне де жалған сөйлемейді. Эмиль екеуіңіздің ұстанымдарыңызды терең ұғына алдым ба, ол жағын білмеймін, бірақ мен ақиқатқа табынам... Мен пәлсапа соға алмаймын, білімім тым саяз. Бірақ дін жолымен жүрем, христиандық қағидалар бойынша тәрбиеленгем және бұл қағидаларды Эмиль қалай түсінсе мен де солай түсінем. Інжілді көңілі соққан сәттерде ғана ауызға алатын Кардонне мырзаның Эмильді сенімдерінен бас тартуға мәжбүрлеп отырғанын білем. Оны мұндай іске барады деп ойласам өз ағаттығым үшін – ақиқаттан теріс айналған арсыз адамды сүйгенім үшін ұяттан өртенген болар ем! Құдай мені мұндай қасіреттен сақтады! Қажет болса Эмиль өз сенімінен айнығаннан гөрі менен айнығанды жөн көрер еді. Ал егер Эмильдің ерік-жігері босаң тартатын сәт туа қалса, онда мен табандылық танытам. Әйтсе де бұдан мен қорықпаймын! Оның қайғы шегіп жүргенін білем, өзім де қайғы шегіп жүрмін, бірақ ол сіздің құрметіңізге қандай лайық болса, мен де оның сезімдеріне сондай лайық болам. Сөйтіп біз нендей қиыншылықты болсын қайсарлықпен және төзімділікпен бастан өткереміз, өйткені Жасаған иеміз адамзат баласына деген сүйіспеншілігіне бола тақсірет тартып жүргендерді қорғансыз қалдырмайды.

	— Жақсы айтылды! – деп айқайлап жіберді балташы. — Шіркінай, мен де осылай сөйлер ме едім! Келістіріп айта алмасам да, осының бәрін жақсы сезінем, сондықтан рақымы мол Жаратқан маған да жақсылық жасар!

	— Әлбетте, – деді ағаш ұстасының нық сенімді сөзіне таңырқаған Буагильбо мырза. – Эмильдің шын мәніндегі адал досы екеніңді білмейтінмін, Жан, бәлкім оған менен гөрі көбірек пайдаң тиер.

	— Мен олай дегем жоқ, Буагильбо мырза. Эмильдің сізді туған әкесіндей құрметтейтінін, — қалай болған күнде де, әйтеуір, тағдыр өзіне әке қылған ана безбүйрек адамнан әлдеқайда артық қадір тұтатынын, – жақсы білем. Мен де оның досымын және кеше кешкісін жігерін аздап жанып қоюыма тура келді, сондайақ бүгін таңертең тағы бір кісілердің көңілін жұбаттым... Ал мына бойжеткенге келсек, – деп ол Жильбертаға иек сілтеді, — оған ешкімнің көмегі қажет емес. Өзім де солай деп жобалағам. Ол ойланбастан нық шешімге келді; жастығына қарамай батыл да шыншыл екендігіне тек таңырқауға ғана болады, алайда бұған онша көңіл аудармайтын сияқтысыз.

	Екі ойлы болған маркиз тағы да бөлме ішінде әрлі-берлі жүре бастады. Ақыры терезе алдына тоқтап, оны сәл ғана ашты да, Жильбертаның қасына келіп:

	— Жаңбыр басылыпты... үй-ішіңіз іздеп те жатқан шығар, — деді. — Енді кідіртпей-ақ қояйын сізді, бірақ... бірақ біз әлі кездесеміз, сонда дұрыстап сөйлесерміз... себебі біраз нәрсем бар айтатын...

	– Жоқ, маркиз, — деді орнынан көтерілген Жильберта, — біз енді ешқашан кездеспейміз, ондай жағдайда сізді тағы да алдауға тура келер еді, ал өтірік айтуды суқаным сүймейді. Өзіңізге кездейсоқ жағдайда жолықтым, сізге қызмет етуді борышым деп білдім – мардымсыздау қызмет болса да, шын жүректен атқардым. Мұнда тұрған өрескел ештеңе жоқ-тұғын; әдiлiне келейікші: амалсыздан өтірік айтуға мәжбүр болдым ғой, өйтпеген жағдайда қамқорлығымды қабыл алмас едіңіз. Оның үстіне, әкетайым өз уайым-қайғысы жайында, бір кезде тіл тигізіп, қорлағанына, – бұдан мүлдем бейхабармын, – өкініші жайында, сондай-ақ, өзіңізге деген әліге дейін өшпеген шынайы құрметі турасында сізге ешқашан құлаққағыс етпеу жөнінде менен ант алған-ды. Балалықтан шығар, арнайы келіп аяғыңызға жығылуды қалай армандадым десеңізші. «Әкем іш-құса, — дер едім мен, — сізге бола тақсірет тартып жүр. Егер ол өзіңізді жәбірлесе көз жасымды, көңіл қуанышымды, үміт-тілегімді, ол аз болса өмірімді де соның өтеміне алыңызшы! Бірақ әуелі оған достықпен қол ұсыныңыз, сосын барып мені азапқа салыңыз. Сізге алғыс қана айтам, тек әкетайымды қайғыдан арылтсаңыз болды, бұл қайғысы оны жегідей жеп, тіпті түнде түсінде де тыныштық бермейді». Иә, бір кезде осындай арманның жетегінде жүргем. Бірақ кейін одан бас тарттым – әкем солай ұйғарды: наразылығыңыз одан бетер өршіп кетер деп ойлады. Салқындығыңыз бен селқостығыңызды, есімімді атаудан жиренетіндігіңізді көріп бүгін әлгі арманымнан біржола бас тарттым. Сөйтіп, енді жөніме кетем. Әкемді кешіруіңізді сұраймын сізден! Әкем әділетсіз ашу-ызаңыздың құрбандығы екенін білем және соған кәміл сенімдімін. Өз тарапымнан бұл қайғысын сейілтуге, көңілін жұбатуға қолымнан келгеннің бәрін жасаймын. Ал сіз, маркиз, әкем ардақ тұтатын адамның денсаулығын, бәлкім, тіпті өмірін, сақтап қалу мақсатында тәуекелге бел буған бейкүнә қулығым үшін мені жазалауыңызға болады. Еркiмнен тыс түрде ашылып қалған құпиямды біліп алдыңыз; алайда одан ұялмаймын, себебі бұл өр мінез жүрек пен Тәңір өзі тарту еткен махаббаттың құпиясы. Менімен тағы да қайта жүздесем екен деп қорықпай-ақ қойыңыз, маркиз, сондай-ақ бізді татуластырмақ болған талпыныстарымен өзіңізге жақпай қалған Жан, аңғал да ақпейіл досымыз, сізді

	Шатобрен отбасы жайындағы әңгімесімен ығыр қылады екен деп те қауіптенбеңіз. Оны бұл ниетінен біржола бас тартуға көндіре алам. Қонағыңыз болу құрметіне ие болдым, маркиз, бұл кешті ешқашан естен шығармауға рұқсат етіңіз. Сіз әсте өкініште қала алмайсыз, өйткені жалған сөзіміз жаза бастырған жоқ сізді; егер өшпенділігіңізді аз да болса жеңілдетсе, Антуан де Шатобреннің қызын масқара ғып қуып шығуыңызға болады.

	— Мұның қисыны жоқ! – деп саңқ етті, Жильбертаны қолынан алып, маркиз екеуінің ортасына сыналанған Жан Жапплу. – Мен кінәлімін, бойжеткеннің ықтиярынсыз жалған сөйлеген мына мен. Әкесі екеуіңізді бітістіру қолынан келетін шығар деп ойлағам. Айтқанынан қайтпайтын қитабан екенсіз, Буагильбо мырза, алайда Құдайдың атымен ант етейін, Жильбертаны жәбірлетпеймін! Керісінше жағдайда, бүгін таяғыңызды қалай шауып түсіргенімді еске салуыма тура келеді.

	– Жоқты соқпа, Жан, – деді Буагильбо мырза салқын ғана. — Бойжеткен, – деді сосын Жильбертаға, — өзіңізге қолымды ұсынуға, арбаңызға дейін шығарып салуға рұқсат етіңізші.

	Жильберта келісті, тұла бойы безгек тигендей дірілдеп тұр еді, бірақ маркизге қолын берген кезде қарттың қолы да кереметтей қалтырап тұрғанын сезді. Қарт оның екі аяқты арбаға отыруына көмектесті, аспан бұлттан арылғанымен күн әлі әжептәуір салқын болғандықтан бойжеткенге:

	– Жылы жерден шықтыңыз, киіміңіз тым жұқа, жамылатын бірдеңе әкеп берейін, – деді.

	Жильберта қамқорлығына рақмет айтты, бірақ әкесінің плащы бар екенін ескертіп, ұсынысынан бас тартты.

	— Плащ малмандай болды емес пе, ал бұл тіптен қауіпті, – деді Буагильбо мырза қарсылық білдіріп, сосын үйшікке қарай бет алды.

	– Жә, кетсінші әрі, есуас шал! – деп дауыстап жіберді Жан, атқа аямай қамшы ұрып. – Жетер! Әбден жынымды келтірді әрі түк ештеңе тындыра алмадым! Үңгірінен тезірек шығып кеткім кеп тұр, екінші әрі мұнда аттап баспаспын! Көз тастасының өзінен тұла бойым түршігеді. Аман-сау тұрғанымызда жөнiмiздi табайық.

	– Өйтуге болмайды, күтуіміз керек; соңымыздан жүгіртіп қойғанымыз жарамас, — деді Жильберта.

	– Сізге салқын тиіп қалар деп шынымен қайғырып тұр деймісіз оны? Ұмытып та үлгерген шығар сізді. Қайтып келмейді ол! Ал, қане, Ұшқын, қарышта!

	Алайда шарбақтың шығар есігі құлыптаулы боп шықты, ашқышы Буагильбо мырзада болғандықтан бұларға не оның келуін тосу, не қайтып барып кілтті алу қажет еді. Жанның қожайынды бар дауысымен қарғап-сілей бастағаны сол еді, анау тас қараңғыдан шыға келді; әкелген буыншағын Жильбертаның тізесіне қойды.

	— Күттіріп қойдым-ау сізді, – деді ол. – Керек заттарды таба алмай әуреге түстім. Мұны өзіңізде қалдыра беріңіз, сосын мына ұсақ-түйектерді де ала кетіңіз – себетіңізбен бірге ұмыт қалдырыпсыз. Түспей-ақ қойыңыз. Жапплу, есікті өзім ашам. — Сосын құлыпты ашып жатып оған: — Ертең кел, күтем, – деп қосып қойды.

	Соны айтып маркиз Жанға қолын ұсынды; анау азды-кем іркіліп қалғанымен қолын алды: осынау дәйексіз де мазаң жанның дүдәмал әрекеттерінің мән-мағынасын балташы ақыры түсінбеген болатын.

	— Мадемуазель де Шатобрен, – деді сосын маркиз бәсең үнмен, — сіз де маған қоштасарда қолыңызды беріңіз.

	Жильберта лып етіп жерге секіріп түсті де, қолғабын шешіп, қарттың қалтыраған қолын екі қолымен бірдей қармап, бойын билеп алған аяушылық әсерімен ерніне тақады.

	— Антуанды кешіргіңіз келмейді, ең болмаса Жильбертаны кешірсеңіз етті, – деді қыз.

	Маркиздің көкірегінен күңіренген дыбыс шықты. Жильбертаның маңдайына ернін тигізбек болғандай қимыл жасады да, ес-түс жоқ ыршып түсті. Сосын оны басынан құшақтап, бар күшімен қысып әрі-сәрі боп бір сәт тұрғаннан кейін алтын түсті шашынан сүйіп алды: Қыздың шашына мұздақтан сорғалағандай бір тамшы салқын жас тамды; сосын қызды итеріп жіберді де, қол орамалын бетіне басып алған күйі жалғыз аяқ жолмен жүріп кетті. Жильбертаға оның әлтек-тәлтек басқан аяғының астындағы қиыршық тас шықыры мен желдің көктеректер басын олай да бұлай теңселткен ұлыған дыбысы арасынан қарттың өкіре жылаған дауысы естіліп тұрғандай боп көрінді.





XXXII





ТОЙҒА ТАРТУ


	Жанға ауыр тиетін осынау алабөтен қоштасу қатты толқытқан Жильберта да боздап қоя берді.

	– Жә, не болды сонша? – деді Ұшқынды Шатобренге қарай ұшыртып келе жатқан Жан. — Көз жасын көл қылатындай не әкетіп барады? Ана қариямыз сияқты ақылдан алжасқаннан саумысыз, көгершінім Жильберта? Біресе нағыз данагөй адамға лайық парасатты пікір айтасыз, біресе аяқ асты босап, сәби бала сияқты еңіреп жылайсыз. Расында да, Буагильбо мырза жүрегі жұмсақ мейірбан адам; дей тұрғанмен, Эмиль мен әкейіңіз қанша жерден қорғаштамасын мейлі, ауыштығы бары анық. Оған сенім артуға болмайды, сондай-ақ одан түңілудің де қажеті жоқ... Онымен енді ешқашан жүздеспеуіңіз де мүмкін, сондайақ күндердің бір күнінде Антуан мырзаны кезіктіріп қалғанда көңілі елжіреп, ескі досымен құшақтаса кетуі де ықтимал оның. Бәрі де қарттың көңіл күйі қандай екеніне байланысты.

	— Не дерімді білмеймін тіпті, – деп жауап қатты Жильберта. — Онымен бірге тұрсам шынымен-ақ жынданып кетер едім. Зәреқұтым қалмай қорқам одан, әйтсе-дағы оны айрықша жақсы көріп қалған сәттерім де бар. Эмиль де әу баста осындай сезімді бастан кешкен, ақыр соңында онымен достасып кетті де, түк қорықпайтын болды. Демек, қанша дегенмен, мейірбанДЫЛЫҒЫ зардапты әпенділігінен басым түсіп жататыны ғой.

	— Бұл жайында әлі сөйлесерміз, – деп жауап қатты балташы. – Шамасы, ертең Буагильбо мырзаға барып, мінез-құлқын жақсылап зерделеуім қажет шығар.

	– Онымен баяғыдан таныс емес пе едің! Ол кездегі мінезі басқа болды ма?

	– О-о, одан бері маркиздің мінезі тіптен нашарлап кетті. Бұрын қайғырып-қапаланса тіл қатпай түнеріп қалатын. Рас, кей-кейде ашу да шақыратын. Алайда қайтымы тез еді – бұрқанталқан боп ашуланатын да, артынан бұрынғыдан әлдеқайда мейірімді боп кететін. Шынтуайтында, ол қазір де сондай, бірақ бұрын жылына бір-екі рет қана солай шала бүлінетін болса, қазір күніне бір-екі рет сөйтеді. Бұрынғыдан да бетер қатыгез, бұрынғыдан да бетер мейірбан бола түскен.

	– Сондай керемет бақытсыз адам секілді! – деді Жильберта. Құлағынан әлі кетпей тұрған маркиздің өкiрiп жылаған дауысын есіне алған қыздың жүрегі дір ете қалды.

	Жанилла мен Антуан Жильбертаны тағатсыздана тосып отырған. Шарассонның хабары оларды қайран қалдырды; бала бірдеңенібылықтырғаншығарнемесе Жильбертабақытсыздыққа ұшырап, соны жасыру үшін әдейі өтірік айтып тұрған болар деп ойлаған екеуі шындыққа көз жеткізу үшін Марло тəтейдің үйіне тартты. Кемпірдің әңгімесі тыныштандырғанымен, бәрін түсіндіріп бере алмады. Балташының мына қияпатсыз әурешілігінен еш жақсылық күтпеген Жанилла оны жерден алып, жерге салумен болды. Антуан да дәйек таппады, бірақ оның ұзақ қайғыруға қас болмысы ұзамай-ақ үстем түсіп, бірінен бірі асқан қияли болжал жасай бастады.

	— Жанилла, қызымыз бен Жан бір ғанибет іс тындыруы мүмкін. Екеуі Буагильбоны үйге ертіп кеп тұрса қайтер едің? – деді ол.

	— Ай, басыңыз жасамайды-ау осы сіздің! – деп жауап қатты Жанилла. – Мұның мүлдем мүмкін еместігін ұмытып та кеттіңіз бе? Бұл кəртамыс кісікиік қызымыздың әңгімесін тыңдамақ түгіл мойнын бұрап жұлып алмасын! Ол өз алдына, екеуі де ештеңе білмейтін болса, қандай дәлелдеме келтіріп ақталмақшы?

	— Міне, сондықтан да сәті түсе кетуі ықтимал. Буагильбо құпияны үй-ішіндегілерге ашып қоюымыздан зәресі қалмай қорқады. Тауы шағылған тәкаппарлық пен дәйексіз достықтың Қырсығы ғой оның жан баласына сенбейтін бақытсыз адамға айналуына себепкер болған. Бейшара маркиз!.. Бірақ, кім біледі, Жильберта пиғылының пәк-тазалығы мен Жанның турашылдығы жүрегін жұмсартар, бәлкім. Әттең, өзім ешқашан ұмыта алмайтын сол айыбымды кешсе ғой тек, шіркін!

	— Жильберта сынды асыл қазынаңыз бола тұрып шағынасызау сіз де! Бірақ қызымыз оны тізгіндер деп дәмеленбей-ақ қойыңыз. Жо-жоқ! Маркиз ешқашан келмейді Шатобренге, Кардонне мырзаның керемет жақсы баласы да келмейді, қираған қамал-сарайымыз оларды енді ешқашан көрмейді.

	– Эмиль әкесі келісім бергенде ғана соғады немесе тіптен соқпайды, бұған кепілдік ете алам, Жанилла. Оның өзін-өзі ұстай білетіні қандай мақтауға да лайық: мұны Жан түсіндіріп берді ғой бізге бүгін таңертең.

	— Демек, мен сияқты түсінбегенсіз, сосын осалдық танытып, Иланған бола салғансыз. Ана қарғыс атқыр Эмильдің өнегелі мінез-құлқын неменеге дәріптей бересіз сонша? Қызалақтың басын босқа қатырып жүргеніңізді қалай байқамайсыз? Одан да Қызыңызға оны жек көруі керегін айтып, ол жігіттің жеңілтек біреу екенін, өзін сүймейтінін дәлелдемейсіз бе?

	Бұлардың айтыс-тартысын Ұшқын тұяғының өздеріне жақсы таныс дүбірі бөліп жіберді: ол жартасты айналып өтіп қамалсарайға қарай бастайтын жолмен жортып келе жатыр еді. Қарттар Жильбертаның алдынан жүгіріп шықты; дегбірсіз сұрақтар мен дәйексіз жауаптар жамыраған алғашқы минуттардан соң Жильберта қолындағы әлденендей түйіншекті Жанилланың оқыстан көзі шалып қалды.

	— Мынауың немене-ей? – деп сұрады, тұтастай алтын жіппен зерленген, керемет әдемі аспан-көк түсті үнді кашемир шәлісін түйіншектен шығарып жатқан Жанилла. – Ау, бұл король айымының киімі ғой!

	– Жасаған-ай! – деп айқайлап жіберді өңі қуқыл тартып кеткен Антуан мырза, діріл қаққан қолымен шәліні сипалап. — Иә, бұл тап сол шәлі!..

	— Ал, мынау неғылған қорапша? – деді Жанилла, шәлінің орауынан түсіп қалған футлярды ашып жатып.

	– Бұлар тастар шығар, – деді Жильберта. – Монблан кристаллдары ғой, маркиз бұларды саяхат жасап барғанда өз қолымен теріп алыпты.

	— Жо-жоқ, қателесесің, – деп ағаш ұстасы қарсылық білдірді, — мыналар мүлдем басқаша жылтылдайды. Қараңдар.

	Көз қарықтыра жалтылдаған ірі гауһардан тізілген алқаны көрген Жильберта аңтарылып қалды.

	— О, Жасаған, мұны да танып тұрмын! – деп міңгірледі қатты толқып кеткен Шатобрен мырза.

	— Жабыңызшы аузыңызды, мырза! – деді Жанилла оны шынтағымен түртіп. – Гауһар мен шәлінің қасиетін жақсы білесіз, оған дауым жоқ! Өйткені кезінде сіз де дәулетті адам болдыңыз, көз жауын алар сәнді бұйымдардың талайын көрдіңіз. Соған бола осынша даурығып, бұларды тамашалауымызға бөгет жасағаныңыз неғылғаныңыз? Шынында да керемет екен! Қызым, уақытыңды босқа өткізбепсің! Мынау қамалсарайымызды жөндеуге әбден жетеді. Буагильбо мырза өзім ойлағандай тас сараң емес екен-ау өзі.

	Гауһар тасты көп көрмеген Жильберта мұны қыры шығарылған тау хрусталы моншақтарынан тізілген алқа деп бет бақтырмаған, алайда тастарды зер сала қарап шыққан Шатобрен мырза алқаны футлярға салды да, сүлесоқ кейіпте:

	— Мұнда жүз мың франктай тұратын гауһар бар. Буагильбо мырза саған жасау беріп отыр, қызым! – деді.

	— Жүз мың франк дейсіз бе? – деп дауыстап жіберді Жанилла. — Жүз мың франк!.. Не деп тұрғаныңызды білесіз бе, мырза? Мүмкін бе бұл?

	— Мына жылтыраған моншақтар осыншама қомақты соманы құрай ма? – деп сұрады Жапплу: бұл әсте ашкөздіктен емес, аңғалдықтан қойылған сұрақ еді. — Сөйтіп, бұлар мынадай құйттай қорапшада сақталады, ә? Және ешкімге тигізіп жатқан ешқандай пайдасы жоқ...

	– Мұны мойынға тағып жүреді, – деді Жанилла алқаны Жильбертаның мойнына тағып жатып, – бұл адамның көркін арттыра түседі, оған дауласпай-ақ қой. Қане, шәліні жамылшы, қызым! Олай емес!.. Парижде болғанымда ханымдардың осындай шәлі жамылып жүргенін көргем, бірақ олардың бұған қалай оранып алатынына ақылым жетпейді.

	– Бәлкім, бұл әдемі де шығар, бірақ өзіңді тым жайсыз сезінеді екенсің, — деп қарсылық білдірді Жильберта. — Мына шәліге оранып, бағалы әшекейлерді тағып жүрсем әлем-жәлем киінген есі кем біреуден аумай қалады екем. Қане, бәрін жинайық та, алып қояйық, сосын ертең Буагильбо мырзаға қайтарып жіберейік. Қараңғыда қарманып жүріп қателескен ғой. Маркиз маған ұсақ-түйек бірдеңе бермек болған, оның орнына әйелінің тойда алған тартуын салып қойыпты.

	— Дұрыс айтады, — деді балташы, — қателескені көрініп тұр. Кісі қайтыс болған әйелінің дүниесін басқа бір әйелге беретін бе еді! Миы айналып кеткен ғой, байғұстың! Бақсақ, жалғыз сіз ғана алаңғасарлық жасамайды екенсіз, Антуан мырза!

	— Жоқ, ол жаңылысқан жоқ, – деп құлаққағыс етті Антуан мырза. — Маркиз бәрін біліп істеген, сондықтан Жильбертаның бұл сыйлықтарды өзінде қалдыруына болады.

	- Әрине, оған дау барма! – деп айқайлап жіберді Жанилла. — Бұлар Жильбертаның өзінікі ғой, солай емес пе, Антуан мырза? Буагильбо мырза сыйлап отырса, демек, бұлар Жильбертаның заңды меншігі боп табылады...

	— Маған бұлардың түкке қажеті жоқ, әке! – деді Жильберта. — Неғылам бұларды? Үстімде шыт көйлек, мойнымда гауһар алқа, иығымда кашемир шәлі, екі аяқты арбамызбен келе жатсам жұрт не дер еді?

	– Әңгіме сонда! Сізді көріп жұрттың ішек-сілесі қатар еді, ал келіншектер қызғаныштан жарылып кете жаздар еді, – деді ағаш ұстасы. — Оған қоса, маңайдағы желөкпенің бәрі гауһарыңызды көрмекке жиналар еді – жылтыраған бірдеңе көрсе болды, саратан қоңызындай есі кете ұмтылатын әдеті ғой олардың. Антуан мырзамен татуласқанының белгісі ретінде Буагильбо мырза сізге жасау бермек болса, бір шағындау қожалық пен жеті-сегіз өгіз берсе етті.

	– Әрине, өгіз де, қожалық та жақсы ғой, – деді Жанилла, — бірақ мына жалтыраған тастар да бір – ақша да бір, осылардың арқасында флигельді кеңейтуге, қосымша жер сатып алуға, екіүш мың ливр табыс түсіп тұруын қамтамасыз етуге, сондайақ өзінің де осындай қаражаты бар күйеу тауып алуға болады. Сонда қалған өмірімізді қызықты өткізіп, Кардонне мырзаларға — әкесі мен ұлына мейіріміз қанғанша күлер едік!

	– Шынында да, – деп қоштады Антуан мырза, – енді болашағыңа алаңдамай-ақ қой, қызым! О-о, Буагильбо мырза кек қайтарушылардың ішіндегі ең ізгі жүректісі. Оны шайпау сөздеріңнен бекер қорғамағам, Жанилла! Қазір оны қатыгез, оңбаған адам деп айта алар ма едің?

	— Жо-жоқ, мырза! Ол кісінің мейірімі мол, мұны мойындаймын. Ал енді бізге бұл оқиғаның жай-жапсарын баяндап беріңдер.

	Әңгіме түн ортасына дейін созылды. Ұсақ-түйекке дейін еске алынды, маркиздің Антуан мырзаға енді қалай қарайтыны сарапқа салынды. Күн кештетіп кеткендіктен Жан Жапплу Шатобренде қонып қалды. Антуан мырза болашақтағы бақытты өмір жайында, ал Жанилла кемпір болашақтағы байлық жөнінде ойлап жатып ұйықтап кетті. Эмиль де, таяу күндердегі күйінішналасы да тарс есінен шыққан болатын.

	«Бәрі ұмытылады, — деп ойлады кемпір, — ал жүз мың франк өзімізде қалады. Айтулы қожалықтың иесіне айналғанымызда Галюше сынды сүмелектер маңайымыздан да жүре алмайды!» Бұдан соң ол, өз пікірінше, Жильбертаны бақытты етуі мүмкінау деген барлық жергілікті дворянды бағамдап шықты.

	«Ал бізге қарапайым біреулер құда түссе, оның екі жүз мың франктан кем тұрмайтын жылжымайтын мүлкі болсын», деп түйді Жанилла, Жильбертаның жасауы салынған шкафты Құлыптап, кілтін көпшігінің астына тығып жатып.

	Әбден шаршап-талған Жильберта жұрттың бәрінен кеш жатты және ұйықтар алдында бір маңызды шешім қабылдады. Ертеңіне, Жаниллаға білдірмей, әкесімен ұзақ әңгімелесті, сосын оңаша отырып асықпай көрейінші деген желеумен Буагильбо мырзаның сыйлығын бөлмесіне алып кетті. Шәлі мен алқаны кемпір еш күдіктенбей бере салды: бұл жолы Жильберта шынайы ой-ниетін тікбақай тәрбиешісінен жасырып қалуды ұйғарған еді. Сосын бойжеткен ұзақ етіп хат жазып, оны әкесіне көрсетті.

	– Дұрыс істедің, қызым, – деді анау ауыр күрсініп алып, — бірақ, байқа, Жанилла біліп қалмасын.

	— Қорықпаңыз, әкетайым, – деп жауап қатты бойжеткен. – Өзіңізбен келісіп істегенімді оған айтпаймын, сөйтіп ол бар ашуын тек менен ғана алады.

	— Енді Жанның келуін күту керек, – деп сөзін жалғады Антуан мырза, — себебі мұндай нәрселерді біздің қадірменді Шарассон секілді жүгермекке сеніп тапсыруға болмайды.

	Жильберта балташының келуін шыдамсыздана тосты, өйтетін тағы бір себебі – Эмиль жайында қандай да бір хабар естимін бе деп дәмеленген. Эмильдің науқастанып қалғанын білмейтін. Бірақ оның қайғырып-қапаланып жүргенін ойлағанда керемет күйіп-пісетіні сонша, өз күйініш-наласын ұмытып кететін. Қайсарлық танытып қайтсем де шыдармын деп жүрген, бірбірінен біразға қол үзіп кететін алдағы уақыттағы күндер қазір оған таусылмас-бітпес торығу күндеріне айналатындай көріне бастаған; соны ойлап, Эмиль бұл сынаққа төзе алар ма екен деп те дал болатын. Тыйым салғанына қарамастан Эмиль өзіне хат жазудың бір амалын табар немесе, жоқ дегенде, екеуара әңгімелерін Жан бұған сөзбе-сөз жеткізер деген үмітпен жұбанып жүрген.

	Бірақ балташы келіп болмады, күн кешкiртiп, Жильбертаның мазасыздығы одан әрмен арта түсті. Қыздың құпия қайғысына тағы бір жайсыздық жамалды: Буагильбо мырзаның сыйлығынан бас тарту жөніндегі шешімін бірден мақұлдағандай болған Антуан мырза аяқ астынан күмәнге бой алдыра бастады;

	Жанилламен ақылдаспаққа оқтала берді – соңғы жиырма жылдың ішінде оның қатысуынсыз бірде-бір шешім қабылдамаған. Кемпір тыйым салса ойластырған жоспары орындалмай қаладыау деген үрейден Жильберта жүдә дегбірсізденіп кетті.

	Балташы келесі күні де келмеді. Оның Буагильбо мырзада жұмыс істеп жатқаны белгілі еді, соны білетін Жильберта Жанның Шатобрен іргесінде тұрып өзінің бұған керек екенін, ең болмаса бес минут сөйлескісі келетінін қалай аңғармайтынына қайран қалды. Әлденендей беймаза сезім оны Буагильбо иелігіне қарай тартты да тұрды. Сөйткен соң Марло тəтейдің құжырасына бет алды: әдетінше кішкене себетіне түскі астың кезінде ауру балалар үшін деп аузынан жырып алып қойған дәмдерін салды. Сондай-ақ өзі жоқта Шатобрен мырза Жаниллаға бәрін айтып берер, сөйтіп кемпір асыл заттарды құлыптап тастар деп қорқып, алқа мен шәліні шүберекке орап себеттің түбіне тығып тастады; қашан иесіне қайтарғанша сыйлықтарды қолынан шығармауға бекiндi.

	Шынайы деревня тұрғыны, оның үстіне дәулеті тайған ата-ананың қызы ретінде Жильберта айнала-төңіректе жалғыз жүруге дағдыланып кеткен-ді. Кедейшілік артықауыс шарттылықтарды сақтата бермейді, оған қоса, шамасы, ауқатты отбасында туып-өскен қыздардың ізгі қасиеттері кедей қыздардың ізгі қасиеттеріне қарағанда айрықша бағалы саналатын болса керек, өйткені алғашқылары қасына қосшы ермесе адым аттап баспайды. Жильберта шаруа қыздарынша жаяу, жалғыз, ештеңеге алаңдамай, асықпай адымдап келе жатты; оның ешқандай қауіп ойламайтын тағы бір себебі бар еді — жолында кездескен немесе кездесуі мүмкін жандардың бәрі оны білетін, жақсы көретін және құрмет тұтатын.

	Ол иттен де, сиырдан да, сарыбас жыланнан да, байлаудан босап кеткен құлыннан да қорықпайтын. Деревня балалары мұндай болмашы қауіптен құтылудың жолын жақсы біледі – тек шамалы батылдық көрсетсең және сабырыңды жоғалтпасаң болғаны. Осы себепті Жильберта тек күн райы бұзылайын деп тұрғанда ғана немесе үйге тезірек қайтып оралмақшы болғанда ғана қасына шатобрендік қолбаланы ертіп, атышулы салдырлақпен жол шегетін. Ал қазір күн көзі бұлтсыз аспанда әлі шақырайып тұрған; ол шалғындықтар арасымен еркін адымдап келе жатты. Марло тəтейдің үйі Шатобрен мен маркиз иеліктерінің қақ ортасында болатын.

	Балалар сауығып та қалыпты, Жильберта мұнда көп кідіргенді жөн көрмеді. Марло тəтей ана жолы маркиздің өзіне жүз франк қалдырғанын айтты, сосын Жан Жапплудың парктегі ағаш үйшікте жұмыс істеп жатқанын хабарлады: ұсталық құралжабдықтарын арқалап өтіп бара жатқанын сыртынан көріпті.

	Олай болса оны Гаржилеске қайтып бара жатқанда кезіктіруіме болады екен, күнделікті жүретін жолынан кешке дейін тосайын, деп шешті Жильберта. Паркке жақындағанда өзін біреулер көріп, танып қояр деп қорқып, кешкісін күннің салқын тартатынын және шамалы дімкәстанып жүргенін сылтауратып Марло тəтейден қарабайыр матадан тігілген жамылғысын сұрап алды. Жамылғыға оранып, алтындай сары шашын күләпарамен бүркеп қойған қыз төте жолмен иелікке қарай тартты; бұталардың арасынан лып етіп өтіп, парктің Гаржилеске апаратын жол жақ беттегі шарбағына жетті. Тал тоғайды артқа тастаған кезде өзеннің паркпен жанасқан жеріндегі шағын есіктің әлі ашық екенін көрді – бұл Буагильбо мырзаның паркте жоқтығының айғағы болатын, керісінше жағдайда кіре беріс есік атаулының бәрі түгел мұқият кілттенетін: кісікиік қарияның бұл әдетін жергілікті жұрт жақсы білетін.

	Мұны көрген Жильберта батылданып кетті, сөйтіп Жан Жапплуды кездестірмек боп үміттеніп жақынырақ келді. Ойламаған жерден үйшіктің шатырын көріп қалды – тап жанына келіп тұр екен. Сүрлеу жол қаракөлеңке еді әрі төңіректе жан баласы жоқ-ты.

	Құстай жеңіл Жильберта паркке жып беріп кіріп кетті: үстіндегі мынадай киімінен оны ешкім танымайтынына кәміл сенімді-тұғын. Жан жалғыз болса, оған белгі берермін, сөйтіп Эмиль жайында сұрастырып, әбден ширықтырған шыдамсыздықтан арылармын, деп ойлаған.

	Үйшіктің жартылай ашық есігінен бөлменің бос екені көрініп тұрған. Еденде ұсталық құрал-жабдық шашылып жатыр. Айналамаңда — мүлгіген тыныштық. Аяғының ұшынан басып ішке кірген Жильберта түйіншек пен хатты үстел үстіне қойды. Сосын аз-кем ойланып тұрып, мынадай бағалы заттарды көзге бірден түсетін жерде қалдыру қауіпті деп тауып, жан-жағына қаранып, қабырғаға орнатылған шкаф екен деп бір есіктің тұтқасынан ұстады. Құлпы алынып тасталғанын байқап, Жан дәл осы есікті жөндеп жатыр екен, жұмысын аяқтау үшін ұзамай қайтып оралар, құнды дүниеліктерді сенімді досымның қолына табыс еткенім жөн болар, деп ұйғарды. Алайда түйіншегін салып қою үшін есіктің тұтқасын тартқан кезінде қарсы алдынан күтпеген жерден кабинет көрініс берді: Жильберта онда кітаптар мен қағаздардың қалай болса солай шашылып жатқанын, ал есіктің қарама-қарсы бетіндегі қабырғада әйел адамның үлкен портреті ілулі тұрғанын көрді.

	Әдемі әйелдің бұл портреті әкесі қолынан тастамайтын және өзі өмірге әкелген анамның бейнесі деп санайтын миниатюраның түпнұсқасы екенін Жильберта бір қарағанда-ақ түсіне қойды. Бәлкім, алғашта миниатюрадағы ханымның әлпеті портретте бейнеленген кескінмен айна-қатесіз ұқсас көрінбеген де шығар, алайда позасы, костюмі мен Жильберта дәл қазір қолында ұстап тұрған көгілдір шәлісі миниатюраның портретпен бір мезгілде жасалғанын немесе, дәлірек айтқанда, оның кішірейтілген көшірмесі екенін айғақтайтын. Бойжеткен аң-таң боп тұрып қалды; пәк-таза пиғылдағы қыздың түсінік-пайымы жұбайылық опасыздық деген ұғымды жақын да жуытпағандықтан, ол өзін Буагильбо мырзамен етжақын туыс екем, оның немере жиені, бәлкім, тіпті туған немересі екем, романдарда жазылатын құпия некеден туған екем, деп бағамдады. Кенет Жильбертаға жоғарыдан әлдекімнің аяқ дыбысы естілгендей болды; үрейі ұшқан қыз түйіншекті каминге лақтыра салды да, үйшіктен сыртқа атып шықты.





XXXIII


	БІР АДАМНЫҢ БАСҚА БІРЕУ БАЯНДАП БЕРГЕН ХИКАЯСЫ


	Жильберта қашып кеткен соң бірнеше минуттан кейін Жан құлып салып жатқан кабинетіне қайтып оралды. Қасында Буагильбо мырза бар еді, ол парк шарбағы есіктерін кілттеуге әмір беру үшін балташының кетуін күтіп жүрген. Маркиздің кабинет есігін Қызғыштай қорып, әр қимылын аңдып тұрғанын сезген Жан намыстанып қалды. Өзін сұғанақтық жасай ма деп күдіктенетінін байқап, басын кекжең еткізіп көтерді де, турашылдығына басып:

	— Тіфу, көк соққыр! Буагильбо мырза, мына бөлмеде жасырған нәрсеңізді көріп қоя ма деп қорқасыз-ау деймін мені! Осы араны шұқылап жатқаныма бір сағат болды, қарағым келсе әлдеқашан қарап алар едім ғой бәрін, бірақ мен қызыққұмар емеспін. Соңымнан қалмай сүметiлгенше: «Жан, көзіңді жұмып ал», деп ашығын айтпайсыз ба? – деп салды.

	Буагильбо мырза қолайсызданып, қабағын шытты. Кабинет ішіне көз жүгіртіп, портрет бетін бүркеген жасыл кенебін кеулей соққан жел жерге түсіріп кеткенін байқап, суқараңғы боп қалмаса Жанның суретті көретінін ұқты. Сөйткен соң, күлбілтені былай қойып, есікті аңқита ашты да, барынша байсалды болуға тырысып:

	— Жасырған ештеңем жоқ, қанша қарағың келсе сонша қара, — деді.

	– Өй, ана қарыстай қалың кітаптарыңыз маған текке керек емес, – деп күлді балташы. — Түк ештеңесін түсінбеймін олардың, адамға өмір сүруді үйрету үшін осыншама көп сөз жазудың неге қажет болғанына таңмын. Ә-ә, мынау марқұм зайыбыңЫЗДЫҢ портреті ғой. Танып тұрмын. Иә, бұл сол! Маркизаның суретін осында әкеп қоюға әмір еткен екенсіз ғой. Мен барда бұл қамалсарайда ілулі тұратын.

	— Көз алдымда болуы үшін осында әкелдіргем, – деді маркиз жабырқау үнмен. – Бірақ мына жерге ілінгеннен кейін оған мүлдем дерлік көз салмайтын болдым. Кабинетке өте сирек бас сұғам, ал сен портретті көріп қоя ма деп қорыққан себебім, оған қараудан өзімнің тұла бойым түршігеді. Жаным шырқырайды. Жұмыс істеуіне кедергі келтірмесе есікті жауып қойшы.

	— Оған қоса, қасіретіңіз жайында айтуға мәжбүр ете ме деп те қорқасыз ғой. Түсінем оны. Сыңайыңызға қарағанда, бұған тіпті бәс тігуге бармын, әйеліңіздің дүние салғанына әлі күнге дейін қайғырып жүр екенсіз. Аумаған өзім сияқты болдыңыз. Менен қымсынбаңыз, Буагильбо мырза; жер-дүниеде жалғыз екенімді ойласам, егде тартып қалғаныма қарамастан, әліге дейін міне, мына жерде, кеудемде, жүрегім атқақтап қоя береді! Мен өзі жалпы жайдары адаммын ғой. Бірақ некеде онша бақытты болдым деп айта алмаймын. Амал нешік! Қолымнан келмейтін нәрсе еді ол! Әйелімді шыныммен ұнатқам!.. Иә, өткен іс өтті!..

	— Достым, – деді Буагильбо мырза жұмсара түсіп, – әйелің де сүйді ғой сені, несіне шағынасың! Сондай-ақ, әке болу бақытына ие болдың! Ұлың бар емес пе еді? Қайда ол?

	— Қара жерде... анасы жатқан жерде.

	– Бұдан хабарсыз екем... Жұбайыңның қайтыс болғанын ғана естігем... Жазған-ай, қасіретіңді еске салғанымды кешірші! Сені шын жүректен аяп тұрмын. Бағып-қағып өсірген сәбиіңді жоғалту деген!..

	Маркиз паркетті жөндеп жатқан балташының иығына қолын қойды, қалай қатты уайым шегіп тұрғаны әлпетінен айтпай-ақ аңғарылатын. Сүргісін қолынан түсіріп алған Жан бір тізерлеп отырды.

	— Білесіз бе, Буагильбо мырза, мен сізден де өткен бақытсыз адаммын ғой, – деп салды ол өзін-өзі ұстай алмай. — Қандай теперішті бастан кешкенім бір Құдайдың өзіне ғана аян...

	— Айтып бер маған, сонда біраз жеңілденіп қаласың.

	— Жарайды, бәрін баян етейін сізге, оқымысты адамсыз ғой... Тым менменсіп кеткен кезіңізде болмаса, адамдардың тағдыртауқыметі жайында сізден артық кім жөнді пікір айта алады. Біздің жақтағылардың көбі дерлік білетін жағдайымды баяндап берейін, бірақ өзім осы күнге дейін бұл жайында жан баласымен сөйлескен емен. Не қилы қиқыметті көрдім ғой, қайтейін... Әйелім мені сүйді деп те, сүймеді деп те айтуға болады. Ұл балам болды, бірақ оның өз балам екеніне сенімім аз.

	— Не деп тұрсың? Айтпай-ақ қой ондайыңды! Мұндай нәрсе жайында әңгіме етудің қажеті жоқ, – деді шошып кеткен маркиз.

	– Жүрегіңді ауыртатын кезде, әрине, айтудың қажеті жоқ! Ал біздің жасымызда не нәрсе жөнінде де айта беруге болады, өйткені сіз жақын адамының ақиретін, басындағы қайғы-қасіретін мазақ қып күлуге әуес ақылсыздар санатына жатпайсыз. Тасбауыр біреу емессіз. Айыптымын ба, жоқ па, өзімді адам секілді ұстай алдым ба әлде айуан сияқты болдым ба, менің орнымда қайтер едіңіз – мұны өзіңіз айта жатарсыз. Өйткені ол кезде мені екінің бірі кінәлайтын, егер білегімде қуат, тілімде уыт болмаса бетің бар, жүзің бар демей келеке етуден де тайынбайтын. Ойланып көріңізші! Әйелім, бейшара Нанни, досыма ғашық боп қалды; ол өзі өте келбетті жігіт еді және жақсы жолдас болатын, шын айтам. Сонымен бірге əйелім мені де сүйетін. Сайтан алғыр! Қалай екенін қайдам, әйтеуір күндердің бір күнінде ұлым Жаннан гөрі Пьерге көбірек ұқсас боп шыға келді! Аумайды-ау, аумайды, мырза! Наннидi сiлейтiп тұрып сабауға, баланы тұншықтырып өлтіруге, ал Пьердің бас сүйегін уатып жіберуге оқталған кездерім де болды. Ал сосын... сосын... іштен Тындым, тек еңіреп жылаумен, Құдайға жалбарынумен жүрдім. Қалай азап шектім десеңізші! Үй шаруасын дұрыс істемейсің деген сылтаумен әйелімді оңдырмай сабадым, шулап мазамды аласың дегенді желеу етіп баланың құлағын бұрадым, кегль ойынының тәртібін бұздың деп Пьерді соққыға жықтым, тіпті кегль шарымен аяғын сындырып жібере жаздадым. Бірақ олар жылағанда мен де қосыла жыладым, өзімді дүниедегі ең оңбаған біреудей сезіндім! Ұлымды өсірдім, ер жеткіздім, ол қаза тапқанда зар қақсап күңірендім, әйелімді жерледім, оны жоқтап күні бүгінге дейін еңіреумен келем. Бірақ әлгі досым әлі бар, оны әлі күнге жақсы көрем. Міне, өмірдің мазағы! Не айтар едіңіз бұған?!

	Буагильбо мырза ештеңе айтқан жоқ. Бөлмеде әрлі-берлі теңселіп жүрген, аяғының астындағы паркет сықыр-сықыр етіп тұрған.

	— Бәс тігуге бармын, сіз мені қорқаққа және ақымаққа балайсыз! – дедi еденнен көтерілген балташы. – Бірақ қалай болғанда да, әйтеуір, қайғы-қасіретіңіздің менікімен салыстыруға келмейтініне көзіңіз жетті ғой.

	Маркиз креслоға үн-түнсіз сылқ етіп отыра кетті. Көзінің жасы бетін жуып жайменен сырғанап жатты.

	Неге жылайсыз, Буагильбо мырза? Немене, менің де жылауым керек пе енді? Өйтетін болсақ көз жасымыз жетпес жылауға! Кезінде ашу-ыза мен қайғыдан көз жасын көп төккенім сонша, қазір бір тамшысы да қалған жоқ, не нәрсеге де кепілдік ете алам! Жә, болар, қойыңыз! Өткен шақты өкінішсіз еске алыңыз, осы шақты Құдайдың құзыретіне тапсырыңыз, өйткені тағдырдан өзіңізден әлдеқайда зор жәбір көрген жандар бар. Зайыбыңыз әдемі де ақылды, тәрбиелі, байсалды да биязы әйел еді. Бәлкім, Нанниім өзіме көрсеткендей ықылас-мейірім көрмеген де шығарсыз одан, бірақ есесіне жұбайыңыз опасыздық жасаған жоқ қой сізге, оған сенімді болатынсыз, қалаған кезінде Парижге жалғыз жіберіп тұратынсыз, Қызғанбайтынсыз- өйткені сізде оны қызғанатындай себеп жоқ-ты. Ал мен күндіз де, түнде де қызғаныштан өртеніп жүрдім, құдды мың шайтан көкірегімді тырналап жатқандай күй кештім. Әйелімнің басқан ізін бағып, аңдумен болдым, қызғанатынымды білдірмеуге тырыстым. Ұзақ уақыт бақыладым, өзімді оңдырмай алдап жүргендеріне көзім анық жетті. Бірақ бірде-бір рет үстерінен түсе алмадым. Нанни менен гөрі айлалы еді, оны аңдимын деп уақытымды босқа жоғалттым, ал әйелім болса, сенбестік білдіресің деп тіпті әредік-әредік ұрыс шығарып та қоятын. Бала ер жетіп, кімге тартқаны білінген шақта, өзіме ұқсамайтынын ұғынған кезімде... қалай ойлайсыз... жынданып кететін шығармын дегем! Өйткені оны жақсы көретінмін, еркелетіп өсіргем, қарны тоқ болсын деп қандай қара жұмыстан да қашпайтынмын, құлап-сүрініп бір жерін ісіріп алғанда зәрем қалмайтын, верстак жанында құнжыңдап жүретініне, бөренеге атша мініп алатынына, құралжабдықтарыммен ойнайтынына көзім үйреніп кеткен. Жалғыз ұлым еді ғой ол! Оны өз балам деп білетінмін. Басқа баланы Құдай маған берген жоқ. Несін айта берейін оның! Балақанды көрмесем тұра алмайтын болдым. Баланың өзі де мені қалай жақсы көретін! Еркелеп мойныма мініп алатын. Сондай ақылды еді! Ұрса қалсам, жыласа, жүрегім қарс айрыла жаздайтын. Ақыр аяғында күдік-күмәнімді біржола ұмыттым, өз балам екеніне өзімді сендірдім, ал соғыста оқ тиіп опат болғанында өзіме өзім қол салуға шақ қалдым. Сондай сымбатты еді, өжет еді, өнегелі жұмыскер, үлгілі солдат боп еді! Өз ұлым еместігінде оның кінәсі қандай? Соғыстан аман оралғанында нағыз бақытты адам мен болар едім – бірге жұмыс істер едік, жалғыздықтан жапа шекпес едім! Жұмыстан кейін кешкісін әңгіме-дүкен құратын, ауырсам күтім жасайтын, қызыңқырап қалсам төсекке жатқызатын адам табылар еді. Ол менімен анасы жайында әңгімелесер еді, өйткені Нанни жөнінде ешкіммен ешқашан сөйлескен емеспін ғой... Бақытсыздығым турасында одан басқаның бәрі жақсы хабардар болатын. Жә, жетер сізге, Буагильбо мырза, мұндай қасіретті бастан кешкен емессіз! Сізге ешкім мұрагер тауып берген жоқ және одан пайда көрмесеңіз де әйтеуір масқараға қалған жоқсыз!

	– Оның үстіне, бұған тап өзіңдей шыдас бере алмас ем! – деді маркиз. — Жан, есікті ашшы, маркизаның портретіне қарағым келеді. Көңілімді сергіттің, көп жасағыр. Сені қуып жібергенім нағыз нақұрыстық болған екен. Сен қасымда жүрсең мұндай есерсоқ біреуге айналмас ем. Жауымды қудым деп жүрсем, досымды қуған екем.

	— Не үшін сонда? Неге мені жау санадыңыз? – деді Жапплу шамданып.

	– Сен ештеңе білмейсің бе? – деп сұрады маркиз балташыға ежірейе қарап.

	— Ештеңе де, — деп нық жауап қатты анау.

	— Ар-ұятыңмен ант етесің бе? – деп сұрады Буагильбо мырза оны иығынан бар күшімен сығымдай түсіп,

	– Жаратқанның атымен ант етем! – деп жауап қатты Жан байсалды кейіпте қолын көкке қарай созып. — Енді маған бәрін жасырмай айтып берерсіз деп сенем.

	Осынау шын жүректен айтылған өтінішті маркиз естімеген сияқты болды. Жанның жан сырын жасырмай жайып салғанын сезді. Креслоға отыра кеткен ол кабинеттің ашық тұрған есігіне қарай бұрылып, маркизаның портретіне меңірейе қарап қалды.

	— Сен әйеліңнен жиренген жоқсың, – деді ол, – бейкүнә баланы да кешірдің – мұны түсінуге болады... Бірақ өзіңе опасыздық жасаған досыңмен қалай жүздесіп жүрсің және сатқындығына қалай шыдадың – соған ақылым жетпейді!

	— Аһ, Буагильбо мырза, ең қиыны да шынымен осы! Оның үстіне, бұған мені ешкім мәжбүр еткен жоқ, тұра алмастай Ғып сілейтіп тастасам да жұрт мұнымды теріс көрмес еді! Діңкемді құртқан не екенін білесіз бе? Шын жүректен өкініп, қатты қайғырып жүргенін көрдім. Махаббаттың мастығына шалдыққан шағында ойнасымен көңіл қосу үшін Пьер мені мүрдем кетіруден де тайынбас еді. Нанни шынында да мамыр айындағы гүлдей әдемі еді ғой! Көрдіңіз бе, есіңізде бар ма — білмеймін, әйтеуір оны сұлу деуге болатын; әрине, Буагильбо ханымға ұқсамайтын, бірақ одан онша кем де емес-ті. Оны есім кете сүйетінмін, анау да сүйтіп жүрді! Наннидің жолында анау тіпті мәжусиге айналудан да тайынбас еді, ал мен... мәнжубас біреуге айналдым. Бірақ жастық шақ өткен соң олардың бірбірінен суып кеткенін, істеген істерінен ұялатынын көрдім. Мейірімділігім үшін, бәрін кешіргенім үшін әйелім маған қайтадан ыстық ықылас білдіре бастады, ал анау... айыбының шектен тыс ауырлығы сонша, бірге ішкен кездерімізде кейде ақ-адал шынын айтып менен кешірім сұрауға ыңғай білдірумен болатын. Бірақ менің тыңдағым келмеді. Кей-кейде қарсы алдымда тізерлеп тұрып, жынды адам сияқты: «Өлтірші мені,

	Жан! Өлтірші мені! Мен соған лайықпын, өзіме сол керек!» деп өкiрiп жылайтын.

	Мастығынан айыққан кезде мұны мүлдем еске алмайтын, бірақ менің жолымда отқа да, суға да түсуге дайын жүретін. Ал қазір ол Антуан мырзадан кейінгі ең жақын досым. Тақсірет тартуымызға себепкер болған Нанни жарық дүниеде жоқ, ал достығымыз сақталып қалды. Сотқа шатылып жүргенім де соның қырсығынан болатын, өзіңіз көргеніңіздей, қаңғыбасқа айналып кете жаздап шақ қалғам. Сонда ол не істеді дейсіз бе? Менің тапсырыс берушілерім үшін жұмыс істеді – әйтпесе олардан айрылып қалатын едім, тапқан ақшасын маған беріп тұрды, сосын тапсырыс берушілерді де қайтарды. Қолында бардың бәрін менімен тең бөлісуге даяр, жастау болуы себепті демім біткенде көзімді жабар деп сенем. Бұл оның парызы ғой. Бірақ түптеп келгенде, оны өзіме жасаған жамандығы үшін, оны кешіруге шамам жеткені үшін жақсы көрем бе деп те ойлаймын.

	— Иә, иә, ізгі ниеттіліктің ең жоғары сатысына жету үшін күлкілі боп көрінуден қорықпау керек, – деді Буагильбо мырза.

	Ол кабинеттің есігін жайменен жауып, камин алдына қайта оралғанда сонда жатқан түйіншек пен хат көзіне шалына кетті. Хатта былай делініпті:

	«Маркиз мырза!

	Өзіңізбен ендігәрі ешқашан тілдеспеуге уәде бергем, бірақ бұл дүниеде бар екенімді есіңізге салып қоюға мені өзіңіз мәжбүр етіп тұрсыз — және бұл ең соңғы рет шығар деп сенем.

	Осынау аса құнды дүниелерді маған, шамасы, жаңсақтықпен жә болмаса қайыр-садақа ретінде бергенсіз-ау деймін.

	Егер өзімнің арнайы өтініш білдіруіме тура келсе, мейірімқайырымыңыздың шапағатын көруден арланбас едім; алайда мені қайыршы деп ойлап қателесiпсiз, маркиз.

	Қарапайым қажеттілігіміз бен талғам-талабымыз тұрғысынан қарағанда тәуір тұрмыс кешіп жатырмыз. Сіз аса бай әрі кеңпейіл адамсыз – басқалардың игілігіне жаратуға болатын нәрселерді қабыл алуым ағаттық боп шықпақ. Сыйлығыңызды алуым – кедейлер ырысына қол сұғу боп табылмақ.

	Сіздің үйден қуана-қуана әкетер жалғыз ғана нәрсем, — ал мұның өтемі үшін қандай теперіштен де тайынбас ем, – кешірім сөзі, әкеме арналған, өткен-кеткен келеңсіздіктердің бәрін ұмыт Қылатын, достық сөзі болар еді... Аһ, мырза, әкесіне әділетсіз айып тағылғанын көріп жүрген және оны қалай ақтап алуды білмейтін қыздың жүрегі қандай азапқа душар болатынын білмейсіз ғой. Міндетімді жеңілдеткіңіз келмеді. Араларыңыздағы айтыстартыстың себебі жайында жұмған аузыңызды ашпадыңыз. Мұндай жағдайда мейірбандықпен ұсынған сыйлығыңызды қабылдауға қақым жоқтығын түсінбепсіз!

	Әйтсе-дағы, бүркеншік атпен табалдырығыңыздан аттаған кезімде өзіңіз саусағыма салған, ақықтан жасалған кішкене жүзікті сақтап қоям. «Бұл қымбат нәрсе емес, саяхаттарымнан қалған ескерткіш...» дегенсіз сонда. Өзіңіз маған тарту ете алатын татулықтың кепілі болмағанымен, мен үшін қадірлі дүние. Бұл жүрегім өзіңізге елжіреп кеткен сол бір тәтті де қатерлі минутты есіме салып тұратын болады: болмашы ғана жылт еткен сол үмітімнің бос нәрсе боп шыққанын және қолма-қол өшіп қалғанын әлі ұмытқам жоқ... АШЫҒЫн айтсам, айрықша қадірлейтін әкемді жек көретін адамды менің де жек көруім керек еді. Неге екенін, сыйлықтарыңызды қайтарып отырғаныммен арнамысым қорланды деген ойдан аулақпын, сондай-ақ достық пейіліңізден бас тартуым жаныма неге соншалықты қатты бататынын да білмеймін. Өзіңізге деген құрмет сезімімді қабыл алыңыз.

	Жильберта де Шатобрен».





XXXIV


	ОРАЛУ


	– Түйіншек пен хатты мұнда әкелген сен бе, Жан? – деп сұрады Буагильбо мырза.

	– Жоқ, мырза, мен ешнәрсе әкелгем жоқ, бұлардың қайдан пайда болғанын білмеймін, — деп шынымен таңырқанды ағаш ұстасы.

	– Бұрнағы күні бүркеншік есімді бір бикешті әкеп таныстырғанда маған шімірікпестен өтірік айтқансың, енді саған қалай сенуіме болады? – деді маркиз.

	– Бұрнағы күні өтірік айтқаным рас, бірақ ант бермегем. Ал қазір ант етем: ешкімді көрген жоқпын, түйіншекті кім әкелгенін білмеймін. Бұрнағы күні не болғаны жайында ақыры әңгіме бастаған екенсіз, — оған өзімнің батылым жетпес еді, – ендеше, бейшара қыздың қайтар жолда сізді ойлап көзінің жасын көл қылғанын айтуға рұқсат етіңіз, сосын...

	— Өтінем сенен, Жан, ол қыз бен әкесі жайындағы әңгімеңді қоя тұр. Уақыты келгенде ол қыз жөнінде өзім-ақ айтам деп уәде бердім ғой саған, ал сен мені азапқа түсірмеуге сөз бергенсің. Өзім сұрағанша шыдай тұр.

	— Солай-ақ болсын! Бірақ тым ұзақ күттіріп қойсаңыз, шыдамымды тауысып алсам қайтесіз?

	— Бәлкім, ешқашан айтпаспын да. Енді менен ештеңе сұрама, — деді маркиз кейiстiк білдіріп.

	– Мұныңыз жарамайды. Бұлай келіскен жоқпыз, – деп тойтарды оны балташы.

	– Жарайды енді! Қайт үйіңе, – деді Буагильбо мырза қысқа қайырып. – Жұмысты бітірдің, кешкі асқа қарағың келмейді, сені Эмильдің байыз таппай тосып отырғаны анық. Сәлем айт оған, ұнжырғасы түспесін, ұзамай өзім кіріп шығармын. Ұзамай... бәлкім, тіпті күні ертең.

	– Онымен де осылай сөйлессеңіз: Жильберта жайында ештеңе айтпасаңыз, оған да айтқызбасаңыз — барғаныңыздан не пайда оған? Олай емдей алмайсыз оны!

	— Жан, ашуымды келтірме! Басымды қатырма! Бар енді!

	«Міне, қайтадан басталды, – деп ойлады балташы. – Жел бағытын өзгертті. Күннің көзі көрінгенін күтелік».

	Жан күртесін киіп, есікке қарай бет алды. Шарбақ есігін өз қолымен құлыптау үшін Буагильбо мырза да сыртқа шықты. Әлі қараңғы түсе қоймаған. Тырнауышпен қопсытылған топырақтан маркиз әйелдің кішкентай аяғының қос қатар боп тізілген ізін ажыратты: бұл ағаш үйшікке қарай өткен және кейін қайтқан

	Жильбертаның ізі еді. Мұны ол балташыға айтқан жоқ, ал анау байқамады.

	Бұл екі аралықта Жильберта ағаш ұстасын тағатсыздана тосып тұрған. Күн ұясына қонғанына он минуттай болған, уақыт оған тіптен жылжымайтындай көрінген. Қоюланып келе жатқан iңір қараңғылығы мен қамал-сарай тұрғындарының біреу-міреуі кездесіп қала ма деген қауіп тынышын әбден кетіріп біткен. Қыз ТЫҒЫЛЫп тұрған жерінен шығып, жолдан көзін айырмаған күйі өзен бойымен төмен қарай бет алды. Бірақ ашықтау жерге өткен бойда арт жағынан аяқ дыбысын естіп, жалт қарады: Гаржилеске бағыт алған, иығына қармақ сабын салған Констан Галюше соңынан еріп келе жатыр екен.

	Жильберта күләпарасын төмен түсірді, бірақ атышулы мөңке аулағыш алтын түсті тұлымды, көгілдір көздің жалтылы мен беттің қызыл шырайын байқап үлгерген еді. Айта кетерлігі, мынадай жақын жерден қателесу қиын болатын. Оған қоса, Жильбертаның жүрісі де шаруа қыздарының жүрісіне ұқса майтын, ал қарабайыр матадан тігілген жамылғының астынан жұқа көйлектің етегі мен құйып қойғандай шақ былғары шәркей киген аяқ көрініп тұрған. Бұл кездесу Констан Галюшені алабөтен толқытып жіберді. Ол шаруа қыздарын жек көретін, балық аулауға шыққан жортуылдары кезінде олардың соңынан сүмеңдеуді ар санайтын. Алайда киімін өзгертіп киген бойжеткенді көргенде ақсүйектік жүрегі дір ете қалды; оның үстіне, әлдебір түйсігі осынау алтын тұлым иесі кім екенін айтып та берген, сөйтіп Констан секем алып қалған Жильбертаның соңынан тұра ұмтылды.

	Ол біресе сәл кейіндеп, біресе алға озып, адымын біресе баяулатып, біресе тездетіп қыздың соңынан өкшелей басып келе жатты – қысқасын айтқанда, Галюшенің соңында қалғысы немесе одан озып кеткісі келген Жильбертаның айла-амалынан ештеңе өнбеді. Қыз тоқтаған кезде анау да тоқтай қалатын, оған қарай еңкейіп, кейде тіпті бетін тақай жаздап, күләпара астына арсыздықпен үңілетін.

	Паналауға жарайтын әлдебір тұрғын үй көрінбес пе екен деп қыз жан-жағына үрейлене жалтақтаумен болды: бірақ айналамаң қаңыраған шалғындық қана еді, сондықтан Гаржилеске қарай кете беруден басқа амалы қалмады – балташы соңымнан қуып жетер, жабысқақ қосшыдан құтқарар деп үміттенді. Алайда ешкім бой көрсете қоймады, әлгіден әбден ығыр болған Жильберта тоқтап, әлденесін ұмытқандай немесе жоғалтып алғандай кейіпте себетіне үңілді, сосын жалт бұрылып паркке қарай кейін қайтты: Буагильбоға баратын шаруасы жоқ Галюше соңынан еруге батпайтын шығар деп ойлаған.

	Бірақ кеш боп қалған. Танып қойған Констан одан зымияндықпен кек қайтаруға оқталған-ды.

	– Әй, сүйкімді бойжеткен! – деді қуып жеткен Галюше. – Не іздеп жүрсіз бұл арадан, айтыңызшы сырыңызды! Жәрдемдесе алмас па екем сізге? Үндемейсіз, ә? Түсінем, түсінем! Осы жерде сүйіктіңізбен жолыҒыспақсыз ба, мен соған бөгет боп тұрмын ба? Бірақ не істерсің енді! Мынадай қараңғыда жападанжалғыз қыдырыстап жүрген жас қыздар бір ғашығының орнына екіншісін жолықтырса – өз обалы өзіне. Ал кім бірінші кезіктірсе сыбаға да соныкі! Сонша кінəмшіл болмаңыз, түн бәрін теңестіріп жібереді! Қолыңыздан ұстауға рұқсат етіңізші. Керек жігітіңізді таппасаңыз, біз бармыз, оның орнын ауыстырамыз және абыройсыз да бола қоймаспыз.

	Іс жүргізушінің дөрекілігінен шошынған Жильберта қаша жөнелді. Галюшеден әлдеқайда елгезектеу әрі епсектiлеу қыз ойламаған жерден бұтаға қойып кетті де, қалың жеріне барған соң енді құтылған шығармын, деген, бірақ құрбандығынан қолма-қол айрылып қалған қуғыншы құтырынып кетті. Бетжүзін осқылап жатқан бұтақтарды елең қылмай, екі-үш секіріп қыздың қасына жетіп барды: бұл ара Буагильбо паркіне бастайтын кіре берістің қарама-қарсы жағы болатын.

	— Сайтан алғыр! – деп ақырып жіберді анау қыздың жамылғысына жармасып. — Сюртугімді пәршалап жыртқызуға татисыз ба әлде жоқ па, соны білуім керек қой менің! Кеспірсіз біреу болсаңыз, қашудың қажеті жоқ сізге, бикешiм: ондайға қызығатын адам мен емес! Ал егер жас болсаңыз, әдемі болсаңыз — онда өкінеріңіз анық, бойжеткен!

	Жильберта құйттай себетімен Галюшені бастан, қолдан ұрғылап қорғанып бақты; бірақ күш тең емес еді: анау күләпараға жармасып айрылмай, жамылғының ілгішімен қыздың бетін жырып жібере жаздады.

	Дәл осы сәтте парктің кіре берісінен екі еркек бой көрсетті, Жильберта бар күшін жұмсап Галюшенің қолынан босап шықты да, екеудің алда келе жатқанына қарай ұмтылды; оны Буагильбо мырза өз құшағына алды.

	Алабөтен үрей мен ашу-ызадан есінен танып қала жаздаған Қыз маркиздің кеудесіне бетін басты: сөйтіп, Буагильбо мырза да, Жан да оның кім екенін біле алмай қалды. Бірақ Галюшенің қашып бара жатқанын көрген балташының бойында Кардонне мырзаның құйыршығына деген бәсең тарта бастаған өшпенділік қайта оянып, соңынан тұра жүгірді. Жуан да тапал Галюше Жаннан әлдеқайда жас болғанымен қайрат-күші мен ептілігі жағынан онымен теңесе алмайтын.

	Қашып құтыла алмайтынын білген Галюше тоқтап төбелеспекке тәуекел етті.

	Қарсыластар ұстаса кетті. Біршама шымырлығы бар Галюше алғашқыда беріспей жүрді, бірақ Жанның бекемдігін жұрт бекер мақтамайтын – Галюшені жерге, судың нақ жиегіне алып ұрды.

	— Тыңшылық жасайтының аз болғандай, әйелдерді қорлауға да құштар екенсің ғой, антұрған! – деп саңқ етті Жан, Галюшенің кеудесін тізесімен жаншып тұрып; кеңірдегін аямай сығымдағаны сонша, анау әл-дәрменнен айрылып былқ-сылқ етіп қалды. — Сілікпеңді шығарып тепкілеп тастауыма болар еді, бірақ сен сүмелек ертең сотқа арыз бересің ғой. Жоқ, достым, ол арманың орындалмас. Сазайыңды жақсылап тарттырам, тіпті тырнақ ізі де табылмайтын болады – бар, сосын арыздана бер! Әуелі сені шомылдырамыз, саған арналған сабынымыз да дайын.

	Соны айтып, балташы Галюшенің бетін, омыраушасы мен галстугін бір уыс балшықпен былғады да:

	— Енді тиісіп көр қызға! Балшықтың дәмі қандай екенін сонда білесің! – деп жөніне қоя берді.

	Балташыдан оңбай таяқ жеген Галюшенің оған қайта жармасарлық шамасы болмады. Теріс айнала берген Жанды басынан таспен ұрудың оңтайы келе қалғанымен, бір соққанда сеспей қатырудың сәті түспесе соры әбден қайнайтынын сезген бейшара оған тәуекел ете алмады.

	Галюше Жан мен ол қорғаған «бикешті» бар дауысымен балағаттап, байбалам салып қаша жөнелді: Жильбертаның атын атауға да, оны танығанын білдіруге де батылы жетпеген. Күндердің күнінде Жильберта қожайынның келініне айналып шыға келе ме деп қорыққан, себебі соңғы бірнеше күн бойында, — Эмиль сырқаттанғалы бері, — Кардонне мырзаның қамкөңіл боп, не істерін білмегендей абдырап жүргенін аңғарған-ды.

	Жильберта мен маркиз бұл көріністен сырт қалған. Не істеп, не қойып жатқанын шала-пұла білетін, қатты толқып кеткен Қыз маркизге өзін швейцарлық үйшікке алып баруға ерік берді. Болған оқиға Буагильбо мырзаның әптер-тəптерін шығарғанды: оның қызға көмектескісі келген, бірақ онымен тілдесу, оны танып тұрғанын аңғарту оған ақиреттей көрінген. Дағдылы секемшілдігі қайта оралған еді: діріл қаққан көгершінді құшағына құлату үшін бұл оқиға әдейі ұйымдастырылған жоқ па екен, деген күдік оянған. Алайда табалдырығының алдына келіп талып қалған Жильбертаның қағаздай қуарып кеткен өңін, кезерген ернін көрген мұның бойында оған деген аяушылық сезім, қорғансыз әйелді қорлауға әуес залымдарға деген ашу-ыза пайда болды. Жильбертаны тұрғызып, креслоға жайғастырды; мұздап кеткен саусақтарын уқалап отырып:

	— Қорықпаңыз, мадемуазель де Шатобрен. Сабыр етіңіз, өтінем сізден! Бұл жерде сізге ешкім тиіспейді, бұл жерде құрметті қонақсыз! – деді.

	— Жильберта! — деп айқайлап жіберді табалдырықтан аттай берген балташы Антуан мырзаның қызын көріп. – Жильберта, айналайын! Құдай-ау, бұл не пәле? Ау, бұл қыздың Жильберта екенін білгенімде ана иттің баласының әкесін танытатын едім ғой! Ол әлі осы маңайда жүр, қуып жетіп көзін құртайын оның!

	Ашудан күреңітіп кеткен Жан Галюшенің соңынан қайта ұмтылмақшы болған, бірақ маркиз бен есін жиып үлгерген Жильберта оны ұстап қалды — рас, бұл оңайлыққа түспеді: анау әбден ашынып алған-ды. Ақыр соңында маркиз оған Жильбертаның атына өсек ермеуі үшін әлгіден кек қайтарудың қажеті жоқтығын түсіндірді.

	Сөйткенмен, қарт Жильбертаның алдында қолапайсызданумен болды. Қыздың дереу кеткісі келген, ал анау іштей оның осында қала бергенін қалап тұрған, бірақ мұны ашып айтуға бата алмай, тек әйтеуір демалуы керегін, сабасына түсуі қажеттігін қайталап айтумен болған. Ата-анасы тағы да мазасыздана ма деп қорыққан Жильберта үйіне дейін өз аяғымен жүріп бара алатынына сендіріп бақТЫ. Маркиз қонағына біресе күймесін, біресе иіскейтін тұзды ұсынып дебдіреді. Құтыны іздеп әуреге түсті, бірақ, әрине, тапқан жоқ; қыздың қасында олай да бұлай қалбалақтаумен болды, бірақ бар арманы – жазған хаты мен қайтарған асыл заттары жайында Жильбертамен сөйлесудің ретін табу ғана-тұғын. Әдетте әлдебір шешім қабылдаған Буагильбо мырза емін-еркін және батыл қимылдайтын, бұл жолы зайырлы қауым алдына алғаш шыққан бозбаладай қыбыжықтады да қалды.

	Ақыр аяғында Жильберта Жанмен бірге қайтпақ болды – балташы оны Шатобренге дейін шығарып салмақшы еді. Қарт та орнынан көтеріліп, қалпағын киіп, жаңа таяғын тас-түйін тұрпатпен қолына алды – балташы еріксіз езу тартты.

	— Маған да рұқсат етіңіз шығарып салуға, – деді Буагильбо мырза. — Ана сұрқия, кім біледі, бір жерде бұғынып отырған шығар, сақшының біреу болғанынан екеу болғаны жақсы ғой.

	— Жүре берсін бізбен бірге, – деп сыбыр етті Жан Буагильбо мырзаның көмегінен бас тартып жатқан Жильбертаға.

	Үшеуі парктің шарбағынан шықты; әу баста маркиз артта келе жатқан, сосын құдды шеру басы секілді боп серіктерінің алдына түсіп адымдай бастады. Ақыр соңында Жильбертамен қатарласып қалды да, аяғын әзер көтеріп келе жатқанын байқап, қолын ұсынуға тәуекел еттi. Бiртiн-бiртiн шешіле сөйлеп кеткен ол сабасына түсті. Алғашта әңгіме жалпылама тақырыпта айтылды, сосын маркиз ептілік танытып сөз арнасын бойжеткеннің өзіне тікелей қатысты жайларға бұрып жіберді; сөйтіп оның талғамы, немен шұғылданатыны, қандай кітап оқитыны жайында сұрастыра бастады. Бойжеткеннің ұстамдылықпен сыпайы жауап қайтарғанына қарамастан, көп ұзамай-ақ ол Жильбертаның биік армандар жетегінде жүретін, жақсы тәрбие алған қыз екеніне көз жеткізді.

	Бұған қайран қалған Буагильбо мырза осыншама терең білімді қай жерде және қалай алғанын білуге құмартты, сол арада Жильберта оған алған білімінің негізгі қайнар көзі Буагильбо қамал-сарайының кітапханасы екенін айтты.

	– Бұған мен қуанам, мұны мақтан тұтам! – деді маркиз. – Бұдан былай бүкіл кітапханам сіздің қарамағыңызға өтеді. Бәлкім, қандай кітап керегін маған өзіңіз хабарларсыз, не болмаса өзім арнайы іріктеп, сізге апта сайын жіберіп тұрармын. Эмиль бұл шаруаны қайтадан өз қолына алғанша, Жан арамызға дәнекер болудан қашпас.

	Жильберта күрсінді: Эмильдің үнсіз жатуы үрейлендіре бастаған, сол бір қуанышты күндердің қайтып оралатынына деген сенімі де азайып қалған.

	— Өтінем сізден, батымырақ сүйеніңіз қолыма, – деді маркиз. — Қатты қажып-талғаныңыз көрініп тұр, көмегімнен бас тартпаңыз.

	Әңгімеге айналып бәрін ұмытқандай болған Буагильбо мырза бұлар Шатобрен жотасының етегіне келгенде аяқ асты абыржып, әбігерленіп кетті. Тоқтай қалып, Жильбертаның қолын жайменен түсіріп, оны балташының қасына ертіп келді.

	— Мынау мекен-жайыңыз, – деді ол, – сізді адал досыңыздың қамқорлығына қалдырам. Енді менің бұл араға қажетім шамалы. Кітаптарымды пайдалану жөніндегі уәдеңізді ұмытпағайсыз.

	— О-о, тағы кішкене жүре түсуіңізді өтінуіме болар ма екен сізден? – деп дауыстап жіберді Жильберта жалынышты үнмен. – Осының өтемі үшін өмір бойы бірде-бір кітаптың бетін ашпауға келісер едім — ал мұның маған қаншалықты зор ауыртпалық болатыны бір Құдайдың өзіне ғана мәлім.

	— Өкінішке қарай, бұл мүмкін емес, - деп жауап қатты маркиз күрсініп. — Мұны уақыт пен жағдайдың ықтиярына қалдырайық — күтпеген кездесудің ретін келтіретін солар ғой. Біржола қоштасып тұрған жоқпыз ғой деп сенем, бойжеткен; мұндай ойдың маған жан төзгісіз ауыр болары анық.

	Ол басын иіп ізет білдірді де, кейін қайтты. Үйшігіне барып қайтадан кілттеніп алды; сол жерде отырып, маркизаның портретіне мезгіл-мезгіл көз тастап қойып, түннің бір уағына дейін қағаздарын реттестіріп, жазу жазды.

	Ертеңіне түске таман Буагильбо мырза Империя модасымен тігілген жасыл фрагын, әппақ пaригін, қолғабын, күдеріден тігілген шалбарын және келтелеу имек өкше темiрi бар қысқа қонышты ботфортын киді. Атшының мерекелік киімін киген малай маркизге ең сүйкімді сәйгүлігін көлденеңдетті, сосын өзі де таңдап алған тәуір атына қарғып мініп, ердің қасына қайыспен таңылған жеңіл қобдишаны бір қолымен демеп қойып, Гаржилеске қарай беттеген қожайыны соңынан желе-шоқытып тартып кетті.

	Ақ боз атта қақшиып отырған Буагильбо мырзаны көрген жергілікті тұрғындар оған аңқия қарап қалды – оның осынау түр-тұрпаты атқа салт мініп жүруден дәріс беретін өткен ғасыр тәлімгерін еске салатын. Маркиз мерекедегідей киінген еді, алтын жақтаулы көзілдірік тағып, алтын тұтқалы жаңа таяғын шіркеуде мінәжат еткенде пайдаланатын шырақ сияқты ұстап отырған. Буагильбо мырзаның деревняда да, қалада да төбе көрсетпегеніне аттай он жыл болған. Маңғаз да паң пішіні таңғалуға тұрарлық еді! Балалар маркиздің соңынан топырласып, әйелдер үйлерінен атып шығып жатты, ал жұмысшылар әкеле жатқан ауыр жүктері иығын қан қақсатқанын да елемей көшенің ортасында аң-таң боп тұрып қалысты.

	Маркиз тамаша шабандоз еді және мұны мақтан тұтып мардымсудан аулақ болатын, сондықтан терең құздың жиегімен ирелеңдеген тастақты сүрлеумен атын жай бастырып жоғары өрледі, сол аяңмен Кардонне мырзаның фабрикасына жақындады, одан соң атын қайтадан желдірте жөнеліп иеліктің ауласына келіп кірді. Буагильбо мырзаның әлпеті күнделікті қалпынан әлдеқайда ажарлы, асырып айтқандық болмас, бетінен қаны тамып тұр дерліктей еді; соңынан қарап қалған әйелдер: «Апырай, мұны қалай ғана сиқыршы демессің енді! Бұрын қандай болса қазір де сондай! Арада он жыл өтпегендей тіптен!» десіп жатты.

	Өтініші бойынша малай маркизді жас Кардонненің бөлмесіне ертіп келді; диванға жамбастай жайғасқан Эмиль онда әкесімен және жергілікті дәрігермен сөйлесіп жатыр екен. Сәл әріректе отырған Кардонне ханым ұлына әбігерлене көз тігіп қалыпты.

	Эмильдің беті қуқыл тартып кетіпті, бірақ жағдайы қауіп тудырарлық емес екен. Орнынан тұрып Буагильбо мырзаның қасына келді, анау оны құшағына қысты, Кардонне ханымға құрмет білдіре басын иді, ал күйеуімен салқындау амандасты. Науқастың жағдайы жайында бірнеше минут әңгіме болды. Безгегі ұстап қатты ауырғандықтан Эмильден қан алуға тура келіпті; түнді тыныш өткізіпті, ал таңертең безгегі біржола тыйылыпты. Оған ат-арбамен серуен жасауға рұқсат етіліпті, сөйтіп Буагильбо мырзаға аттанбақшы боп жатқанында ойламаған жерден мұның өзі келіп қалыпты.

	Маркиз Эмильдің жағдайын балташыдан біліп отырған; алайда Жан Эмильдің сырқат екенін Жильбертадан жасырып қалған. Енді алаңдайтын негіз жоқ-ты. Дәрігер науқасты тоя тамақ ішуге көндіру керек дегенді мәлім етті, сосын аса үлкен мұқтаждық барын байқай алмай тұрса да ертең келіп көріп кететінін айтты. Осы әңгіменің үстінде маркиз Кардонне мырзаның бет-пішініне барлай қарап отырған: оның әлпетінен қуаныштан гөрі масайрау айқынырақ сезіліп тұр еді. Эмильдің сырқаты фабрикантты талай азапты сағатты бастан кешуге мәжбүр еткенінде дау жоқ-ты, ұлымнан айырылып қалам-ау деген ой құтын қашырған; ал қазір, қатер артта қалған шақта, өзін жеңімпаз санай бастаған: Эмиль уайым-қайғысынан құлантаза арылды, деп білген.

	Кардонне мырза да өз тарапынан маркиздің оғаштау пошымына зейін сала көз тіккен, оны шектен тыс күлкілі деп тапқан. Оның мығымсуы мен асықпай баптана сөйлеуі фабриканттың жынын келтірген, оның үстіне Буагильбо мырза абдырап қалғанын жасырмаққа әлектеніп баршаға мәлім ақиқатты ғана алға тартып, ол аздай мұны лұғаттық сарынмен айтып отырған. Бірнеше минуттан кейін үй иесі тығыз шаруалары барын айтып кешірім сұрап, басын иіп ізет білдірді де, шығып кетті. Эмильдің кексе досымен кең отырып әңгімелескісі келетінін сезген Кардонне ханым ұлына көп сөйлемеу керегін құлаққағыс етіп екеуін оңаша қалдырды.

	— Амал қанша, менің де азды-көпті азап шегуіме тура келді, – деді Эмиль маркизге. -Күйдіріп-жандыратын отсынағынан өттім. Құдай егілгенді есіркейді – көріп тұрғаныңыздай, бұл сынақтан аман-сау шықтым, тіпті жалынға да онша шарпылғам жоқ. Рас, аздап қалжырап қалдым, бірақ көңілім тыныш, болашаққа деген сенімім мол. Бүгін таңертең, сау-сәлемет қалпымда, әкеме ауруым қозған кезде, — бәлкім, тіпті безгек сандырағына шалдыққан шақта шығар, – айтқандарымды қайталап айтып бердім. Сенімдерімнен ешқашан бас тартпайтынымды ол қазір жақсы біледі, ынтызарлығымды қандай әуреге салмасын мейлі, ешқашан жеңіске жете алмайды. Әкемнің көңілі тоқ сияқты, өйткені өзі ой-түсінігімнен де қатерлі санайтын некеден айныттым деп ойлайды мені.

	Бүгін ол маған көңіл көтеруің керек, саяхат жасауың, Италияға барып қайтуың қажет дегенді айтты. Мен оған Францияда қалғым келетінін, егер тек, әрине, өзі үйден қуып жібермесе бұл өңірден ешқайда табан аудармайтынымды мәлім еттім. Жауап орнына езу тартып күлді де қойды. Әзірше ол маған қарсы келуден қаймығады, себебі жуықта дәрігер менен қан алды ғой, алайда ертең оның менімен – қатал дос, бүрсігүні – ашуға мінген әке, одан әрі – жатқызып-өргізетін қожайын боп шыға келетінін білем. Саспаңыз, менде жүректілік те, ұстамдылық та, шыдамдылық та баршылық. Бәлкім, мені үйден қуып жіберер немесе жәбірін жалғастыру үшін қасында қалдырар – одан келіп-кетер не бар? Ақиқат пен идеалдар қолдаған махаббатты ештеңе жеңе алмайтынын дәлелдеймін оған.

	— Эмиль, — деді маркиз, — Кардонне мырзамен араңыздағы әңгімені досыңыз Жаннан естігем. Сондай-ақ жан-дүниеңізде қандай бұрқасын болғаны да мәлім маған! Сіз жеңдiңіз. Бұған ешқандай күдік келтірмегем.

	— Беу, қымбатты досым, көні кепкен кедей болғанымен осынау шын мәніндегі көшелі адаммен татуласқаныңызды білем. Жан маған кіріп-шықпақ ойыңыз барын айтқан. Сізді күтіп жүргем.

	— Ол сізге басқа ештеңе айтқан жоқ па? – деп сұрады маркиз Эмильге қадала қарап.

	— Айтқан жоқ, – деп жауап қатты Эмиль таңырқанып.

	— Демек, сөзінде тұрған екен, жарады! – деп сөзін жалғады Буагильбо мырза. — Онсыз да безгектен қалтырап жатқансыз, тағы бір әбігершілік тіптен жығып кетер еді сізді. Екеуіміз көрiспегелі бері, Эмиль, өзім де біраз нәрсені бастан кештім ғой, дей тұрғанмен, өкінішім жоқ – неге олай екенін кейін айтып берермін. Бірақ қазір айта алмаймын, әлі оңалып кете қойған жоқсыз, шындығына келгенде, өзімнің де кәміл сенімім болмай тұр. Бүгін сізді үйге шақыра алмаймын, тағы бір жерге баруым керек, әйтсе де кешкісін, қайтар жолда, соғып шығармын сізге. Ал, әзірше тамақтаныңыз, дәрігердің айтқанын тыңдаңыз - қысқасы, тезірек сауығып кетіңіз! Уәде бересіз бе осыған?

	– Уәде берем, достым. О-о, сау-сәлемет қалпЫМДЫ қайта тапқан қазіргі шақта өзін бұрынғыдан да бетер албырттықпен һәм адалдықпен сүйетінімді сол бойжеткенге жеткізер ме едім, шіркін!

	— Ондай жағдайда, Эмиль, оған бір-екі ауыз сөз жаза қойыңыз, тек шаршап қалмаңыз. Соңыра қайтып оралам, ол бойжеткен онша алыста тұрмайтын болса хатыңызды жеткізіп берейін.

	– Өкінішке қарай, достым, оның есімін сізге атай алмаймын! Егер Жан келісер болса, ондай хатты жазар да едім: қазір мені ешкім бұрынғыдай бақыламайды және бұрынғыдай әлсіз де емеспін – қолыма қалам ұстай алам.

	— Хатыңызды жазыңыз, желімдеңіз, бірақ адресін көрсетпейақ қойыңыз. Жан менде жұмыс істеп жатыр, хатыңыз қараңғы түскенше қолына тиеді.

	Эмиль хат жазып жатқан кезде маркиз көрші бөлмеге ШЫҒЫП Кардонне мырзамен кездескісі келетінін айтты. Оған фабриканттың жаңа ғана ат-арбаға отырып кетіп қалғаны мәлім етілді.

	— Оны қайдан табуыма болатынын айтпас па екенсіз? – деп сұрады, Кардонне мырзаның шынымен-ақ кетіп қалғанына онша сеніңкіремеген маркиз.

	– Қайда баратынын ешкімге хабарлаған жоқ, бірақ, шамасы, Шатобренге бет алған шығар, өйткені қамал-сарайға өткен аптада барып қайтқан, қазір де сол жолмен кетті.

	Мына жауапты естіген Буагильбо мырза әдетінен тыс ширақтық танытты: Эмильге қайтып оралды, жазған хатын алды, науқастың тамырын ұстап көрді, оның жиілеу соғып тұрғанын айтты, қоштасты, сосын атына мініп алды да, бірқалыпты желіспен деревняны кесіп өтті. Ал маң далаға шыққан бойда көсілтіп шаба жөнелді.





XXXV


	КЕШІРІМ


	Бұл екі аралықта Кардонне мырза Шатобренге келіп жеткен де болатын, енді қазір Жильбертамен, оның әкесімен және Жанилламен әңгімелесіп отырған.

	- Де Шатобрен мырза, - деді орындыққа жайғасқан фабрикант жайдары кейіпте; ал оның бұл келісінен еш жақсылық күтпеген үй иелерінің қабағы түсіп кеткен-ді, - ұлым екеуіміздің арамызда мадемуазель Жильбертаға қатысты қандай әңгіме болғанынан хабардар шығарсыз. Ұлым оны жүрек қалауым деп атады — бұл, әрине, оның талғамы мен ақыл-парасатының мақтауға тұрарлық екенін көрсетеді. Алайда сіз, ханым, және сіз, мырза, оның осынау ой-ниетіне менің рұқсатым бар-жоғын сұрамай-ақ ілтипат білдіріпсіздер.

	Мұны естіген Жанилла иығын шамдана қиқаң еткізді. Өңі қуқыл тартып кеткен Жильберта төмен қарап қалды, ал күреңітіп сала берген Антуан Кардонне мырзаны бөліп жібермек боп аузын аша бергенде анау оған дес бермей сөзін жалғап әкетті:

	— Ашығын айтайын, алғашта ұлымның бұл ниетін қолдамағам, осында келіп мадемуазель Жильбертамен жүздескен соң райымнан қайттым. Қойған шарттарымды соншалықты ауыр немесе орындалуы қиын деуге болмайтын. Эмиль – желөкпе демократ, ал мен байыпты консерватормын. Көзжұмбай ұстанымдары Эмильдің парасат-пайымына залалын тигізетініне, жұрттың өзіне деген сенімін жоғалтатынына еш күмән жоқ. Одан бұл ұстанымдарынан бас тартып, ақыл-ой мен әдеп талаптары бойынша өмір сүруін талап еткем. Мұндай құрбандыққа ол еш қиналмастан барар деп қуанғам, бұл жөнінде мадемуазель Жильбертаға жазған хатымда бүкпесіз ашып айтқам. Алайда таңғалдыратыны, Эмильдің өз көзқарасынан айнитын ойы жоқ және мұның жолында махаббатын құрбан етіп отыр – ал мен мұны шынайы махаббат шығар деп жүргем. Осы себепті бүгін таңертең оның мадемуазель де Шатобреннен ақи-тақи бас тартқанын сіздерге хабарлауға мәжбүр боп тұрмын, сондайақ мұны өздеріңізге жедел түрде ескертіп қоюды жөн көрдім, өйткені оның да, менің де пиғыл-ниетімді жақсы білетіндіктен мені екі ойлылыққа салынды және ақылға сыйымсыз қылық жасады деп айыптауларыңыз мүмкін ғой. Ал егер тіпті осыдан кейін де оның сезімін суытпай, дәмегейлігіне төзімділік танытар болсаңыздар — өздеріңіз біліңіздер, мен алдарыңыздан өттім.

	— Кардонне Мырза, – деп жауап қатты Антуан орнынан көтеріліп, – мұның бәрі маған жақсы мәлім жәйт, сондай-ақ керемет ділмәр екеніңіз де белгілі, бізді күлкі-мазақ етудің сізге түк қиындығы жоқ. Алайда мен... мен сізге мынаны айтайын: арсыз біреудің қызыма деген намысқа тиер дәмегейлігі арқылы бізді қорламақ оймен үйімізге тыңшылар мен малайларды жіберіп, барлық жайдан жақсы хабардар боп отырсыз. Дипломатияңыз бізге зардабын аз тигізген жоқ, сондықтан тайсақтамай ашып айтуға тура келеді – енді мазаламауыңызды сұраймыз. Соншалықты ашықауыз біреу емеспіз, сіз секілді дәулетті адамның, біз сияқты кедеймен ешқашан құдандалы болмайтынын білеміз. Айла-шарғыңыз бізді қас қағымға болса да адастыра алмады. Сіз өрескел іске бардыңыз: Ықтиярыңызға бойсұну жөнінде шарт қойдыңыз ұлыңызға – ал бұл оның сенімдеріне қайшы келетін шарт еді; өйтпеген жағдайда некеден бас тартуға мәжбүр болатынын ескерттіңіз – ал бұған, тіпті Эмиль өтірік айтып өзін-өзі қорлаған күнде де, бәрібір келісім бермейтін едіңіз. Міне, осы себепті ешқандай жалғандық пен екіжүзділік бізге де, Эмиль мырзаға да жақын жуымауы үшін өз тарапымыздан қолдан келгеннің бәрін жасауға серт беріскенбіз. Не істеу керегін білетініме, ұлыңыздың капиталын қалай қорғаштасаңыз, қызымның ар-намысын да менің солай қорғай алатыныма, ақыл-кеңесіңізге мұқтаж еместігіме енді көзіңіз жеткен шығар.

	Бұл сөздің нық сеніммен айтылғаны сонша, Кардонне мырза мұндайды «мосқал маскүнем» Шатобреннен мүлдем күтпеген болатын, осыны айтқан Антуан мырза қайтадан орындыққа тізе бүкті де, фабриканттың бетіне бажырая қарап қалды. Үрейі ұшқан Жильберта үн-түнсіз отырған, әйтсе де осы арада әкесіне қолдау көрсетуді парыз санады: әкесі қандай намысқой болса, Жильбертаның да сондай өрмінезді екенін фабрикант білсін, деді. Ол Кардонне мырзаға тіксіне көз тікті: бұл қылығы Антуан мырзаның айтқан сөзін анық та айқын қуаттап тұр еді.

	Шыдамы түгесілген Жанилла сөзге араласпаса болмайтынын сезді.

	— Қам жемей-ақ қойыңыз, мырза, — деді ол, — есіміңіздің беделінсіз-ақ бірдеңе ғып күнімізді көрерміз. Де Шатобрен есімі де кем құрметтелмейді. Ал ақша жайын әңгіме етпей-ақ қояйық. Біз қолда бар дәулетімізді жоғалтып алдық, бірақ адал жолмен жоғалттық, ал сіздің өз капиталыңызды қандай жолмен жиғаныңыз беймәлім, өйткені бұрын сізде ондай ештеңе болмаған сияқты.

	— Де Шатобрен мырза қадірменді қызыңызға берген есімді, — деді Кардонне мырза салқын-салғырт кейіпте, кемпірге деген жиренішін білдірмеуге барын салып, — керемет мақтаныш тұтатыныңызды жақсы білем, мадемуазель Жанилла. Ал маған келсеңіз, мен соншалықты тәкаппар біреу емеспін, сондықтан қалыңдық зәузатындағы кейбір кемістіктерді елемей-ақ қоюға да бармын. Сондай-ақ шөп басын сындырмайтын ортада өскен өзіңіз секілді бикелердің қара халықтан шыққан адамның жиған-тергеніне неліктен жеркенішпен қарайтыны да түсінікті. Енді маған тек баршаңызға бақыт тілеп, болар-болмас уайымға кезіктіргенім үшін мадемуазель Жильбертадан кешірім өтіну ғана қалып тұр. Алып бара жатқан айыбым жоқ, алайда оны мынадай ақыл-кеңеспен жуып-шайғым келеді: мадемуазель де

	Шатобреннің осынау оқиғалардан бәтуалы қорытынды жасағаны абзал – жас жігіттер қызды ата-анамның рұқсатын алдым деп сендіріп баққан кезде олар әдетте шынайы құштарлықтың емес, бір сəттік құймырлықтың ықпалымен әрекет етеді. Эмильдің мадемуазель Жильбертаға айтқан әңгімесі де соның дәлелі боп табылады және, осы сөзіме сеніңіздер, оның бұл ісіне ұялып отырмын.

	— Жетер, Кардонне мырза, жетер сізге! – деп дауыстап жіберді, өмірінде алғаш рет ашу шақырып тұрған Антуан мырза. – Жапжас қыз баланы бұлайша қорлауға және оның көзінше әкесімен дөрекі түрде сөйлесуге бола ма екен! Мені түсінетін шығарсыз деп сенем...

	— Антуан мырза! Жанилла шешей! — деп айқайлады бөлмеге құйындай ұшып кірген Сильвен Шаранссон. — Де Буагильбо мырза келді! Өтірік айтсам өліп кетейін! Де Буагильбо мырзаның тап өзі! Оны бірден таныдым! Ақ боз атын да, жалтыраған көзілдірігін де!..

	Шатобрен мырзаның мына тосын жаңалықтан қатты толқып кеткені сонша, ашу-ызасын бірден ұмытып, балаша қуанып бұрынғы досына қарай тұра ұмтылды.

	Жүгіріп барып маркизді құшақтай алмақ болған ол Буагильбо мырзаның бедірейген түрін көріп, шошып кетіп орнында қалшиып тұрып қалды; анау жабырқау кейіпте сыпайы ғана басын иді. Қатты қайғырып-қапаланып, тұла бойы түгел қалтырап кеткен Антуан мырза дебдіреп Жильбертаны білегінен ұстады: татуласқандарының белгісі ретінде оны қонақтың қасына алып барғысы келді ме әлде, керісінше, айып-күнәсінің бұлтартпас айғағы боп табылатын қызын бөлмеден шығарып жібергісі келді ме — оны өзі де білмейтін.

	Абыржып қалған Жанилла асып-сасып маркиздің алдында тізесін бүгіп тәжім етумен болды, ал анау оған сүлесоқ көз тастап, сәлеміне болар-болмас бас изеп қана жауап қатты.

	— Кардонне мырза, кетіп барасыз ба? – деді маркиз үй иелерімен қоштасып флигельден шығып бара жатқан фабрикантқа. — Мұнда өзіңізбен жүздесу үшін келгем. Сізбен үйіңізде болғанда-ақ сөйлеспекші едім, бірақ кетіп қалыпсыз, сосын осында арнайы іздеп келдім. Сондықтан кішкене кідіре тұруыңызды, маған бірнеше минут уақыт бөлуіңізді сұраймын.

	– Құп көрсеңіз, басқа бір жерде сөйлесерміз, маркиз, — депт жауап қатты Кардонне, – бұл арада енді қала алмаймын. Егер сыртта аз-маз серуендеп жүруге қарсы болмасаңыз...

	— Жо-жоқ, мырза, табандылық білдіруге рұқсат етіңіз маған! Аса маңызды бір нәрсе жайында айтпақшымын сізге және оны осындағылардың бәрі естігені жөн. Кешігіңкіреп қалғанымды, жағымсыз әңгіменің алдын алуға үлгере алмағанымды көріп тұрмын; сіз іскер адамсыз, Кардонне мырза, өмірлік маңызы бар мәселелерді жападан-жалғыз отырып шешуге болмайтынын және сезімге ерік бермей барынша салқынқандылықпен талқылау қажеттігін білесіз. Граф де Шатобрен, сізден өтінерім, Кардонне мырзаны қала тұруға көндіріңізші, оның осында болуы айрықша қажет. Мен ауру-сырқау айналдырған қарт адаммын, мұнда қайтадан келуге əл-дәрменімнің жетер-жетпесі де белгісіз. Менімен салыстырғанда әлі жассыздар, сіздерден сұрайтыным, шаршап қалмасын десеңіздер шамалы тыныштық сақтап, шыдамдылық танытсаңыздар екен. Орындайсыздар ма осы өтінішімді?

	Бұл жолы маркиз еш қысылып-қымтырылмай майын тамыза сөйлеген еді, Кардонне мырза бір сағат бұрын ғана көрген адамға мүлдем ұқсамайтын; сондықтан фабрикант қазір қартқа тек әуестікпен ғана емес, сонымен бірге ерекше қызығушылық, тіпті құрмет білдіре қарап қалған. Шатобрен мырза маркиздің өтінішін орындады, сөйтіп Жанилладан басқасының бәрі флигельге қайтып оралды: ал анау Антуан мырзаның ымбелгісімен бөлмеден шығып кетті, бірақ әңгімені естіп тұру үшін асүй есігінің жанына тоқтай қалды.

	Жильберта ішке кірерін де, кірмесін де білмей екі ойлы боп тұрған, бірақ Буагильбо мырза оған сыпайыгершілікпен қолын ұсынды да, әкесі мен Кардонне мырзадан біршама қашықтағы креслоға алып келіп, қасына қатар жайғасты.

	— Ханымдарға құрмет пен дәстүрге сәйкес, – деп бастады ол, — сөзімді ең алдымен мадемуазель де Шатобренге арнайын. Бойжеткен, өткен түнде өсиетімді жазғам, сізді соның бөлімдерімен және түрлі баптарымен таныстыру үшін осында келіп отырмын, бұдан ешқашан бас тартпағаныңызды қалар едім және бұл шимайларымды ашу шақырмайтыныңыз жайындағы уәдеңізді алғаннан кейін ғана оқып бермекпін. Өзіме көп күйініш әкелген хатыңыз қалтамда жатыр – онда қоятын шарттарыңызды айтыпсыз. Мен бұларды өте орынды деп білем және әкеңіздің жауы санайтын адамнан болмашы сыйлықтың өзін қабыл алмағаныңыздың жайын да түсінем... Сөйтіп, көңіліңізді табу үшін осынау бас араздықты тыю керек. Көрсеткен жәбірім үшін әкеңіз кешірсін мені. Де Шатобрен мырза, – деп сөзін жалғай түсті ол нық шешімге келген адамның түрімен орнынан тұрып жатып, — бір кезде мені жәбірлеген едіңіз, бұған жауап ретінде мен сізден теріс айналдым, мән-жайды түсіндіріп жатпадым. Біздің жекпе-жекке шығуымыз немесе бір-бірімізді кешіруіміз керек еді. Жекпе-жекке шыққан жоқпыз, жиырма жыл бойы бірбірімізге жат адам боп қала бердік – ал бұрын араларынан қыл өтпес дос адамдарға бұл өте ауыр тиетін нәрсе. Мен айыбыңызды кешірдім. Ал сіз менің айыбымды кешіресіз бе?

	— Беу, маркиз! – деп айқайлап жіберді Антуан мырза, сосын оған қарай ұмтылып, алдына бір тізесін бүгіп отыра кетті. — Менің алдымда ешқандай айыбыңыз жоқ! Ең жақын досым болдыңыз, туған әкемдей қамқорлық жасадыңыз, ал мен сізге жан түңілерлік жәбір көрсеттім. Егер мені жекпе-жекке шақырсаңыз, семсеріңізге жалаңаш кеудемді тосқан болар едім, бірақ өзім ешқашан қол көтермес едім. Сіз өмірімді үзгіңіз келмеді, есесіне мені одан да зор қатыгездікпен жазаладыңыз — достығыңыздан айырдыңыз! Міне, енді маған кешірім жасап тұрсыз. Оны достарым мен жауларымның көзінше алдыңызда тізерлеп тұрып қабыл алам, өйткені қолымнан келетін жалғыз қарымтам осы қорлық қана. Ал, сіз, Кардонне мырза, — деді орнынан тұрып, фабрикантты басынан аяғына дейін сын көзбен шолып шыққан ол, — түсінбейтін нәрсеңіз жайында күлсеңіз күле беріңіз. Бірақ мен жалаңаш кеудемді кез келген біреуге тоспаймын, қарусыз қолымды кез келген біреуге ұсынбаймын. Және мұны көп ұзамай-ақ білетін боласыз!

	Антуан мырзаны оқты көзбен атқан фабрикант та орнынан тұрды. Екеуінің арасына сыналана енген Буагильбо мырза Антуанға қарап:

	– Кардонне мырзамен араңызда не болғанынан хабарсызбын, граф, – деді. — Алайда жаңағы ұсынған қарымтаңызды қабылдамаймын. Бір-бірімізге теңбе-тең жәбір көрсеттiк-ау деп ойлаймын, сондықтан алдымда тізерлеп отырғаныңызды емес, құшағымда тұрғаныңызды қалаймын. Алайда жасымды сыйлап маған бойсұнғанды жөн санасаңыз, сізді құшағыма алмас бұрын Кардонне мырзамен татуласуыңызды және оған бірінші боп қол ұсынуыңызды талап етем.

	– Бұл мүмкін емес! – деп саңқ етті маркиздің қолын кеукелектей қысып жатқан Антуан қайтадан ашуға мініп. – Бұл мырза әлгінде ғана қызыммен ар-намысын қорлай сөйлесті.

	– Сірә, бұл түсініспеушілік шығар, — деп қарсылық білдірді маркиз. — Кардонне мырзаны біршама білем. Арсыздық оның мінез-құлқына жат нәрсе. Ар-намыс мәселесін кез-келген дворяннан кем білмейтініңізге кәміл сенімдімін, Кардонне мырза. Бір заманда бір-бірін оңдырмай жәбірлеген екі адам жаңа ғана көз алдыңызда татуласты емес пе. Кеңпейілдік көрсетіп, ізгі ниетті жан екеніңізді дәлелдеп берсеңізші бізге. Мен табысуға шақыратын сөз айтып тұрмын, одан да гөрі маңыздысы – татулық қаражатын әкеп тұрмын. Де Шатобрен мырзаның қолын алуға уәде беріңізші маған. Жо-жоқ, бір аяғы көрде тұрған қарттың өтінішінен бас тарта алмайсыз. Мадемуазель Жильберта, маған көмектесіңізші, әкеңізге бір ауыз бірдеңе айтыңызшы.

	«Татулық қаражаты» деген сөз Кардонне мырзаның құлағына майдай жақты. Тіс қаққан, тақыс адам болғандықтан мән-жайды аңғарып та қойған. Сөзсіз берілудің тақсіретін тартқанша, райдан қайтып әскери құрметтің рақатын көрген жөн болар, деп шешті.

	- Мақсат-мұратым Шатобрен мырзаның жорамалынан мүлдем басқа еді, – деді ол. – Қызын қашанда сыйлап, құрметтейтінмін, егер айтқан сөзім теріс түсінік қалыптастыратындай болса, оны ойланбастан қайтып алуға әзірмін. Маған сенуіңізді өтінем, мадемуазель Жильберта. Берген сертімнің дәлелі ретінде сізге Қолымды ұсынам, Шатобрен мырза!

	— Жарайды, мырза, бұл әңгімені осымен доғаралық, – деді Антуан мырза фабриканттың қолын қысып жатып. – Өкперенішімізді ұмыталық. Антуан де Шатобрен өтірік айтуды білмейді.

	«Рас-ау, — деп ойлады Буагильбо мырза, — егер көлгірси алатын болса шындықты менен жасырып қалар еді де, мен де басқалар сияқты бақытты боп жүрер ем».

	– Рақмет саған, Антуан! – деді ол дауысы дірілдеп. — Ал енді құшақта мені!

	Шатобрен мырза ескі досын шын ықыласымен шаттана құшақтады, ал анау зорланғандай, лажсыздау қимылмен жауап қайтарды. Өз міндетіне алған рөл маркизге өте ауыр тиген еді. Өңі қуқыл тартып, тұла бойы қалтырап, ауыр қозғалып орындыққа кеп отырды. Кемсең қаққан Антуан жанына жайғасты. Жильберта маркиздің алдына тізерлей кетіп, қатты риза боп қолын шөпілдетіп сүйіп жатты.

	Сезімге ерік берілген осынау көрініс фабриканттың шыдамын тауыса бастаған, әлгінде уәде етілген «татулық қаражатын» күтіп отырған ол мұны салқын-салғырт кейіпте бәлсіне бақылаумен болған.

	Ақыры Буагильбо мырза қалтасынан қағазын алып, нақпанақтап асықпай оқып шықты.

	Ол қысқа да нұсқа сөздермен өз дәулетін төрт миллион бес жүз мың ливр деп көрсетіпті, өсиеті бойынша, егер Эмиль Кардоннеге күйеуге шығар болса оның екі миллионын

	Жильберта де Шатобреннің басы-бүтін меншігіне, ал Жильберта де Шатобренге үйленер болса, екі миллионын Эмиль Кардонне мырзаға беретінін айтыпты. Осы шарт қабыл алынса, некелері жарты жылдың ішінде қиылуға тиіс. Иеліктерінен түсетін табысты Буагильбо мырза өмірінің ақырына дейін пайдалану үшін өзінде қалдырыпты. Сондай-ақ ол неке қиылған бойда жастардың басы бүтін меншігіне және ықтиярынша пайдалануына тағы бес жүз мың ливр беретін болыпты; айта кетерлігі, бұл сома, тіпті Эмиль Кардоннеге күйеуге шықпаған күннің өзінде де, бәрібір, мадемуазель де Шатобреннің басы бүтін меншігіне өтетіндігі ескертіліпті.

	Есіктің сыртынан ақырын ғана аһ ұрған дауыс естілді: есепсіз байлық жайындағы хабардан есеңгіреп кеткен Жанилла Сильвен Шарассонның қолына құлап түскен еді.





XXXVI


	ТАБЫСУ


	Өміріндегі осынау өзгерістің мән-жайына Жильберта терең бойлай қойған жоқ: төрт миллиондық мол байлықтың иесі болудың қадір-қасиетін көз алдына елестете алмады — қарапайым да көңілді тұрмыс кешіп жүрген оған бұл айрықша зор ауыртпалық боп шықпас па екен? Сондықтан ол қуаныштан гөрі қорқынышқа көбірек бой алдырған-ды. Бірақ Эмильмен бас қосу мүмкіндігі қайта пайда болғанын түсінгендіктен, шаттығын жеткізер сөз таппай, Буагильбо мырзаның қолын құшырлана сығымдай берді. Антуан мырза қызының тосыннан-тосын зор дәулет иесі боп шыға келгеніне сенер-сенбесін білмеді. Жильберта секілді ол да бұған есі кетіп қуана қоймады, алайда маркиздің бұл ісі қандай кеңпейіл адам екендігінің бұлтартпас дәлелі боп табылатынын ұқты; болған оқиғалар оған көрген түстей әсер қалдырды, сондықтан ол да тіс жарып ештеңе айта алмады.

	Сол араға жиналғандардың арасында төрт жарым миллион дегеннің не екенін, оның жемісін болашақ немерелері де пайдаланатынын жақсы түсінген тек жалғыз Кардонне ғана еді. Әйтсе де, ол ақылын жоғалтқан жоқ, алтынның құдіретіне бас ие қоймайтын адамша өсиетті немқұрайды кейіпте аяғына дейін тыңдап шықты. Сосын салқын-салғырт дауыспен:

	— Буагильбо мырза әкенің ықтиярын достық сезімнің алдына жығып бергісі келіп тұр, – деді. – Бірақ маған бұл некеге ең басты кедергі мадемуазель де Шатобреннің кедейлігі сияқты көрінбеген. Басқа бір кедергі бар — наразылығымды тудырып отырған да сол; мадемуазель Жильберта некесіз туған қыз ғой және анасының — есімін атамай-ақ қояйын — қоғамда алатын орны тым төмен деуге де негіз толық.

	— Қателесесіз, Кардонне мырза, – деді оған жауап қатқан маркиз үзілді-кесілді түрде. – Мадемуазель Жанилла – арұятының кіршіксіз тазалығымен танылған жан, сондықтан бауыр басқан адамдарына адал да шын берілген бұл бикеге жиренішпен қарауыңыз жөнсіз деп білем. Алайда ақиқат шындық бұл ағаттығыңызды да түзетуімді талап етеді. Егер бұл сізді қуантар болса айтайын, мырза, мадемуазель де Шатобрен текті жерден шыққан — бұған мына мен айғақ бола алам. Бұған қосарым, анасын өте жақсы білетінмін, ол да өзім сияқты ақсүйектер әулетінен еді. Ал, енді, Кардонне мырза, айтыңызшы, көңіліңіз толмайтын тағы қандай жайлар бар? Мадемуазель де Шатобреннің мінез-құлқы біреу-міреудің кейiстiгiн немесе сенімсіздігін тудырар деген ойдан аулақ шығарсыз әйтеуір?

	— Әлбетте, маркиз, – деп жауап қатты Кардонне мырза, – алайда мен екі ойлы боп тұрмын. Меніңше, мұндай шарт әкенің абырой-беделіне нұқсан келтіретін секілді және келісімім ақшаға сатып алынғандай көрініп тұр; ұлымды өз дәулетін еңбегі мен таланты арқылы жиюға үндеп жүргем, ал қазір оны алтынға шомылдырып жатырсыздар, сол арқылы оны шөп басын сындырмайтын, қызық қуумен өтетін өмірге машықтандырмақсыздар.

	— Ондай қауіптің қисыны жоқ, – деп қарсылық білдірді Буагильбо мырза. – Эмильді мұрагер етіп таңдаған себебім, оның өз тірлігіме мүлдем ұқсамайтын тірлік кешетініне, жиғантергенімді өзімнен гөрі әлдеқайда тиімді пайдаланатынына кәміл сенімдімін.

	Фабрикант тәжікелесіп жатпады. Табандап тұрып алса ұлының құрметінен біржола айрылатынын, ал керісінше, келіссе оны өз ықпалына қайта оралтатынын, ал ең бастысы, байлыққа өзінің, Кардонненің, көзімен қарауға баулитынын түсінген еді. Басқаша сөзбен айтқанда, фабрикант төрт миллионды қырық миллионға жеткізуге болатынын есептеп шығарған, сондай-ақ тосыннан-тосын миллиондық дәулет иесіне айналған адамның қай-қайсысы да, тіпті ол әулие болсын мейлі, ақшаны қадірлей білуге үйренетініне күмәні жоқ-ты. «Алғашта Эмиль ақшаны оңды-солды шашады, — деп топшылады Кардонне мырза, — сөйтiп капиталының бір бөлегінен айрылып қалады. Қазынаның азайып бара жатқанын көрген соң қорқып кетіп шығынның орнын толтыруға ұмтылады; ал тәбеттің тамақ ішу кезінде келетіні белгілі емес пе, енді ол байлығын екі еселеуге, он еселеуге, тіпті жүз есе арттыруға тырысады... сөйтіп, күндердің күнінде, өз көмегіммен, нағыз магнатқа айналады!»

	— Ұлыма ұсынылған мол байлықтан бас тартуға қақым жоқ, — деді ол ақыры. — Өз басым оны қабыл алмас ем, өйткені бұл мәміле көзқарасым мен сенімдеріме қайшы келеді, алайда жеке меншік – ең ізгі игілік, ал мұндай сыйлықты алған ұлым жеке меншік иесіне айналады. Қойған шарттарыңыздан бас тарту Эмильді тонаумен пара-пар боп шығар еді. Сондықтан сенімдеріме нұқсан келтіретін осынау оғаш келісімге үнсіз ғана ризашылық беруге тиіспін; ал райдан ақи-тақи қайттым екен, ендеше бұған еш қиналыс білдірмегенді жөн санаймын... Оның үстіне, мадемуазель Жильбертаның сұлулығы, ақыл-парасаты мен тектілігі көңіліме медеу боп, біздің үйге бақыт әкелетіндей көрінеді.

	- Ал енді барлық мәселе шешімін тапқан болса, – деді орнынан көтеріліп, терезенің ар жағындағы әлдекімге белгі беріп жатқан Буагильбо мырза, – гүлдерді өзім сияқты айрықша ұнататын мадемуазель Жильбертадан атастыру құрметіне гүл шоғын қабыл алуды өтінем.

	Бөлмеге маркиздің малайы кіріп, үстел үстіне шағын қобдишаны әкеп қойды; одан Буагильбо мырза аса сирек кездесетін хош иісті гүлдердің керемет әдемі шоғын шығарды. Мұны Мартен қарт бір сағат бойы әуреленіп, мейлінше мұқият әзірлеген болатын. Лентаның орнына гүл шоғы Жильберта қайтарып берген гауһар алқамен байланысты, ал маркиз еске салмауды жөн көрген кашемир шәлінің өтеміне алқаға тағы бірнеше гауһар тағылыпты.

	«Сөйтіп, шартқа үстеме ретінде тағы да екі жүз әлде үш жүз мың франк қосылды», деп ойлады, айрықша бағалы әшекейлерге бейжай көз тігіп тұрғандай кейіпке енген Кардонне мырза.

	— Енді сіз, – деді Буагильбо мырза Жильбертаға қарап, — мен қандай тілек айтсам да бас тартпауға тиіссіз, өйткені талабыңыз орындалды. Маған осынша пайдасы тиген және өзіңізбен танысу бақытына жеткізген атақты салдырлағыңызға әкеңізбен бірге жайғасқаныңызды қалар едім. Біз Гаржилеске барамыз. Кардонне мырза зайыбына болашақ келінін таныстырар деген үміттемін, ал мен өз тарапымнан Кардонне ханым мұрагер қызымды көріп қуанатын шығар деп сенем.

	Кардонне мырза бұл ұсынысты Ықыласпен қабыл алды, сөйтіп олар жолға шығайын деп жатқанда күтпеген жерден Эмиль бой көрсетті. Әкесінің Шатобренге аттанғанын естіген жігіт өз бақыты мен Жильбертаның көңіл қоштығына әлденендей жаңа қастандық жасала ма деп қорыққан еді. Жуырда қан алынғанын, безгекпен ауырғанын және маркизге берген уәдесін тарс есінен шығарған, не қилы үрейлі болжал дегбірін алып, жүрегін өрекпітіп жіберген ол Қарагерге қарғып мініп құйғыта жөнелген.

	— Қарашы, Эмиль, қалыңдығың неке қияр киімін киіп те алды, — деді баласының аңғырттау әрекетінің сырын бірден аңғарған Кардонне мырза.

	Соны айтып, гүл мен гауһарға бөленіп, Буагильбо мырзаны қолтықтап тұрған Жильбертаны нұсқады.

	Жүйкесі адам айтқысыз ширығып кеткен Эмиль лақ етіп ақтарылған осынау ғажайыптарға шыдас бере алмайтынын сезді. Бірдеңе айтқысы келген ол теңселіп кетті де, Антуан мырзаның қолына құлап түсті.

	Бақыт сезімінің бақиға аттандыруы – сирек кезігетін жағдай. Эмиль ұзамай-ақ есін жиды; бірақ мас адам секілді мәңгіріп қалған-ДЫ. Жанилла самайын сірке суымен ысқылап жатыр еді,

	Жильберта қолынан ұстап тұрған, бұл да аздық еткендей, көзін ашқан бойда қарсы алдынан шешесін көрді. Науқас ұлының сандырағынан Жильбертаға ғашық екенін білген ол Галюшені бәрін түгел айтып беруге мәжбүр еткен. Кардонне мырзаның Шатобренге жөнеп кеткенін, ұлының да ауруын ұмытып, соңынан аттанғанын естіген Кардонне ханым шатақ шығып кете ме деп қорқып, күймені жектіріп Шатобренге тартқан. Зайыбының зарарлы мінез-құлқын өмірінде алғаш рет естен шығарғандай еді; күйеуінің ашу-ызасы да, ойқы-шойқы жол да оны тоқтата алмаған.

	Ол Жильбертаны бір көргеннен-ақ ұнатып қалды, ал Кардонне мырза қожайындық ететін шаңыраққа үркектей қадам басқалы тұрған бойжеткен қайын енесінің мейірімді жүрегі мен қайырымдылығы өзіне берік қорған боларын түсінді.

	– Ал енді бәріміз бас қоса қалған екенбіз, – деді Буагильбо мырза жайдары кейіпте жымия күліп (оның қашан көрсең де қабағы ашылмай жүретінін білетін жұрттың көбін мына күлкісі қайран қалдырған еді), — күннің қалған бөлегін бірге өткізейік, бір жерден бәріміз түстік ішейік. Біз тым көппіз, мадемуазель Жанилланы шамадан тыс машақатқа түсіреріміз кәміл ал Гаржилеске қайтып оралсақ — Кардонне мырзаның аға малайын қолайсыз жағдайда қалдыруымыз мүмкін. Буагильбоға бас сұғып шығуға қалай қарайсыздар? Оның үстіне, қамал-сарай да қол созым жерде. Аштан қала қоймаспыз деп ойлаймын. Балаларының иеліктерімен танысудан Кардонне мырза да, бәлкім, бас тарта қоймас; айтқандай, сол жерде неке шартын жасап, той өткізетін күнді белгілейік.

	Маркиздің жан-дүниесінде түбегейлі өзгеріс болғандығының осынау жаңа айғағын сол арада тұрғандардың бәрі зор қуанышпен қарсы алды. Жанилла мұндай салтанатты жағдайға орай бойжеткенді киіндіруі керек екенін, бұл үшін бес-ақ минут қажет болатынын айтты. Алайда шешейін бетінен сүйіп алған Жильберта, оның өзі атайтындай, «айла-шарғысынан» бас тартты.

	Бұл екі аралықта Кардонне отбасы қамал-сарай қиратындыларын аралап жүрген, ал Буагильбо мырза мен Антуан флигельде қалған. Екеуінің әңгімесін жан баласы естіген жоқ, бұл құпияны олар қабірге өздерімен бірге ала кетті. Бәлкім, олар өткен өмірлерін әңгіме еткен шығар? Бірақ осынау шамға тиетін шетін мәселе төңірегінде сөз қозғай қою да қиын-ау. Әлде, бәлкім, бұрынғы бас араздықты ешқашан, ешқандай себеппен еске алмау, байырғы достықты ешқашан үзілмегендей көру турасында бәтуаласты ма екен? Қалай болған күнде де, әйтеуір, екеуі сол күннен бастап өткен өмірлерін өкініш-күйінішсіз еске алатын болды, өткен жылдар жөнінде тек ризашылықпен ғана емес, сонымен бірге тіпті сүйіспеншілікпен әңгімелейтінді шығарды. Алайда олардың өткен-кеткен жайындағы сұхбатында Буагильбо мырза некеге отырғанға дейінгі кезең ғана тілге тиек етілетінін, құдды бұл жалғанда болмағандай, жұбайының есімі мүлдем ауызға алынбайтынын байқау қиын емес-ті.

	Міне, енді қарапайымдықты ұнататын, мүмкіндігі де қарапайым қыз ретінде бар жақсысын киіп Жильберта да шықты жайнаңдап. Қайран қалған Эмиль оның күлгін түсті көйлегін кигенін көрді, — айта кетерлігі, ол жуа-жуа қызғылтым түстіге айналған-ды, есесіне тап-таза болатын – Жанилланың үнемшілдігі мен ұқыптылығының пайдасы еді бұл. Қыз шашын қос бұрым Ғып өріпті — бұрымдары жерге тиіп тұрған, соны көрген шат көңілді күйеу жігіт Крозандағы тыныс тарылтар ыстық күнді еске алды. Буагильбо мырза берген сыйлықтардан Жильберта тек гүл шоғы мен ақықтан жасалған сақинаны ғана таңдапты, сақинасын жымия күліп маркизге көрсетіп жатты. Қыз қартпен жарқын жүзбен сөйлесетін, ал Кардонне мырзаға Ықтиярсыздау ықылас пен құрмет қана білдіретін. Маркизбен әңгімеде Жильберта өзін еркін ұстайтын, мәнері мен сөзінен оны Эмильдің нағыз әкесі санайтынын аңғаруға болатын.

	Жолға шығар уақыт болғанда Буагильбо мырза Жаниллаға қолын ұсынып, құдды оны Жильбертаның туған анасына балағандай, өте бір сыпайыгершілікпен түстік ішуге шақырды.

	Олардың бір-бірін «шешетай» және «ҚЫЗЫМ» деп атайтыны оған әсте ерсі көрінген жоқ – керісінше, екеуінің мұндай

	жақындығын көріп іші жылып қалды. Не қилы өсек-аяң мен әжуа- кекесінге шыдап баққан, бірақ Жильбертаның дүниеге келу құпиясын жан баласына білдірмеген кәрі қызға деген ризашылығы қандай шексіз еді десеңші! Мұны ол тіпті жақын досы Жапплуға да айтпапты, ал маркиз болса, ұзақ уақыт бойы оны Антуан жіберген аңдушы санап келген еді.

	Мына шақыруды естіген фабрикант мысқылмен мырс етті.

	— Кардонне мырза, – деді фабриканттың жақтырмай бетін тыржитқанын көзі шалып қалған маркиз бәсең дауыспен, – бұл әйелдің қадір-қасиетіне немерелеріңізді бағып-қаққан кезде көз жеткізерсіз әлі.

	Буагильбо паркі қожайын қонақжайлықпен алып келген бөтен адамдарды алғаш рет аясына алған-ДЫ. Швейцарлық үйшіктегі есіктер айқара ашық тұрған, тек кабинеттің Жапплу бар өнерін салып бекіткен есігі ғана тарс жабық болатын.

	Қамал-сарайдың паң да маңғаз пошымы, сирек кездесетін жиһаз-жабдығының көркемдігі, парктің сән-салтанаты, «жақсы үйге» тән жылылық Кардонне мырзаның қызғанышын туғызды. Гаржилестегі үйінің жабдығы байшыкеш біреу екенін ешкімнің есіне салмауына ерекше қам жасаған, Шатобрен жұртында болған кезде де салмағы бар адам екенін сезінген, сондықтан еш қысылып-қымтырылмай өзін еркін ұстаған. Алайда мына жерде, Буагильбо иеліктеріне тән шылқыған байлық пен Шынайы ұстамдылық қисынды түрде қиюласқан ортада, өзінің қуыс кеуде біреу екенін аңғарды. Маркиздің қонақ қамалсарайдың байырғы заманда-ақ қалыптасқан сән-салтанатынан басы айналып қалды-ау дейтін ойға келуінен қауіптенген фабрикант барынша либералдық ой-пікір өрбітуге кірісті. Бір қарағанда ебедейсіздеу көрінгенімен қулығы бір басына жетіп артылатын, Кардонне мырзаға есеңгірете соққы беру үшін тап осы сәтті шыдамдылықпен тосып отырған маркиз либералдық көзқарастарын аспай-саспай тәптіштеп, ұзақсонар әңгіме бастады. Кардонне дәйек таппай қалды, өйткені маркизді ақсүйектік астамшылықты қастерлейтін, Реставрация заманындағы не түрлі жосықсыз ұғым-сенімдерді сақтап қалған адам санайтын. Өзін-өзі ұстай алмаған ол таңырқаушылық танытты, бұған жауап ретінде Буагильбо мырза жұмсара сөйлеп:

	— Мені әлі жақсы білмейсіз, Кардонне мырза, өзіңіз сияқты мен де айырмашылықтар мен қауымдық артықшылықтардың қас жауымын. Адал да абзал жандардың бәрі құқығы мен қадірқасиеті жағынан тең болуға тиіс, – деп құлаққағыс етті.

	Осы кезде түстік әзір болғаны мәлім етілді; жұрт орнынан тұрғанда таза қырынған, мерекелік киімін киген Жан бой көрсетті. Эмильді әзілдеп былайырақ ығыстырған балташы дастарқан басына алып бару үшін Жильбертаға қолын ұсынды.

	— Мен өз құқымды білем, – деді ол. – Үйлену тойларыңызда куәгер әрі күйеу жолдас болуға уәде бергенім есіңізде ме, Эмиль?

	Балташыны жиналғандар қуана қарсы алды, тек Кардонне мырза ғана шамалы қыңырайды. Алайда сыр білдіре қоймай, отбасылық дастарқан басынан орын алған Жанға қарап болмашы езу тартты. Әзірше шыдай тұруға, өшін некеқияр өткеннен кейін алуға бекінді.

	Парктегі ағаш көлеңкесіне орналасқан үстелге көз жауын алатын әдемі гүлдер қойылыпты, алуан түрлі дәмді тағам әзірленіпті. Таңертеңнен тыным таппаған Мартен қарт қонақтарға барын сала қызмет етті. Бұл күні Сильвен Шарассон Мартеннің қол астында жұмыс істеу құрметіне ие болды және мұны ол кейін өмір бойы еске алып жүрді.

	Алғашта жұрт Тымырайыңқырап отырды. Алайда дастарқан басындағылар арасында реніштілерден гөрі (шынтуайтында, бұлардың қатарына Кардонне мырзаны ғана қосуға болатын, бірақ оның да аса қатты ренжіген ештеңесі жоқ-ты) қуаныштылар саны басым болғандықтан, ұзамай бәрі көңілденіп сала берді, ал десерт үстінде фабрикант Эмильге: «Иә, сонымен, ұлы мәртебелі ағзам...» дегенді айтты.

	Эмиль мен Жильбертаның басына қонған бақыт турасында айтып жатудың қажеті бола қояр ма екен? Бақытты суреттеуге болмайды, тіпті ғашықтардың өзі де оны толықтай сипаттап беретін сөз таба алмас еді... Кеш түскен соң ерлі-зайыпты Кардоннелер жүріп кетті: әкесі ұлына қалыңдығын Шатобренге алып баруға айрықша ілтипатпен рұқсат етті, оған күйме жіберетінін айтты, Қарагерге мінбеймін деген уәдесін алды. Жақын досы Жанмен қызық әңгімеге берілген Антуан мырза парк ішінде адасып жүрді, ал ханым рөлін ойнаудан әбден жалыққан ұшқалақ Жанилла өзін-өзі ұстай алмай Мартенге қол ұшын беруге білек сыбана кірісіп кетті. Буагильбо мырза Эмиль мен Жильбертаны қолынан ұстап, ғашықтарды жас досына алғаш рет сыр ашқан жартасқа алып келді.

	— Балаларым, – деді ол, – сендерді бай адамға айналдырдым, өйткені араларыңды бөліп тұрған кедергіні жою қажет болды, өздеріңді бақытқа жеткізудің басқа амалы табылмады. Өсиетімді баяғыда жазып қойғам, өткен түнде оған жаңа пункттер енгіздім. Ой-жоспарым өзгерген жоқ. Эмиль онымен жақсы таныс, Жильберта да одан бас тарта қоймас деп ойлаймын. Болашақта осынау байтақ иеліктерде коммуна құрылуға тиіс деп шештім, өсиетімнің алғашқы нұсқасында оның жоспары мен қағидаларын түзуге тырыстым. Бұл жоспар кемшіліксіз де болмас, ал қағидалардың орындала қоюы неғайбыл еді – бұлар турасында өкінбейтінім де сондықтан. Ой-жоспарымның әлі пісіп-жетілмегенін, өзімнің әлденені ұйымдастыруға және іске асыруға шамам жетпейтінін іштей сезіп жүргем. Жаратқан иеміз маған Эмильді жолықтырып, қол ұшын берді. Ол ой-арманымды жүзеге асыра алады деп ұйғардым, сөйтіп оны жалғыз мұрагерім, демек, өсиетімді орындаушы етіп тағайындадым. Алайда Кардонне мырза бұған ешқашан келісім бермес еді, сондықтан әуелі екеуіңді некеге отырғызғанды жөн көріп, ол өсиетімді жыртып тастадым. Ресми құжаттардың құндылығы көбіне асыра дәріптеледі, ал азаматтық заңдар біреудің ар-ұятына әлі ешқашан тұсау салған емес. Сендерді өсиет баптары деп аталатын күйрек Шынжырмен шырмап жатпадым, талап-тілегімді алға тартып, оның орындалатыны жайындағы уәделеріңді алдым – өзімді әлдеқайда алаңсыз сезінетін себебім де содан.

	Ешқандай жауап қайтармай-ақ қойыңдар, балаларым, жүректеріңнің таза екенін білем, оны ой-ниеттеріңнен танып тұрмын. Сендерді айтары жоқ ауыр сынаққа душар етті: не өмір жолдарыңды жалғаудан бас тартуға, не сенімдеріңді мансұқ етуге мәжбүр болдыңдар. Бұл сынақтан сүрінбей өттіңдер. Ендігі жерде тек өздеріңе ғана арқа сүйеймін: болашақтың қожайыны — сендер! Сен, Эмиль, өміріңді практикалық қызметке арнамақсың – саған барлық жағдай жасап тұрмын, алайда бұл іске кірісіп кетуге дайынсың деген сөз емес.

	Қоғам заңдарын білуің қажет: оны ұзақ та қажырлы еңбек арқылы игермексің және ғұмыр кешіп отырған ғасырыңның (бұл сендердің ғасырың, менікі емес) қуатты күштеріне арқа сүйемексің; бұл күштердің дамуы тезірек болуы немесе шабандап қалуы, табысты болуы немесе онша жарытпауы – Құдайдың құзыретінде. Ой-жоспарымның жемісін, бәлкім, балаларыңның балалары көретін шығар, мен болсам сендерге бар байлығымды қалдырам және өмірдегі ең асыл ой-арманымды аманат етем. Егер сендерге адамзат дамуының ойға алғанымызды ойдағыдай орындау әлі мүмкін болмайтын кезеңінде өмір сүруге тура келсе, біздің ісімізді басқалар аяғына жеткізбек. Бір жолы Эмиль мені қатты таңғалдыратын бір ой айтты. Бірде одан: «Менің иеліктерімдей иелігің болса, оны қалай пайдаланар едің?» деп сұрағам, сонда ол: «Байқап көрер едім!» деп жауап қатқан. Несі бар, байқап көрсін! Ұзақ ойланып-толғану және болмыс заңдарын терең зерделеу арқылы, адамзат баласын аман сақтап қалу жөніндегі арман-мақсаттарымен қанаттану арқылы, егін шаруашылығы ғылымын негіздеу және дамыту арқылы бұрынғы өмірден болашаққа өтуге, екеуінің арасын жымын білдірмей жымдастыруға көмектесетіндей бір амал тапсын.

	Ақыл-парасатыңа сенемін, Эмиль, себебі ол жүрегіңнің сөлiнен нәр алады. Құдай саған қуат бергей, балақайым, замандастарыңның бәріне қуат бергей! Өйткені бір адамның қолынан түк келмейді. Ал, мен – мен болсам, қабірімде ТЫПТыныш жата берем. Егер маған екеуіңмен бірге тағы да азды-кем тірлік кешу бұйырса – несі бар, демек, нағыз өмірім өлерімнің алдында ғана басталған боп шығады. Иә, менің жалқаулыққа салынған, ешкімге ешқандай пайдам тимеген, үмітсіздікке берілген кездерім де болды. Сөйте тұрғаныммен, осынша ұзақ өмірді босқа сүргем жоқ: орнымды баса алатын және басуға да тиіс адамды таптым.

	Некеге тұрғандарыңша немесе тіпті Эмиль өзінің ғұмырлық мақсатына айналуға тиіс жаңа да кең көлемді білімге ие болғанша менің идеалдарым мен біздің бастамаларымызды құпияда сақтаңдар. Сендердің ерікті де еркін, бақытты өмірлеріңді көрсем, мен де дүниеден армансыз боп өтем.

	Алайда қандай жағдайға жолықсаңдар да, қандай шешім қабылдасаңдар да, қандай қателік жіберсеңдер де және талаптарың табысқа жеткізсін мейлі, жеткізбесін, бәрібір, біліп қойыңдар, балаларым, әлемнің болашағы үшін алаң болмаймын. Бүгінгі және болашақ ұрпақтар қандай сұрапыл өткелекке кезікпесін мейлі, жаңылысу мен жалғандық қазіргі таңда қоғамдық тәртіп деп аталып жүрген, — шамасы, күлкімазақ үшін шығар, — жөнсіздік пен жосықсыздықты орнықтыра түсуге қанша тыраштанбасын мейлі, әділетсіздіктің әлімжеттік жасауына қаншалықты жол берілмесін мейлі, бәрібір, — ақиқат Шындықтың жер бетінде салтанат құрары айдан анық! Арада ғасырлар өтер, егер көлеңкеме осы иеліктерге келіп кетуді жазса, ол өз қолыммен отырғызған ағаштардың қалай жайыла өсіп жайқалып тұрғанына куә болар еді, мұнда тұрып жатқан ерікті де еркін, бақытты, тең құқықты, ынтымағы жарасқан – демек, әділ де ақылман – адамдарды көрер еді. Өкініш-күйініштерімді жасырған, замандастарымнан бой тасалаған осынау ағаштар аясынан, — құдды ғаламат зор ғибадатхана аясына ұқсас орыннан, — күндердің күнінде орасан көп адамды құрайтын отбасы пана табады; олар жаратылыс туындысы мен адамды жаратушының алдында тізе бүгіп тағзым ететін болады! Бұл коммуна бағына, оның гинекейiне, мерекелер мен салтанатты басқосулар өткізетін залына, театры мен ғибадатханасына айналады. Өйткені адам мен оның ой-қиялын таспен және цементпен тұмшалап тастайтын, Тыныс тарылтатын көрханаларды суқаным сүймейді... Әдемі ұстындар мен мәрмәр баспалдақтарды да мақтамай-ақ қойыңдар — бұлар данышпан сәулетші туындатқан табиғатпен салыстыруға келе ме? Мына ағаштар мен гүлдерге, жылғалардың күбірсыбырына, мына жартастар мен шалғындықтарға ой-қиялымның бар қуат-күшін бағыштадым. Қарт бағбанның арманына – егер мұны әншейін арман деуге болатын болса – қиянат жасалмасын. Құдай – ғалам әміршісі, ал табиғат – ғибадатхана екеніне ол әлі нық сенімді!





	Оглавление

	І

	ЭГЮЗОН

	ІІ

	ШАТОБРЕН ҚАМАЛ-САРАЙЫ

	III

	КАРДОННЕ МЫРЗА

	IV

	ЕЛЕС

	V

	СЕЛ

	VI

	АҒАШ ҰСТАСЫ

	VII

	ТҰТҚЫНДАУ

	VIII

	ЖИЛЬБЕРТА

	IX

	АНТУАН МЫРЗА

	Х

	ІЗГІ НИЕТТІ ІС

	XI

	КӨЛЕҢКЕ

	XII

	ӨНЕРКӘСІПТІК ДИПЛОМАТИЯ

	XIII

	КҮРЕС

	XIV

	АЛҒАШҚЫ МАХАББАТ

	XV

	ТЕПКІШЕКТЕР

	XVI

	БОЙТҰМАР

	XVII

	МҰЗ ЕРІДІ

	XVIII

	ДАУЫЛ

	XIX

	ПОРТРЕТ

	XX

	КРОЗАН БЕКІНІСІ

	XXI

	АЯЛ

	XXII

	АСТЫРТЫН ӘРЕКЕТ

	XXIII

	ШАЙТАН ТАС

	XXIV

	ГАЛЮШЕ МЫРЗА

	XXV

	ЖАРЫЛЫС

	XXVI

	ТҰЗАҚ

	XXVII

	МАХАББАТТЫҢ ҚУАНЫШЫ МЕН ҚАЙҒЫСЫ

	XXVIII

	ЖҰБАТУ

	XXIX

	ШАТАҚ

	XXX

	КҮТПЕГЕН КЕЗДЕСУ

	XXXI

	ӘРІ-СӘРІ ХАЛ

	XXXII

	ТОЙҒА ТАРТУ

	XXXIII

	БІР АДАМНЫҢ БАСҚА БІРЕУ БАЯНДАП БЕРГЕН ХИКАЯСЫ

	XXXIV

	ОРАЛУ

	XXXV

	КЕШІРІМ

	XXXVI

	ТАБЫСУ





Notes


	[←1]

Гаржилеса — өзеннің, Гаржилес — елді мекеннің атауы. (Ауд.).





[←2]

1 фунт — 453,6 грамм





[←3]

1 фут — 30,48 сантиметр. (Ауд.).





[←4]

1 дюйм – 2,54 сантиметрге тең. (Ауд.)





[←5]

Гильотина – өлім жазасына кесілген қылмыскердің басын шабатын құрал Францияда 1792 жылғы буржуазиялық төңкеріс кезінде енгізілген. (Ауд.).





[←6]

Легитимизм – мемлекетті мұрагерлік жолмен басқаруды қолдайтын саяси бағыт. (Ауд.).





[←7]

Анахронизм — ескіліктің қалдығы. (Ауд.).





[←8]

Сөз ойнату: Мальжюше – тәлтіректей басып тұрған адам.





