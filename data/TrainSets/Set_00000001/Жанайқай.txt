	Апбаз Қаражігітов

	Жанайқай





	«Адамның тағдыр талайындағы

	ең ауыр нəрсе – қасірет».



	Бауыржан Момышұлы





САНДЫРАҚ ҚЫСПАҒЫ




	– Ата, сіз түнде, көбіне түн ортасы ауған шақта, басқалар қапысыз қатты ұйқыда жатқанда, орныңыздан атып тұрып, жан-жағыңызға қарап, ойда-жоқта бір қанішер қатыгезбен кездескендей жанығып, самбырлап сөйлеп кетесіз. Сөзіңіз де қызық. Əр сөзіңізді арбаға артатын жүктей текшелеп, нығарлап, нақтан, біреудің көзіне шұқығандай етіп айтасыз. Сонда ма, иə, сонда тоқтамай жұлдыздай ағып мүкіссіз шешен сөйлейсіз. Екі қолыңызды кезек сілтеп, өршелене-өршелене келе əлгі, өзіңіздің орныңыздан тұра алмайтыныңызды да ұмытып, атып тұрып, ерсілі-қарсылы үйдің төрінен есігіне дейін алшаң басып кезіп кетесіз. Өзіңізден басқаға көрінбейтін қасқой жауызбен жан алып, жан беріп, ой бір жекпе-жек айқасасыз кеп. Неге өйтесіз, ə? Ол кім өзі?!

	Ал қалай таң атады, солай ештеңе болмағандай, шалқаңыздан түсіп, тіл ауыздан айырылып, кірпігіңіздің өзін зордың күшімен қозғап, мына отбасы, бүкіл қоршаған орта əлемнен бөлініп, ессіз жан бола қаласыз. Сіздің сол жан даусыңыз шығып көзге көрінбейтін жаумен керісіп, айқасып кеткендегі буда-буда төгілген сөздеріңіз аспанда күтір-күтір жарылған найзағайдай шошытады мені. Найзағай түскен таудай опырылып қатты сөйлеп, жандəрмен көзге көрінбейтін дұшпаныңызға тұра ұмтылған кезіңіз, əсіресе «Əй, сен бе, сен, құтылмайсың! Құтыламын деме, мына қарабет жауыз саған да сот бар! Бар! Бар! Мына сен, əділдік, адамдық, ар соты билік айтқанда қанішер көзіңді шұқығанда түсінесің мені! Менің көз жасым, көрген қорлығым, азабым тегін кетпейді! Айқайлап айтам əлемге, тегін кетпейді! Сонда көзің ағарады. Мына мені... мені – Құдай жаратқан əлемнің ақ туы əділдікті, адалдықты оңай шағылатын шопақ көрме!’’ – деп демігіп, буырқанып кетесіз. Неге өйтесіз, ə?

	Заңғарым-ай, Заңғарым! Көзге көрінбейтін, өзімнен басқа бүгінгі тірі жанның түсіне кіріп шықпаған, сұмдық азап салған жараның аузын тырнадың-ау! Қара қанын ағыздың! Менің бар күш-қуатымды жұмсап, бітіспес жаумен кескілесіп, іштей шыбын жанымның шырқырап, шалдыққан жүрегімнің əпіл-төпіл соғып əлсіреп, өлеусіреп бара жатқанын білер ме едің. Мен басымнан өткенді, бар сырымды ашық айтсам ба, сол басқаның, бүгінгі сендердің, көзіңе көрінбейтін, əлгі қарабет жүзіқара – менімен жекпе-жек айқасқан рақымсыз күштерді көз алдыңа келтірсем бе, сен өмірден біржола түңіліп кетер едің деп қорқам. Сенің қауызын жаңа ғана ашқан жарқырап шыққан күнге үлбірей, жұпары ашылған гүлге ұқсаған пəк, аппақ жүрегіңді кірлеткім жоқ. Бірақ мен басымнан өткен зұлмат сұмдығын ішімде сақтап, о дүниеге əкетпек емеспін. Бəрін жария етем! Иə, жария! Айтпай кетсем... Онда қабірім, бетімді жапқан туған жер топырағы мені мəңгілік қарғап жатпақ! Тəңірім, ол қарғыстан өзі қорғасын! Əлгі, əлгі... менің жекпе-жегім, құр сүлдерімді, көнтақа – кеуіп қатқан теріге оранған қу сүйегімді қалт-құлт тұрғызып, құлақсыз керең, тілсіз мылқау хал кешкен, жаутаң-жаутаң қаққан көзімнің қарашығына қан тұндырып кек тулатқан сонау, иə,сон-о-у шалғайда қалған тамұқ өмір жайлы тілімді тістеп мына өмірден кете алмаспын.

	Мен бұл күнде сырты бүтін, іші түтін, ішкі əлемі тілім-тілім, тірі көзге қанжоса ахуалым бөгденің көзіне көрінбейтін жаны жаралы бейбақ жанмын. Мені кек тұрғызып, ыза сөйлетеді. Сол бір басқа тіршілік иесіне түсініксіз хал кешетінімді өзімнен өзім жасырып, шыбын жаным тартатын азапты басқаға білдірмей құпия ұстауды, өзімді жұмбақ əлемнің тас мүсін қонағы етуге мəңгілік бекінген ант иесімін. Бұл сырымды да көзімнің ағы мен қарасы – жалғызымның қолында жанған шырағы, Заңғарым, кəміл біліп алдың. Е, құдіреті күшті Құдай, өзіңнен басқаға жағымды ашып жалбарынбаспын, өзіңнен басқаға шер-шемен болып бүкіл жан жүйемді қуалап ағыс боп ілбіп аққан қаныма қатқан жазықсыз тартқан зəбір уын жария етпей, болат болып морт сынып, мына опасыздар жайлаған қаныпезер өмірден өтермін деп едім. Ол сертімді күн, ай, жылдар өткен сайын өзім қалай қурайдай солып, қурап, үгіліп бара жатсам, ол да таңдайымның астына тас боп тіреліп, тілімнің ұшына оралып, əлгі адамдар, бақытсыз адамдар, тірі жан иелері басынан кешірген тамұқ қасіретінің сөніп бара жатқан соңғы шаласын түртіп, будақ-будақ түтінін салады. Шіріндіге айналған қорда-қоқысты көзге көрінбейтін көсеумен қопарып, өлеусіреп сөнгелі жатқан бықсыққа кəрі қурай қалдығынан тамызық тастап, соңғы дəрмені болған демімен үрлеп жел береді. Əне, əлгі шаладан болмашы қуат алған бықсық енді лап-лап жаңа бастады. Сол – от, сол – өрт менің шыбынымды шырқыратып, сүйегімді күйдіріп, көрген азабым өткен сұрапыл өмірмен жекпе-жек айқасқа шақырады.

	Енді соны айтайын. Сөйлеші, кəрі жүрек! Бірақ қасыңа адалдық, шындық куəсі əлгі халық зердесін қалыптастыратын ес дейтін ұлы əулиені ерте жүр. Онсыз өмір жалғандыққа айналады. Ал ол – Алланың өкілі. Əр пенде есі, зердесі арқылы бү дүниеде де, о дүниеде де ақиқат, əділдік алдында есеп береді. Адам, əр пенде қалай болғанда да мына жалғанда мəңгілік қалмайтын уақытша тіршілік иесі екенін мойындайтын болса, ол өзінің əділдік оты алдында əрбір басқан қадамына есеп беретінін білгені абзал. Жазықсыз жəбір, басқаға көрсетілген қиянат кімнің қолымен жасалса да, сол ісі үшін жауап беретіні сөзсіз. Ей, Заңғарым-ай, бүгінгі өскелең ұрпақ – сендерге біз бастан кешкен тамұқ қасіретін, тірі жан иесі көрген сұмдықты айтпай кету – ең ауыр күнə. Ол сүйектен өткен, жан иесінің бүкіл құбылысын өрт боп күйдірген, тек басынан кешкен адам ғана білетін, тіл жетіп айтып жеткізуі киын өмір. Азапты өмір!

	Əлгі түнде тұрып жекпе-жек айқасқа шығып, айтысып, тақасып тартысып жүрген менің кек жұтқан, кек пісірген, саған сүлдерім боп көрінетін кəрі мүрдем. Менің жүрегімде не жатқанын, нені армандайтынымды, нені əрбір атқан таңнан бастап тілейтінімді білсең, ей, көзімнің қарасы Заңғарым, сен мені мəңгілік өмірдің шырақшысы дер едің-ау! Сөзсіз мен тілеген өмір, мен армандаған күн келеді. Ол үшін саған, сенің замандасыңа, келер дəуірдің иесіне біз бастан кешкен сұмдықтарды айтпай кете алмаймын. Сонда ғана сендер тіршіліктің қоғамдық өмірдің сырын біліп, қадіріне жетесіңдер. Бірақ өмірді тек қияметтен тұрады деп ұғу қате. Оның жарқын бетін өзіне қарату əрбір елім, жұртым бар дейтін адамның, иə адамның азаматтық борышы. Өмірді адалдық билеуі керек!..

	«Атымды адам қойған соң, қайтіп надан болайын» деген ұлы Абай қағидасы əр азаматтың, қайталаймын – азаматтың жүрегін əн болып оятатын күн келеді. Келеді! Мен сол үшін жекпе-жекке шығам... Кəне, жас ұрпақ, Заңғар, мені тыңдай көрші. Сонда сен де күн нұрына, адалдыққа табынасың, соны кір шалмасын деп күрес бастайсын.

	– Е, е, біз өткен, бастан кешкен ғұмыр... Оны мен қағаз бетіне түсірмесем, ақ қағазды сөйлетпесем, саған ауызша айтып жеткізе алармын ба?! Бұл – қасіреті бүкіл денеме у болып жайылған тірі адамның түсіне кіретін тозақ өмір! Оны сен көрме, мына кəрі атаңның оң қолымен жүрегінің қанын төгіп жазған, басынан кешкен аждаһа көріністен ғана сезін. Тек оқи бер!..

	Айтушы да, сұмдық сырды жария етуші де атаңның кəрі зердесі, қалжыраған сүлдері, есі. Есірік күйімде ол, ес кетіп, ақыл қажыған, сүйек сынып, ет мүжілген, шыбыным шырқырап, демім үзілер екіталай сəтте тек сен ғана – өлеу сіреген жүрекке демеу есім-жадым, бəріне куə өзің едің. Көп сөздің түйіні өзіңде. Менің тағдырыма, басымнан өткенге куə өзіңсің.

	Иə, сонымен сөйлей бер, кəрі жүрегім!

	– Əй, қарағым-ай, қайдағы-жайдағыны қозғайсың-ау, өзің болып сөйлеу, басыңнан өткенді қаз-қалпында жеткізу – қасіретті баяндау, қасіреттің қасіреті! Қасірет! Бірақ өткенді еске алмай, болғанды болды демеске болмас. Тек сенің жадың болып айтам. Ұмытқаныңды есің болып сан қайталаймын. Кей тұста үнім қатты шығып жатса, жасыма, тек тілерім сол. Сол сəттерде тəн иесі боп қана отырарсың. Əй-й-й, қиын-ау, қиын...

	Аяқ астынан алай-дүлей соға жөнелген ақ дауыл көз байлады. Айналаны тіміскілеп, жан-жағына тұмсығын көтеріп, ара-арасында əуп-əуп үріп, апат əуенін естігендей, құлағын тігіп шабаланған арлан да ізім-қайым ғайып болды. Өмірі жасамаған мінезі. Ақ боран ішін тартып үдеп барады. Не қиын сəттерде қасынан табылатын серігі – белгілі Сырттанның мына қылығына таң қалып та үлгермеді. Жер аударылғандай. Дүние күңіреніп жүре берді.

	«Апыр-ай, отарымды қырып алатын болдым-ау, мынау қапыда қалдырар апат болмағай еді. Жалғызымның басына арылмас сор əкелмесем етті. Менің басқан жерім қырсық, көретінім қорлық болғаны ма? ...Ойы астан-кестен. Найзадай өкпеге қадалып ысқырған ақ дауыл əй-шəйге қаратпады. Астындағы аты да үскіріктен шошыды ма, – ала жөнелді. Иə, апат солай келді. Аз уақыттың ішінде қапылыста соға жөнелген ақ боран ақыл-есін аударып кетті. Қайда келіп, қайда тұрғанын білуден қалды. Дүние ақ бурыл тұман буғандай, ысқырып ішін тартып уіл қағып жүре берген. Қауқар қайтқан кəрі сүйек сырқырай, еті қашқан саусақтар дір-дір қағып, көз аламайын қанша сүртсе де, тұмшаланған жанары жарыққа жарымады. Ақ қиыршық бет-жүзін, көзін сабалай, кірпігін мұз жапты. Түн бе, қара көлеңке мал жамыраған шақ па, пайымы жетпей дағдарған жан өзін қайда қоярын білмей, тығырыққа тығылды. «Құдіреті күшті Құдай, қартайған өлер шағымда сүйегімді ит-құсқа кеміртейін дедің бе?» Жан қинап, сүйегін сырқыратқан алапат тұла бойын мұздатып, қауқарын үгіп жіберді. Жан азап қыспағына түсті. Ең болмаса жуып, арулап, бала-шағамның қолынан бір уыс топырақ та бұйыртпадың ба? Ей, қатыгез өмір, менде əлі де ала алмаған кегің қалып па еді! Мен ішпеген у, мен түспеген тозағың таусылмап па еді! Қай сұмдығың мынау – дүниені аждаһа боп жұтардай күңіренген? Аждаһа!!!...».

	Иə, əл-қуатың азайып, қалжырай бастадың. Көз алдың шым-шытырық елеске толып жүре берді. Ың-жың. Құлағың түсініп болмайтын айқай сүреңге толып, одан əрі ақыл пайымдап болмайтын үрейлі əуен қаумалап кетті. Аузыңа Құдайдан басқа сөз түспей, Тəңірге жалбарынып, ат үстінен ауып құлап қалар, не алмағайып қатерден əупірімдеп аман қалып келесің.

	«Құдайым-ау, маған көрсетер жақсылығың таусылып, өміріме осындай азап қана жазып па едің?» «Зарлама!» Дəл қасынан, құлағының түбінен естілді. Ащы ақырыс. Деміңді ішіңе тартып, селк етіп, тың тыңдап ат басын тартып, қалт қарап тоқтай қалдың. «Бұл не? Қасымда біреу бар ма, əлде... елес пе? Қалтыраған дененің мұз боп кеткені... Шынымен ақылымнан адаса бастадым ба?»

	Сен сонда басымен алысып, күндегі үйренген жем, от жеген жеріне қарай атыңның қанша ұмтылғанына қасарысып бой бермей, алыса-алыса, ақыры өзіне беймəлім айдаладағы ықтасынға кеп жан сауғалағаныңды да білген жоқсың. Ат басын жел өтінен бұрып ықтай тоқтады.

	– Тəңірім, не жаздым саған? Көргенім азап, жүрген жерім тозақ болып өткенім бе? – Күңіреніп тұрып қалғыдың ба, қалжырадың ба, құлағыңа:

	– Сабыр сақта! – деген жаңғырық дауыс тағы жетті. Денең дүр сілкініп, «Қай жағымнан шықты Бұл дауыс?» деп қозғалақтадың. Тілсіз дүниені тұмшалаған ақ дауыл ұйтқып соғып тұр. Тірі жан иесі көрінбейді. «Бұл не? Санам тозып, сандырақтайын дедім-ау, алжаса бастадым, ə?...» Қарт көкірек сонда түңіле күрсінді. Көз алдың қайта бұрқап, ақ көбік тулап аспанға шапшыды, сана сапырылысып, құлағың шулап, ың-жың шуыл қамалап алды. Сонда...

	...Аспан ақ шайы тұтылғандай жарқырап тұр. Күннің нұрлы шуағы кілкиді. Көк жиегі мұхиттай толқып лық-лық. Сағым жағаға соғып, көбік шашады. Жер беті гүлдестеге толып, жасыл желек жамылып, тауы, тасы сəукелесі мен сырғасы күнге шағылысқан қыздай жасанып алған. Бел-белес қалың тобыр. Ақ шағаладай ақ үзікті үйлер тігіліп, маң дала мыңғырған мал... Шұбартқан дала көздің жауын алады.

	– Сен көрген, басыңнан кешкен қызықты шағың бұл! – деді бір дауыс. – Жастығың бал-бұл жанған. – Басыңды қалт-құлт көтеріп, көзіңді аштың, бəрі көзіңнен əп-сəтте ғайып болды. Əлгі көргені ақиқат елес... Манағы – манағы ма, ақ түтек айдаһардай ысқырып, бас-көзді сабалап, сақалын жұлып барады. Атыңнан түсіп, бір қуыста отырғаның анық.

	– Бұл қай жер? Қайда отырмын?

	– Айтайын ба? – Дауыс үшінші рет дəл қасынан шығып отыр. Жаңғырығып алыстап кетті. Жат өктем дауыс. Басының іші гу-гу үн, бұрқыраған бөгде сөздер. Аң-таң...

	Мен сен жарық дүние есігін ашқалы қасыңда келем. Менсіз сен не көрдің? Не көрсең де, қорлығыңа да, рақатыңа да мен куəмін. Тыңда! Сен жер бетіндегі дүниенің жұлын тұтасы болған діңгек таулардан тас қорық жаңартаулар атқылаған ұлы сілкіністерде опырылып түскен от шашқан шақпақсың! От пен тозақ дауылы тоздыра алмаған жан-кешті тұлғасың! Кемелді күнің де туады! «Не дейді-ей? Кемелім бүгін де туады дей ме ей?» Таңданба! Көргеніңді есіңнен шығарма! Ойлай бер! Ұмытқаныңды өзім есіңе саламын. Менен қалғанды досың Қойеке айтар. Таңданба, мен сенің жадыңмын! Қайда болсаң да қасыңнан табыламыз.

	Енді анық аңғарды. Есеңгіреп отыр. Ойы ұнталып сынған шыныдай тоз-тоз боп кетті. Қиялы сөйлеп, сандырақтап, құлағы шулады.

	«Ақылымнан адастым-ау!» Болмаса мына ажал үні естілген далада тірі дауыс естілер ме еді? Бірақ мен айта алмағанды досың, бауырың Қойеке жеткізеді. Толықтырады дегені несі?!



	* * *

	Сол тілсіз құйындай үйірмелеп соққан ақ боранда өлмей тірі қалған Қылыш қарт төсек тартып жатқалы да қаншама ай... Басынан өткені, не көргені, қандай азап шеккені бүкіл ұзақ өмірі болып көз алдынан тізбектеліп өтеді де жатады. Сал ауру. Қиялынан басқа тілдесер тірі жан иесі де жоқ. Басынан кешкен, көрген қасірет азабы бұл күнде тілден, құлақтан айырған пенденің өлмеген жүрегі ғана соғады. Ойынан сонда, құладүз боранда естіген бөгде дауыс па, əлде айқай ма, бір кеткен емес. Ол не? Елес пе, əлде сандырақ па?! «Сен діңгек таулардан құлап түскен от ұшқындаған шақпақ тассың!» дегені не? Дəл құлағымның түбінен естілді, ə? Анықтап тұрып, досың, туысың бауырың деп Қойекенің де атын атағаны ше? Ойы мың тарау. Ақиқат айқай ол! Əлде сонда ақылымнан адастым ба? Жұмбақ. Осы қазірге дейін беймəлім түсініксіз əлем құшағында екені ақиқат. Бірақ...

	* * *

	– Ата, сіз түнде қатты дауыстап сөйлейтініңізді білесіз бе? Сайрап кетесіз. Даусыңыз жер жаратындай зорайып кетеді сонда. Үрейлі, тіпті қорқынышты естіледі қасыңыздағы маған. Мен қорқам сонда. – Бұл бір бөлмеде қасында жататын немересі Заңғардың сөзі. Бұл сөзді ол осымен екінші рет айтып отыр. Немересінің сөзін бұл естіп отыр. Бірақ аузын ашпады. Шашы ғана емес, бас терісі құйқасына дейін аппақ боп, сақал, мұрты, кірпігі селеудей күйіп, селдіреп ағарып можыған қарт терісі сырнайдай қатпар-қатпар мойнын, əлсіз ғана қалтақтаған басын бұрған болды. Баланың айтқанын мойындағандай, жалтақтап қарап, əдетінше өлеусіреген жанарын бір аударды. Аузын ашпады.

	– Сонда сіз, – деп жалғады Заңғар сөзін, – сау адамдай орныңыздан атып тұрып: ’’Естіп жатырмын! Бəрін естимін. Дауыстарың құлағыма жетті, жетті! Сүйегімнен өтіп барады ащы үн! Борыған сүйек емес пе, сол қаһарлы дауыстарыңнан үгітіліп кетердей, бəрі сырқырайды. О, рухы тулаған құдірет иелері, зəузатым, қолдаушым емессіңдер ме!’’ – деп өңешіңіз жыртылардай бақырып кетесіз. Мен шошығанымнан ба, кейде сасқанымнан ба – басымды көрпемнің астына тығып, дыбысымды шығармас үшін бір шетін аузыма тістеп бұғып жата қалам. Оныңыз не? Неге айқайлайсыз?

	Қарт немересінің əр сөзін, өзіне айтылған не кінəнің бəрін естіп отыр. Бірақ тіл қатпақ емес. Басқаның үнін естуге де тиіс емес. Өйткені мылқау, басқаны естімеске ант еткен жан! Өзінің ондай мінезі, оғаш қылықтары барын да жақсы біледі. Расы, жүйкесі шегіне жетіп тозғаны ма, кəрілік, көп жылғы басынан өткен азап қасіреті тұғырлатқаны ма, соңғы кезде өзіне белгісіз сүйек кескен сұрапыл қинап жүргені бекер емес. Сондай сəттерде өлі сүйекке жан бітіп, орнынан тұрып кеткенін, не деп сөйлеп жүргенін білмей қалатыны бар. Сүлдерін сүйреп кетеді. Сонда өзін ырқынан тыс беймəлім күштің билеп кететінін ғана пайымдайды. Ондай оғаш қылықтарының немересіне мəлім болғанына енді қатты қысылады. Не істесін. Жақ ашпады. Аузын ашса, ар жағы – өткені азап болып ақтарылып кеткелі тұр.

	«Апырау, бұл не боп барам? Осынша жасқа келгенше қоң етімді кесіп, сүйегімді сындырып, етімді боршалап, жіліктеп жатқандай сəтте де жақ ашып, тіс жармайтыным қайда! Өлер шағымда ұрпағыма мəңгүрт, мылқау атанып өтетін болдым ба!»

	Заңғар өзінен көзін алмай жауап тосып отыр. Оған меңірейіп отсыз жанарын тігіп, құлағы қалқиып, кеудіреген кеудесінде шықпаған жаны жатқан атасы еріндері діріл қағып, салқын көз тастады. Тас мүсіндей тілсіз қарт кірпігін де қақпады. Жаудырап атасына қарап, жауап ала алмаған бала да отырып-отырып орнынан тұрған.

	Бала, мектепке баратын мезгілі болды ма, кітап, дəптерін жинап сөмкесіне салды да, əдетінше бір жапырақ қағазға «Ата, мен сабағыма кеттім. Басқалар жұмыста. Шайыңыз қасыңызда. Сау болыңыз», – деп жазды да, қарттың төсегінің алдына тастап, кетіп отырды.

	Немересі кеткесін əдеттегідей дағарадай үйде бір өзі қалған дəрменсіз жан қиялдан-қиял, ойдан-ой қуып кетті. «Құданың құдіреті. Бұл адам деген əлі зерттеліп болмаған құбылыс екенін өздері біле ме. Əлде тəңір жаратқан көк аспан, ұлан-байтақ кеңістік жер бесіктің бетінде ғасырдан-ғасырға ұласқан тіршілік құшағында бірі-біріне жұмбақ құпия күйінде осылай арбасып, алысып-жұлысып, жағаласып, əлді-əлсізді тізеге басып өте бере ме?!

	– Ей, адамдар, тыңдашы мені де! Мен де сендер сияқты ана құрсағынан шыққан жан иесімін. Алдымен жауап қатшы. Біріңді бірің білемісің? Мəселен, мына мені қайсың білесің? Əлде тыңдайтын құлақ, ұғатын сана жоқ па! Менің тағдырым бірдің тағдыры ма, ойланшы, жан-жағыңа қарашы. Сонда біз, иə, мына мен сияқтылар кімбіз өзі! Өзіңді-өзің зерттедің бе, өзіңнің кім екендігіңді анықтамай, жан иесінің барлық сырын біліп бола ма! Күннен – ай, айдан – жыл, жылдардан ғасырлар асып келесің, не ұқтың. Көзің не көрді, басыңнан не кештің. Қайта бір зерделеп көрші. Қайталаймын, осы мен тірі мүрде халдегі кіммін? Əлгі қаршадай бала бетіме басқан, басқа бөгде жанға естілмейтін жан даусым, өксік үнім жанды қинаған запыран тылсым тереңіне өзіммен бірге жұтылып кете бере ме? Ол сонда өмірге бақытсыз боп келген бейбақ пенде – менің ғана зар үнім, азабым, қасіретім, өкініш сорым ғана болса ештеңе емес-ау. Жүздердің, мыңдардың, миллиондардың қайнаған қаны, тұз болған соры, борыған сүйегі, тапталған ары, езілген жаны болса ше?!

	«Иə, мен жаным сірі, тəнім тулақ, өзегім өрт, жүрегім ғана тіршілігімнің шырағын сөндірмеген тірі аруақпын»...

	– Жатып алып сайрама! – Тосын естілген үннен селк етіп қозғалақтап кетті. Ойын тебеден түскендей саңқ етіп бөлген өктем дауыс елең еткізді. Дауыс өз кеудесін қағып, ішкі əлемінен күңірене шықты. Анық құлағы естіді: өз даусы! Бəрін, басыңнан кешкенді ашық айтар, жария етер күнің де келді. Сөйле! Санаңа үңіл! ‘‘Бас кеспек болса да, тіл кеспек жоқ’’ деген де сенің бабаң! Шалқасынан жатқан қарт басын көтерді. Аң-таң.

	– Ей, сен таңданба! Мен сен өмірге келгеннен тынысың, демің болып, басыңнан не кешсең – бəріне куəгер, бірге келе жатқан жад есімді жəдігермін. Таңың, əне, құланиектеніп атып келеді. Ұрпағыңа айтарың болса, ойыңа жина, шығар сыртқа. Көргеніңді – бақытың мен сорыңды, болғаныңды, талғаныңды, солғаныңды, азабыңды, ажалыңа дейін ақтарып айт. Ұрпағың сен көрген сұмдықтардан жерісін, өсиетіңді қалдыр! Іште жатқан өлі сүйек жанды жейді. Айтпа, бүкіл тəні бүлкілдей соққан қан тамыры сөйлеп бара ма? Бойы қалтырап, мына бөгде дауыстан шошып, басын көтеріп алды:

	– Не? Жад есімді жəдігермін дейсің, ə? Онда мен көрген қасіретті өзің-ақ айта бер! Онда өлер халдегі мен нені айтып жеткізермін. Тозған жүйке, шаршаған ми, күрмелген тіл нені жеткізіп айта алады. Қинамашы мені! Өзің, əлгі туғаннан бергі жөргегімді тоздырған жəдігерім, сен сөйле!

	– Сөйле, айта бер. Ұмытқаныңды өзім-ақ есіңе салам. Жан иесі өзі көрген азабын өзі айтса, басқаға сорғалаған сол ыстық қанымен жеткізеді. Сен де сол азаптың құлысың! Өз басыңнан кешкеніңді өзің айт! Бір ғана мен емес, менің тағдырым – миллиондар тағдыры. Жадым болсаң, менің өзіңнен жасырын сырым да жоқ. Сен сөйле, сен айт бəрін. Сен менің екінші бейнем, суретім, өмірімсің. Менің басымнан өткенге сенен басқа қазір тірі куə жоқ. Əлгі немерем маған не деп кетті. Не ойлады. Мені құр кеудесінде жаны жатқан тас керең, мылқау, тірі мүрде деп кеткенін де сен ғана білетін болдың. Сол өзі кейде менен шошып, үрке қарап, бойын аулақ ұстап, безіне жүретіндей де боп көрінеді маған. Тегінде мен – ол үркіп іргесін аулақ ұстайтын жан емесімді білмесе, не істермін. Расы, ол менің қандай адам екенімді, басымнан не қасірет кешкенімді білмейді. Ал, білсе...

	– Білмесе, білгіз! Сенің кеудеңде қазір əлсіреп баяулап соға бастаған жүрегіңнің басында не жатқанын кім білген. Өзіңді-өзің таныт! Менің қосарым, тек ұмытқаныңды есіңе түсіру ғана! Тіпті болмаса Қойекені шақыр көмекке. Ендігі сөз де, сыр да өзіңде!

	– Апырай, ə, қинайсың-ау! Өзің-ақ сөйлей бер дейсің, ə! Басқаға менің кім екенімді қанымдағы ақ, қызыл түйіршіктердің қандай екеніне дейін жақсы білетін, сен, мені ғана емес, əке-шеше, ата-баба, түп-түқиян зəузатымды тəптіштейтін тауарих емессің бе! Қалжыраған жаны тозған мүрде халдегі мені сөйлеткің келді. Е, е, қанша..., қанша ғұмыр, қанша шерменде, қасірет уын ішкен ұрпақ өтті. Бəрін өзің білесің. Өзіңе жасырын ештеңе жоқ емес пе?

	– Тартынба, сөйле, бірақ жалған сөз болмасын! Сені мен жалғыз менің ғана емес, бірнеше ұрпақтың басынан өткенін білетін өмір көрем. Жад! Сені мен пенденің ақыл санасының көшірмесі, басынан өткен жақсы-жаман, адалдық-арамдық, əділдік-зұлымдық, обал-сауап, бақыты мен бақытсыздығы, қайғысы мен қасіретінің миында сақталған мəңгі өшпейтін тылсым белгісі деп білем. Егер анығында өзің менің жадым болсаң, мені қинасаң, өзің сөйле! Соңғы ғасырда бұған дейін адамзат басынан өтпеген не сұмдық қасіреттің отына күйгендерден қалған тірі куə жан иесі – сен!

	– Апырай, апырай, пендемін ғой, қорлықка күйген жаным, артық кетсем, көргенімді, басымнан кешкенді білмей айтып жеткізе алмасам қайтем. Қанша жылдар жағым қарысып, тілі байланған мылқау, құлақсыз керең, тірі мүрде атанған мені сөйлетпексің, ə? Иə, жүріп-жүріп мылқау, керең атанып кеп...

	Мейлі, кім не десе де, өз қандасым, жақыным, замандасым басынан кешкен тауқымет азапты, өзім көрген тозақты өзіммен бірге кебінге орап, о дүниеге алып кетсем, оным өзіме ғана емес, бүкіл ұрпағыма опасыздық болар, налып қалар. Кілті тек жан иесінің тəн қалтасында сақталатын болат сандықты аш десең, сені қалай тəрк етем, айтқаныңа көндім. Тілім сөйлемесе, жаным сөйлесін, есімде қалғанды көзім көрген-ді. О, менімен бірге ғұмыр кешкен киелі сана, ақыл, зейін, қалтасы жад, ақ қағаз бетіне өзің түсір, өзің көмекшім бол! Өзің сөйле! Тілегім – сол! Өзіңнен асқан құйма құлақ зерде, куəгер жоқ!

	– О, құдіретті Құдай, осы орайдағы мақсатымның оң жолын аша гөр, тілегімді бере гөр. Санамда тас болып шөгіп, тəніме өшпестей боп қатқан қорлық пен зорлықтың шемен шерін білсін ұрпақ. Мені, мен сияқты өмір кешкендерді танысын. Мен кім едім, бабам, тегім, зəузатым кім?

	Өскелең келешек ұрпақ есте ұстасын! Обал мен сауапты, қиянат пен зорлықты таразыласын. Біз бастан кешкенді, көз көргенді бағамдасын.

	– Уай, Қылышбек, жетесіз ойдан арыл! Басыңнан кешкеніңді есіңе түсір. Шындықтың ақ жолынан адаспа! Сүрлеуін, өзің басып өткен таптаурын сол қалпы сайрап жатыр. Мен де қасыңдамын, сұрапыл көш, қасірет көші боп от қанатын қағып барады. Сол дүрмекке мен де ілестім кеп... Жадың боп қосылдым...

	* * *

	Шалқасынан жатқан тірі мүрде ойын сабақтап кетті. Құлшына кірісті. Əйтсе де кежегесі кейін тартып, керенау делсалдық меңдеп тапжылтпай басып отыр ма, нешеме жылдар қасірет қыл-тұзағы астында көнтақа болған желке тамыры үзілердей боп созылып, басы салбырап өткенге жетелеп жөнелді. «Иə, сен бір замандарда адамзат тарихына есімі мəшһүр төрткүл дүниені дүр сілкіген көкбөрінің ұрпағысың!» – деп алыстан сүрең көмескілеу əлсіреген үн жетті құлағына. Сүзгідей селдіреген санасына соны қуат, жылжып төгіле тамылжыған ағыс боп құйылды кеп. Алыстан талып жеткен əлгі еміс-еміс дауыс құлағының құрыш етін жеп барады. Сен жасанды мүгедексің! Сілкін! Сүйегіңе от бер! Тұлпарды дүрсіл оятқан! Сен тұяғы кетілмейтін, жүрегіне түк біткен, от пен судан қайтпаған қайсар жаратылыс ұшқынысың! Шамырқан!».

	Қылышбек ойланып отыр. Құлағы гу-гу! Маңдайын сипалап, көк желкесін қайта-қайта қасылап, тұнжырап қалған құлағы дүңгірлеп қалтаңдаған басы іші айқай, бұрын-соңды естілмеген сүреңге толып жүре берді. Қаншама айлар, иə, айлар, əлгі боранда адасып, отарынан айрылып, қарақан басы өлімші сал боп жатып қалған бейбақ пендені енді кеп өзіне беймəлім бір күш қолтығынан тік көтерді. Бұ не? Pyx па, əруақ па? Өзі де аң-таң. Аяғын апыл-тапыл басқан баладай, терезе алдына жетті. Көп жылдар түбін өлік басқан, айналасын қамыс, ши, не түрлі қау өсіп қарауланып кеткен құдықтай, жанары жасаурап ештеңе көрер емес.

	Оның үстінде күңгірт терезенің шынысы да шаң басқан ба, бөгде дүниені мұнар тұмшалап тұрғандай. Бір бет алғанынан, не қиямет арыстан боп қарсы шапса да, жаным бар деп қайтып жалтаруды білмейтін қайсар мінезі қайта тіріліп, терезе алдына қазықтай кағып тастағаны. Қалшиып қатты да қалды. Əлгі мына тірлігінде көрген-білгенімді, басынан кешкен жақсы-жаман, рақат азабымды тəпсірлеп ұрпағыма сырымды айтып кетемін дегенін ұмытты ма, қалшиып əлі тұр. Не деп, неден бастайды? Көргенін, басынан өткенін жеріне жеткізіп айтып бере ала ма?! Егер ол мұратына жетсе, тірі жанды тебірендірер сұрапыл өмір суреті жасалар еді. Менің өмірім бір өзімнің ғана басымнан өткен өмір ме? Қаншама бейкүнə жан азап шекті? Өмірден өтті? И-и-и, дүние-ай, мен мына жарқын өмірге қашан келдім?

	Қараптан қарап тұрып ештеңені бажайлап, көріп тұрғанының анық-қанығына жетпей, əлсіз жанары бұлдырады ма, əлде сан-саққа толқыған, қалжырап болдырған қуаты адасты ма, əл-дəрмені таусылып, тұңғиық тереңге шым батып жүре бергені...

	– О, көзге көрінбейтін, тек жанарыма тіршілік сəулесі нұр шашқанда өмірімнің басы-қасында болған, ұлы зерде жадым, басымнан өткеніме сен ғана куəсің. Жақын келші, касыма! Мен көрген азап-қасіретке бүгін сенен басқа куə, адалын айтар, əділ қазы болар кім бар? Мың өліп, мың тірілгенде де ол сенен, ей, Зерде, сенен өшер ме? – Ол осылайша тебіреніп шыңырау ой түбіне түсіп тереңдейді. Тағы да сол манағы өктем дауыс: «Оян!» дəл қасынан шықты. «Апырай, мынау бабалар рухы болмағай»... Ойы мың тарау... Неден бастайды?... Сапырылысып кеткен.





ШЫҢЫРАУДА




	...Екі қолы екі жамбасы тұсына, алақандары жазылған қалпы, жансыз денеден үзілер қимылсыз салбырап құлаған. Тік тұр. Мына қалпы табытта қатып қалған мəйіт тəрізді. Бірақ ақиқат – бұл тірі. Олай-былай қозғалып еді, жан-жағы қамау. Ілгері-кейін, оң-солға бұрылар бір елі кеңістік жоқ. Таспен қапталып қалған ба? Басын қозғап еді, маңдайы мұздай тасқа тиді. Аяғын қозғап еді, тізесі де соны қайталады. Екі шынтағы да сол жəйтті көрсетті. Тағы бұл не сұмдығы? Мен қайда тұрмын? Өзі тірімін бе, əлде о дүниеден бір-ақ шықтым ба? Осындай тажалдай талаған көп ойдың қамауында қалды. Құлағының дəл түбінен:

	– Əй, атаңа нəлет! Саған не керек, ə? – деген барқыраған дауыс естілді де: – Атаңа нəлетті тілі шыққанша болат қапқа сал! Апар! Көрейін мұның қалай тілі байланып қалғанын. Жауыз, сайрайсың əлі! Сайратамын! – деген өктем жат дауыс мұның онсыз да шыбыны шырқыраған жанын қанжардай осқылап өтті. Расында тірі, өзіне-өзі келді. Мына дауысты қаз-қалпында таныды. Анық соның даусы. Бойы түршікті. «Болат қап! Болат қап! Онысы осындай болады екен-ау. Жүрегі лоблып, қысылды ма, шайқалып, қозғалып көріп еді, бүкіл денесін бұның қолына ілікпейтін қатты затпен қаптап тастаған тəрізді, қозғалар емес. Көзін ашып еді, тас қараңғы түп-түнек. Əйтеуір, дем алып, тыныстайтын ауа бар. Онысына да шүкір. Ызаға булықты. Мынадай зұлмат сұмдықты ойлап тапқан қасірет иесіне лағнет жаудырды.

	«Əй, сендей иттерге жаным шығып кетсе де, аузымды ашпаспын. Аш аюлар! Тала! Талай бер! Сор қанымды, сора бер! Бірақ сүйегім үгітілсе де, жаным берілмейді. Түбі əділдік, адалдық жеңеді. Мен жеңем, ме-ен!

	Қолыңнан келгені осы азабың ба? Кесіп ал басымды!

	Жалған сөз айтпаймын!

	Ал қинадың, зорлады, күйдірдің, қажыттың. Мұратың не сондағы? Арманыңа жеттің бе? Сенің дегеніңді айтайын-ақ. Сонда не деуім керек. Өзіме өзім жала жабайын ба, əлде басқа бір бейкүнə жанды осындай азап қалтасына салуым керек пе?

	– Ей, бейбақыт, ессіз, қанішер! Бұл жарық дүниеден адалдық, əділдік, шындық, ізгілік деген түсініктер жойылып па еді? Сен неге адамның ары, адам бойындағы шындық дейтін ақ періштеге сенбейсің? Өзің азғын, шайтан болған соң, адамның бəрін азғын шайтан көремісің?!

	Менің жазығым қазіргі билікке, үстемдікке жаныммен беріліп сенгендігім бе? Қашан, қай жерде оның қаны сорғалаған озбырлығы мен қиянатына қарсы келдім. ‘‘Алдияр, тақсырлап’’ алдында бүкілдеп желіп келем. Сондағы жеткенім тас қамау осы болат қап па!?

	Қолымдағы игілікке жарайтын барымды, бойымдағы күш-қуатымды беріп болдым. Енді менде не қалды? Мына жер бетінде, мұсылман баласында Мұхаммед Салла аллаһу ғалайһуссаламның есімін ырымдап, ұлықтап перзентіне қойған қанша жан иесі жүр. Сол Алла тағаланың сүйіктісі Мұхаммед пайғамбардан артық қасиетті жаратылған адам баласын аташы, қане! Мен де сол пейілді ырым етіп, перзенттерімнің бірін Ленин, екіншісін Сталин атадым. Менің құдай кешіретін күнəм бейкүнə пенделер алдындағы қателігім де осы! Бас имеске бас идім, зорлықшылды ұлықтадым. Балаларым қара халыққа бақыт əкелетін əділет иесі, адал жанды азамат болса екен деп тіледім. Оларды, əлгі атаған есім иелерін, құдай артық жаратты, басқалардан ерекше қасиетті деп түсіндім.

	«Ей, сен не деп тұрсың? Алла тағалаң не? Оның сүйіктісі кім? Жоққа неге табынасың. Ал-ла-а! Аллаң не?» – Оның тас қамаудағы құлағы қайта шулап, қас-қабағы, кірпігі күйіп кеткен бе, əлде тумысынан сондай ма, көзі ойнақтаған сұр жылан түстес тергеуші бұған ақыра дауыстап, қадала қарады.

	– Аллам – Алла! – Бұл жасымай қарсыласып: – Сүйіктісі Мұхаммед пайғамбар!

	– Əй, сен не сандалып тұрсың. Көрсетші сол Аллаңды маған, қазір босатайын.

	– Ə, ə, күнəһар сорлы, құдай қолыңа түссе сендей ессіз қайтер еді. Құдай сендей надандарды əлі-ақ сөзсіз жазалайды. Тасыма! Бүгінгі арамзалығыңның басыңа бəле боп жабысатынын, басқаға көрсеткен қиянатыңның қасіретін тартатыныңды қайдан білер едің.

	– Кесемін тіліңді! Тілін мұның! Əй, зұлым, сен Сталин жолдасты не деп балағаттап, қарғадың, ə? Айтшы соны, адал болсаң?

	– Е, қатыгез пенде, мен сенің Сталиніңді қарғағам жоқ. Өзімнің Сталинімді, өзімнің қанымнан құдай жаратқан, өзім өмірге келтірген баламды қарғадым. Ойбай-ау, енді қайтейін, жаным қысылғаны сонша, ел аштан өзегі өртеніп қырылып жатыр. Жүрек жалғайтын ештеңесі қалмаған халық... Өлі-iп! Күні кеше ақ май аузынан төгілген, бүгін өзек жалғары қалмаған елдің жүрегі үзілуде. Тас шайнап, тышқан жеп, қара су ішіп өзегі өртеніп... Ал таңдайымызға талшық еткен бір топ жанның аузына қарап отырған жалғыз сиырына бұзауы жамырап еміп жатса, оны ұстаудың орнына көзі аспанда болған əлгі өзімнің жүгірмегім Сталинді қарғамай қайтейін. Көгермегір Сталин! Жетпегір Сталин! Көзің ағарғыр Сталин! Бұзау еміп қойды, ойбай ұста! Табандап қалғыр Сталин, ұста! – дегенім рас.

	– Міне, міне, жаңа түзелдің! ‘‘Көгермегір Сталин! Жетпегір, көзің ағарсын Сталин’’ дегеніңді бекітсең болды. Не сонда, – деп қанын ішіне тартқан шайтан көз: – Сталин жолдас сенің сиырыңның бұзауын ұстап байлай ма? Ей, мисыз, Сталин жолдасты бұзаушы, сиыршы еткің келді ме сонда? Жүгермек Сталин дегеніңді түсіндірші.

	– Азамат тергеуші, мен өзімнің қара қатынымнан, баяғыда қалың малын, қырық жетіні санап беріп алған ақ некелі қатынымнан туған балам – өзімнің Сталинімді ыза, aшy буған шақта қарғап, тіпті қамшының астына алғаным да рас.

	– Ой, не деп тұрсың сен! – Шайтанкөз ыршып түсті. Сталинді сабадым дейсің бе? Масқара, міне қылмыстың əкесі! Жер жүзі пролетариаты аузына қарап отырған күн көсемге қамшы көтеруін мұның.

	Қатуланып, түгі бетіне шыққан тергеуші сабасына түскендей болып:

	– Сталинді сабағаныңда қасыңда кім бар еді, соларды аташы.

	– Қасымда бəрі бар. Əкем, шешем, əйелім, бауырларым Мұхаммедрақым, Мұхаммедсадық...

	– Қара мұның Мұхаммедшілін. Əй, сенің ауылыңның бар адамының есімі Мұхаммед, баласының атының Ленин, Сталин қойылатыны неге?

	– Жақсы көргендік, құрметтегендік, ұлық, қадір-қасиет тұтқандық. Жаным-ау, біз өте ырымшыл – құдайға, əруаққа, киеліге, қасиеттіге сенгіш халық емеспіз бе? Оны білмеуші ме едің. Содан да...

	– Ондай киеліні қасиеттесең, неге Сталинді балағаттап қарғап, сабайсың?

	– Ойбай-ау, ол сенің Сталинің емес. Сенің Сталинің менің қасымда отыр ма еді? Ол,– қолын көтеріп, – сонау көкте. Ал менікі... Өз балам. Сол үшін жан берейін бе? Өзімнің некелі қатынымнан туған. Өзім таптырған Сталинім!

	– Не деп тұрсың ей, сен? Сталин кім болды сонда? Сендей миғұла, битті қазақтан туатын! «Өзімнің некелі қатыныма таптырған Сталинім» дейді ей! «Менің Сталинім»! Надан, жауыздың сөзін! Ол – күн көсем! Сондай ұлы адамның есімін ит қуған, боқмұрын балаңа қойып, көсемнің ар-ожданына, абырой-атағына тиетін қарғыс былапыт сөздер айтып, халыққа теріс ұғым тудырып, масқара қылмыс жасадың. Халықтың жауысың сен. Ұлы есімнің абыройын төктің!

	– Азамат тергеуші, – жаны қысылғаны сонша, жан даусы шықты, – сенің Сталинің Мұхаммед пайғамбардан артық болды ма? Оның есімін бүкіл мұсылман қауымы, – дей бергенде:

	– Тоқтат сөзді! Жап аузыңды! Сталин жолдас ғасырлардың көсемі, жер жүзі халықтарының дана басшысы! Адалдықтың, адамдықтың адамзатты таңдандырған ұлы бейнесі. Адам баласы, адам атадан таралған жан иесі жер бетіне жаралғалы армандаған ұлылардың ұлысы ол! – Бастырмалатып ауыз ашқызбаған тергеуші сəл саябыр тауып: – Сталин жолдасты балағаттағаныңда əке-шешең, əйелің, ауылдастарың болды ғой.

	– Болды. Тағы да айтамын, мен өз балам Сталинді...

	– Олар сенің сөздеріңді бекіте ме?

	– Əрине, бекітеді. Болғанды – болды, айтылғанды айтылды демей... Көкбөрінің ұрпағы ақылынан адасты деп пе ең?

	Оның бетіне бір жеріне шоқ түскендей жалт қараған тергеуші:

	– Көкбөрің кім? Ол да болып па еді сол жерде?

	– Бұл оның бетіне таңдана қарады. – Көкбөрің кім? – Адырайып, шағатын жыландай ысқыра шаншылған тергеуші: – Жасырма, айт, – деп ақырды.

	– Көкбөрі – менің түпкі тегім! Ең бастау өркен тамырым қасиет басы!

	– Менің тегім... – деген даусында кекесін бар, ойлана түсіп: – Айтпақшы, саяси үгіт-насихат, түсінік жұмысын қара халықтың арасында қасақана жүргізбей, ұлы көсемнің есімін ата-бабасы надан, ит қуған тексіз, сенің балаңа қойған шілдеханаға аудандық партия комитетінің хатшысы Қожабергенов қатысты ма?

	– Əй, тексізің не? – Қылыштың жаны ышқынып кетті. Кімнің текті, кімнің тексіз екенін бір құдай біледі. Сендей ессіз кімді білер еді. Ондай сандырағыңды тоқтат!

	– Отыр! – деген тергеуші ақырайып атып тұрды. – Бұл сендейлер едіреңдейтін жер емес! Күнің біткен! Жап аузыңды! – Қолында кезенген наган.

	– Əй, бас кеспек болса да, тіл кеспек болған емес. Қоқаңдама! Қорқытпа мылтығыңды шошаңдатып. Мен саған қуыршақ емеспін, айтқам! Айтқаным – айтқан, менің тегім – Көкбөрі!

	– О, Көкбөрі, – енді кекетіп, мысқылға көшкен тергеуші Қожабергеновты айтшы, кəні, Көкбөрі! – деді.

	– Мен ондай кісіні танымаймын. Көрген де пендем емес.

	– Қалай танымайсың! Танисың! Таны!

	– Танымайтынымды – танимын, білмейтінімді білемін,– деп айта алмаймын.

	– Айтасың! «Болды шілдеханада» дейсің. Оны Қожабергеновтің мойнына қоясың.

	– Тергеуші мырза, қожа берді ме, оны құдай берді ме, өңім түгілі түсімде көрмеген біреуді «көрдім» деп жала жауып, басына бəле саларым жоқ!

	– Бұл бəле емес – шындық. Халықтың сөзін сөйлеу – адалдық, елге жанашырлық. Қожабергеновтің балаңа Сталин жолдастың есімін қоятын шілдеханаға қатысып, бір түн думандатып, əн шырқап, боза мен араққа тойғанын, ‘‘балаңыз Сталиндей болсын. Үлкеніңіз Ленин атанғанда, кішісі неге Сталин болмайды’’ дегеніне дейін айтып, мойнына қоясың.

	– Ондай адам да, əлгідей сөз де болған жоқ, өтірік! Жала! Мен өтірік айта алмаймын.

	– Ол шындық! Мойнына мөлдіретіп қоясың! Əй, атаңа нəлет мен не деп отырмын саған! Өзің əлгі айтқанымды жадыңа жатта!

	Солай дегізіп, Қожабергеновті мойындат! Сонда ғана менен жақсылық көресің! Əлгіде айтқан сөзіңді қайталап айтасың.

	– Əлгіде мен не деп едім?

	– Сен бе, сен Қожабергенов менің балам туған тойда болды, «үлкен балаң Лениндей, кіші балаң Сталиндей болсын» деп, есімін өзі атап, балама қойды дегенсің.

	– Туу, мынауың айды жерге түсіргенмен бірдей. Өтірік! Жоқ, мен мұндай ойдан шығарылған жалған жалаға бара алмаймын. Міне, бүгіннен бастап мен сенің алдыңда мылқау, тілсізбін. Жағым қарысқан, құлақсыз кереңмін. Жазықсыз жанға жала жауып, құдай алдында, ізгілік алдында күнəһар бола алманмын.

	– Құдайшылын мұның! Апар, қама болат қапқа! Саспа, сайратамын сені! – Тергеушінің ызалы даусы Қылышбектің құлағына қайта шалынды. Көзін кеңірек ашып, осы өңім бе, түсім бе дегендей жан-жағына үңіліп, тінте қарады. Қараңғы түнек бұрынғыдан да молая ұйып, тереңдеп қоюлана түсті. Тергеушінің ызғар шашқан долы даусы жон арқасын аяусыз кеп болат қамшымен осқылап өткендей болды да, қара тұяғынан төбе құйқасына дейін бір ысып, бір суып жүре бергені. Басы айнала ма. Ештеңе көрмесе де, санасы ояу, сезім шоғын сақтаған миында түйсік пе, өзіне белгісіз бір қозғалыс қана бойын шымырлатады. Қозғалар мүмкіндігі біткен. Мына жан-жағынан тұмшалап бітеп бекіткен қапас қыбыр еткізбей, қарманар ештеңеге іліктірмей, түпсіз терең шыңырауына жылымдай тартып жөнелді. Көктен қанаты қырқылып құлап келе жатқан құс па, əлде лақтырылған тас па, ақтық демін жұтып, ештеңеге ұқсатып болмас дəрменсіздік жеңген бейкүнə хал. Əйтеуір осы сəтте қап ішінде тастай қатқан бейкүнə, дəрменсіз жанды түп-түнек қараңғылық тылсымы аққан жұлдыздай сорғалатып ағыза жөнелгені анық.

	Шіркін, өмір, тəттісің-ау! Тəттісің! Сенің нұрлы сəулең болмаса, жан иесі түн-түнектен не рақат сезінер еді. Сенің Күн, Ай дидарыңа күміс күлкіңдей шашыраған жарқылың – жұлдыздар жымың қақпаса, шетсіз-шексіз көгілдір аспанында не қасиет бар! О, жарық сəуле, қайда тығылдың? Ең болмаса бір ұшқыныңды көрсетші! – деп қапас құшағынан бар даусымен айқай салғысы келді. Бірақ ана сүтімен сүйегіне сіңген дегдар мəрттігі аузын ашқызбады. «Ей, Қылыш, сен Көкбөрінің тұяғысың, қанысың. Сен дауыстасаң – дүние азан-қазан болады. Бабаңның кекті рухы тіріледі. Қаныңа қарайма! Жалғызсың. Мəрттігіңді сақта! Сабыр сабаңа түс! Əлгіде ғана емес пе еді, мəрттік əруағына сыйынғаның. Сол кереметке табын! Жасыма! Бас кеспек болса да, тіл кеспек жоқ деген де сенің бабаң. Басыңды кессе де, тіліңді кеспейді. Тіліңді берме! Жүрегіңді тыңда. Мəрттікке, санаңа бағын! Ей, сен адам санасы əділдіктің ақ шіркейі екенін білесің бе? Сана адам жанын əлдилеген періште! Бірақ оның кейде шайтанның азғыруына еріп азғындап, жалған дүниенің арбауына түсіп, жылан болып жазықсызды шағып улайтынын, нақақ жəбір берушіге айналатынын білсең ше? Қасірет қой, қасірет! Көз алдыңда тай-құлындай тебісіп, бірге өсіп, бірге жүріп, адамдықтың ақ отауында əн салып, қызықшылығын бірге көріп жүрген бір əке, бір ағадан, бір жатырдан шыққан жандардың жыртқышқа айналып кеткенін де көреді екенсің, о?! Сол ғой, сол! Əй-и-и... Көр! Көре берсін! Басы айналды ма, бөгде даусына, қым-қуыт ой шым батырған тереңдік боп оны арпалыс, азап алаңынан қайта жұлып əкетті.

	Сол сəтте өз үйінің алдына тəтті ұйқы құшағынан енді ғана босанып шығып тұрған. Белгілі байырғы қонаша – жаңа жұрт. Мұнда көшіп-қонғалы да көп болмаған. Əр үйдің маңайы ұйысып, əлі тапталып жапырылмаған көк балауса шалғын. Жаңа жұрттың жұпар иісі түшкіртіп, қолқаны қытықтайды. Көк жібектей аспан мөп-мөлдір тынық. Дүние төңірегіне күлімсірей қараған тыныштық.

	Кенет бұлтсыз аспаннан жай түскендей, жағалай ақ үйлер қоныс тепкен Қасқабұлақ басы у-шу айқай-сүреңге толып жүре берді. Ауылдың бар иті жанығып, шабалана үріп, тымық даланы басына көтерді. Əлгідегі тып-тыныш кеңістіктің шаңын қағып тасырлата шапқылаған аттылар құйындай жөңкіле құлады кеп ауылға. Өздерінің тасырынан бұрын дүркіреген дабылы бұрын жетті.

	– Жарандар!

	– Жарандар! Жарандар!

	– Жинал! Жиналыңдар!

	– Бері ортаға! Ашық далаға!

	– Далаға! – Бірінен-бірі оза дауыстап жаныққан көп аттылы топ. Қолдарында білемдеген жез сапты қамшы, иықтарында көк мылтық. Қысқа-қысқа кесіп айтқан бұйрық. Өздерінен басқаны тыңдар құлақ, мəн-жайды айтар, түсіндірер ауыз жоқ сияқты. Қабағынан қар жауып шабуылдаған көп тобырдан танығаны – өзінің егізінің сыңары Мұхаммедсадық:

	– Ей, Қылыш, неге аң-таң, көктен түскендей болып тұрсың! Кел, былай, – деп айқай салды, есі шығып аң-таң болып тұрған бұған. Шіренгенде таралғысы үзілердей сықыр-сықыр. Азуы жемтікке ұмтылған аш қасқырдай сақ-сақ. Бұған төніп келіп:

	– Шығар елді ортаға! Тез жина! Шақыр! Неге талтиып, екі қолыңды мықыныңа таянып шалқиып қалдың? Жүгір! – Сөз аяғын тауыспаған ол жон арқасынан бұзаутіс қамшымен аямай бір осып өтті. Оны қасындағы да қайталады. Аузын ашып үлгермеді. Қас қағымда қан жоса болды да қалды. Жазығы не?..

	Қиқу жүрген жерде ит, қан шыққан жерде сауысқан жүрмей ме, дала ың-жың, у-шу, жылау-сықтауға толып жүре берді. Бейбіт жатқан дала сабау тиген тулақтай ақ топан болды да кетті. Бір ауылдың бар адамын қораға қамаған қойдай иіріп:

	– Бұл кəмпеске! Мал біткен түгел жиналады. Бір қазаннан ас ішіп, бір көрпеден бас шығады. Қалған өмірде бəрі ортақ. Заман өзгерді, адам да өзгереді. Сенікі, менікі деген болмайды. Біреуді біреу езіп, біреудің біреу еңбегін қанау жойылды. Бəрі ортақ. Не бар, бəрі көптің, осы көптің ортақ қазанына түседі. Содан ішіп-жейді, киеді, пайдаланады. Керек болса əйел де – ортақ! – Көк мылтық асынған қарулы топтың ат үстінде айтқаны бұл! Басқарып келген де, бұйрық əмірін жүргізуші де өз бауыры. Астында жер, су баспайтын, өткен бір аста екі жүз аттың алдында келген Мəмбетбай байдың атақты бəйге күреңі. Əлгідегі тып-тыныш ұйыған сүттей бейбіт даланы дар-дар жыртып, шаңын аспанға қақты. Қаруы – қолында, бұйрығы – аузында. «Бұған дейінгі байлар мен мырзалардың жатып ішер заманы бітті. Заман– кедейдікі. Заман өзгереді, сен де өзгер! Айда! Айда малды!» Қарулы топ тарс-тарс аспанға оқ атып атойын салды.

	Өрісте жатқан үйір-үйір жылқы, келе-келе түйе, табын-табын сиыр, отар-отар қой бөрі тигендей қуып келтірілді. Қолма-қол қатталып, есебі алынып жатыр.

	– Мұны қайтесіңдер!

	– Сұрама! Айтқан жаққа айдауды біл!

	– Мұхаммедсадық-ау, бүгін бəрін айдап барасың. Сенің əлгі ортақ қазаның – оған нені пісіреміз, піскенше не жейміз? Түк қалдырмай сыпырып...

	– Жап аузыңды!

	– Апырай, енді, – Бұл мал иесінің сауалы. Көзінен жалыны жарқ-жұрқ тулаған Мұхамедсадық:

	– Мə! Мə! Мынаны жейсің! Мен саған қазы, қарта, жал-жаяны ат үстінде турап береді деп пе ең! Мə, саған сыбаға, – деп таңқ еткізіп мылтығын аспанға атып, – əбден байтақ далада кісі еңбегін қанап, шəуіттеп мал өсіріп, ойына келгенін істеп, үрлеп ішіп, сапырып төгіп бетімен жайылғанын қара мұның! Айтқан жоқпын ба! Енді бəрің бір ортақ қазаннан ішесің. Зəкүн сол! Кедейдің еңбегін қанаған күнің бітті. – Ешкімге сөз берер емес. Тек өз дегені болмақ. Қылыштың тұщы еті удай ашып, көзі қарауытып кетті. Естігені – үкім: айтты, бітті. Мұхаммедсадық өзінің етжақын бауыры. Əкесі əкесімен бір туысқан бір кісінің баласы. Азамат болып ат жалын тартып, оң-солын танығанша оның туысы да, жанашыры да өзінің əке-шешесі болғанын бұл жақсы біледі. Екеуі бір ананың құшағында, бір бесікте, бір төсекте жатып өсті. Бұл не жесе, ол да соны жеді. Бұл не ішсе, ол да соны ішті. Бұл не кисе, ол да соны киді. Астына бұл тұлпар мінсе, ол да сондай жүйрік мінді.

	Анасы жарықтық аузындағысын бұдан бұрын «Мұқашым, Мұқашым» деп өліп-тіріліп осыған беретін. Енді ол кеп міне...

	Əкесі – Байдос, анасы – Ақыш. Екеуі де ерте, Мұхаммедсадық есін білмейтін шақта дүние салып, бұл тұлдырсыз жетім қалды. Байдос өзінің əкесімен бірге туған жаны да, қаны да бір етжақыны. Содан да қорғансыз жетім қалған екі жасар Мұхаммедсадықты мұның анасы бауырына салып, желге, күнге тигізбей, қанаттыға қақтырмай, тұмсықтыға шоқыттырмай өсірді. Өзімен түйедей жасты. Əке-шешесінің азан шақырып қойған есімі – Мұхаммедсадық.

	Еркелетіп, бетінен қақпағасын ба, есін біле келе ызақор, ашуланшақ, қайсарлау, қатар құрбыларымен шатаса беретін тентек болып өсті. Бірде ауылдас кісінің жазықсыз баласының басын жарып, көзін көгертіп қойғанда ауылдың үлкендерінің бірі ақыл айтып:

	– Əй, Мұхаммедсадық, сен неге мұндай сотқар, бұзақы болдың? Тұқымыңда жоқ қой. Мұншама таяққа жығатындай, менің балам саған не жазды? Бірге өстіңдер, туыссыңдар. Біріңе-бірің жанашыр, тату болыңдар! Ұят! Жақын адам төбелеспес болар, – десе:

	– Мен ешкімді де аямаймын. Шамам келсе, мына сені де сояр едім. Қолымда қылышым, найзам, мылтығым болса ма, осы отырғандарыңның бəрін де қырып тастар едім, – дейді.

	– Тек! Мынау не дейді-ей! —деп шошыған қарт. – Туыс, қаны бір адамның жаны да бір болмай ма екен. Қой, ондай жаман пиғылды аузыңа алма! Жаман сөз, жаман ниет екен, – десе, – Не, сен құдайды білмейсің бе? Мен құдайдан көргенімді істеймін, – дейді.

	– Мына сұмдық сөзді естігендер жағасын ұстап: – Не деп отыр, ей мынау!

	– Құдай саған не істеп еді? Құдайдан не жаза көріп едің? Құдай саған өмір берді, жарық дүниенің қызығын көруді жазды. Қол-аяғың бүтін, денің сау азамат етті. Қатар құрбыңнан кем емессің. Несібең де бір пендеден кем емес. Міне, жігіт жасқа жеткенше қорлық көрген жерің жоқ. Не ішейін, не киейін дедің бе? Не кемдік көріп едің? – деп бас салады.

	– Құдай мені туған əке-шешемнен көзімді ашпай жатып айырды. Тас маңдай жетім етті. Сонда менің əке-шешемнің сүйегімен қара жердің қойнын толтырды ма? Мені тумай жатып неге жылатты? Егер ана сүті уызына жарысам, əкенің ыстық алақаны маңдайымды қыздырып, жанымды солардың ата-аналық мейірімі мəпелесе, менің де жүрегімде басқаға деген сүйіспеншілік мейірім қалыптасар еді. Шерменде, тас жүрек, тас маңдай қатыгез болып өспес едім. Өзім тас маңдай болған соң, басқаның маған ешқандай ыстығы жоқ. Дүние маған мұздай суық.

	– Қой, айтпа ондай сөзді! Сен сəби, балалық шағыңа өкпелі емессің. Бір бала сендей-ақ болсын. Қылыштың əке-шешесі сені алақанына салып өсірді. Оны сенің жөргек тəрбиесін қалай алғаныңды білмейтін, басқа елге айтарсың. Құдайдан қорық! Үміті бар, зейін зердесінде адами ізгілік сəулесі бар жас ондай жаман сөзді аузына алмас болар. Жарықтық, Айдана бəйбіше мойнынан түсірмей жеті жасқа келгенінше жер бастырмай, емшегін аузында сорғызып-ақ өсірген, – деп бірінен-бірі асырып Мұхаммедсадықтың сəби кезін əңгімелеп кеткендер:

	– Сен жетіден асып сегізге қарағанда Қылыштың əкесі Бибол ұстаға арнайы ашамай жасатып, өзі малымның Қыдыр басы деп жүретін қара қасқа айғырының үйірінен ақ табан ай қасқалы кер ала аяқ тай ұстатып: «Осы Мұхаммедсадығым жетіге келген күні туып еді. Ырым етіп, осыны тақымына басатын тел аты болсын деп енші басы атап едім. «Қыдырқонған» биігінің бауырында бар даусыммен жар салып айқайлап: «Ақ табан ай қасқа, тұлпар бол! Мұхаммедсадығымның мерейін үстем, атағын Алашқа асыр! Құрбыларының алдында мəртебелі ет! – деп бата қылып, ақ тілек тілеп едім’’ , – деп, сені атқа мінгізер той жасап еді. Ту бие, құнан қой сойып, қатар отырған елді сауын айтып түгел шақырған. Ат жарысы, палуан күресіне, жаяу балалар жарысына бəйге тігіп, елді қызыққа қарық қылған. Сенің қарның аш, иығың жалаңаш болған күнің жоқ!

	– Əй, осы сенің тас маңдайың не? Бұл не сөз? – дегенге, шақ етіп:

	– Əке-шешесіз, тұлдырсыз жетімді не деу керек? Ежіреңдеп, туған əке-шешесіз өскен жан, мейлі, ол басқаның қолымен аспандағы ай мен күнді ұстасын – тас маңдай! Ол – шеркөкірек, басқаға деген сезім өлген. Өзін тапқан анасының уызына ауызы көпіріп жарымаған жанда ешқандай басқаны жанымен езіліп мүсіркеу, сүю болмақ емес. Оның үстіне əлемді жылытқан күн – əке алақаны маңдайын сипамаған пенденің жаны тон. Жүрегі мұз! Құдай əдейі адамдар арасында қатыгездіктің не екенін білдіру үшін кейбір пендесін сондай етіп жазалайды.

	Дүниеде тіршілікте бала жанын туған əке-шешесінің ыстық демі аймаламаса, мейлі, оны алтынмен аптап, күміспен қаптап қой, оның бауыры қағып өседі. Не десеңдер, о деңдер, менің өзімді тас маңдай еткен тағдырға кектен басқам жоқ! Өзімді тас маңдай еткен тағдырға қолымнан келгенше атарым – тас, қолымда болса сермерім – қылыш. Мен – тас маңдаймын! – деп есін біле жар салған қатыгез жан кіндігі бір туған бауырын – Қылышты сол күні таяққа жықты. Аямады.

	Не болса да, айдай əлемнің алдында жарқыратып, халыққа көрсетіп, əйгілеп істеді. ‘‘Қолыңнан екі келсе бірін де аяма, ал менің қылғаным осы’’ деп кетті. Қаныпезер, рақымсыз екенін дүйім ел алдында паш етті сонда...

	Тігерге тұяқ қалдырмай бар малын айдап, топырағынан майы шығып, береке-құт дарыған байтақ даланың шаңын бұрқыратып, елді шулатып тастап кетіп бара жатқан түрі анау! Бибол əке мен Айдана ананың əкелік, аналық даусына да құлақ аспаған. Қылыш та жер сабалап, зар илеген ауылымен бірге дəрменсіздік жеңіп, етпеттеп таяқ астында құлаған күйі басын да көтере алмай, жер құшақтап жатып қалған.

	– Тұр! Көтер басыңды! Не тауқымет құдайдың əмірімен болады. Бу беліңді! – Əкесі осылай айқай салды. Сонда себіліп орнынан зордың күшімен тұрып, аяғын басқан. Бұған тағы да даусын көтерген əке:

	– Қара, жан-жағыңа! Тіріде не қалды? Мыңғыртып өсірген малыңнан болмашы тұяқ, ақ үзігін күн шалған еліңнің шаң қапқан жұрты ғана қалды. – Аз кідіріп: – Есіңе ұста!

	Бір құдайдан басқаның бəрі уақытша. Одан кейін мына табаның астындағы туған жер– мəңгілік! Ата-бабалар кіндік қаны тамған жер – ел анасы, сенің де анаң! Осыны есіңнен шығарма! Бізден бұрын да мұнда қаншама бабалар, ұлы тамыр, ұрпақ өмір кешкен. Жар құлағы жастық көрмей атамекенім деп азулымен алысып, тырнақтымен жұлысып өткен. Егер мына аяғыңның астын, кез келген жерін ойып қазсаң, тіпті тереңде, берісі кісі бойы, осыдан нешеме ғасырлар бұрын өткен сенің, мына менің ата-бабаларымның сүйегі жатыр. Топырағын сүзсең, суын қайнатсаң – кіндік қаны иісін сезесің. Ұлтарақтай жерінде қаны мен маңдай тері бірге сіңген бабалар қасиеті жатыр! Соны есіңнен шығарма! Сенің мəңгілік таусылмас, сарқылмас мұраң сол! Киең де сонда!

	Ал мына қасірет мəңгілік емес! Сенің ұрпағың мəңгілік! Борыма! Шақыр қайратты əруақты! Өмір тасыған су! Сен – ескексіз қайықсың. Қолыңды ескек ет. Берілме, қарман. Аш көзіңді. Қара, құдай жаратқан баба далаға. Бəрін табасың. Сол əке даусы да жаңғырығып жетті оның құлағына мына қапаста...

	Қылыш селк етіп, дəл сондағыдай басын көтеріп көзін ашты. Ештеңе көре алмады. Олай-былай козғалып еді, сіресіп қалған денесі ырықсыз екен. Өзіне-өзі қайта келді. Қайта сезінді. Темір қаптың ішінде тұр. Дем алғаны болмаса, иіле алмай сіресіп қатып қалған калпы. Енді кеп міне, балтыры сыздап, тізесіне қарай сүйегін сырқыратып кеміру басталды. Табаны ұйып, қара бақайынан жіліншік сүйегіне жете от тигендей ысып келеді де, артынша мұздап суық тарта қалады. Бүкіл тұла бойын темірмен құрсаулап, шарып буып тастаған ба, қозғалтпайды. Қаны бірде басына шауып, бірде денесі ағыс боп кете ме, қозғалыс сегіз көзден асып, бел омыртқаны, жұлын тұтаны өрлеп төс сүйекке жетеді. Апырай, жон арқасы уатылып бара ма, сырқырады-ай кеп. Иығынан екі қолы кесіліп түскен бе, саусақтарында жан қалмаған тəрізді. Əсіресе тілгілеп жатқандай төс сүйегі қақырады кеп. Төс осындай осал болар ма еді?! Төбесі удай ашып, көзінен от ұшып, жаны шырқырады.

	Алау! Жарқылдап жанған от бет-аузын шарпып, тілі аузына сыймай, қурайдай боп таңдайына жабысып қалды. Үні бітейін дегені ме, тынысы тарылып, тұншыға бастады. Осы сəтте ақтық күшін жинап, «Өлдім! Өлдім!» деп айқайлағысы келді. Үлгермеді. Зу етіп, аузы шешілген сабадай, бойындағы əл-қуаты сарқыла төгіліпті. Мұзға қаққан қазықтай дене қалды. Тіршілік белгісі əлі де болса өшпей, қарақұсы ысып ашып кеткені... Шым-шым əлсіз ғана жылып қана қозғалды ма, ұйыған қанына жан кірді ме, болмашы жыбыр қақты. Міне, сол жақ емшегі тұсы ине батқандай шым етіп шаншып, кеуде тұсын осқылаған бірдеңе түртіп-түртіп өтті. Нұқып-нұқып əлде не күш қозғап қалғандай, жұлын тұтасына соқтыққан əлгі сілкініс бүкіл өн бойын аралап кеп бəйіз тапты... «Жүрегім екен ғой тулаған! Екі бүйірін соғып кегі тоқтаған аттай боп! Шалдықтырдым-ау! Мұнысы несі тағы?» Тұла бойы жіпсіді де, сүмектеп тер боп ағып жүре бергені. Сорғалап төгілді кеп. Əлгідегі сірескен мұз дене босап, балбырап езіліп барады. Өкпесі қысылып, тынысы тарылады. Алыс шалғайдан, əлде төбесінен, биіктен беймəлім біреу: «Ей, өлдің ғой, өлдің! Неге дауыстамайсың!» – деп айқай салғандай болды. Мұнда тіл жоқ. «Жоқ, өлсем де жалынбай, бақырмай, айқайламай өлем!» – деп жауап қатты ішінен...

	Кенет салдыр-күлдір темір кақпа ашылып кеткені. Буындары бүгілмей, денесі қақиып қатып калған Бұл сіресіп тұр. Қалыпқа құйып қатырғандай, дене-бойын қозғай алмай қалған.

	– Жүр! Бас аяғыңды! – деген əмір жетті құлағына. Бұл үнсіз қалшиып тұр.

	– Ей, жауыз, құлағың бітіп қалғаннан саумысың? – Үн жоқ. – Тілің байланып қалды ма? – Үн жоқ. – Жүр бері! Бас аяғыңды, – деген əмірін естіген Қылыш оң аяғын ілгері баса бере етпеттей құлады. Екі тізесі бүгілмей, сіресіп қатып қапты. Атып тұрғысы келіп қанша тырбанса да сірескен денесін жинай алмады. Құлағы ысқырып шулап кетті. Бұдан кейін өзін мына азап бөлмесіне, соғымға соятын аяғы матаулы малдай, екі-үш жігіттің дырылдатып сүйреп əкелгенін де білген жоқ. Ақылы тозып, есі ауытқып кетсе керек. Көзін ашқанда шыр айналған дүние, өзі отырған үй іші, басқа адамдардың қып-қызыл қанның ішінде отырғанын көрді. Бəрі қып-қызыл! Үйдегі адамдар белуарына дейін толқыған қан ішінде отыр. Біріне-бірі мəз болып күліп қарайды. Бір үлкен тамаша үстінде отырған тəрізді. Ойпырмай, мəңгіріп отырған бұл ‘‘мына үйдің ішіне қан толып кеткен бе?’’ деп те ойлаған.

	Қылыштың зəре-құты оянды. Денесі түршігіп, шошыған жүйке қол-аяғын қозғап, енді болмаса лық-лық өңешіне құйылып тұншықтырар қан топанынан жанын алып қашқысы келген. Жан дəрменін шақырып жанталасты. Аузын ашып, қатты шошығаны ма, бақырғысы келді. Үні жоқ. Осы жанталас тұста бұған барыстай атылып жеткен шайтанкөз тергеуші екі иығынан басып, қан топанға тұншықтыра сілкілеп, басып-басып алды. Көлден шыққан бақадай тырбаңдап жатыр бұл. Шайтанкөз босатар емес. Қуаты тозған мұны дəрменсіздік жеңді...

	Бірте-бірте қызыл топан азая бастады ма, үй іші алабажақ қызыл гүлді мата көргендей кейіпке түсе бастады. Əлгідегі қан топан тартылып, қызыл ала сұмдық сейілді ме, əлде жерге сіңіп кетті ме, көзін кеңірек ашып қарап аң-таң. Қайда келді. Не көріп отыр?

	– Сөйле! – Шайтанкөз тергеуші өктем дауыстады. Бұл өзіне-өзі келе алмаған меңіреу қалпы.

	– Сөйле! – Бұл үнсіз. Құлағы шуылдап, басының іші ысқырып дыз-дыз. Сүйек-сүйегі қақсап неше күнгі қозғалыссыз, қимылсыз ұйып қалған денедегі қан жүрді ме, жүрегі қатты-қатты шаншып кеткенде ғана бойы дір еткені.

	– Сөйле! – құлағына өктем бұйрықты үн жетіп отыр. Бірақ бұл нені сөйлеу керек. Түсініп отырған жоқ.

	– Келтір! – деп айқайлады. Кімге айтты, кімді, нені келтіреді, тағы пайымдамады. Осы кезде қалжыраған бұның əл-қуаты бітіп, көзі жұмылып кетті ме:

	– Ей, аш көзіңді! – деп мұны иегінен қағып, өзіне қарата жұлқа тартып дауыстаған шайтанкөз. – Мына кісілерді танисың ба? – деді. Көзі қайта-қайта бұлдырап, көзіне бір адам он болып көбейіп кеткен Қылышбек жан-жағына бағжиып қарап, аузын ашпай қалды.

	– Мен не деп отырмын саған? Бері қара! Бері! Былай!

	– Иегінен қағып, мына кісілерді танисың ба? – деп мойны былқ-сылқ, басын көтере алмай, желке сіңірі созылып еркіне көнбей отыр деп ойлаған тергеуші оның санасын сілкілеп оятпақ боп, енді құлағына жармасты. Екі құлағынан ұстап қатты тартқылап өзіне қаратты. Көздері сүзіліп қан көрген бұқаның көзіндей аларып, ағы көбейіп кеткен Қылышқа:

	– Əй, ұйқыңды аш! Əлі ұйқың қанған жоқ па сенің? – деп, ашу шақырған тергеуші түгі сыртына шығып, жағынан шапалағымен тартып-тартып жіберді.

	– Бұның не, найсап? Неге сабайсың! Тарт қолыңды! – деген өктем дауыс мұның зердесін селк еткізді. Əкесінің даусы. Қаһарлы шықты. Осы сəтте жанын жадыратып өзіне беймəлім бір түйсік жып-жылы боп жетіп аймалап өтті. – Көтерме күрзіңді, – деп тағы дауыстады. – Шіркін, əке үні-ай, неткен мейірімді, шапағатты едің. Қатты түйсінді, жаны шуақ төгілгендей албырап жүре берген.

	– Қысқарт сөзді! Жап аузыңды! Араласпа! Нақты сауалға жауап бер. Мынаны танисың ба? – деп арсылдаған тергеушіге қаймықпаған қарт:

	– Танимын. Бұл – менің балам.

	– Аты кім?

	– Қылыш.

	– Əкесінің аты, өз атын толық...

	– Биболұлы Қылышбек.

	– Балалары бар ма?

	– Бар.

	– Аттарын ата.

	– Өзінен сұра.

	– Сен айт!

	– Екі ұлы...

	– Атын ата деп отырмын олардың.

	– Оны қайтесің?

	– Керек! Сұраққа тайталаспай дəл, нақты жауап бер.

	– Жауапты не үшін бергенімді білмеуім керек пе?

	– Ол тергеушінің ісі. Не үшін, неге жауап алып отырғанын өзі біледі.

	– Сонда да...

	– Сөзді көбейтпе! Мынаның балаларының, немерелерінің аты кім? – Қарт қипақтап еді, тергеуші қайта қадалып:

	– Немене, немерелеріңнің есімін де ұмытып қалдың ба? Əлде тура жауаптан қашып отырсың ба? – деп өре тұрды.

	– Неге ұмытайын. Аттарын жақсы білемін. Олардың есімдері, – дей бергенде:

	– Балтадан жалтарған дөңбектей бұлталақтама! Білеміз сен шалдың айлакер екеніңді, – деді тергеуші зілденіп.

	– Қарт түсінбегендей, тергеушіге тігіле қарады.

	– Неге тесілдің? Өтірік пе? Ұлы кəмпескеден неше ай бұрын малыңды ауыз жаласқан ауылдас, туыс-туғаныңа таратып беріп, жалған кедей боп шыға келгенің!? Ол – айла! Содан жер аударылмай құтылып кеттің. Мына менің алдымда алдымен, ендігі жерде бұлтақты қой. Қойғызамыз! – деді орындығына шалқая отырып зілденген тергеуші. Қыр көрсетіп отыр. Қорқытқаны.

	– Уай, мен малымды берсем, еңбегі сіңген, сендерше езілген, қаны ғасырлар бойы сорылған кедейге бердім. Олардан да зорлықшылдар, əлгі ортақшылдар тартып əкеткен жоқ па!

	– Сөзді көбейтпе! Ортақшылдар, зорлықшылдар!.. –

	Едірейіп отырып-отырып, – Мынаның балаларының есімі?

	– Үлкені – Ленен! Кішісі – Стален!

	– Олардың, əлгі есімдегі кісілердің кім екенін білемісін. Есімдерін бұзбай айт.

	– Неге бұзам, есімдері дəл солай. Бəлшебектердің көсемі. Атақты кісілер, ұлықтар.

	– Неге ол есімдерді бұрмалап атайсың?

	– Аты солай болса, енді қалай атауым керек?

	– Дұрыс ата! Жəне ол есімдерді келешекте қандай кісі болып шығатыны белгісіз, ессіз, боқташақ балаларыңа неге қойдыңдар? Неге қойғыздың?

	– Е, қойдық. Қасиетті еді, ұлықтар еді, қара халықтың көсемі, жетекшісі еді, – деп ырым етіп, солардай еліне сыйлы, адал қызмет ететін кісі болса екен деген ақ ниетпен, үмітпен қойдық. Одан тағы нендей айып таптың?– Шал үрке қарады.

	– Əй, сен шал, адырайма! Сондай ұлы даналардың есімін мұрынбоқ балаларыңа қойып, искажать етіп неге атайсыңдар, ə? Əдейі мазақ ету ме? Қане, дұрыс ата! – Қарттың дұрыс айта алмайтынын біле отыра айқай салды.

	– Атаймын, ал, Ленен, Сталин!

	– Дұрыс ата!

	– Барым сол! Баламның аты да солай!

	– Барым сол! – Кекетіп: – Қара мұны, сендердікі əлгі қазақтың «жаман иттің атын Бөрібасар қояды» дегеніндей, қалайда ұлылардың есіміне жармасып, беделін кірлету! Абыройын түсіру!..

	– Уай, тəуір жігіт, сен қадалмайтын жерге неге қадала бересің. Қазақ баласына пайғамбардың да атын қойып жүр ғой. Оның қасында...

	– Ə-ə-ə солай де! – ысылдап кетті шайтанкөз. Оның қасында дейсің, ə? Тағы не айтарың бар? Мына балаңның сондай ұлы кісіні бəлеғаттап, «көгермегір Сталин», «жүгірмек келгір Сталин» деп бүкіл даланы басына көтеріп, қарғап-сілегенін естідің бе?

	– Иə, естідім. Ол өзінің баласын, өз кемерінен шыққан перзентін, əлгі бəлшебектердің көсемінің есімі қойылған баласына ашу үстінде солай деп ұрысқаны рас.

	– Міне, міне, жаңа түзелдің! Сабады ғой.

	– Иə, сабады. Апыр-ау, енді əке болғасын ашуы келгенде баласын түзеу үшін ұрыспайтын, ақыл айтпайтын, жөндемейтін, сабамайтын əке бола ма? Сондай бір ашуы келгенде...

	– Дұрыс! Қарғағаны, сабағаны анықталды. Айтпақшы Ленині қайда?

	– Ол қызылша дей ме, əлде қолдан жасалған қырғын аштықтан ба, өлген.

	Шайтанкөз тергеуші манадан төңірегінде не болып жатқанымен ісі жоқ, өзімен-өзі мең-зең болып отырған Қылышқа:

	– Ал, енді сен сөйле! Əкең сенің ұлы көсем Сталин жолдасты қарғап-сілеп, тілдеген, жəбірлегеніңді растап отыр, – деді де, қартқа:

	– Мына балаң осыны мойындамай, өзін де, бізді де əуре етуде. Рахмет сізге. Əй, Қылыш, əкеңнің не дегенін естідің бе? Сенің ұлы көсемді тілдегеніңді бекітті, – деді де, – бұл қияс, аяғын теріс басатын, пиғылы жат ағымдағы жандармен пікірлес. Одан да, – деп терең ойға шомғандай төбеге қарап, Қылышқа қадалды.

	– Бұдан басқа зиянды əрекетің, қылмысың бір басыңа жетіп артылып жатыр. Мемлекетке аса маңызды өндірісте əдейі ойластырылған зиянкестікпен орны толмас залал келтірдің. Қане, соның мəн-жайын айт, сөйле! Шахтада қандай арам ниетті іске асырдың? Кімнің тапсырмасы ол? Мына сауалдан Қылыштың тұла бойы түршігіп, жон арқасынан суық тер төгілді. Аузын ашпады. Жаутаңдап шайтанкөздің бетіне қарай берді.





ТҮНЕКТЕ




	Жанын түршіктіріп көз алдынан басынан өткен азапты шақтары тірсегі майысқан кəрідей боп қайта өтіп жатты. Туған ауылы елінен, жерінен босып шұбырып, беті ауған жаққа қаңғырып шыққан күндер ол. Сондағы өліп-талып, жілік майы таусылып жеткен жері. Аштық жеңіп, əл-қуаты азайып, қалтасындағы күнде қорекке нан сатып алып жеп жүрген тиын-тебені де таусыла бастаған. Бұлардың əл-қуаты кеміп, енді қанша күндік өмірі қалғанын санап отырғандай күндер. Базарда кездейсоқ кез болған «тегін қыз беремін, тегін қыз!» деп жар салатын зор денелі, жүзі келісті Байдалы есімді кісі:

	– Қылыш, Қойеке! – деп екеуін қасына отырғызып алып:

	– Қазір соноу бір алғаш көрген күндердегідей емес, аздап ажарларың кірді. Заманның соқтықпалы тепкісіне бойларың да үйренді. Қасірет сырын түсіндіңдер. Көздерің бəрін көріп, тəндерің тəжім тапты. Жассыңдар. Мына қиыншылықтың табанына түсіп жаншылып кетуге болмайды. Бойда қуат, күш бар кезде қарсы күресіп, бетпе-бет жекпе-жек айқасқа шығыңдар. Бұл өмір мен өлімнің белдесіп, қайсымыз жеңер екеміз деп тұрған кезеңі. Кім жеңеді? Өмір ме, өлім бе? Оған жауап беретін де адам. Ақыл-есі кемеңгерлік танытса, тəңіріне жалынса, нартəуекел дейтін қуатқа жармасса, аз күнгі өтпелі ауырлықты жеңеді. Адам баласы жеңбейтін қиындық жоқ. Белді бекем буыңдар. Ол үшін күші бар жастар жер асты кенін қазып, шахтаға түсіп күнін көріп жүр. Басқа жан сақтар жер жоқ. Шахтаға барыңдар, – деген. Ақылгөй қарт кеңесін екеуі де мақұлдаған. Шахтаға түскен алғашқы жер асты жұмысы тəшке айдаудан басталған. Онысы руда дей ме, кен дей ме, жердің астында қатпар-қатпар жартастарға сіңіп, кейісі тіпті шытырадай жарқырап көрінетін, қырдың оқымаған қазағының түсіне де кірмеген бір жұмбақ əлем. Алынуы да, алуы да қиямет. Əдепкіде тəшке, қол арбаға салып тасиды. Сөйтіп бірте-бірте саумалап сыртқа өңдейтін жерге жеткізеді. Азап басы – осы! Тас толған тəшкені тұра қуып, əрине, оны өзің толтырасың, үстіндегі толы тасты жалмауыздың өңешіндей үңірейіп, өмірі бір толмайтын арнаулы ұңғыға аударып төгуді меңгерген.

	Өмірінде қолдарына қамшы мен құрықтан басқа ештеңе ұстап көрмеген дала адамы алғашқы күндерде қиналудай-ақ қиналған. Əсіресе тереңдігі қырық-елу метр шахтаға жаяу түсіп, шығу азабы жанды жеп жіберген. ‘‘Үш күннен кейін тозаққа да үйренеді’’ демекші, оған да үйренді. Омырауларына иісі қолқаны атып, жүректі айнытқан быж-быж қайнап жанған сықсима шам іліп, қараңғы көрдей, түпкір-түпкірі тажалдың өңешіндей қарауытып жатқан забойға түсу қандай қорқынышты. Талғамай жалмап жұтқан көлеңкеңмен бірге қозғалған сұрапыл түнек ол. Тірі пенденің түсіне кіріп көрмеген тұңғиық асты жақпар-жақпар бітеу қабырға – көк тас. Мұнда көзге көрінетін күн, ай, жұлдыздар жоқ. Омырауындағы шам сөнсе, бəрі тас қараңғы, құрдымға кеттім, өзіңді о дүние дейтін мəңгілік көрдің ішінде қалдым дей бер. Соғатын үп еткен жел де жоқ. Өкпені қапқан дəрі иісі бұрқырап, қопарылған жарылыстан кейінгі шаң-тозаң тынысыңды қабады.

	Əлгіде соноу бітеу қабырға жердің астындағы көктас тауды асты-үстіне қопарған үйінді жатыр алдында. Оны шетінен опырып құлатқан – дəрінің күші. Тауды шапақша шағады. Жаңбақ-жаңбақ. Кейісі өлген түйедей боп төңкеріліп қалған. Ендігі міндет – осы қопарылған кенді бір түйірін де қалдырмай, жер астында төселген темір жолда зыр каққан тəшкеге тиеп, сыртқа шығаратын ұңғыға апарып төгу. Қолында салмағы бір-екі пұттық болат балға. Əлгі ірі тасты ұрып, сындырып, майдалайтын да сен. Сосынғы кезек алақаны жап-жалпақ əбден қажалып, қайралып жалтылдаған өткір күрек тістей таңдайы жарқырап асап алып, тəшкеге атып ұрып жатқаны. Əрине, оны орындайтын да сенің қолың! Ірі тастар күректің алақанына түспей, иығыңды салдыратып, қолыңды қажытады. Екі қарың салдырап, сүйек сырқырайды. Амал қанша, жан алып, жан беріп, бір сменада жүз тəшке тас төгу міндетің. Жоспар ол. Орындайсың. Ол орындалмай жарық дүниеге шығу жоқ.

	Бұл азабы жанды жеген қиындық та бастан өткен. Ендігісі – кен қопарушы, бұрғылаушы мамандығын игеру. Азаптың əкесі мұнда жатыпты. Қойекемен əзірге жұбы жазылмай келеді. Жер астында да қожа көп. Екеуін тас қабырғаны бұрғылауға əкеліп салды. Сұрапыл күш тілейтін азапты жұмыстың жауапкершілігі өз алдына, өнімі жанды жейді. Қолдарына ұшына тасқа қадалғанда сына қоймайтын, тез мұқалмайтын болат құйған ұшпыр бұрғы ұстатты. Бұл бұрғыны тас қабырғаға тіреп, тайдырмай ұстап тұрады. Қойеке салмағы жиырма, отыз кило келетін балғамен соғады кеп. Қайта-қайта төпелеп ұрылған ұшпыр қабырғаға шегедей қадалып кірген кезде оны ұстап тұрған кісі қолымен бұрандадай бұрайды. Ұшы өткір ұшпыр өзі бойлап еніп тұрған жерін кеулеп тереңдеп енгеннен кейін, əлгі тəсіл қайта жалғасады. Күндегісі де, бүкіл бір күндік жұмыс тəсілі де – осы!

	Сондағы қалжырағаны-ай! Жілік майы таусылғаны соншалық, көзі қарауытып құлап түскен. Шахта жоспары орындалмай, еңбек өнімділігі кеміп кеткен. Шахта астында жиналыс болып, екеуін де жазғырып, бұрынғы тəшкемен кен тасуға қайта жіберген.

	Бəле осы жерден шықты. Салмағы жарты тонна келетін кен толы тəшкені Қылыш бар екпінімен зырқыратып қуып келе жатқан. Бұл оның жоспарлы соңғы тəшкесі. Қап! Не себеп болғаны белгісіз, тəшке зырлап келе жатқан жолдан оқ тигендей ұшып түсті. Жай құламады, тəшкемен кен таситын тар табанды темір жолды сымдай бұрап, табанын сөгіп, аударып қопара құлады. Əлгіде ғана зыр қағып кен тиелген тəшкелер төңкеріліп түсіп, ойнақтаған болат табан бүктетіліп-бүктетіліп қалды. Шахта астында аттандап ұран шақырған тағы шұғыл жиналыс ашылды.

	Мына көріністен зəре-құты қашқан басшылар бір ауыздан шешім қабылдап, «апат – қолдан жасалған қастандық» деп бағалады мұны. Талай белсенді қол қойған акт қағазы жазылды. Əлдеқалай кездейсоқ оқыстан болған, теміржол үстіне түскен тастан тəшке доңғалағы тайып кетті деген уəжге ешкім құлақ аспады. Қорытынды – қастандық. Тап жауының əрекеті! Шайтанкөз қайдағы-жайдағы, тіпті ұмыт болып кеткен сол ескі жараның аузын тырнап отыр, міне. Қандауырдай қадалды кеп.

	– Қылышжан, осы кісінің сұрағына жауабыңды бер. Дұрысыңды айт. Ұлық емес пе, «дұрыс жауабын, біздің сұрағанымызға шындығын айтса, балаңды босатып қолыңа беремін» деп, əлгіде уəде берген. Заман осылардікі. Дұрыс жауабыңды бер, – деп əкесі де жалынып отыр. Екі қолын қалтасына салып, аядай бөлмеде ерсілі-қарсылы жүрген тергеуші орнына қайта отырып, қалыңдап қалған қылмысты істі парақтап ақтарып-ақтарып, шүйілді де:

	– Ақсақал, сіз Қожабергеновті білесіз ғой, – деді.

	– Мен ондай адамды білмеймін, – деді қабағының арасы қосылып ойланған қарт.

	– Неге білмейсіз? Білесіз.

	– Қарағым-ау, білмек түгілі, ондай есімді естіген де емеспін.

	– Білесіз, райком секретары! Өзіңіздің, əлгіде сөз болған кіші немереңіз туғанда атын қойған ақ құба жүзді келбетті кісі. Үйіңізде, өз шаңырағыңызда өзіңіздің құтты, аса сыйлы қонағыңыз болған.

	– Қой, шырағым, кіші немерем туғанда дейсің бе? – Маңдайын сипалап ойланған ол: – Біздің үйге ондай үкімет адамы келген жоқ. Жаңсақ сөз, – деді.

	– Ту-у, осынша жасқа келсеңіз де, сіз де қисық сөйлейтін, жалғандыққа баратын кісі болдыңыз ғой. Ол үйіңізде болған. Болды. Түнімен боза, аздап арақ ішіп, əн салған əдемі толық жігіт ше?

	– Жоқ, қарағым, пайғамбар жасына келген өлер шағымда, өзіңдей ұлық адамға жалған жауап бере алмаймын, – деген қарт кенет біреу ине тығып алғандай селк етіп, – Əй, балам, бозаң, арағың не? Ондай арам нəрсені бұл өмірімде үйімде ұстамақ түгілі, көрсем көзім шықсын. Мұның ойдан шығарылған біреудің жаласы. Соңғы немерем туғанда ауылдың жастары шілдехана жасап, əн айтып, көңіл көтергені рас. Бірақ əлгі Құдайбергенов дегенің түсіме де кірген жоқ, – деді.

	– Ақсақал, Құдайбергенов емес, Қожабергенов деп отырмын, – деп ежірейген тергеушіге:

	– Мейлі ит берсе де, ондай жанды көзім көрген емес, – деді күйінген Бибол қарт.

	– Осындайдан ғой, кісінің ширығып, шындыққа жету үшін жан салатыны. Шілдехана үстінде: «Үлкен немереңізге ұлы Лениннің есімін қойған екенсіз, қандай ақылды адам едіңіз. Рахмет, Биеке, енді сол ұлы көсемнің шəкірті ұлы Сталиннің есімін мына жаңа туып жатқан перзентіңізге қояйық!» – деп ұсыныс жасағанда, басы өзіңіз боп, ауылыңыз боп сол кісінің сөзін қоштап, балаңызға Сталин жолдастың есімін қойғаныңызды ұмытып отырсыз ба?

	– Қой, жігітім, жала мен өтірік – егіз. Болмағанды – болды, айтылмағанды – айтылды деп бекерге өтірікке де, жалаға да бара алмаймын. Шамасы, əлгі кім еді, атын айтам, соған да бəле қарастырып отырған сыңайың бар. Біреудің обалын көтере алмаймын. Əй, сен өзің біреуге бəле салуға машықтанған жігіт емессің бе?

	– Ақсақал, тіліңізді тартып сөйлеңіз. Бізге тиіспеңіз. – Тергеуші қабағын түйіп, алдында жатқан мылтығын қолына оңтайлап алып, тесіле қарады. Ішіп-жеп барады. Осы сəт оның əр кірпігінен дүниеге у шашылып тұрғандай да еді.

	– Кімге-кім тиісіп отыр? Бір құдай көріп тұр. Қайдағы бір болмағанды – болды, көрмегенді – көрді, істелмегенді істелді деп жонынан жарып тығатын не сұмдық бұл, ə? – деп, қарт бет қаратпай кетті.

	– Қысқарт шапылдауды. Бұл – шындық үшін күрес. Шындыққа жету үшін неден болса да тайынбаймын. Солай да қылмысты зерттеу, зымияндықтың ізіне түсу – менің басты міндетім. Ақиқатқа жетемін. Ол сөзсіз! – Аз ойланып:

	– Міне, көріп отырсыз, балаңыз Қылыш мырза дұрыс жауап бермей, тіпті аузын да ашпай отырған жоқ па! Бұл жаңа үкіметті менсінбейді, мойындамайды – Сөзінің ызғары арқылы түпкі ойын аңғартып: – Бізді қасарысып жеңбекші. Иə, айтпақшы, қария, мына жəйтті айта кетіңізші. Осы Мұхаммедсадық деген кім? Фамилиясы əр түрлі. Аты да солай.

	– Білем. Білем оны. Ол менің тумаса да туғандай балам. Екі жасында жетім қалып, бауырымда өсті. Əкесімен бірге туған бауыр, туыспын. Əкесімен əкеміз де, шешеміз де бір кісі. Осы заман басталар алдында Омбы, Қызылжар, Орынбор жағына оқуға кеткен. Содан кешегі кəмпеске дей ме, тəркілеу дей ме, ақ, қызыл боп астан-кестен басталғанда бір-ақ көрдік. Осы өздеріңе, жаңа үкіметке қызмет етеді.

	– Тумаса да туғандай балам, екі жасынан бауырымда өсіп еді дейсіз, ə? Оған сенесіз ғой.

	– Е, оған сенбей, не бопты. Ол не десе де біз үшін зəкүн. Біз соның ақылымен бар мүлкімізді тəркілеуге де бергенбіз.

	– Ендеше...

	Қылышбек шайтанкөз тергеушімен əкесінің арасындағы əңгімені толық естіп отыр. Əкесіне бармағын бастырып, жауабын бекіттіріп алды тергеуші. Əкесі кетерінде баласына: – Қарағым, Тəңір төреші, соған сен! Мен шошыдым. Байқа! – деген күңіреніп тұрып.

	– Ə, ақыл үйрет балаңа! Ол ойыңды түсіндім, – деп кіжінген шайтанкөз тергеуші де тепсініп қала берді.

	Қылышбек туған əкесінің бауыры Байдосты көрген жоқ. Айтуымен ғана біледі. Беріге дейін əке-шешесі Мұхаммедсадықты еркелетіп Мұқас деп атайтын. Сол қазір елге Тасмаңдай атымен танылған, «көп оқыған, көзі ашық» бауыры күні кеше мына шайтанкөз тергеушінің алдында мұны жеп қоя жаздаған. Өзін бұған дейін бір əке, бір анадан тудым, онымен бауырмын деп келген мұның жүрегі мұз боп қатқан. Үш ұйықтаса сол бауырымен мынандай тар босағада, жан алып, жан берген пышақтасар қатыгездік үстінде бетпе-бет келем деп ойлап па!

	Ана жолы заман болып, сел боп қаптаған көк мылтық, қылыш асынған топты өзі басқарып кеп, үкіметтің əмірін лажсыз қаталдықпен орындағаны үшін, тіпті де тұщы етіне аяусыз кекті жандай қамшы сілтегенін де басқаға көзі шығар, əлдебір жоғарыдағы ұлықтардан сескеніп, басқаға көрсеткен қыры шығар деп ұққан жүрегі мына бетпе-беттен кейін қара жердей.

	– Табың жат, Қылыш, сенің! Үш қайнаса да менің сорпам сенімен қосылмайды. Менің кім екенімді, кімге, қандай ағымға, партияға қызмет ететінімді біліп ал. Мен кəмөнеспін! Бəлшебекпін! Мен езілген таптың, кедейдің қорғаушысы, жанымын. Менде туыс, бауыр, етжақын деген жоқ. Менің жүрегім кəмөнестік идея. Ұқтың ба? Ұқ! Сондықтан мен, мына кісілер, кəмөнестер, біздің ағымға қарсы зиянкестердің тамырын жұлып отаймыз. Сен сол табы жат, қанша замандар елді қанап, сүлік боп сорған зиянкестің тамырысың! Сені жұлып жоқ етіп, жоямыз, – деп бар даусымен байлаудағы құтырған иттей арсылдаған.

	Осы бетпе-бет, яғни беттестіру үстінде мұның ғасырлар бойы жасап келген «қылмысын» мойындаттырып отырған бауыры, басты куə, бүгінгі кəмөнес, бəлшебек Мұхаммедсадық Байдосұлының өмірі де көз алдынан шұбалып өтіп жатты.

	Басқасын айтпағанда, елдің жағасын ұстатқан, өзінің бүкіл құжаттарында туған əкесінің атынан безіп, оның «бай» деген сөзін алдырып тастап, соңғы «дос» дегенін қалдырып, оған «ский» деген жаңа буын қосып – Досовский деп, атын да өзгертіп Тасмаңдай деп жаздыруы, осы соңғы есіммен елге танылуы талайды күлдірген.

	Сұмдық-ай, адам баласы азайын десе, неше түрлі құлақ естіп, көз көрмеген ұятсыздықтарға бара береді екен. Сондағы айтатыны «біз қара халыққа, кедейлерге теңдік əкелген заманбыз, қайта туған халықтың басшысымыз. Біз қайта жаралдық. Оның əкесі де, шешесі де жаңа заман! Кешегі қой бағып, қой құрттап, түйенің үстінде қалғып, айдаса – жаудікі, ысқырса – желдікі дейтін жылқы соңында ақ боран, көк мұзда қар жамылып, мұз жастанып, арқасын бит, тапқанын байлар, қанаушылар жеген ел емеспіз. Теңдік сол кедейдің қолында. Тегеуріні тепсе қара жерді қақыратқан заман иесіміз. Ендеше біздің арамызда мынау сияқты ашкөз, арамтамақ байлардың ұрпағы болмау керек. Бұл, бұлар сияқтылар, гүл ортасында өскен қара тікен! Қара тікен!

	– Əй, мен баламның есімін неге Сəбет қойдым? Ол не деген сөз. Ол – біреуді-біреу қанау, қорлық, зорлық, биіктік көрсету болмайды деген сөз. Менің балам сол ұғымның өзі, жер бетінде шындық, əділдікті жүзеге асырушы. Бəрі бірдей бай, бірдей білімді, бəрі бірдей тоқ, тең деген ұғым ол! Бұлар Қожаберген, Құдайберген, Байдос, Мұхаммедрақым...

	Кенет шоқ басқандай: – Мынау, – деп, қолын мұның көзіне таяп, балаларына кімдердің атын қойып... Əне, табы жаттың ісі. Əдейі ұлы данышпандардың есімін қорлау үшін...

	Тағы да «көгермегір, көктемегір, жүгірмек келгір Ста-ле-ен!» – деп, жер-көкті басына көтеріп айқайын салып жүргенін. Одан асқан қылмыс болмайды. Мұның жазасы – жетінші ағұс! Жетінші ағұс закүні! Мұндай арамзалар халықты бүлдіреді. Ол үшін көзі жойылып, атылуы керек. Қарасы өшсін! Бұл менің туысым емес – жауым! «Жауды берілмесе құртар болар» деген даналық сөз бар. – Ежірең-ежірең тергеушіге мөлтең қағып: «ол сөзді естіп пе едің» деп, басын шайқаған оған: – Естімесең, біліп ал! – деп жаныққан.

	– Мұқас, – деген зордың күшімен сөйлеп, ызадан көзінің жасы мөлт-мөлт төгіле жаздаған Қылыш, – осы сенің есің дұрыс па? Не деп, қай бетіңмен əлгідей масқара сөзді маған, бауырыңа қаскөйім боп боратып отырсың? Жанашырым, оқығаным, арашашым, қорғаным бар дегенім сен бе?!

	– Тоқтат сөзді! – деп айқай салған ол орнынан атып тұрып, мылтығын суырып. – Атып тастаймын, сендей байдың сілімтігін, табы жат жауызды! Табың жат сенің! Сен – жаусың! – деп аузынан көбігі бұрқырап қалш-қалш еткен.

	– Міне, міне, жолдас Досовский, дөп бастыңыз! Бұл көрініп отырған жаудың өзі. Əрине, қазіргі жау мен саған қастандық жасаймын, жоямын, – деп айқай салып келмейді. Осылар сияқты іштен ірітіп, мысықтабандап жүріп, жағаға жармасады, – деген тергеушіге:

	– Əрине, – деп қысқы тоңда ұйқыда жатып, жылымықта тіріліп басын көтерген улы жыландай атыла қараған Тасмаңдай, – бұлардың қастығында, бұғып жатып, аяқтан шалуға, əдіс-айласында шек болған ба! «Е-е, ел қырылып қалмасын, бытыраңқылық жойылсын. Бір орталыққа ұйымдастырып, бір жерден ас, бір көрпеден бас шығаратын жаңа қауымдастыққа үйретіңдер» деген Филеп Есаевич Қолошекен жолдастың даналық нұсқауын жүзеге асыруға қарсы зиянкестігін білесіз бе? Айтпаңыз! Айтпаңыз, пиғылы жат масқара қаскүнемдік! Айдарлы құмындағы барша шағылының арасына тығылып алып, сиырдың бүйрегіндей болып, онсыз да бірлігі қашқан елді ала тайдай бүлдіргеннің бірі – осы!

	– Болды, Мұқас! Болды! Сен жеріңе жеткізіп датыңды айттың! Сол сұмдық «ұйымдастырғандарыңнан» не шыққанын қара жерден сұрасын мына шайтанкөз жаналғышың! Ол жерде мола қалды, мола! – деді жаны шырқырап дір-дір етіп орнынан атып тұрған Қылыш!

	– Отыр!

	– Отыр! – деп екеуі сонда, талап жейтін аш қасқырдай, арп-арп еткен саған. Сол күндердегі жан төзбес қиямет күндер көз алдыңа қайта елестеген.

	Сен үнсіз не көрдің, не сұмдыққа куə болғаныңды егіле отырып, ойыңда қайта жаңғыртқансың. Жадыңды оятқансың. Ақ қар, көк мұз. Дала бұрқ-сарқ қазанда қайнаған сүттей ақ боран. Шегін тартқан жел. Тасмаңдай бастаған бір топ белсенді мылтықты жасақ елең-алаңда, қайдан қуып келгенін кім білген, азын-аулақ қалған түйелерді айдап келіп, онсыз да «шықпа жаным, шықпа» деп, аштықтан ісіп, тарыққан елдің астан-кестенін шығарған. Тəркілеуден кейін малсыз қалған, ертең бе, бүгін бе, аштан қырылып қалмасақ етті деп, қап түбінде қалған тары, талқанын, жалғыз омыртқасын үнем ғып, қалт-құлт отырған ауылды əй-шəйге қаратпай күштеп көшірген. Босытып, байырғы орнынан қозғаған.

	Бүкіл өмірін мал соңында өткізіп, азын-аулақ малымен күн көріп, бала-шаға ұрпақ өсіріп не жаз, не қыс өзегі талып көрмеген Мұқан шал сол көш жолында боранда адасып, ұшты-күйлі жоғалып кетті. Сол момын жанды ақ боранда іздеп сілесі қатып, қажып келген Бибол қартқа осы Тасмаңдай:

	– Бір Мұқан өлгенмен, халық азаймайды. Ол табылғанмен, бұл халық көбеймейді. Бір өзегі талған көкжалдың жүрек жалғар азығы болған шығар. Оны енді іздеп əуре болмаңдар. Бəрінің де несібесі бар, – деп айқай салып, ешкімге бетбақтырмай, ызғыған көшті бастап жүріп кеткен...

	Сұрапыл сұмдық аждаһа көрініс алда жатыпты. Қатарлап тізбектеле көше тартып тігілген киіз үйлер. Көбін қар басып қалған. Үйірмелеп айнала қуа соққан қардан тазартылған үйлер аққала боп көрінеді. Ысқыра соққан ақ дауыл қарын ысырып қуып, ытқып үй-үйдің арасын қайта толтырып жатыр.

	Жаңа көшіріліп борандатып жеткен ауылды қар астында түтіні ықпай отырған елдің шетіне əкеліп жықты.

	– Мына қатардан, осы көшені жалғастыра тігіңдер үйлеріңді. Не кейін, не ілгері озып кетпесін. Түзу қатар сақтаңдар. Шəкір, сен, – деп ұзын бойлы, шекпенінің белін күрмеп буынған алакөз жігітке: – Басы-қасында бол! Бұлар мал емес пе, мал! Шəйт дегеніңді біле ме! Түсіне ме, тегі Қолошекен жолдастың бір жерге орталықтандыру закүнін! Үйлерін тігіп болғасын бұларды ас үйге апарып тамақтандыр! Көрсін көздерімен жаңа заманның тəрте-бе-ен! – деп тапсырма берген Тасмаңдай атынан түспей ілгері кеткен. Шаң-шұң айқай, қамшы дыбысы.

	– Иттің баласы, ықтай береді-ей! Сенің үйіңді мен тігіп берем бе? Қозғал! Қимылда! – деген Шəкір əзірейілдей айқайын салып əңгір таяқ ойнатып жүр. – Көтер шаңырақты!

	– Ойбай-ау, мына құдайдың ақ дауылы көтертіп тұр ма! Жұлып бара жатыр.

	– Кеудеңде жаның бар емес пе! Жіберме желдің еркіне!

	– Тəлтіректеп, аяғында зорға тұрған жігіт екпіндей соққан желден ығып, бақан ұстаған бойы ұшып түсті.

	– О, атаңа нəлет! Əкеңнің... – деген Шəкірдің былапыт даусы боранмен қоса ұлыды.

	...Адам жаны азапқа түскен. Табиғаттың өксігі – бораны басылмай ебіл-дебілі шығып, жерден береке, адамнан күй кеткен. О шеті мен бұ шетіне көз жеткісіз ұбақ-шұбақ көше болып тігілген қар астындағы киіз үйлерден түтін шықпағалы да қанша күн! Əр күні түсте, кейде кеште өтетін кеңес үкіметінің халықты бақытқа бастаған саясаты туралы əңгіме насихатына ұбап-шұбап баратын адам да сиреген. Соңғы кезде ондай бас қосу тыңдаушылардың аздығынан бірде болса, бірде болмай қала бастаған. Сондай бір бас қосуды, қайда кеткені белгісіз, бірнеше күн жоғалып кетіп, қаһарын төге елген Тасмаңдай өзі өткізген.

	– Жолдастар, – деп тамағын кенеп қақырынып, түкірініп, маңғазданып, даусын көтерген ол: – Кəмөнестік партия халыққа бостандық береді. – Иосип Бессарионовыш Стал-и-ин жолдас, – деп көсемнің атының соңғы буынын созып, – кең-байтақ даламызда кеңес үкіметін нығайтып жатқан қазақ халқына зор алғыс жолдапты. Кеше Қазақстандағы бəлшебектердің жетекшісі, – өзінше қара халыққа түсінікті тілмен сөйлеген болып, – Филеп Исаевич ғасырлар қараңғылық жайлаған елде Кіші Октябрь төңкерісін қамтамасыз етіп, байлардың тамырын балтамен шауып, кедейлерге арқа сүйеуге шақырды. Қазіргі міндет бірігіп топтасып, тезірек кəллəктивке қосылу. Бір мойынтұрықтың астында болу! – деген ол ежірейіп төңірегіне айбаттана қарап:– Ей, сендер. Мойынтұрық дегеннің не екенін білемісіңдер өзі? – Қайта адырайып: – ол диқанның, егіншінің сөзі. Диқан жерге дəн сеуіп, одан өнім алатын адам. Қасиетті кəсіп иесі. Бір сөзбен айтсам, нан сеуіп, нан өсіретін адам. Ол дəнді қара жерге қалай болса солай eгe салмайды. Жерді жыртады, топырағын майдалайды. Сол жерді жыртатын құралды соқа дейді. Мен оны ішкі Ресейде талай көргем. Білем. Соқа! – Даусын қайта көтеріп сол соқаны көбіне өгізге жегеді, өгіз сүйрейді. Ей, неге мөлиіп қалдыңдар? Көздеріңді ашып отырыңдар, – деп көпті өзіне қаратып алып: – Сол өгіздің мойнына салатын əлгі соқаны жетелеп тартатын құралды, – деген Тасмаңдай қасында жатқан белбеуін алып, өз мойнына орап салып, – былай, мойынтұрық, – деп көрсетіп, – осыған əлгі егістік жерді жыртатын соқаны тіркейді де, ыр-хоит! Тарт! – деп сүйрейтін көлікті қамшылайды. Қамшы тиген көлік сүйрей жөнелмей ме? Əне, жер жырту, одан соң дəн себу басталды да кетті. Мойынтұрық пен соқаның қызметін түсіндірдіңдер ме?

	Көпшілікте үн жоқ. – Түсінсеңдер, кəл-лек-теп сол мойынтұрық тəрізді. Соқаның қызметі – жерді тілу. Мойын-тұрық бəрімізді сүйрейді. Біз соқа боп бірігеміз. Бар малды да, құралды да, адамды да біріктіреміз. Сөйтіп ортақ байлықты көбейтеміз. Өзіміз де көбейеміз. Менікі, сенікі болмайды. Бəрі ортақ. Əне,-кəллектеп!

	– Үйбай, – деп қалды шеткері отырған бір əйел. Оған жалт қараған Тасмаңдай:

	– Əй, біз кіріп кетті ме бір жеріңе! Үйбай! О, несі-ей! Қажет болса, сен сияқты бетінің қызылы бар, етінің қызуы бар əйелді де кəллəктеп жасаймыз. Сен де біреудің емес, көптің ортақ меншігі боласың! Менікі, сенікі деген болмайды дегенді түсінбейді екенсіңдер! Уай, осы сөзді түсінетін болған жоқсыңдар ма?! Өңшең миғұла! Бəрі – ортақ! Менің бүгінгі айтар жаңалығым – осы!

	– Көпшілік мына сөзге қозғалақтап қалды. Бəрі аң-таң. Байыбына барып зерделеп, тереңдей түсініп отырғандары да беймəлім.

	– Тараңдар! Дайындалыңдар! Шəкір, – əмірін екі еткізбей орындайтын оған, – сен қазір көшені, əр үйді жеке-жеке арала! Бар малын, еңбекке жарайтын адамын есепке ал! Толық мəліметпен маған докладной жаса! – деді айбат шегіп.

	Бұл табиғатында ашушаң, ұрда-жық, бұзақы жаратылған адам еді. Тасмаңдай десе – Тасмаңдай! Оқуы да тоқуы да жоқ. Орынбор жағында бір байшыкеш орыстың малын бағып жүріп, орыс тілін үйренген бопты. Аласапыран кезде Алашорда қайраткерлеріне кездеседі. Жаңа заманның саяси жаңғырығына құлағы қанады. Аздап аты-жөнін жазатын сауатын ашады. Бары – сол. Сөйте жүріп, ұлттық ар-намыстан безіп, жаңа үкіметтің қайраткері болып шыға келеді. ‘‘Шаш ал десе, – бас алатын’’ қуыс кеуде белсенді боп қалыптасады. Оның өмірі солай өтіп жатты.

	Ұзыннан ұзақ дауыс жетер жерге созылған үш қатар киіз үй, көшелер. Кəмпеске кезінен қасынан қалдырмайтын, не бұйрықты іс болса қолма-қол орындайтын, халық аузында ағаш белсенді атанған Шəкір мылтық орнына қамшы ұстап жүретін қаһарына мініп шықты сыртқа.

	... Күн тымық. Түнде жауған жұмсақ ұлпа қасат қардың бетінде төгілген ақ мақтадай үлпілдеп көрінеді. Ауыл қыс басталғалы қайнаған ақ боран астында шалажансар дəрменсіз ұйқыда қалғандай. Ошаң еткен жан баласы көрінбейді. Ақ сеңгір тау – ақ қала суық қорған, айнала бітеу қабырға, мұз бен қар бауырына басып шөгіп жатыр.

	Сол биік тау қар адырынан сексеуіл ме, əлде теріскен түйесіңір, дүзген бе – бір арқа сүйекті отынды арқасына таңған біреу сүрініп-қабынып бері аса берді.

	Шəкір ошаң еткен тірі торғайды қалт жібермейтін аңдағыштығына бағып, аңыра қарап, тосып қалды оны. «Бұл кім болды екен. Өзі...» деп таңырқай көз тікті.

	Қар тауының биігіне əл-дəрменін түгесіп жеткен ол ентігін басу үшін бе, əлде əлі бітті ме, омалып отырып алды. Шəкір де одан көз алмай, əр қимылын бағып тұр. Тасмаңдайдың өзіне берген бұйрығы есіне түсті ме, шыдамы таусылып, қозғалақтап кетті. Əлгі белгісіз бейне əлі отыр. Оның төзімі түгесілді ме, орнынан созалаңдап тұрды. Бір бүйірде тұрған Шəкір:

	– Жүр! Бас аяғыңды! – деп айқай салды. Оның зілді даусын естіді ме, естімеді ме, сүлдерін сүйреткен жан ілбіп жүре бере етпеттеп бір құлады. Қалың, ақсақ ойылатын мұз қабаттаған қар аяғынан алып шалып құлатты. Тез тырбанып басын қайта көтерді. Бұ жолы еңсесін тіктеп, арқалағанын ырғап иығына көтере ілгері жүрді. Алдынан тағы кез болған үріндіден отынын сүйрей тартты. Осы тəсілмен үйіне де жеткен. Оны бақылап тұрған Шəкір ере келді.

	– Ə... ə... сен бе едің? – деген Шəкір, – мына отыныңды ас үйге апар, – деді.

	– Ж-жо-оқ! Бере алмаймын.

	– Бересің! – Оның үйіне ере кірді.

	– Бере алмаймын. Көрсеңші. Үйімнің төріне дейін қар басып кетті. Осы үйде от жанбағалы неше күн. Əне, бір балам үсіп өлді. Басқалары да, айбат шашқан Шəкірдің көзі шарасынан шығардай, киімшең жатқан əйелдің түрі де жан шошырлық. Жаңарында от қалмаған. Бір жағынан аштық қысып барады.

	– Сарқыт! – деп айқай салды Шəкір. Үнінде аяушылық жоқ. – Қарсыласпа! Тұр! Көтер отынды. Апар ас үйге! Отын сонда керек!

	Сарқыт Шəкірдің сөзін естімегендей мелшиіп отырып қалды. Жұлықтап қарсақ терісінен жаға салған ескі күпісінің жағасын көтеріп қымтанып, жасқана қарады Шəкірге. Не болса да көріп алғысы келген сыңайда. Қозғалғысы жоқ.

	– Мен не деп тұрмын саған? Менің сенімен туыстығым, бауырлығым екі айтқызып тұр. Əйтпесе ме? Мұны Тасекең білсе, жоныңнан таспа тіледі. Бір оқ жалынсын контрға! – дейді.

	– Əй, – деген Сарқыт бұ жолы орнынан ширақ тұрды, – жетті сендердікі. «Асыра сілтеу болмасын, аша тұяқ қалмасын» деп ұрандап, елді апатқа əкелдіңдер! Қырдыңдар! Құдайдан безгендер, қыларыңды – қылып, барды тоздырып, енді тулақ қайнататын жалғыз арқа отынға жармастыңдар ма?! Сен бауыр емес – жаусың! Шық үйден! Қолыңда өлем! – деп жұдырығын түйіп тістенді.

	– Ойбой, ойбой, қырылғаның, үсігенің аз деп тұр ғой бұл! Шақыр маңайдағы тірі жан иесін. Көрсін мына көрініп келген тажал, жан алғыш əзірейліні! – деп əйелі дауыстап жіберді.

	– Сұмдық-ай, не дейді мынау? – деп даусыңды қатал шығарып, осы қорғансыз адамы үсіп, аштан өліп жатқан үйге, Қылыш, сен де кіргенсің.

	– Мі-мі-міне! Шəкірің, бауырың жан алуға келіп тұр. Əне, қар жамылып, мұз жастанып үсіп өлген бала. Кім, қайда көмеді оны! Қар мынау, тоң анау! Ісіп-кеуіп, аштан өлгелі жатқаны, – деп кемсеңдеп Сарқыт та дауыс салып жылап кеткен.

	– Шəкір! Шық, жаныңның барында! Ана ашығып, үсіп өлген баламен қоса көмемін сені. Бір ауылды қырдыңдар! Не қалды енді? Не болды? Қар мен мұз тұтқыны – аштық, жалаңаштық, жоқшылық, жұт шеңгелінен кім құтқарады бұл елді? Бір тайпа ел, күні кеше кең-байтақ туған даласында шалқып, бақыт құшағында қызық көрген бір тұқымды құмның арасына айдап келіп соқтырған киіз үй қалашығың апат астында қалған жоқ па? Əлгі аузымен орақ орып, жұмақ орнататын Тасмаңдайың қайда?

	– Е, мен мұндамын. Келдім! Кім бұл байғыздай сұңқылдаған? – Қолында мылтығы айқайлай кірді. – Бұлардікі осындай зарлау! Кəлəшоқен көшесіндегі ел түтіні бұрқырап, көңірсіп-ақ отыр. Тып-тыныш. Құрамысов кешесіне келсең, еститінің өлдік! Қырылдық! Не боп қалды?

	– Көзсіз, көрсоқыр! – деген Сарқыттың даусы күңіреніп шықты. Арала мына тоң мен мұздың үстіне көше тартып тіктірген үйлеріңді. Не көрер екенсің? Ашыққан, өлгендерді, өзіңмен күні кеше бірге жүрген құрбыларыңды, тас бауырлар, етжақыныңды көресің. Əне, жатыр менің бір балам. Қайда көмем, қайда апарам ажал, өлім боп келген үскірік ақ боранда!? Ата-баба қорымына қалай жетем? Арқалап апара алам ба? Бұт артар жалғыз атты, атанды осыдан қанша күн бұрын асханаңа сойдың. Көгермегірлер-ай, ақ адал малы еді ғой деп, ең болмаса бір жілігін де бермедіңдер-ау. Үйімді тінтіп, үйдегі аз ғана дəнді де тартып алдыңдар!

	– Жап аузыңды! – Тасмаңдайдың қолындағы маузер таңқ етіп атылып кетті. – Жап аузыңды! Өз қолыммен атып тастаймын бəріңді. Мен үкімет адамымын. Сендерге қандай жаза қолдану менің еркімде!

	– Тоқта! Өлер халдегі ендігі ерік жан иесінің өзінде. Сені тыңдап болдық. Сенің жеткізген ұшпағыңды да көрдік. Өлігін көме алмай, жүрек жалғайтын үнем таппай, ісіп ашыққан, барар жері таусылған сорлы халыққа құдай қожа! Бір құдай!

	– Қысқарт сөзді! Елді ірітпе! Контұрсың сен! Халықты бұзба! Азғырма! – деп қалш-қалш ашуға булыққан Тасмаңдай кезенген мылтығын басып-басып жіберді. Сарқыт шалқалай құлап, үй-іші азан-қазан, улыған-шулыған айқайға толып жүре берді.

	– Шəкір, неге есің шығып, көзің аларып кетті, – деген Тасмаңдай қабағынан қар жауып: – Жина түгел, бірін қалдырма, Кəлəшөкен көшесіне, – деді де, адымдап басып шыға жөнелген. Бір үйлі жан осылай қырылып қала берді.

	Ұйытқып ақ түтек соғып тұр. Үй-үйдің арасын қуалап соққан боран ақ үлпек қарды бордай бұрқыратып көз бермей қалған. Өздері бірде кеңсе, бірде кантор деп атап кеткен екі киіз үйді іштен қатынайтын етіп жалғастырып тіккен мекемесымаққа кеудесінде жаны бар жүруге жарайтын адамды шұғыл жинады. Үстінде былғары тон, белінде жалпақтығы қарыс келетін оюлы белбеуі, жамбасында мылтығы мен қылышы жарыса жер соққан, айбыны тірінің құтын қашырған Тасмаңдай ерсілі-қарсылы теңселіп жүр төрде. Кенет шағатын жыландай басын көтеріп:

	– Жолдастар, мен ауданнан кеше келдім. Біз ұлы Сталин, Кəлөшөкен жолдастар нұсқаған түзу жолмен келеміз. Ешқандай қате жоқ! Алпауыт езуші тап тапталды. Жаншылды. Бірақ олардың құйыршығы, жансебіл контрлар əлі бар, – деп кеудесін керген ол, бүкшиіп-бүкшиіп құр жаны отырған бес-он адамға қоқиланып, – олар түп-тамырымен жойылады. Жоямыз! Біз ақ пен қызыл боп қан төгіскен қиын күндердің куəсіміз. Міне, сол кескілескен-шабысқан соғыс кезінде бүйректен сирақ шығарып, автоном дей ме, өзіміз жеке мемлекет боламыз дей ме, берекесі қашқан қазақты қырық пышақ құйтырқы сөзге салған Алашорда деген шықты. Соның қақ ортасында жүрдім мен. Не көрмеді мына бас! Сөз қуған, білімсіз қараңғы елді күннен түнге айдаған сол мықтылардың, – күліп, – атшысы едім мен. Күнде жиын, күнде таусылмайтын сөз. Бірінен-бірі асқан шешен, ділмəр. Бастаушылары Əлихан Бөкейхан, Ахмет Байтұрсын, Міржақып, Шоқай дегендер. Ой, кеп сөзді сапырады-ай! Тыңдаушыларды əбден миқата етті. Қу сөзге құлақ сарсыды.– Тамағын кенеп – Міне, осы кезде бəлшебектердің жанашыр сөзі жетті құлаққа. Əлгілердің жел сөзіне, сандырағына əбден мезі болған мен ордашыларды тастап, безіп шықтым да, бəлшəбек болдым да кеттім. Сол күрес жолынан мені ешкім тайдыра алмайды, мен бəлшебекпін! Мына аз күнгі қиыншылыққа шыдаймыз. Түпкі жеңіс біздікі, жолдастар!

	Apт жақтан біреу қол көтерді.

	– He айтасың?

	– Осы бүгін жүрек жалғауға беретінің бар ма? Сосын отқа жағатын отын бер. – Мына талапқа қалшылдап ашу шақырған Тасмаңдай:

	– Өзің тап! Мен не, тамақ жасап жатырмын ба? Отын бер...

	– Басшы, қолымызды жеткізетін сен емессің бе? Тап! Қолдағы барды тартып алған сенсің!

	– Мен жоқты жерден қаза алмаймын!

	– Сен осы құба жон құмның арасына киіз үйден қала соғып, елдің көзін ашып, маданият орнатамын деген үкімет, бəлшəбек! Аралашы, қазір сол киіз үй қаладан не көрер екенсің. Құрамыс көшесіндегі аштан, суықтан өлгендер... Үйінің кереге, уығын, бақанын, шаңырағын отына жағып... Ішерге тамағы жоқ ел қоян, тышқан аулайын десе, аяқ артар көлігі жоқ. Қақаған суық, боран мынау...

	– Тоқтат сөзді! Шетінен ділмəр, бас көтерейін деген екен! Мен бəлшебекпін! Жалпыға теңдік, бостандық жолында ешкімді де аямаймын! Менде жеке мүдде жоқ. Мен көптің мұрат, арманын жақтаушымын. Кəлəшөкен жолдас солай деген.

	– Уай, сол Кəлөшокенде бала-шаға, туыс, жақын, ел деген бар шығар. Жан-жағын осындай апатқа қамап, қырып жатпаған болар. Əлде оның мақсаты осындай қорғансыз елдің тұқым-тұқымын қалдырмау ма? Бетпақ шөлінің қу даласына айдап кеп, жер бетіндегі ел-жұрттан қол үзген бізден тірі ұрпақ қалмайтын болды ғой, – дегенсің, Қылыш. Жан даусың шығып сонда, – кеше бір баламнан, Лененімнен айрылдым. Көзімнің ағы мен қарасы, екі қарғамның бірі Сталенімнің де халі нашар. Сондағы сенің жеткізген ұшпағың осы қырғын ба? – дедің.

	– Əй, Қылышбек, ақ сүйек байдың балашылығыңды, Сəбетке қаныңың қарсы екенін білдіріп тұрсың, ə? Сендейлер жаулығын, кегін ұмытпайды екен, а?! – Қолы қалтырап мылтығын кезеніп:

	– Бұл кек! Қастандық сөз! – Тасмаңдай жұлынып кетті.

	– Бұл жай айтыла салған сөз емес, шындық! – деп тайсалмаған өзіңді қоштап:

	– Көз алдымызда болып жатқан шындықты айту кек емес. Далаға шықсақ қасқыр жесе, үйге кірсек аштық қамаса, не істеу керек? – деп Қойеке де тəлтіректеп орнынан тұрды.

	Не бəрі он бес-жиырма кісі. Жанын шүберекке түйіп, өлердегі сөздерін ашық айтуға бекініп тайсалмай отыр. Бірінің ойындағысын екіншісі қайталап, Тасмаңдайға қарсы өре тұрды.

	– Қысқартыңдар, мына бассыздықты! Жау болсаңдар, жоқ етем! Жоям! – Мылтығын кезенген Тасмаңдай долданып басып-басып жіберді. Бір-ақ рет қана атылған оқ ешкімге дарымады. Мылтығының оғы таусылғанын енді ғана білген ол көзінен от шашып аласұрып, бүкіл қалталарын тінтіп, құтырған қасқырдай аласұрды.

	– Шəкір! – деп айқай салды жынданған ол не істерін білмей. – Мыналарды дүрелеп айдап шық! Сорлап қаппын. Мылтығымның оғы таусылыпты. Əйтпегенде ме, шетінен атып жоқ ететін едім. Ал, тез, соқ! Аяма! Контр-р-р!





ҚҰБА ЖОНДА




	– Ей, ерім-ай, қажыдың-ау! Қажыдың! Бірақ сүйегіңде, тегіңде бар ұлы қасиет сені əлі де талай қатерден сақтар. Борықпа! Беки бер. Болаттың суы қайтпас болар. Өзің жайлы, заузатың, өмірің жайлы енді мəңгілік досың, жадың боп тіл қатсам деген өткен-кеткеніңнен тамызық сыр шертуге маған тағы да бір кезек келді. Сен де тыңдаушы болып, Қойеке де өткенін есіне алсын.

	...Жас толған көздей боп ұлы даланың көк жиегі дөңгелене бұлдырайды. Шет-шегі айқын көрінбеген шалқар көк барқыт масатыға оранып ап демін ішіне тартып, тың-тыңдап маужырап жатқан тəрізді. Ұшқан құс, жүгірген аң, қыбыр еткен бейсеубет жан иесінсіз кең-байтақ құлаққа ұрған танадай, бəрін ішіне бүгіп, бір сəтке қалғып бұғынып кеткендей.

	Бір тұста биік-биік құм шағылдар, алып төбелер, көзге көрінбейтін қуатты күш иығына салып, ырғап қозғап жатқандай, қопаң-қопаң етсе, кеңістік буы бұрқыраған қазанның бетіндей боп, біресе желге кептіруге жайып қойған көк жібектей үлбіреп мұнартып кетеді. Бөгде көзге көрінбей қалтарыс тасада тұрып, əлдебір ерке қылықпен тамылжыған ыстықты желпіп тұрған нəзіктік боп та шалынады.

	Байтақ дала мына кейіпте тіршілікті жан мен тəн болып оңаша сыр бөлісуге бейне бір назға шақырғандай. Биіктен төгілген ақ сəуле нұр балдай шұбатыла аққан сағым шуағы боп тулап, кейде көбік ағып, толқып буырқана тасып жөнеледі. Дүние қазір ыстық-суығы белгісіз екпін, арын, қақас тасыр-тұсырсыз мүлгіп, əлдеқалай берекетсіз тылсым тыныштығын жасырып, ұлы кеңістікте əжуасыз тыным тапқандай, мөп-мөлдір. Тіршілік мұң-зарынан мақұрым таза бейкүнə сəби кейіпке енген. Дел-сал ұлан-ғайыр ұйыған бойын жия алмай маужырап, белгісіз бір дағдарысқа түскендей ме, қалай.

	Байтақ даланың некен саяқ болса да дабылшысындай самғап көрінетін қыраны, самұрығы емес, тəңірім-ау, əншісі, бозторғайы да жоғалған ба? Бозторғайы... жер жұтты ма?.. Heгe жоқ!

	Қойеке мен Қылышбектің екі баласын жетелеп, ажал қақпаны, қырғын топырақтан шыққандарына əлденеше күн. Қарға адым жер басу жанға тиіп əл-қуаты азайған қалжыраған сүлдерлер, барын салып өндіріп жүріп тастаған-ақ тəрізденеді. Бірақ өздері «Тасмаңдайдың қырғын шоқысы» атап кеткен қара төбеден ұзап кете алмай-ақ қойды. Қайсыбірі жабуы ауған түйедей туырлығы, түндігі сыпырылып, кейбірі керегесі құлап, шаңырағы ортасына түсіп, еті ағып арса-арсасы шыққан өлекседей боп көрінген «киіз үйлер қалашығы» тажалдай сүметіліп соңдарынан қалар емес. «Ұзамаңдар, қайда барсаңдар да сендерден қалмаймыз, – деп жан даусы шығып қуып келе жатқандай. Қылышбек басы айналып, көзі қарауытып отыра кетті.

	Маңдайынан суық тер шығып, тынысы тарылды ма, бойын бір əлсіздік билеп алды. Екі қара саны талып үзіліп барады.

	Əке-шеше, туыс – бəрі-бəрі артында қара төбеде қалды. Иə, артында қалды... Қандай ащы, жанды жеген удай кермек ой еді. Оларды мына жалған дүниеде енді қайтып тірі көре ме, көрмей ме? Əлде, иə... əлде... өзегі өрт боп күйіп-жанды кеп... Шілдің сирағындай еті қашқан жіп-жіңішке білегінен ұстап, бір оттың басынан соңына ертіп жетелеп шыққан қасындағы жалғызы көзіне алыстан бұлдырап көрінді. Жанары жасқа толып, дүние теңселіп жүре берді.

	«Апыр-ау, осы мен не болып кеттім. Ақыл-есім дұрыс па? Жан дүнием тіршілік əлемінен бөлініп, қара басы жалғыз қалғандай осынша ойсырап қалғаны не? Расымен, əл-қуатымның бітейін дегені ме?’’ – деп өзін-өзі тексерген болды.

	Бала да əкенің осы халін сезгендей, ұзын кірпігін жиі-жиі қағып, бұған жаутаң-жаутаң қарап қапты. Бүкіл жастық, азаматтық өмірі, қызықты күндері өткен дала қазір көзіне көк түтіні будақтап лапылдаған жалын ішінде қалған тəрізденіп те кетті.

	– Көке, қарным ашты, ішімде от жанып барады! – деген баласының əлсіз үні тəнін жыландай шақты.

	– Сəл, шыда, – дегенін біледі. Оны неге, қандай үмітке арқа сүйеп айтқанын да пайымдаған жоқ. Санасында, тіршілік болмысында, қалтасындағы бір үзім нанды үнемдеуден, ертеңгі күнге жеткізуден басқа ой қалмаған. Шіркін, ертеңгі күн!.. Бəрі сарқылып бітпек пе! Шыдам мен төзім, ақыл жібі үзілер, күш-қуаттың таусылар сəті таянғаны ма! Үмітсіз шайтан деген қайда? Тұғыр, тиянағы – əлі де санасынан өшпеген үміт ұшқыны ғана. Енді бірер қыр асса, бір күнді оздырса, тəңірдің жақсылығы жарқ етер деген сенім.

	– Көке, нан! – Осы жалғыз ауыз сөз оның жүйкесін жұқартып тұралатып тастады. Тілін тістеді. Жанын шабақтаған сөзді естісе де, естімегендей, баланы сүйреп жетелеп, «қазір, қазір, сəл шыда! Сен ер емес пе едің! Əне, алдымызда ел бар. Енді бір қыр ғана қалды. Сосын ба, сосын, əй кеп бір нанға тоясың. Тойғызамын! – деп əл-қуаты таусылған баласын қиялына бөлеп емексітіп келеді. Қолын алға сілтеп, баланың талықсыған, ашыққан сезіміне үміт шақырды. Сүйрелей озды ілгері.

	Жалғыз жапырақ кеуіп-қатқан нанның қалғанын жаңа ғана жегізген. Енді берері не?

	Бұған бір тайпа елден еріп қара, ес болып дүрмек құрып келе жатқан Қойеке де қыңқылдаған баласымен болып кетті. Ол да жалғызын біресе арқасына салып, біресе қолынан жетелеп, соноу көз ұшында көрінген көк төбеге қарай адымдай басып барады...

	– Сені мен мені, бүкіл елді осындай апатқа душар еткен қанды қырғын жасаған жалғыз Қалашөкен емес, балам. Есіңде болсын. Ол сенің аттасың – Сталин! Оның есімін Алла ауызға алдырмасын енді. Атасына нағылет! Балам, бүгіннен бастап сенің есіміңді өзгерттім. Сонда ей, Қылыш, сен жан-жағыңа жарқын өмірмен ақтық демі бітіп қоштасар кісідей, отты көзіңді тігіп, бар даусыңды көтеріп: – Сенің ендігі есімің Əзіретəлі! Егер сен осы аштық зұлматтан өлмей тірі қалсаң, сені сол ержүрек батырдың əруағы, рухы қолдап калғаны. Өзің де мына рақымсыз заманмен айқасып өтерсің. Сонда сені тіршілігінде адам баласына бір Алла үкімін жеткізу үшін өмірі күреспен өткен батырдыц шарапаты қолдар. Солай да сені осы бүгіннен бастап Əзіретəлі деп атаймын. Сен енді Сталин емес – Əзіретəлісің! Əзіретəлі! – деп айқай салып.

	– Қойеке! Сəл кідір. Тізе бүк. Əне, алдымыздан ел қарасы көрінді. Ел! Ел! – деп қауқалақ қаққансың. Мына көзіңе шалынған ел қарасынан қуат алдың ба, көңілденіп, сергіп кеткенсің. Іле:

	– Əй, өзі, біздің киіз үй қалашығымыз сияқты емес, еңсесі биік-биік үйлер. Соноу жылғы астық əкелуге қала шыға барғанда көрген шаһарым сияқты. Əй, анау, анық шаһар. Құдай «өлмеске өлі балық жолықтырам» деген екен. Мынау сол! Жаңа ғана аяғын басуға шамасы келмей жылаған Батырханын арқалаған Қойеке де қалтырай тоқтаған. – Құдіреті күшті құдай, сонда сенің бойыңа бір тың қуат берген. Даусың жарқын естілген. – Енді өлмейміз. Қалаға жеттік! Қалаға! Батырхан, Қойеке, Əзіретəліні құттықтаңдар! Əруақ, құдай бізге болысты. Ит-құс, қарға-құзғынға жем болмай бір қараға жеттік, – деп өн бойынан сөгілген, етек-жеңі жұлым-жұлым жыртық шекпеніңнің белбеуін шешкенсің. Өзегі үзілердей халдегі екі бала өзек жалғар бірдеңе дəметкендей, өзіңді ішіп-жеп қараған. Қолыңа бір күйік қара кесекті ұстап:

	– Мынау, бір жылдары соғымға сойылған, сере қазы шыққан көк биенің терісі, кейін төсеніш, жерге төселген тулақ еді. Жарықтықтың терісі – жатсаң жамбасыңа, бассаң табаныңа мамықтай тиіп жатушы еді. Енді, міне, өліп бара жатқанда суға қайнатып, жүрек жалғадық. Бір үйлі жанның бетіне қарап қалған қара төбел биені Тасмаңдай тартып алып, орталық асханаға сойғанда тиген бір жілік таусылғаннан кейінгі үнем осы болған. Алдымызда қандай күн бар деп, балам екеуміз талғажауға осыны алып шығып ем. Мана Əзіретəліге бір кесімін бергем. Аузындағы шайнаған сағызы сол. Ендігі қалғанын төртке бөлем. Өзек жалғайық. Неше жыл жерде жатса да, адал мал терісі. Дəмі тілді үйіреді.

	– Қылышеке, ашаршылықта жеген құйқа деген осы шығар. Дəмі таңдайды жұлып барады. Тəтті ғой, қара су қара көрім жерге апарады демекші, бұ да ана көрінген қалаға құр атқа мінгендей жеткізер, – деген Қойеке де жəмпеңдеп.

	– Айтқаның келсін!

	– Ал мына балаңыздың атын неге Əзіретəлі атадыңыз? – деген оған.

	– Бауырым-ай, оның несін сұрай қалдың? Табынбасқа табынып, ырым етпесті ырым еткен халық емеспіз бе. Жаңа заман келді. Халыққа жанашыр басшы келді деп түсінген жоқпыз ба? Бəлки, пенделік жəреукелік пе? Содан да, – деп көзіне жас іркіп: – Үлкен балама бəлшебектердің өлген көсемінің, атың өшкірдің атын қойсам болар ма! Қазір соның атын атауға аузым бармайды. Есесіне жүрегімді зырқ еткізіп, аштықта өлген арыстай ұлым есіме түседі. Өзі де, – əкем оны айтқанда, көзінің жасы тыйылмай кетеді, – үлкен бабам сияқты маңдайы жырта қарыс, өте көрікті болып өсіп келеді деуші еді. Ол маңдайға сыймай кетті. Өкінішім, əлгі Тасмаңдайлар табынған, елді апатқа əкелген қатыгездің есімін қойғаным оған. Енді міне, соның есімін атауға да аузым бармай отыр. Бүкіл елді зар қақсатып, бір ұлтты құрдымға жіберіп, үрім-бұтағына осыншама азап пен қасірет əкелген зұлымды қарғаймын кеп, – деп, сен, қаны шып-шып білінген ірің басқан өкшеңе кірген шөңгені алып ауырсына қарап, Қойекеге: – Ал мына балама да ол аты өшкірдің жолын қуған ізбасар шəкірті, дүниені қанға бөктірген, оның кім екенін басымызға қаралы күн келгенде енді біліп жатқан жоқпыз ба? Сондай болмаса да, шарапатты кісі болсын деп Сталин есімін қойған жоқпын ба? Оның халыққа рақымсыз, қанішер екенін кім білген. Құдай жаратқан пенденің бəрі Мұхаммед пайғамбар емес екен. Пайғамбар жарықтық тірі пендеге қиянат жасамаған. Жарықтықтың есімінің өзі жаныңа ізгілік етіп тұрмай ма! Көзіңе жас үйірілген сен, Қойекеге мөлдіреп қарадың да:

	– Міне қарашы, қара жерді жалаң аяқ басқан табаным зар қақсап, сүйегім үгітіліп, борығып, сынып кетердей жаным қиналып отыр. Бүкіл тəнім суық жайлап, аштық пен қорлықтан көрген азап іштен кеміріп, қасіреттен тұралап, ірің болып сыртқа шығып жатыр. «Тасмаңдайдың қырғын шоқысындағы» сұмдықты өзің көрдің. Қаншама жазықсыз жан иесінің сүйегі үйіліп қалды. Осы үкіметке, əлгі көсемдерге солардың жазған жазығы бар ма?

	Бір кезде ырысы тасып, иті май жемейтін қазақтың сүйегін қарға-құзғын, не түрлі азулы жыртқыштар кеміріп жатыр. Бұл күнде катар-қатар ақ үзігі көзді қарыған ақ ордалар тігіліп, той жасап, ат шаптырып, жамбы атып, палуан күрестіріп, қызыл ала киінген қыз-келіншек, бозбала, бүкіл халық боп мəре-сəре қызық кешкен кең-байтақтан тірі жанның шадыман, жарқылдап күлген даусын естір ме екенсің...

	Көзі қарауытып, жілігінің майы үзіле бастағанда ғана Тасмаңдайлар қырғыны түбіне жететінін анық білген бейбақтар береке мен байлық тасыған ата-бабалары мекендеген, кіндік қаны тамған топырағын тастап, ұрлық қылған жандай, түн жамылып, тапқаны тайына мініп, таппағаны жаяу жанын алып қашқан жоқ па? Соның бірі осы өзің жəне мен. Сол азаптың, өрттің, ажалдың қарамағына тірі түспеймін, өлсем өлігімді көрсетпеймін деп шыбын жаныңды шүберекке түйіп келе жатқан жоқпысың! Бір əулеттен мына екі қарғадай баланы жетелеп шығып, өзіміз сүйегімізді сүйреп келе жатып, тұралаған бұларды неге арқалап, жүрегі үзіліп кете ме деп, жалғыз жапырақ нəр болса өз аузымызға салмай, осыларға беріп келеміз. Ей, Қойеке, шыным бұл. Өзегім талып, көзім қарауытып келе жатса да, өзімнен өзім ұрлап, келешек өмірімнің жалғасы мына жалғызымның жүрегі үзілмесін деп барымды осының аузына тыққыштаймын. Менің ендігі сенерім, келешек үмітім – осы. Баяғы мыңғыртып мал өсіріп, төрінде Қыдыр түнеп, есігін əулиелер күзеткен, жерінің қара қыртысы май болған туған топырақтан бақ тайды. Береке қашты. Сол киелі топырақ енді зұлымдықтың мекеніне айналды.

	– Жо-жо-оқ! – деп Қойеке от басқандай шыж-быжы шығып, еңсесін көтеріп, əлгідегі дал-далы шығып кажыған бойын жинап: – Мүмкін емес! Мыналарды тірі сақтасақ, ұлы əруақ желеп-жебеп жібереді, – деді. Еттен арып сүйек пен терісі қалған табаны тілім-тілім аяғын созып:– Шіркін-ай, дүние-ай, бір кезде бабалар найзасы күнге шағылысып, жебесі көкте ысқырып жауды қиқулап жапыра қуып, қызғыштай қорыған ата мекенде осыншалық қорлық пен зорлық көремін деп кім ойлапты. Əлде біз кем тудық па? Əлде біз жалтақ қорқақ боп өстік пе?

	– Пəлі! – деп Қойекеге тереңде суы жылтыраған құдық түбіндей шүңірейген көзін тесірейте, жар қабағындағы кияқтай қалың касын түйіп: – Бізде əлгі соңғы айтқаныңның – ата-баба қасиетінің бəрі бар. Əттең дүние, дұшпан ит басқа сабап, жасқаншақ етіп тастады емес пе?! Ұрпақ, мыналар өсер, тірілер жетілер. Бабалар рухы оянбас деймісің! Ол ұзақ əңгіме. Сенен өтінішім: ендігі жерде мына баламның есімін Əзіретəлі деп атайтын бол. Мұның аты кім сұраса да, Əзіретəлі!

	Ал əлгі сауалыңа мен емес-ау, əкем айтқан, тіпті əкем емес-ау, оның əкесі көрдім деген бір түсті айтайын деп, бет-аузыңды сипалап іштей дұға оқып, даусыңды көп шығармай күбірлеп, қос қолыңды жайдың да: – О, тəңірім, өзіңнің құдіретің бе, ұмыт болған қайдағы-жайдағының ойыма оралғанын қарашы, – деп сөйлеп кеткенсің сонда.

	...Түс көруші баба, асылы ерекше жаратылысты, басқаға бітпеген күш-қуатты, айрықша қасиеттің де иесі болса керек. Сол əулиенің өмірге келер қарсаңы, ұлы ананың жүкті кезі ме, оқиғаның нақты қай заманда болғанын дəл айтпайды əңгімеші.

	Адамы бейбіт аңғал өмір кешкен бытыраңқы тайпа заманы ма, кім білсін. Аяғы ауыр ана орман ішінен отын шауып жатыпты. Айтушы сол ананы ірі зор денелі, əрі кез келгенге біте бермейтін алып күш иесі етіп те көрсетеді. Орманда келе жатып, қажет еткен жағдайда, көзіне түскен бəйтеректі қос-қолдап тартып тамырымен жұлып алып, тұтқиылда тап болған жауыңа қарсы қару етіп пайдалана береді екен.

	– Алып ерекше күш иесі ғой мынау...

	– Сөзді бөлме! Əрі тыңдай бер! Сол жарықтық ормандағы кепкен томарды жинап, таудай етіп буып, енді арқалағалы жатса, орман патшасы атанған, өмірі қайырусыз өскен жыртқыш қара аю атылыпты кеп. Қапелімде бас салады.

	Қаннен-қаперсіз жанға қапыда кеп соқтыққан тажал мерт етердей қауіп төндіреді. Азуы алты қарыс жыртқыш даусы жер жарып гүрілдеп ананың оң иығынан азуын салып, алдыңғы аяғымен тарпып бас салады. Құдай дес бергенде, сол қолдың шеңгелі аюдың кеңірдегіне жабыса түскен ана оң иығының соққыдан салдырап ұйығанын елемей, жанталаса алыса кетеді...

	Аюдың аты аю емес пе! Бір орманды бір өзі дербес жайлап, қара басы хан жыныс тоғайдың атасы, жылы-жұмсақтың бас иесі қара тажал да өкіре бақырып барын салып айқасады. Кеңірдегі ана шеңгеліндегі ол, тынысы тарылып, мұрнынан, аузынан қан ағып, жанталаста екі алдыңғы аяғын сермеумен болады. Ананың кеуде тұсы терісі пəре-пəре болып жыртылып, қан жосасы шығады. Сонда да тажалдың кеңірдегін босатпай, ақыры тұншықтырып алып ұрады. Аю да үйдей, əлде таудай ма, əйтеуір өз заманының алыбы екен, – дейді əңгіме.

	– Ə, осы сенің басың ғой, осындай зұлымдық жыртқыштыққа бастаған, – деп кеп қайнаған ұлы ана аюдың басын кесіп алып, отқа жағып пісіріп, миын шағып, құйқасына дейін кеміріп жеп жіберіпті.

	– Астағыпыралла! Не дейді? – Əлгі ана аюдың басын, миына дейін шағып, құйқасына дейін жеп жіберіпті? Қандай кекті жан еді, ə? Қандай батыр, шімірікпейтін жүрек, ə? Бір өзі тажалмен жекпе-жек айқасып, оны жеңіп, əлгідей, – деп қарадай отырып зəре-құты қашқан Қойекеге:

	– Ей, сол анадан тудық дейміз-ау біз де, мұнша қор болып! Тасмаңдайлар табанына салып таптап, тірідей қырғанда, солар жасаған зұлымдықты көз көріп отырып ық еттік пе?!...

	– Айта түсші, біз расымен сол анадан тудық па? Өлі де болса тереңдей түсші, кім біледі, – деп ентелей түскен Қойеке, – мына екі бала да естісін, – деді қасы жыбырлап.

	– Ол ұзақ əңгіме. Бəрінен де жарықтық, қасиетіңнен айналайын, ұлы ананың кейінгі қиналысын айтсайшы. Айы, күні жақын, аяғының ауырлығына қарамай, кек буған ана жинаған отыны мен өлген аюды қосып арқалап келеді үйіне. Қандай күш иесі десеңізші! Керемет қой, керемет! – деп тамсанды Қылышбек. – Бірақ айы, күні жеткен ана мерзімді күнінде босана алмайды. Бір апта толғатады. Толғағы да тарап кетеді. Алғашқы толғақ кезінде құрсағында тулап жатқан бала да бұрынғыдай қимылдамай тым-тырыс қалады. Не өлі, не тірісі белгісіз бала ана құрсағында тағы бір жыл жатып алады. Арада, аю оқиғасынан кейін бір жыл өткенде, ұйқыдағы іште жатқан жан қозғалып, өзінің тіршілігінен хабар береді.

	– Тез айтшы, осы ана аман-есен босана ма? – деп дəл осы сəтте бəрі көз алдында өтіп жатқандай болған Қойекеге:

	– Туады. Туғанда да, үлкен азаппен, анау-мынау емес бір ай күн-түн толғатқан ананың жанын жеп, əйтеуір жарық өмірге бір перзент келеді. Сонысына орай, өзі де жай бала болмайды. Кімнің құдіреті, əлде кімнің қасиеті екенін кім білген, бала жарық дүниеге шығарда ананың даусы оқыс қатты шығып кетеді. Ол алып ананың, əлде одан тысқары басқа бір құдіреттің үні ме, бала жарық əлемнің есігін ашарда кең-байтақ дала бұрын-соңды тірі жан баласына естілмеген əлемді басына көтерген айқай-сүреңге толып кетіпті. Жай жаңғырық, айқай емес, тау-тасты жаңғыртқан даланы күңіренткен ұлы сүрең боп естіледі. Сол зор дауыс бір сəт тыным тапқанда, дария, өзен-көл тасып, орман шулап, азанға айналады. Аспанды бұлт торлап, жарқырап жай атылып, нөсер төгеді. Тауға-тау соғылғандай, үрейлі дабыл көтеріледі. «Туды! Туды! Даусы неткен ащы, тепкісі неткен қатты еді», – депті босанып жатқан ана сонда кенет бойын жиып.

	Бар кереметі кейінде жатыпты. Əлгі баланың лебі де алып ананың төсін сорғанда жұлын тұтасып, сөгіп жібере жаздайтындай əлуетті болады. Тісі шығып туған бала құшырланып емшекті сорғанда күрек тіске басып қанын шығарып жібереді екен. Перзентінің мына қомағай қылығына разы болған ана екі жасқа толғанда арқардың құлжасын алдырып, алдына қойса, бала жарты етін жеп жіберіпті.

	«Ей, мынау көкбөрі ғой, көкбөрі! Екі жасында бір құлжаның жарты етін тауысты. Үш жасында бүтінін жер. Он жасында қабанды тауысар», – деп ұлы ана қуаныштан тамсаныпты.

	«Осы баламның бойыма бітуінде де ерекше белгі бар еді. Айлы түн. Қалың орман. Бал құрағы ырғалған өзеннің жағасында ұйықтап қалған екенмін. Бір бөгде дыбыс шықты ма, оянып кеткенім. Тасыр-тұсыр, үстімнен алтынмен апталып, тұла бойын жалтылдаған оқамен қаптап тастағандай алып денелі жолбарыс аттап өтіп барады екен. Қолым құйрығына сəл ілікпей, ұмтыла түскен қалпым қала бердім. Мен шап беріп ұстаған құйрығы сусып қолымнан шығып кеткені. Артына арс етіп жалт қараған ол да жөніне кете берді. Сондағы өкінгенім-ай, – депті ана. – Əттең, не керек! Егерде ме, егер ол барыстың құйрығы қолыма толық іліккенде ме, ересен ер, қайтпас қайсар, алып күш иесі болатын еді балам! – депті ана өкініп».

	– Ей, Қойеке, сен сол ана ырым еткен барыстың, көкбөрінің тұқымысың! Бірақ бұл күнде сол көкбөрі ақ бөрі болып кетті ме, – деп қорқам...

	Бұл ұлы ана көрген керемет. Ал енді сол анадан туған атаң көрген түсті, түстегі ғажайыпты айтайын ба? Тыңда! Бірақ ойланып тыңда! Түсіне біл!

	...Шырт ұйқыда жатса керек қарт. Қайдан шығып жатқаны белгісіз, дүниені солқылдатқан жаңғырық естіледі. Бірақ даусы тіршілікті сілкілеген қаһардың өзі көрінбейді. Тек əлгі үрей шақырған дауыс дүниені асты-үстіне шығарып, аударып бара жатады. Тып-тыныш əлем көз алдында бұл бұрын-соңды көріп-білмеген басқа көріністе өзгеріп сала береді. Мұның өзі күнде көріп бауырында саялап, емін-еркін сайран салып жүрген таулары, жазира жазығы не ұлы дария, өзені, көлі, көзінен тасаланып жоғалып бара жатады. Төбесін күн шалған қара судай өзінен-өзі бұлқ-бұлқ қозғалып күл болып уатылса, өзендер арнасынан ауып, көлдер суалып жоғалады.

	Қарш-қарш опырып, қылғып жұтып, шақыр-шұқыр шайнаған болат тістер... Ақсиып ашылып-жабылған аңғар ұңғы жолындағы кез келгеннің бəрін жұтып, сорып, қылғып əкетіп жатыр. Дауыл боп сүйрей тартады бəрін əлгі өңеш! Шайнағаны да, толғағаны да белгісіз құрдым əрі асырып, түпсіз тереңге батырып əкетіп жатыр.

	Əне, өзіне биік шыңдары күнге жетіп тұрғандай көрінетін алып таулар əлгі тажалдың жұмырына жүк болмай жоғалып барады. Сақұр-сұқыр біріне-бірі соғылған тас па, əлдененің күйреген дыбысы ма мына талып жеткен. Бəрі жұтылып белгісіз тереңдікке сіңіп жоғалып жатыр, жоғалып жатыр... Бүкіл қан тамырлы ет пен сүйектен жаралған денесі кенет қақсап шыбыны шырқырайды кеп. Əлгідегі қопарылыстың арасында кетті ме, сырттан асап қарпып қалған азуға ілігіп жүре береді. Аузын ашып та үлгермейді. Сүйегі күтір-күтір.

	Айқайлайын деп еді – жағы қарысып қалған. Қол-аяғынан жан кеткен бе, қозғалмайды. Қозғалақтап еді:

	– Тыныш жат! Шыда! – деген өктем дауыс шықты. – Ендігі ерік бізде. Қазір саған адамзат тарихы бұрын-соңды естіп білмеген ішек-қарын операциясы жасалады. Ұлы жаңалық ашылады. Есімін адамзат тарихына алтын əріппен жазылатын тұңғыш жаңалық сенің қарныңда ашылмақ.

	Мына естілген сұмдықтан денесі түршігіп, жаны шошыған ол тұрып кеткісі келіп қанша тырбанса да қозғала алмайды. Тек көз ғана бəрін көріп жатыр. Көкірегі ояу. Денесінен, ауырсыну жоқ, жан кеткен.

	Мына тұста алыстан көзіне шалынған тағы бір ғаламат! Жер-жаһанды тау басып кеткен бе?! Бүкіл күн шығысты қарақөлеңкелеп бір өзі тұмшалап жауып алған.

	О, сұбыхан, биігіне өрмелеп күн шығатын асқар таулар үсті қаптаған мың-мың аждаһа! Айыр тілдері жалт-жұлт жалақтап, ысқырығы жер жарып барады. Тау үстіне сыймай, қаптап қыбыр-қыбыр қозғала түскен тəрізді. Буын-буын топ болып қаруытып, сəл ерік тисе дүниеге лап қойып, қап-қара ел болып ағып жөнелердей. Əрі биік, əрі ұбақ-шұбақ күннің көзін жапқан, көз бермес шіркейдей у-ду қара дауыл! Қара құрым. Екі жақтан ортаға алған алып ұңғы аран қысып жөнелді кеп мұны.

	Мына көріністерден шошыған шала-жансар дене айқайлайын деп қанша жанталасса да, тілі байланып, ауыз аша алмайды. Дəрмені біткен. Қозғалар шама жоқ.

	– Бастаңдар! Бұл не тұрыс, – деген əмір естіледі көк желкесінен.

	– Қазір...

	– Неге уақытты бекерге созасыңдар?

	– Қазір операция мақсатын айқындап алайық деп жатырмыз.

	– Ол белгілі. Бастаңдар! – дегенде, алмас қылыш көзіме шағылысып кеп қарнымды қақырата тіліп жарып өткені. Мұздай қадалған өткір алмастың жүзі, ішіме еніп суда жүзген жыландай ойқастап кетті. Ерсілі-қарсылы жосылтып осқылады-ай кеп... үңгіп жөнелді. Бəрін біліп, əлгілердің дауыстарын естіп жатырмын, – дейді баба көрген түсін, өз бойында тосын болған сұмдықты əңгімелеп.

	– Ей, денесін жансыздандырып па едіңдер, – деген айқайға:

	– Иə, мұның денесіндегі жанды алғанымыз қашан! Жансыз дене ауырсынбайды. Қазіргі бойында бары – соғып жатқан жүрегі ғана, – деп, денемді осып-осып өткен алмас қылыш сыр-сыр тіле берді де, шала-жансар денемнің ішкі құрылысын, бырт-бырт тамырларын үзіп, қопарып алып шықты.

	– Мынауың не? Не алып шықтың?

	– Көріп тұрған жоқсыз ба? Бұл – өкпесі ғой.

	– Мыналар ше?

	– Мынасы бауыры, əй, өзі басқалардағыдай емес тым үлкен екен, ə!

	– Айтпаңыз. Жандыда, оның ішінде адам баласында, пілден кейін үлкен бауырды көргенім осы. Мұндай бауыр тек... иə, тек пілде ғана болады.

	– Ал, мына домалағы...

	– Бұл – бүйрегі.

	– Бəрекелді-і! Бүйрегі де нар бураның басындай екен. Бұған ілесіп мына шұбатылып шыққаны несі тағы?

	– Олар ма, олар ішектері, қарны, көтеншегі...

	– Сұмдық-ау, тірі жан иесінің де ішкі кұрылысында мұншалық көп нəрсе болушы ма еді?

	– Енді қалай деп едіңіз. Бұл не дегенде де, əлемге қанша ғасыр үстемдігін жүргізген құдіреті асқан, құрыштан жаратылған алыптың ұрпағы емес пе! Денесіне қарай ішкі құрылысы да осал болмағаны шығар.

	– Əлі де ішінде бірдеңесі қалды ма?

	– Саспаңыз. Біз мұның кеуде жағын – ішек-қарнын ғана ақтардық. Ең мықты жері мұнда. Мұны – бас дейді. Бас! Мұның іші де лық толып тұр екен, – деп таңданған қасап асыға сөйлеп. – Тез ыдыс жеткіз! Арнаулы ыдыс керек. Жай ыдыс емес, ұзақ жылдар мына миды əлдеқалай бұзылудан, бүлінуден сақтайтын арнаулы ыдыс керек. Бұл – аса қымбат, құпиялы əлем. Мұны тиісті ғылыми-зерттеу орталығындағы лабораторияға зерттеуге жіберу лəзім. Ондағы басты мақсат бұлардың ақыл-ойы қалай дамыған, ойлау қабілеті қалай жетілген? Ашық аспан, үскірік боран, дауыл жел, аптап ыстық, жалаңаш табиғат құшағындағы еріктілер қандай жан иесі, нендей жаратылыс? Миды сөйлету – неше түрлі жұмбақтың сырын ашады, – дейді.

	– Ту-у, сен де, не болса соны айтып босқа уақыт алып, ақыл, зейін тоздырады екенсің. Бізге керегі мұның ішек-қарны да, миы, басқасы да емес, қуат-күші!

	– Сəл шыдаңыз. Сол үшін, – деп кідіріп ойланып қалған операцияны жүргізушіге:

	– Енді несі қалды мұның алынбаған? – деп тықақтады экспериментті басқарушы.

	– Ендігі қалғаны жүрегі ғана.

	– Оның бұған енді не қажеті бар?

	– Егер біз өзіміздің түпкі мақсатымызды сараптайтын болсақ, мұның жүрегін ғана қалдыруымыз керек.

	– Неге?

	– Неге дейсіз, ə? Жүрек адамның бойындағы лəззат шоғы, сүйсіну мүшесі. Тіршіліктің махаббат көзі. Жан ұясы, жан тұрағы. Сондықтан мен мұның ішкі тіршілік құрылысын-да тек жүрегін ғана қалдырдым. Тек жүрегімен. Бірақ кімді сүйгенін де, кіммен сүйіспеншілік қатынаста болғанын да, не мұрат, не арман бар онда, оны біліп бағамдап жатқан сана енді болмайды мұнда. Жаңа бас қуысындағы миын алып тастаған жоқпыз ба? Сондықтан сүйгені адам ба, мал ма, басқа ма – біліп жатпайды. Бірақ жүрегі арқылы құштарлық сезінеді. Бүгінгі эксперименттің мақсаты да осы! Бұларда тек қызығу, басқаны жанымен беріле сүйіп тұратын жағымпаздық қасиет қалдыру!

	Екінші жағынан мұндағы жүрек көзі көргенді ғана қасиеттеп, бас иіп тұрады. Айтқанға көнгіш, жетекшіл болады. Ендеше, бұл өзіңнің ойыңдағыны мүлтіксіз орындап тұратын мəңгілік көмекшің болады деп біл. Бір сөзбен бұл өзі де, ұрпағы да, ата-бабалары да ғасырлар бойы мекен еткен кең-байтақ дала, не құндылықтар, байлық – бəрі-бəрі мына өзіңнің қолында болмақ. Ендігі жерде біз бұған не десек – сол болады. Демек, айтқаныңды екі етпей орындаушың да осы!

	Ал келешек заман тарихы бұлар туралы сондай да сондай болған екен деген тек аңыз таратады. Бірте-бірте ол да ұмыт болады. Бұлар өзіңнің қаныңа сіңіп, аты да, заты да өзгеріп адамзат нəсілі ретінде жоғалып кетеді. Сөйтіп бұлар жүрек əміріне бағынған жəреуке, жағымпаз, ықшыл, қорқақ, парықсыз жан иелері болып шығады. Басы қосылмайтын бəтуасыз, ішкені мен жегеніне мəз тобыр болып қалыптасады. Əрбір лəззатшыл жанның мақтаншақ, біреудің кəдесіне жарауға ұмтылып тұратын қуыс кеуде болатыны белгілі емес пе! Бұлардың ендігі өмірдегі бар қызығы да сонда.

	Күні ертең-ақ осы тобырлар мекені – ұлан-байтақ кең дала иесі де өзіміз. Бір сөзбен айтқанда, алдыңда бар мəзірге толы жайылған бай дастарқан жатыр. Жаныңа не керек, отыр да бұйыр! Іш те, же! Керек етсең, өзің пайдалан. Керексіз десең, май құйрыққа бір теуіп айдап шық! Əне! Бүгінгі эксперимент жемісі. Бірақ есіңнен шығарма. Бұл ежелгі дүниенің алып батыр қолбасыларының қан жұтқызған, əлем дүлейі атанған бүгінгі көзі тірі солардан қалған дүлейдің өзі. Тұлпарының тұяғынан шаң емес, от ұшып, қылышы мен шоқпары, найзасынан қара жерге жай түсірген сұрапыл! Саған да соққысы мен тепкісі аз тимеген!

	Басыңды шайқама! Екі құрлықты ЕураАзияны дірілдеткен кереметті қалай есіңнен шығардың, ə?! Ақ теңіз, Азоу, Жерорта теңіздері, тіпті аспанмен шектес мұхиттарыңды тұлпарыңның тақымына басқан жиһангер көзсіздер де осылар. Ажалмен бетпе-бет айқаса беретін, əрі жеңе беретін, басын кессең – аяғы, аяғын кессең – қолы, туралған бір жапырақ еті тіріліп, жойқын күш-қуат шақыратын пəлекет те осы!

	Бұның өткеніне қайта бір оралып, бұлардың бойындағы басқада жоқ ерлікті шыңдаған күшті зертте! Көзсіз батырлықты қайдан алды, біл! Мынаны да жақсылап тыңда!

	Анасының жатырында алақанына қылышын қайраған, садағының жебесіне жауының өкпесін ғана емес, жүрегін тесетін болат қанжар байлаған, басы құж-құж шоқпар көтерген жалғыз көзді сұрапыл да осы!

	Əрідегісін қой, берідегісін ғана айтайын. Тыңда! Толқыма! Құлағыңа құй! Ұмытам десең, шақыр əлгі, аты немене еді, ел жадын қаттаған зердегеріңді! Жазып отырсын, тыңдаушысының бетіне ‘‘ұғамысың’’ дегендей қарап, сұмдық қой бұлар, сұмдық! Қанша ғасырлар ұйқыдан оянған аюдай ақырып мына дүниені дүркіретіп шыққан жоқ па аттандап! Олардың арғы түп тұяғын – зəузаты тамырының қайда баратынын есіңде ұста!

	Ұмытпа! Олар қалдырған тастағы жазуларды оқы! Ол қай заман, біл! Сөйт те, бұлардың бойындағы қаныңдағы көзсіз батырлық қасиетті бойыңа сіңір! Мұның жүрегін сол үшін ғана қалдыртып отырмын. Əлде болса – миын қопар. Бас сүйегі ішінде қалған ми, ақыл деген там-тұм зердесін оятып, тағы бірдеңені ойлап тауып, қаһарына қайта мініп, дүниені қиратып кетпесін!

	Ал бойында тек жалғыз жүрегі ғана қалса, құшағын жая беретін көңілшек, дарқан мінезді болатыны сөзсіз. Бауырмал да сол. Əне, қайталаймын, сөйте-сөйте басқаның алдында көнгіш, құрдай жорғалайтын құлдық мінез қалыптасады. Ата-бабасын, тегін ұмытып, етіңмен – ет, жаныңмен жан боп сіңісіп кетеді.

	Е, е, түсінсең бəрін жеткізіп айттым. Əлдеқалай «оян! оян!» деп күндердің күнінде зар қағып бабалары намысын тірілтетін біреулері шыға қалса, аяма! Үнін өшір! Тілін кес! Сонда ғана өзіңнің беделің, күшің өсіп, абыройың артады. Даңқ тұғырына шыға бересің.

	– Не болды өзі сонымен болдың ба? Аяма! – дедім ғой. Несі қалды?

	– Əлгі, тек жүрегін ғана қалдырдым. Беті ауған жаққа лағып, қаңғырып кете ме, таза ессіз болғанынан бізге не пайда деп бағыт-бағдарын ұстап жүрсін деп миының болмашы бөлігін қалдырдым.

	– Дұрыс болған. Болмашы миымен нені ойлап қирата қояр дейсің. – Əйтеуір өзіңнен кем білетін, айтқаныңды істеп, айдауыңа көнетін қауқары болса болды емес пе?

	– Дұр-рыс! Тағы бір есте болатын маңызды мəселе: бұлардың ата мекені, табаны тиген жер тұнып тұрған қазына, байлық. Бұлар алтын басқан ордалы айдаһар. Сол байлықты өзіне қаздыр. Сөйт те оны өз игілігіңе жарат. Сырттан басқаға қол салдырма!

	Былай қара! Қарашы күн шығатын жаққа! Соноу төбесінде мұз, ақ қар түнеген таулар үстіне шығып алып, денесін күнге қақтаған мың-мың тажал аждаһаны көрдің бе? Қара! Қара! Əрқайсысының басы əлденеше мың, құйрығы миллион! Əлгі бастар өз құйрығын өзі жұлып жеп жатыр. Сонымен əуре! Бері бастырма оны. Ақтарылып құлап, кұйылып кетпесін...

	Бір замандарда, жаңа ғана өзің бүкіл ішін алып, жалғыз жүрегін ғана қалдырған алып батырдан өлердей соққы жеп беті қайтқан аждаһалар шайлыққаны сонша, бері беттей алмай ұйлығып жатыр. Жата берсін. Əйтеуір, бері асыра көрме! Егер ол əлдеқалай бері беттемек болса, мына мисыздарға қару ұстатып, қарсы жібер. Арқасынан қағып «кезінде сенің бабаңнан таяқ жеген қауқарсыз қара шыбындар» деп мақтасаң, бұлар ескі аруағына мінеді.

	– Түсіндің бе? Ұқтың ба өзі?

	– Ұқтым!

	– Ұқ! Ойла! Ойласаң, біле бересің. Тағы бір есіңде болатын басты нəрсе – басында болмашы миы, кеудесінде тек жүрегі ғана қалған алып күш иесін өз ырқыңнан шығармайтын аса маңызды шара – өзін-өзіне айдап салу.

	– Өзін-өзіне айдап салу? Ол қалай? Айдап салу...

	– Ойлан! Əлгі өзіңе бағынышты ырқыңа көнген жан иесін күнде желкелеп, дүрелеп жатсаң, оны көретін дүниеде көз жоқ па?! Бар. Көреді. Олардың кешегі, иə, əлем алдында кереметі асқан баһадүр екенін де таниды. Олардың кешегі əлемге күші асқан құдіреттің сенің қара құлыңа айналғанына қызғанбай ма? Олардың қуат-күшін білмей ме? Біледі. Қызғанады. Əне, жер жүзіне қаныпезер, рақымсыз, басқаны езіп, құлданып жатыр деген зұлымдық атағың жайылатын жері де осы!

	– Сөз-ақ екен, мұныңыз! Сонда не істеуім керек?

	– Сабыр ет, əрі қарай тыңда. Есіңде болсын, басында болмашы миы, жүрегі ғана бар кембағал жан тыңдағыш, елгезек, айтқаныңа көне беретін, иланғыш, нанғыш, жағымпаз болады дегем жоқ па! Оның сол мінездерін пайдалан. Бауырыңа тарт. Өзіңнің мүддеңе қызмет ететіндей етіп оқыт, бірақ түпкі мақсатыңды білдірме. Қолпашта. Сен өзі менің ойымды əлі түсініп болған жоқсың ба? Зеректік те керек. Үйіңде итіңді қалай тілге үйретесің, ə? Мезгілімен тамағын беріп, күнде мəпелеп күтіп отырған итің бейсеубет біреуге шап десең, бас салып таламай ма? Талайды. Ал əрі-беріден соң ұялас иттерді тексеріп көр. Бірер күнге ашықтырып, алдына ортақ ыдысқа ас құйшы. Таласып, күші асқаны тартып жейді. Ұялас едім демейді. Əлдісі едім демейді. Əлдісі əлсізін тамақ үшін жарып өлтіреді.

	Сол сияқты тəрбиелесең, үйретсең – жарты милы да үйіңдегі итің сияқты, айтқаныңды қалт еткізбей орындайды да тұрады. Мұны саған түсінікті тілмен айтсам, бірін-біріне айдап салу. Əлсізін күштісіне талату дейді. Жеңілген жақ сені кеп паналайды, өзің төреші, өзің биісің сонда.

	Жаңа ғана бұларда қандай мінез, қулық қалыптасатынын санаңа жеткізіп айттым. Бағдарлаған қасқа жолмен əрі қарай іс-əрекетіңді жалғастыра берсең, күнде тепкілеп жатсаң да жаным ауырды демейтін, басын кессең құн сұрамайтын «Алдияр тақсыр, не бұйырасыз?» – деп тұратын, бойында күш-қуаты, жүрегінде сүйіспеншілігі бар кеңкелеске ие боласың.

	– Мұныңыз енді қаншалықты, қалай жүзеге асатын, – дей берген оның сөзін бөліп:

	– Тоқта! Əлі де түсінбепсің! Құлақ caл! Ең бастысы – біріне-бірін айдап салып шайнастыру əдісін сен оларға қызмет лауазым беру арқылы жүзеге асырасың.

	«Бəрекелді! Қабілетті білгірсің, кемелдісің!» – деп игілік дəмін тартқызып, рақат құшағында балқыту тəсілімен ойыңдағыны орындатасың. Олар сенің алақаныңдағы түрлі түсті ойыншық.

	Бұл жолда олар бірін-бірі аямайды. Атып та, шауып та, бəле жауып та, бірінің-бірі дүние мүлкін тартып алып та, қиянаттың не түрлі жан түршігерлік түріне бара береді.

	Адам баласы таныған аяугершілік, жанашырлық, шындық, əділдік, адалдық дейтін қасиеттердің бетіне тік қараудан қашатын болады. Сен бұл əдісті жүзеге асыру нəтижесінде басқаның қолымен от көсеу дейтін жаңа қасиетке ие боласың. Бара-бара жан түршігерлік, ізгілік шошынатын сұмдықты сен істемейсің, істеуші осылар болады.

	Əрине, ақылды өзіңе пайдалы тəсілмен үйретуші өзіңсің. Оларда ойлау, тапқырлық қасиеті шектеулі екенін өзің де жақсы білесің. Тек ретін тауып, бұлардың жан шошырлық қылмысты əрекетін жұрт алдында айыптап, жазалап отыру да есіңнен шықпасын! Адамзат бақыты үшін əділдік, адалдық туын көтеруші күрескер екеніңді танытатын сенсация, биік бедел табатын жол да – сол! Ендігі қалғанын өмір өзі үйретеді. Бірақ əрбір қадамыңды ойланып бас, аптықпа! Қара шұбар əлемді ырыққа көндіру, тəуелділікке келтіру оңай емес. Ойла-а-ан!..

	Қарны қақырап жарылған алып тұлғалы пенде жарасын жөргемдеп тіге бастағанда ыңырсып қоя берді. Өзінің тіршілігінен хабар еткені болар.

	– Ей, мынау ояу ма еді.

	– Əрине, шала ұйқыда. Өліп қалса, əлгі айтқаныңызды кіммен орындаймын.

	– Дұрыс! Жаңа түсіндім. Дегенің болсын...

	– Міне, Қойеке, бауырым, атам айтты дейтін, бабам көріпті дейтін түс мазмұны осындай. – Қылышбек көңілі босағандай, басы салбырап отырып қалды. Маңдайынан шұбырып тері төгілген.

	– Қылыш-ау, Қылыш! – деп жан даусы шыққан Қойеке. – Мына айтқаның түс емес қой. Түс емес! Менің өңім ғой мынау! Кешегі-бүгінгі өмірімде болған, мына өзіміздің бастан өткен шындық! Азапты, ажалды қырғын өмір кешегі. Ой-бай-ау, мынау Тасмаңдай мен Шəкірдің қолымен жасалған қасірет! Дəл өзі! Сол сұмдық мынау! Қайран бабаларым-ай! Қасиетіңнің құрбаны болсам-ау! Түсінші, ойланшы, əлгі қарнын тіліп, бауыры, бүйрегі, ішек-қарны, миына дейін алып тасталған бейне де – сол өзіміз, мына біз ғой.

	Əлгі атарман-шабарман кеңкелес бəлшебектердің қол шоқпары елді қырып-жойғандарды бабамыз баяғыда-ақ түсінде көріпті ғой. О, құдіреті күшті құдай, не дермін əміріңе!

	Бүгінгі біздің тақсыретімізді кітапқа жазғандай қалай дəл айтқан!

	Мынасы ұлы əруақтардың аяны! Əулиелер-ай, қай заманда, қай дəуірде көрді екен мына сұмдықты, қалай тап басты екен бүгінді. Бұл – ақиқат, бүгінгі күн! Бауырым-ау, ұрпағының жанын қинайтын қасіреттің қайдан шығатынын дөп басқан əулие бабаларым-ай! Бəрін-бəрін қолмен қойғандай айтып тұрған жоқ па? Адаммын деп өзін танытатын бүкіл жан дүниесіндегі бар асылын, ізгілігіне дейін сыпырып алып, топастандырып тастайтынын да айтыпты, ə? Қарақшы дұшпанның қайдан келетінін, қандай зұлымдық тəсіл, алдау, арбау қолданатынын да ашып көрсетіпті. Айтылмаған не қалды? Əлгі болмашы жарты миы ғана, қаңқасы ғана қалған тірі жан – «айт» десе тұра жүгірген қарғылы ит, Тасмаңдай сорлы ғой! Тасмаңдай Дос-о-овский! Өзі түгілі, əкесінің де атын өзгертіп, тұқымын бір жола тұздай құртып тастаған жоқ па?! Қатыны мен баласы аштан өлгенде: «Кəлəшокен тірі болсын! Қатын жолда, бала белде», – дейтін басында жарты миы қалған кембағал пенде де сол емес пe! Е-е, тағдыр, сен осындай ма едің, – деп оның күңіренген даусы кең-байтақ даланы күрсіндіріп жіберген сонда...

	Мына естіген əңгімесіне, бүгінгі халіне ұнжырғасы түсіп, аң-таң қалған Қойеке, əлі де арты не болар екен дегендей:– Сонымен? – деді сұраулы пішінде.

	Оның қалжыраған түріне шаншыла қараған Қылышбек:– Баба сонда ішімді ақтарып, бар аларын алып болғаннан кейін, – деп созыпты түсінде көргенін əрі жалғап. – Əйтеуір өлмейтінімді білетін қасапшылар мені тастап жөніне кетті. Артынша əлгі сол пышақ тиген жер тұз сепкендей удай ашып, тірі денені күйдіре жөнелді. Тірі екенім кəміл. Бар əл-қуатымды шақырдым. Қол-аяғымды қозғап жанталастым. Өліп барам. Соңғы қуатымды жиып, иығымды қағып-қағып жібергенімде байлаулы екі қолым босап кеткені. О, құдіреттің пəрмені берген қос күрзі, босадың ба?! Енді тобығымның тұсы сыздап жатқан. Темір ме, жіп пе, байлап тастапты. Қос қолдап тартып, аяғымды сермеп кеп шарт үздім.

	Қуанғаным ба, атып тұрдым. Тура жүгіре беріп, етпетімнен құладым. Қайта тұрдым. Тағы жүгіре түсіп, сүріне-қабына жүгіре жөнелдім. Тоқтағым жоқ. Қуанған жүрегім бір өзіне оңаша тиген өкпе-бауыр, ішек-қарыннан босаған бос кеңістікке сыймай, айнала шапқылап тулап келеді. Əлі жүгіріп келем. Тоқтағым жоқ. Алдымда ұшан-теңіз кең далам. Ортада Көктөбе! Биігіне шыға беріп оянып кеттім. Түсім. – Апырмай, бұл не? Ұрпағымның басына осындай күн тумаса нетті, – деп шошыдым. Бірақ жер кіндігі Көктөбенің басына тегін шықтым ба?! Биіктік мəртебе емес пе, түбі қайыр болғай деп жорыдым сонда», – депті.

	Бабаның сол түсі болмағай біздің басымыздан өтіп жатқан осы өмір...

	– Əйтеуір, өзі тез өтсе екен, – деді келешектен үмітін үзбеген Қойеке.





ҚАРАШОҚЫ




	Ұбап-шұбап шыбынын сүйреткен топ қалаға да жеткен.

	«Қазіргі қаласы мынау болса, құрысын қаласы!» Күйініп кетті олар. Қаңғалақтап жүріп, əйтеуір базарына кезігіпті. Бір замандары думанды жайма-шуақ базарын аралап, дүкенін жағалап, керегіңді іздеп, оны да таңдап көзіңе жазып, талғап, бəлсініп, кергіп, мырза кеудемен кердеңдеп шалқақтайтын күн қайда? Қала да, базары да өзгермеген сол көпшілік ығы-жығы қалпы. Біреу келіп, біреу кетіп жатыр. Бірақ мына базардың мазмұны, көрінісі басқа! Күйіп тұр.

	Баяғы құрақ ұшып, алдыңнан құшағын жая қарсы алып, құрмет, қызметін ұсынып бəйек қаққан ілтипатты ақжарқын жандар байқалмайды. Ақ жарқын ықылас, меймандос, ыстық пейіл өшіп, шырағы сөнген. Бəрі қара көңіл, қоңыр жүз. Көптің назары пəс, қабағы қату, жаны жүдеу.

	Қалаға жетсек, көптің, ұлы дүбірдің, дүрмектің іші жан сақтар бір тескіндік күнкөріс табылар деген үміт көзден ұшты. Кеудені жарған қолтықтан шыққан қолаңсадай сасық иіс кеңсірікті тіліп барады. Дем алатын ауа да бұзылған.

	«Қайран, кең дала! Желің жұпар, топырағың мамық па еді? О, жарылқаушы құдай, сай сала кезген қаңбақтай қалжырап, əлі кеткен пендеңе көрсетерің осы ма?» Шыбыны шықпаған тəннен шыққан зар үн бұл.

	Екі бала базар шетінде нан сатқан кеудіреген кемпірді көріп, табандарына желім жабысқандай, сол жерден өлсе қозғалар емес. «Нан! Нан! Нан!» деп таңдайлары тақылдап, зар қағып жылап тұр.

	Қойеке – саған, сен оған қарайсың. Онсыз да өзегі үзілгелі тұрған сəбилердің сүлдері тозып барады. Екі бала да сидиып, сүйегіне ілінген қолдарын созып, тарбитып алақандарын жайған болады. Бір тірі жан ығы-жығы көп ішінен мыналар да жан иесі-ау, мұсылман баласы деп аяугершілік жасайтын емес. Базарда дүниесі мен тамағын сатушыдан əлі кеткен өлмелі қайыршы, сұраушы əлденеше есе.

	Біреуге біреудің рақым назары түсе қояр түрі байқалмайды. Омалып, базардың шет-шетіне қоныс тепкен, қос тіккен, алым-жұлым киімді, тілемсек күн кешкен, бағзы бір заманнан азып-тозып қоныс аударып келгендей түр-сиқы кеткен халық.

	– Ей, Қылыш, екі бала əлгі нан сатқан кейуананың қасынан кетпей қыңқылдап, дауыстап жылауға көшкенде, маңдайыңнан бұршақ-бұршақ терің төгіліп жан-жағыңа алақтап қарағаныңды ұмыттың ба?!

	Қоң етіңді біреу кесіп алып жатқандай болғансың. Мен де сенің кеудеңдегі жаның болып шырқырағам сонда. Анаңның: «Қылышым, мына жалғызымды аштан өлтіріп алма! Біздің ата-баба мекенінде, ана топырақта қалғанымызды білесің. Бір кəрі болар. Өле қоймаспыз. Құдай несібесіз жан жаратпаған. Туған жердің топырағы да ырыс, өлтірмес. Не көрсек те бір көрейік, ана бесік, ата мекенінде бірге бола берейік дегенге көнбедің. Жолдарың болсын! Заманың əлдеқандай болады. Мына жарығымның жүрегі талып бара жатса, ең болмаса бір үзім нан болар. Аз ғана ақшаңды ышқырыңа тіктім. Асыл текті Шəрбатым, келінімнің тіршілікте соңында қалған жалғыз көзі. Одан қалды бір тұқымның өркен жаяр жалғыз бұтағы, тірі қалғаны да, үміт артары да осы ғой. Сол бауыр етім келінім қарашығы жарық дүниеден сөніп бара жатып:

	– Ене, екі құлынымды сақтаңыз. Бұлар тірі болса, мен де, сіздер де тірісіздер, – деп еді. Үлкенінен айрылдық. Енді мына жалғызды сақта. Кеудеңде жаның барда балаңды күт! Балам, бала – бал ғой’’, – дегені есіңе оралған.

	– Шыбының болып шырылдап, анаң болып кеудеңді қаққамын сонда! Көзіңе мөлт-мөлт жас тұнып, өзегің күйіп, əке-шешені көз алдыңа келтіргеніміз қайда? Мен көзіңе көрінбейтін алыста қалған жан, сен сағыныш оты жанған тəн болып егіліп кеткенбіз. Жүрегіңе от түскендей, сағыныш па, əлде күйініш пе, тұла бойыңды бір алау қыздырып шарпып өткені бар.

	Осыдан кейін ғана селт етіп ұйқыдан шошып оянғандай, ойыңа анаңның айтқаны түсіп, ышқырыңа қолыңды апарғансың. Иə, оң қолың ышқырыңа жармасып, мына рақымсыз, қан жұтқан, адамдық, ізгілік атаулыдан жұрдай қаныпезер өмірден өзіңе беймəлім, бір көз көрмес атырапқа сіңіп жоғалғың келген. Түңіліп кеткенсің. Мына қарабет тіршіліктен, азып-тозған ортадан құрдымға батудан басқа басыңда ой қалмаған.

	Осы сəтте ақ сақалы кеудесін жапқан, кезінде болып-толған, сырлы аяқтың сыры кетсе де, сыны кетпес дегендей, көрікті инабатты қалпын сақтаған кісі едəуір көтеріңкі дауыспен:

	– Тегін қыз берем! Көркіне көз тоймас, əдемі сұлу қыз! дегені дəл сенің қасыңнан, саған айтқандай, құлағыңа шалынған.

	Сен анаңның жолға шығарып салып тұрып, алдымен немересін, сосын өзіңнің маңдайыңнан езіле ыстық лебін мейірімен қоса төгіп, шөп-шөп сүйгенін жаңа ғана қиялыңа қондырып елестеткенсің! «Қайран, анашым-ай» – деген сөздерді ішіңнен сағыныш отына өртеніп тұрып айтқансың. Саусақтарың ышқырыңды жағалап, оң мықын тұсына кідірістеп қалған. Тапқансың. Ақша тігілген ышқырыңды сипалап, көзге көрінбес ажал пышағынан араша жанашыр, өзек жалғар бірдеңенің өз бойыңда барына кəміл сеніп, қуаныш құшағына кіргенсің.

	– Тегін қыз беремін! Он бес жаста! Бұл əлемнің тірі пендесінің сұлуы! Тағы да сұлу əйел бар. Екеуі де бірінен-бірі өткен перінің қызындай көрікті, көз тоймас жандар! – деп үні үзілген қарт белі шойырылған жандай бүгіліп, қалжырады ма, ойсырап, отыра берген.

	Сен жалт қарағансың. «Ей, опасыз өмір» деп ішіңнен егіліп, тебіренгеніңді анық білем. Құлағың жазбай шалып тұр əлгі сөздерді. Бірақ ойың басқада. Асығыс қимылмен, басқа сырт көзден тасалап тұрып, ышқырдағы ақшаңды алдың. Нан сатушы да ұзақ емес еді. Сенің ақшаңа төрт күлше берген. Екі күлшені орамалыңа орап, кеуде тұсыңа, жейдеңнің ішіне тыға салып, екі күлшені төртке бөліп жедіңдер. Соны сыртыңнан бақылап барлық іс-əрекетіңді қалт жібермей, аңдып көріп тұрған қыз бен əйелді тегін ұсынушы қарт:

	– Азамат, балаларың əбден жүдеп, арыған екен. Жіліктерінің майы да үзілген-ау! Бүгінге əлгі жеген нандары жетер. Тағы беріп аш өзегіне түсіріп алма. Қалған наныңды ертең бер, – деген. Сенің өз үлесіңді жемей, жаңа бергеніңді екі-ақ толғап жеп қойып, балаңның қолыңа жаутаңдап қарап тұрғанын байқаған ол.

	– Не дейсіз? Мынаны да жегізсем деп едім.

	– Асықпа. Оны кешке жегіз. Негізі, əлгі бергенің бүгінге жарайды, – деген ол.

	Сен қарт кісінің ақылын тыңдап, əлі де қыңқылдап, кешеге дейін есімі Сталин атанып, ендігі жерде Əзіретəлі атанбақшы балаңа:

	– Шыда! Ата не деп тұр. Бұл сенің кешкі сыбағаң, – дегенсің. Қарт тарғылдау даусын созып:

	– Тегін қыз берем! Тегін қыз берем! Тегін қыз! – деп орнынан созалаңдап сүйретіле зордан тұрған.

	Манадан көзің қарауытып кетіп, бірде өзіңе-өзің келгендей əлдене қап, аштыққа қасарысып беріспей тұрған сен, əлдеқалай зығырданың қайнады ма, ақсақалға:

	– Қария, бұ не, базарға адам шығарғансыз ба? – дегенсің қарттың сөзінен денең үркіп.

	– Е, қарағым, несін сұрайсың. Босқа өлгенше бір күн болса да, жарық дүниеде тіршілік етейін де! Кім біледі, əлде бір иманы бар, ізгілік иесі, наны бар пақыр кезіксе, демі таусылғанша күн шуағын сүйе тұрса, – деп шалдың жаны күйіп қалтырап тұрып зорға айтты бұл сөздерді.

	– Аға, мен, – деп тамағың құрғақсып, қылғына сөйлегенсің, өзіңнің де демің үзілгелі тұрған сен, – босқынмын. Қасымда мына тұрған балам, əне баласын жетелеген жол-серік, туысым бар. Ай бойы жаяулап құба жон асып, мына қалаға жеткеніміз осы. Қала – көп ортасы, ел іші, өндірісті жер деп күшімізді сарқып өле жеттік. Ал мұнда...

	– Сұрама, балам! Бұл адам адамның етін жеп жатқан, адам жұты келген нəубет! Мына жердің бетінде тірі пенде қалмай ма деп қорқам, – деген сақалын тұтамдап күйінген қарт.

	Қарттың мына сөзіне күйінген Қойеке қартқа қарап сөйлеп кетті.

	– Қылыш бауырым, – деп өксігін өкпесіне жеткізген Қойеке тұншығып бара жатқандай. – Адамға жұт келген нəубет дей ме мына қарт. Дұрыс! Тауып айтып тұр. Ол сұмдықты өзің көрдің. Басыңнан кештің. Халық «жұт жеті ағайынды, айыр ағашпен сегіз, қыста ұрын ойнауға келген жаман күйеумен тоғыз» деп бекер айтпаған. Соры қайнаған елге өткен күз ай бойы қара нөсер жауынын төкті. Оны көк мойын боп, толассыз жауын астында тоныңның етегі жерге жетердей созылғанын өзің де жақсы білесің. Оның үстіне қарашаның ақша қары төгіп кеткені ше! Желтоқсанның басында, əлгі Тасмаңдайлар елді үркіте көшіріп, киіз үй қалашығын құрып жатқанда, атан түйе жүре алмайтын қалың қар атырапты тұмшалап та болды емес пе! Тоң жұтып, қар жамылған дала ысқырған боранын тосып қана қалған.

	Не керек, өткен сұрапыл қыстың тоңы кісі бойы болып, қара жер аяз қысқанда қақырап айрылып кетті. Қара жерге кетпен, қайла, шот түгілі, сүймен екі елі батпай, тас боп бекіген еді-ау! Өзің куə, шегін тартқан ақ боран көз бермей, ақ толқын үскірік атқаны ше? Иə, қария Бұл дүниеде қазір не болмай жатыр. Міне, өзіңіз адамды саудаға шығарып отырсыз.

	Елдің сорына, жердің соры қосылды, – деп өзегі күйгендей уһілеген Қойеке, – тірі адамын саудаға салған елге осы қасіретті күндерде өлгенін ақ жуып жерлеу мұң болғанын қайтерсің. О, ажал боп келген сұмдық өмір-ай! Сол бір азынап ақ бораны, күркіреп дауылы даланы тулақтай сілкіп басына көтеріп, аспанды жаңғырықтырған күндердің бірінде еліне белгілі Бықаң қария, Бақыбай бай дүниеден өткен еді-ау.

	Киіз туырлық, түндікті көк қаңылтыр боп қаптап, жез тырнақтай шеңгелдеген мұз-қары аралас сіреу үйдің төбесінен жүріп кеткені қашан! Сол құрсауды бүгінгі тірі қалғандар ұмыта қоймас.

	Бір үйден екінші үйге бірін-бірі қол ұстасып, жетелеп, сүріне-қабына дірдектеп жеткен киіз қаланың Құрамысов көшесі тұрғындары Бықаң үйіне жиналған. Өзіңнің əке-шешең бар, елдің бас көтерері, үлкендері түгел! Киіз есікті зордың күшімен мұз бен қардан аршып кірген.

	Ой, дүние-ай, десеңші! Бықаң жарықтық ұзыннан түсіп текемет үстіне мамығын салдырып, жамылғы көрпесінің сыртынан тонын жапқызып қымтанып жатыпты. Кемпірімен екеуі ғана. Қолындағы үйленбеген баласы Қаратұзгендегі бірді-екілі үй туыстарына қарттың ауыр халін, əл үстінде екендігін хабарлауға кетіпті. Қалжыраған, əлі кеткен кемпір байғұста қар басып, мұз тұмшалаған үйден шығар дəрмен жоқ. Боранмен бірге зарлап сырттан жəрдем шақырып, бақыра-бақыра даусы қарлығып, үні бітіп əлі таусылып құлапты. Шал соңғы тынымсыз боранның үшінші күні кешінде жан тапсырған. Бұл сұмдықты да əлдеқалай қаңғалақтап жүріп менің білгенім. Есік алдына шыға келгем. «Өлдік қой! Арам қаттық қой! Аллам-ау, көрсетейін дегенің осы ма еді. Көгермегір Тасмаңдай! Көгерме! Қар мен мұзда жонға қамап, аштан арам өлтірдің-ау!» – деген жан дауыс естілді. Абырой болғанда үйімнің Бықаң үйінің ығында болғанын айтсаңшы.

	Адам ойына келмейтін осындай қайғылы қасіретті жағдайда ел қадірлісі, кешегі кекірігі майға шіріген бай, айтулы қария Бықаң өтті өмірден. Ендігі міндет – оны жерлеу, арулау. Үйдің сиқы мынау. Көк мұз, ақ қар басып алған. Өзіңнің, – деп, əңгімеге құлақ түрген қартқа өлеусіреп қарап, – əкең ғана отырғандардан тіл қатып: – Қойеке, тұр! Біздің баланы шақыр. Басқа күші бар кім бар. Біз бірдеңе етіп дəрет алдырармыз. Осылай жата ма. Жиналыңдар! Бықаңды құтты орнына жеткізіңдер, – деді түрі əлем-тапырық өзгеріп. – Əлгі шаһар басшысы Тасмаңдай қайда? Соны табыңдар! – деді даусы əлгіден де бұзылып, əлі-қуаты таусылғандай.

	Көп кешікпей қасында Шəкірі бар Тасмаңдай өзі де жетті.

	– Бұл не отырыс. Өлгенмен бірге өлеміз бе? – деп ақыра келген ол, бізге тағы үш-төрт жігіт қосып беріп, Бықаңның қабірін қазуға бұйырған.

	– Ол күнді еске ала көрме, – деп сөзін созған Қойеке. – Қызыл шұнақ аяз бетті қарып күйдіріп барады. Дала үскірік. Азынаған айғырдай суықтан тұтанған өрт бет қаратпай құтырынып алған.

	Тасмаңдай айтты – болды. Оның бұйрығы бойынша осы қалашық сыртындағы Қарашоқының етегінен қорым ашатын болдық. Ата-баба қорымы дегенді ауызға алмаңдар деген. Өліп-талып оның сілтеген жеріне де жеттік-ау!

	Қабір қазу ма! Қарды аршуын аршыдық. Ал жер! Жер көк болат боп қатып жатыр. Мың салған сүймен бір елі жер теспейді. Жігіттердің əл-қуаты жоқ па, жер қатты ма, іс өнбеді, баяғы тепсе темір үзетін қауқар жоқ. Салымыз суға кетіп, сол күні кештетіп бірімізге-біріміз белбеу ұстатып, өлдік-талдық деп ықтай-ықтай қайтып жеттік ауылға. Жағдайды естіген Тасмаңдай:

	– Əйда, Бақыбай өлді екен, – деп, елді қыра алмаймын. Ертең осы күйінде, өзінің мына сеңсең, жылы тонын кигізіп, ауылдың сыртына, қар қорғанының арғы бетіне шығарып, көктем шыққанша аманат қоямыз. Аманат дегенді білесіңдер ме? Көктем, как жер жібіп, как қар ерігенде қабірін қазып, ақ жуып, арулап көмеміз. Бұл нағыз боржой еді. Боржойша өлді! Сөз тəмам! – деп тарс еткізіп аспанға мылтығын атқан.

	– Ол дегенін істетті, – деген Қойеке көзі ұясынан шығып. – Жұрт білмейтін сұмдық көп қой! Менің де білмейтінім қаншама! Осы өткен қыста Кəлəшөкен көшесінен қанша адамның аштан, суықтан қырылғанын кім есепке алды. Ал Құрамысов көшесі үйінің көбі қаңырап бос қалды. Бəрінің барған жері – кебінсіз, киімшең аманат жатқан Бықаңның қасы.

	– Масқара! Масқара-ай! – деп көзінен жас төгілген Қойеке. – Бір барғанымда көргенім: Бықаңның сүйегіне дейін, түгін қалдырмай ит пе, қасқыр ма кеміріп жеп кетіпті. Сеңсең тоны да пəре-пəре. – Осыны айтып отырғанда безгек тигендей денесі діріл қаққан ол: – Жерден – мал, елден береке кеткенде далада жыртқыш, көктен құзғын қаптап кетеді екен, – деді егіліп. – Тоң басқасын ба, мал түгіл тышқаны таусылған атыраптағы ит-құс тірі жанды аңдуға шығады екен. Елең етіп қар астынан əлдеқалай шыға қалған бейсеубет мал, не адам баласы көзге шалынса, баспалап аңдып тұрған көкжалдар азуға басып ала қашады. Тасмаңдайдың əмірі кімдерді қалтыратпады. Кімдерді айдауына жүргізіп, айтқанына көндірмеді. Аштық ажал болса, ол тажал болды. Көрініп келді.

	Айдарлы құмының Қаршоқысының бауырына екі қатар көше етіп тіккізген үйлердің ең шеткісі, осы өзің мен өзім тай-құлындай тебісіп өскен бауырың – өзімізбен құрбы Шелекбайдікі еді-ау!

	Жасынан мол етекті, бейғам, қақ-соқпен ісі жоқ, аңқау жаратылған оның бір кісідей қаруы да бар еді. Қар-нөсердің кезінде себіліп жүріп, қыстың райынан жəне Тасмаңдайдың қаһарынан шошыған ел ‘‘сақтықта қорлық жоқ’’ деп, үйінің қасына екі-үш түйе сексеуіл шырпысын, томар түсірмей ме?!

	Бірнеше күн басылмай жауған қара нөсер кезінде сексеуілдің томарын киіз үйінің босағасына кіргізіп алады Артынан төгіп берген қар басып бара жатқан соң, қалған шырпысын да үйіне кіргізіпті. – Сөз арасында өз ойын Қылышқа мақұлдатып: – Өзіңе белгілі ақ боран бұрқ-сарқ қайнап, тажалдай өкіріп, ай бойы соғып, киіз үйлер қаласын басып кеткені қайда! Үй-үйдің арасы қосылып, бейне бір қардан қорған соғылғандай қар көшкіні үйлердің үстімен жүріп кеткен сол күндерде, құдіреттің күші ғой, даладан қорек таба алмай ашыққан қояндар қар басқан ауылға паналайды кеп.

	Ел шетіндегі соноу бір жылымық сексеуіл томары, шырпы сүйретілген соқпақпен Шелекбайдың үйін таппай ма?! Қайтсін, өліп бара жатқан тіршілік иесі қояндар бірте-бірте шаңырағына дейін қар басқан, аздап саңылау қалған есіктен кіріп, кейін адамдары аштан опат болған Шелекбайдың иесіз үйінің шаңырағынан түсіп, сексеуіл шырпысынан қорек тауып жүреді, – деген Қойеке осы тұста қатты-қатты жөтеліп жаны езілді ме, көзінде жасы мөлдіреп, бейтаныс қарт пен Қылышбекке: – Бұл сұмдыққа не дерсің. Айнала қар, көк мұз. Осы бір аядай ғана үйден тапқан бір топ қоян шырпы қиқымынан нəр алып, шаңырақтан шұбырып шығып, шұбырып түсіп жүреді. Күнде жүрген ізден жым-соқпақ пайда болады. Олар бұл үйдің төрінде омалып жатқан қимылсыз адамдардың өздеріне зиянсыз екеніне əбден бойы үйренгені соншалық, төңірегін қоныс, жатын орнына айналдырып алады. Кетері де, келері де бір-ақ жол. Құдіреттің бұйрығына не дауа. Əлгі қояндар тобыры кейде шағылдар басқан бауырдағы қар астында жатқан қарау қалың тал, жиделі қоқысты да бір тінтіп басын жел қаққан бұталарды кеміріп қайтады екен. Кəнігі мінезі ме, əдет пе, онысы талғажауы болса керек. Олар жүрген тап-таурын ізде шаңырақ арқылы жосылып, сүрлеу тартпай ма! Шелекбайдың үйі бейне бір ішіне түскенге керегесі көрінгені болмаса, əдейі қоян ұстауға соғылған ұра тəрізді болып кеткен. Сұмдықтың көкесі соңында жатыпты. Ақ қар, көк мұз басқан даладан тіске басар ештеңе таппаған дала жыртқышы қасқырдың да ендігі аңдитыны осы адам иісі, түтін иісі шыққан ауыл болмай ма? Ың-жың, ауылдың желкесіне келіп ұлып жатқаны.

	Əбден ашығып, көзіне көрінгенге тап беруден басқа амалы жоқ қасқырлар тобырының да іздегені алдынан шыққан. Түнде ғана жауып өткен қарда ізі шұбырған қояндар соқпағы кездесе кетпей ме!

	Ежелден тірі жандыны азуға басатын қызыл көздерге жосылған із сілекейін шұбыртып, Шелекбайдың үйін паналаған бір үйір қоянның төбесінен бір-ақ түсіреді. Одан арғысы белгілі емес не...

	Қысқасы тірі қоянды тауысқан қасқырлар үйдегі қимылсыз жатқан əулетті де жалмап бітіреді.

	– Ой, не болып кетті өзі, – деп алара қараған қартпен бірге, Қылышбек шошына қалған бойын жиып қозғалақтап кетті. Қазір де сондағыдай төбе құйқасына дейін шымырлап жон арқасынан тері төгілді.

	– Не болғанын түсіндің бе?

	– Түсінгенім, қояндарды бөрілер жеп бітірді. Сосын?

	– Сосын ба, сосын аштан өлген Шелекбайдың өзінен бастап, екі баласын, əйелін де жеп қойды.

	– Тоқташы, – дауыстап кеткен Қылышбек. – Не дедің?

	– Несіне тəптіштей берейін. Кəлəшөкен көшесінің шетіндегі Шелекбайдың үй іші аш қасқырлардың тамағы болды. Шелекбайдың үй-ішін қасқырлар жеп болғанын қайдан білдіңдер? – деген Қылышбекке өртеніп бара жатқандай боп өре тұрған Қойеке:

	– Арада қанша күн өткенін кім білген, асарын асап, жейтінін жеп болған, енді қайта ашыға бастаған жыртқыштар сыртқа шығайын десе, жан-жағы бітеу. Іштен үңгіп іргені қанша қазғанмен, қалың қар, қабат-қабат қатқан қатты тоңды ойып тесіп шыға алмайды. Төбедегі жалғыз тесік шаңыраққа атылып қанша секірсе де өрелері жетпейді. Бөріге де жан керек. Ұлымай ма əндетіп. Аш қасқырдың даусы мұндай ащы əрі зарлы, зор болар ма! Жəне біреу емес, өздері əлденеше, ұялы немелер емес пе! Тірі жанның құлағын тұндырып қар жамылып, мұз жастанған, онсыз да қасірет пен қайғының адам баласы бұрын-соңды көзі көріп құлағы естімеген сұмдықтың ордасы болған байтақ даланы күңірентіп жібереді.

	Алғашқы күндері мына үрейлі дауыстың қайдан шығып жатқанын бірден ажырата алмаған ауыл адамдары қозғала қоймайды. Қасқырлар ұлуын тоқтатпайды. Жанды жеген үрейлі дауыстың жақын жерден шығып жатқанына бірте-бірте көзі жеткен Тасмаңдай мен Шəкір оның Шелекбайдың үйінің шаңырағынан шығатынын анықтайды. Тау боп басып қалған қарды күрт-күрт басып бірінші жеткен Шəкір:

	– Тасеке, бері кел! Ойбай, бері – деп айқай салады.

	– Не? Не боп қалды, – деген оған.

	– Қасқыр! Өзі бірнешеу!

	– Қасқыр! Соқпа! – деп сенбеген оған.

	– Бері шығыңыз, көріңіз, əне! – деп Тасмаңдайды қолқалағандай боп шақырады..

	Көзі атыздай боп, əрі шошып, əрі таңырқаған Тасмаңдай дереу мылтығын суырып, қарақөлеңке төменде, үйдің төрінде адам даусын естіп топтала қалған қасқырдың бірін атып салады. Қаны бұрқырап қаңқ етіп ұшып түскен қасқырға əбден ашыққан басқалары жабыла кетіп, көзді ашып-жұмғанша жұлма-жұлмасын шығарып талап жеп жібереді. Тірі қалған басқаларын атып жыққан Тасмаңдай:

	– Мынадайды да көрдік, ə! – деп тістеніп, бірінші рет бетінің қаны қашып Шəкірге:

	– Шелекбайдың үйі емес пе осы? Өзі қайда? Бала-шағасы қайда? Түс ішке. Біл! – деп тапсырма берді де, одан əрі шыдай алмады ма, əлде не болғанын іші сезді ме, қайқаңдай басып кетіп отырды.

	– Ей, Қылыш! Сен ол сұмдықтың басы-қасында болған жоқсың. Мына көз оны да көрді. Онсыз да қан жылаған жүрегіңді шошытып, несін айта берейін. Шықпаған жан төзе береді екен, көз көре береді екен. Шəкір де сүлдерін сүйреп шықты қасқырлар мекені болған үйден. Тапқаны – Шелекбайдың бала-шағасының киім-кешегі ғана.

	– Сүйектері ше?

	– Несін сұрайсың? Бірін-бірі адам көзінше талап түтіп жеп жатқан жыртқыштар нені қояды?

	Айдарлы құмындағы киіз үй қалашықты мекендеген елдің үрейін ұшырған осы оқиға жарық дүниеде қалай тірі қаламыз деген уайым бұлтын одан əрі қоюлата түсті сонда...





ӨРТЕНГЕН ӨМІР




	Қойекенің көзімен көргенін Қылыш та құлағымен естіген. Міне, сол тағы жаңғырып, тажал бейнесімен көзіне қайта елестеп отыр. Қаны қарайып, өткеніне лағнет айтты. Күйзеліп қалды.

	– Жаным, кеудемде бармысың? О, қу жүрек тық-тық соғасың, ə? Соқ! Соқ! – деп өртене жаздаған Қылыш. – Санам өлме, жалықпа! Жаз! Жаз! Жадың өлмесін. Өшпестей етіп жаз, – деп ішінен егілді. Оның көргені мен естігені таусылар емес. Қасірет қанша шексіз, қағусыз болса, оны басынан өткерген пенде зары мен шері, құсасы да өлшеусіз екен...

	Арып-ашып, күш қуаты азайған халықтың бір-бірімен қатынасы үзілгелі де талай күндер өткен. Біреудің хал-жайын біреу біліп болмайтын қыс қаһарына ұрынып, азық-түлігі таусылған елді көзге көрінбес жау – рақымсыз аштық біржола басып алған. Соншама елді бір тарының қауызына сыйғызып, ақ дегені – алғыс, қара дегені – қарғыс Тасмаңдай, Шəкірдің де адымы қысқарған. «Енді қайттік? Мына киын жағдайдан шығатын көмек беретін үкіметке қалай жетеміз?» деген уайым оларға енді ғана келген. Олар Шелекбайдың үйіне түскен, ұрадағы қасқырдай аласұрып, қорғансыз елді апатқа ұрындырғандарын енді ғана пайымдағандай болды.

	Қанша аласұрғанмен қолдарынан келер ештеңе де жоқ еді. Аудан, облыс, қала алыс. Жол кесілген. Əл-қуат, жүріп тұрар күш-көлік біткен. Жұт, аштық тірі жанға аранын аша тыр жалаңаш ұмтылды.

	Таңның атысы, күннің батысы: «Бəлшебектер халықты бақытқа бастап келеді. Аз күнгі өткінші қиындыққа төзейік!

	Ертең-ақ ақ жарылқап күн шығады. Шыдаңдар! Е-е, төзім, шыдам түбі – бақыт! Ақ патша мен боржойларды талқандаған Ленин, Сталин бастаған Қызыл Армия барша халықты ұлы бақытқа жеткізеді» – Тасмаңдайдың жағы талғанша айтатыны осы. Əр үйді жағалап жарапазан айтқан кісідей безіп жүргені.

	Бірақ Тасмаңдай мен Шəкір осындай жылы-жылы үгіт-насихат, жақсы сөздер айтты екен деп, түзеліп жатқан жағдай жоқ. Олардың сөзі де, өзі де өтіп бара жатқан керуенге шабаланып үрген итті еске түсіріп өте берді азабы асқан күндер. Тəңірдің пендесіне жазасы ма, күн санап Айдарлы құмындағы Тасмаңдайлар орнатқан киіз үйлер «қалашығындағы» тіршілік өмір опқа батқан жанның халін кеше берді. Қол ұшын берер, жұт пен аштықтың рақымсыз шеңгеліне түскен бейкүнə жандарға араша, көмек көзі де сарқылып біткен еді.

	Өздері Кəлəшөкеннің кіші əктəбірі – Қызыл төңкеріс атап кеткен құлақ естіп, көз көрер жерді дүр сілкіндірген «жаңа өмір» оты бірте-бірте əр ошақта өшіп, көзге көрінбейтін, тіктесіп алысып, белдеспейтін аштық атты апат құшағына молынан қармап алып, жілік майы таусылған тіршілікті құлатып бара жатты.

	Бірте-бірте тажал боп тірі жанды аямай аш өзегіне бүктеп тыққан жұт пен аштық өзінің тежеусіз билігін жүргізіп, кең-байтақ сахараның көпшілікке беймəлім шалғай бір бұрышында тəж киіп, таққа мініп, рақымсыз əмірін жүргізе берді. Осы өмір құдіретінің арқасында аз күнде өз аяғымен тік басып жүретін жан иесі де саусақпен санарлық қалған. Мына сүлдерін сүйретіп, ел қарасы, көп дүрмек, қала шетіне жеткен төртеу сол дүйім елден ұшқындай шашырап шыққан жан иелері ғана еді...

	...Кенет дүниені қараңғылық басып, көз алдындағының бəрі шыркөбелек айналып кеткені. Дегбірі кеткен. Дауылдан жапырылған бұтадай, онсыз да өзінің бауырына жабысып қалтылдап құлап кеткелі тұрған баласына жармасып, қалбақ қағып, қарманып қалғаны. Абырой болғанда құламай, теңселіп барып өзіне-өзі келген.

	Басы айналып, көзі қарауытқан екен. Аш өзегі өртеніп кетті. Əлі таусылып, баласын бауырына басып отыра қалды. Едəуірден кейін өзіне-өзі қайта келіп, əлгіде мұқият орамалына орап төсіне тыққан күлшенің бірін қолына алды. Шетінен бір тістеп шайнап еді, ар жағы аранын ашып жұлып бара жатты... Зəре-құты қалмай шошынған Қылышбек сонда.

	Əзіретəлісіне қараған. Қалғып кетіпті. Өзегін жалғаған бір жапырақ нан бойына қуат берген тəрізді. Қойеке де, баласы да неше күнгі азапты жолдан шалдығып, ашығып жүдеп кеп аузына тиген болмашы нəрге лезде балқып мүлги қалыпты. Қолындағы күлшенің шетінен тағы бір тістеді де, көзі бақырайып отырып қалды.

	Қазір осы сəтте бүкіл адамдық тіршілік өмірінде көрмеген, сезінбеген көрініске куə болып отыр. Арбалып қалды. Ойы он саққа жүгірді. Өзін-өзі қозғап, өзінің дəл осы мезетте тірі отырғанына да күмəні боп кеткені. Əлде бір қиял-ғажайып дүниеде отыр ма? Бұл не? Қайта қозғалды. Тірі. Алдындағы баласын бауырына тартты. Бəрі өңі. Демек, ақыл-есі де дұрыс, бəрі орнында. Бірақ осыншалық қыбыр еткізбей, тынысына дейін буып, тапжылтпай қойған не құдірет?

	Енді көрді. Қарсы алдында жаңа шығып келе жатқан күндей, көзі от шашқан перизат бұған мөлдіреп қарап қалған. Жаңа туып, əлемнің жарығына сүйсіне, қызыға құшырлана қараған жас ботаның мөп-мөлдір, пəк қара көзі тұнып тұр. Қарашығы жуылған қарақат па дерсің.

	Айдың сынығындай боп қиылған қара қасы кең маңдайын жарқыратып ашып жіберген. Сүйріктей созыла түсіп, бетіне сұлулық дарытқан пісте мұрны да, жұп-жұқа ерні, оймақтай аузы да қолмен салған сурет дегізеді. Қара көзін тұмшалап төгіле сүзілген ұзын кірпіктері бүкіл болмысы, бітімі оны жаңа ғана пейіштен шыққан үрдің қызы дегізіп тұр.

	Тек оның осы көрікті жүзінен басқаға тілмен айтылмаған мұң-қасірет, аяусыз езгілеген алапат табы айқын көрінген. Ерні ғана болмашы жыбырлап, үнін жасырып бірдеңе дегендей болды. Онысы үнін жұтып, демі үзіліп бара жатқандай əсер етті.

	Мына ғажап сұмдығы мен сыры беймəлім көрініске арбалған бұл аузындағы тістеген нанын да шайнай алмай, бағжиып отырып қалды.

	Перизаттың мына қалпы, мына отырыс, мына қарасы топшысына оқ тиіп, айдын көлден көтерілуге дəрмені таусылған аққудың көгілдіріне ұқсап кеткен. Өмір көзінде тұнып, ‘‘шынымен-ақ мені қиын қасірет отына тастағаның ба?’’ деп үзіліп бара жатқан сияқты. Тілсіз, үнсіз жаудыраған көз, кірпігін де қағар емес.

	Бірсыпырадан кейін ғана қыз өз тірлігінен хабар берген.

	Тілсіз, үнсіз алақанын жайған.

	Сонда, иə, сонда, сенің шыбының шырқырап еді-ау, Қылыш! Сенің төс сүйегіңді тақылдатып жүрегіңнің ұрғанын, кеудеңді жарып шығып кетуге бар күшін салғанын білесің бе? Бүйтіп саған тіршілік берген, қан жүгірткен жүрек болмай, пəниден озайын дегенсің! Бірақ... Жарық өмірді кім қиған. Бар болғаны асыл сезімің мына өмір атты тылсымдағы не қымбатың өртеніп, күйіп, алау боп жүре бергені сонда...

	«Не көріп отырмын!? О, құдіреті күшті құдай, өзің жаратқан тіршілігіңді осыншама қор етіп, осыншалық талақ етіп, зұлмат тепкісіне салғаны ба?

	Ей, өмір, сен ұшқын ба едің, жалт етіп секіріп ұшып сөнетін? Періштеге де қайыр сұратқан заман-ай! – деген сөзді санап, сыбырлап ішіңнен, деміңмен ғана айтқансың. Одан əрі өзіңді еркіңнен тыс күш билеп, табиғатында, қанында бар өлмейтін ізгілік, аяугершілік лап етіп рақым шырағы болып жанып қолыңды создырған.

	– Мə! Мə! Сен жеші! Сен! – дегенінде оның нанды қолына қалай алғаны, жанары қалай жанғаны, сөнгелі тұрған шырақтың қалай қайта тұтанғаны – бəрі-бəрі лап-лап əлі де санаңнан өшер емес. Өзің өмірден өшпей сол суретті, отты сөндіре алар ма екенсің, сірə?

	Сонда сен мына өмірді, тіршілік сырын білуде адам бойындағы екі көз бен сананың қызметіне үңілгенсің. Əлгі өзегі үзілгелі тұрған аш көзбен махаббат шырағын жаққан ғашықтар көзін қатар қойып салыстырғансың.

	Екеуі де ішіп-жеп барады. Екеуі де өмірге қызыға сөніп жанып, сөніп-жанып қарайды. Бірінде ыстық жүрек, екіншісінде құлқын əмір етіп, бірі «сүй!» десе, екіншісі «іш, же!», «өлме!» деп бұйырады.

	Екеуінде де бірақ, ішкі əлемің үздіктіріп қуат-күшін, лəззат еркін билеген ынтызар ақ ниет батылдық күшіне жетер, дітін орындатар тек, ожар, қауқар жоқ.

	Солайда бар ынтызарын, күш-қуатын көзге ғана жинаған. Содан да иықтан басқан дəрменсіздік езіп отыр. Сана ғана ояу. Сана шіркіннің сондағы ұшқан құстай шалқып, əлемді шарлап қайдағы ұмыт дүниені еске түсіріп кеткен-ай!

	Ауыл жайлауда. Жұлдызды түн. Ай сəулесі сүттей боп төбеден құйылып тұр. Əй, əсіресе сол түнгі даланың жұпар иісі аңқыған таза ауасы-ай, бал болып таңдайды жұлып... тамсандырып...

	Алтыбақан қызған шақ. Шəрбат екеуің аспанда тербеліп тұрсың. Əн де шырқалып үзілер емес. Əбден əуелеп биіктеп алған, тербелесің кеп. Ай астында табысқан тілсіз, үнсіз ұғысқан қара көздер тек от шашады. Ол алау боп лапылдап кең-байтақ далаға жайылып бара жатқандай қиялды алып қашады. Санаңда жанып, жүрегіңе жетеді.

	Алтыбақан арқаны сені асқақтатып, тылсым тыныштығы рақат саясына көтеріп, көкке лақтырады. Бұл дүниенің бар лəззатын, қызығын бөліске салардай қара көздері-ай сондағы! «Шəрбатым, іңкəрім!» деп соқса бір жүрек, – «Қылышым, сүйікті құмарым», – деп үздіге тіл қатады екіншісі. Бұл сөздер жария болып ауыздан шыға алмай, жүрек құрышында қамалып, тұншығып аласұрады.

	Əне, алтыбақан ай астында асқақтап əлі шайқалуда. Жан сөнбей, əн сөнер емес. Алтыбақан махаббат бесігі боп тербеле берсе, Ай нұры аймалап төгіле берсе, арман, ақ тілек ағыс боп толқи берсе!..

	Неткен керемет! Жарқыраған ай мен қара көздің шағылысқанын да көреді екен, ынтыққан пенде. Қайталанбас сүт боп тұнған ай сəулесіне Шəрбаттың күлкі толған көзі шағылысқаны!

	Дүние тілмен айтып жеткізе алмас шуаққа шомылып кеткен еді сонда!

	– Иə, мұның рас, сондай сəт болған...

	– Жаңа сен өзіңнен өзің денеңе шоқ тигендей селк етіп үрке қалдың. Сірə, алғашқы махаббатың Шəрбатыңның бейнесі көзіңе елестеп кетті ме. Əлде мына қыздың қара көзі қасірет жеген жаныңа нұр шашты ма, тыныс-демің үзілердей тесіліп қарап қалдың. Неге екенін өзің ғана білесің, əлгі лəззат тулаған ойың тұсалып, əрі өрбімеді. Санаң тұманытып, көзіңді қайта-қайта сүрткіштей бердің. Неге сөйттің?

	Қиялыңнан ойыңа шымырлатып төге салғаны не?

	Аздан соң жан-жағыңды тінте қарап, жаныңа махаббат отын жаққан Шəрбатыңды іздедің. Бірақ сенің алдыңда қара көзінен мөлт-мөлт меруерттей жасы төгілген Шəрбаттан бөлекше басқа жан иесі – сұлу періште отырды. Екі көз бірі – Шəрбат, бірі... Қатар иықтаса қалған. Жүрегің тағы соноу айлы түндегі алтыбақандағыдай езіліп жүре берген. Көз адам жанының айнасы екен-ау дегенсің... Өртеніп барып қоламтаға айналғансың! Өзіңнен өзің қоңырсып күйіп, бықсып сөнген көмірге айналғансың... Неге?.. Неге? Ой қайта ойланшы...

	...Босқындар мен қайыршылар мекені болған қала базары қасіреттің ғана емес, өлімнің де ордасы екен. Бүгін бар адам ертең жоқ. Аштық көзге көрінбейтін қасапшыдай басын шауып жатыр... Есесіне олардың орнын басқалар басып, жаңадан толығып қалады...

	– Ей, жігітім, – деп үн қатты бір күні анадағы, – келісті тегін қыз беремін дейтін ақсақал. – Мына балаларыңды қаладағы приотқа тапсырыңдар. Өлтіріп аласыңдар. Бұларды үкімет өзі бағады, оқытады, өлтірмейді, – деді.

	– Ол қай жерде? – деп сұрады Қойеке. – Адам баласына қамқорлық жасайтын жанашырдың табыла кеткеніне сене қоймаймын. Бұтадай қалтырап тұрған балаларға қараған қарт:

	– Табамыз, – деп өзі бастап приотына ертіп барған. – Өмірді құдай береді. Тірі болса бір жерден шығар, – деген қарт сонда көңілінде бір күдігі бар жандай.

	Приот дегені – аш-жалаңаш дəрменсіз, туған-туыс, ет жақын, əке-шеше, əйтеуір, қолдан өлтірмес, көзімізше өлгенін көрмейікші деп, өз еріктерімен өлім халіндегі балаларын тапсырып жатқан, үкіметтің бала қабылдайтын жері екен. Мұнда да жағдай жетісіп жатпаса да, арнайы ашыққан балаларды бағып-қағатын орын деп Батырхан мен Əзіретəліні өткізген Қылыш пен Қойекенің де арқасы босап қалған. «Жалғызым ғой, жалғыз көзімнің қарашығы. Өлтіріп ала көрме! Көзіңнен таса қылма!»– деп жылап қалған анасының зар даусы Қылыштың құлағынан сонда көп күндер бойы кетпей қойды. Жүрегі қан жылады. Қолынан келер қайран жоқ. Лажсыздық жеңді...

	Бұларды көргеннен қайырымды ізгі жан пейілін танытқан келісті қарт кəмпескеге ілігіп, мал-мүлкі тəркіленіп, жер аударылған, өз сөзімен айтқанда, кезінде болып-толған, байлығы тасып-төгілген кісі екен.

	– Өмірге өкпем жоқ. Барында батып та, жатып та іштім. Не киейін дегенім жоқ. Жеті атамнан үлпершегін май басқан, қыдыр дарып, бақ қонған, жүйрік мініп, қыран ұстап, кез келген тойда олжа алған тектінің ұрпағы едім. «Тас түссе талайыңнан» деген. Мына заманда бар болғаным үшін Тəңірім қорлық көруге жазған болса, қайтем. Өкінішім жоқ. Өйткені тірі жан иесіне тізем батып, не тілім, не таяғым тиген емес. Əлгі біреуді қанады, езді деген бекер сөз. Қанша дəулетім, малым болса, кедей-кепшік деп бұл күнде жалған мадақ, өтірік қолпашпен есін шығарып жүргендердің қолында болды. Расы, сол көп малдың иесі атанғаным болмаса, сол малдың есебін де бағып-қағатындар өздері білетін. Жыл сайынғы базарға сату, сойыс, басқадай жұмсауды да солар басқаратын. Бірақ адалдық пен шындық тəңірі билеген оларда маған деген иненің жасуындай қиянат, əлдеқалай пенделік те болмаушы еді-ау. Оларды да, мені де адалдық тəңірі билейтін.

	Екі-ақ тілегім бар: біріншісі – Алла жат жерде сүйегімді қалдырмай, ата-бабам жатқан жерден мəңгілік топырақ бұйыртса, екіншісі – көзімнің ағы да, қарасы да еді мына Ақсұлу. Осы жалғызым көз алдымда жүрегі аштықтан үзіліп өлмесе, осының көзінен жарық күннің нұры ұшқанын көрмей өтсем, бұл өмірде ешбір арманым қалмас еді. – Қарттың көңілі босады ма, үні дірілдеп кетті.

	– Ей, Қылыш, қарттың мына сөзінен кейін өзіңнің не ойлағаныңды, есіңе нелер түскенін ұмытқан жоқсың ба?

	– Неге ұмытайын! Ойыма не оралса, осы қазір айтылып отырғандай, соның бəрі өзің болып, мəңгі өшпес бейне болып санамда қалды емес пе?! Ондай зұлматты тіріде ұмытармысың!

	Бейтаныс тағдыр кездестірген қарттың əлгі сөзі менің де жарақат жерімнің қанын судай ағызып кетті. Екі-ақ тілегі бар. Екеуі де Қойеке екеуіміздің шер-шеменіміз боп жүрек түбіне шөгіп, қатып қонды.

	– Шіркін, дүние-ай, қандай опасыз едің, – деп күйзелді Қойеке. – Ата-баба шəуіттеп мал өсіріп, төріне қыдыр əлейкүмəссəлемге арнап ақ ордасын күмбірлетіп, іргесі тиген жерінің бетіне ақ май ақтарылып төгіліп, ырысы тасыған туған жердің қылшығы қалмаған тулақтай тақыр болғанын да көрдік-ау! Қайда кетті? Қайда сол байлық? Кім жұтып қойды? Тажал боп жалмап, жалмауыз боп қопарған сұмдыққа неге жапырыла бердік! Бір Тасмаңдайдың тарс-тұрс таңқылдатқан шолақ мылтығынан қорықтық па!

	Оу, дүние-ай десеңші! Бір замандарда Қоқаны ма, қоқайы ма, қалмағы ма, шүршіті ме, көзі көк, аузы-басын түк басқан əзірейліні де көк сүңгісін көлденең ұстап қарыс жерін бастырмаған бабалар ерлігі қайда? Бүгін кімнің табанының астында қалды?

	– Əй, Қойеке, ойланып сөйле! Əрі тереңге бара берме! Оны қазбаламай-ақ, Тасмаңдайдың жалғыз емесін білмеуші ме едің! Көк мылтығын асынып, зеңбірегін сүйретіп, қып-қызыл ту көтерген, сен тəуеп еткен ақ туды дар-дар жыртып отқа жаққан қалың қол тұрды оның артында. Сенің, Алаш тіккен ордаңды шаңырағын ортасына түсіріп, уық, керегесін бырт-бырт сындырып өртеп, енді ақ ордасын қайта көтермесін деп бақаныңды да тақымына басып кеткен жоқ па?! Нең қалды? Басыңды кесіп əкетті. Денең, бассыз денең қалды. Енді, міне, бүгінгі көргеніңді бұдан былай да көре бересің. Бəрін көз көреді. Бəріне куə тек көз болады. Сондағы Көктөбенің бауырында болған қанды оқиғаны ұмытқан жоқ шығарсың. Əй, тірі жанның есінен кете қоймас ол.

	Ауыл Айнакөлдің шалғынды жағасында отырған еді-ау. Соның алдында ғана Қытайға қашқан ақтың əскері ауылды улыған-шулыған етіп, алдымен тінтті, сонан кейін Смайыл əпенденің есегін атып, айбатын асырып келгені. Рақымсыздар-ай, ауылдың тірі адамын қоғанға қаздай тізілтіп, мылтықтың аузына қамаған жоқ па. Аспанға дүркін-дүркін оқ атып, елдің зəресін ұшырған. Соның артынша:

	– Қане, қашқан ақтың əскеріне ат, азық-түлік берген кімдер? Екі қадам алға шық! – Иығы мен белін айқыш-ұйқыш былғары белдікпен шаңдып, қылыш, мылтық асынған, басына темір телпек киген көзі тұздай дəу сарының айқай салғаны. Тірі жан аузын аша алмады. Жан тырнақ ұшында. Əлгі қайта ақырып:

	– Мен не деп тұрмын сендерге, – деген. Дəл осы жерде емес пе, Тасмаңдайдың қызыл тулы əскердің орта тұсынан, қолын шекесіне қойып, атып шығып:

	– Ат, азық-түлік берген мына дəу, – деп Шелекбайдың əкесін көрсететіні. Əлгі тұз көз үш-төрт солдатына бұйырып, шалды тоқтыдай домалатып сүйреп шығарған жоқ па ортаға.

	– Сөйле! – деп ақырды тұз көз.

	– Н... н... не... не дейін, – деп сасқан шалға:

	– Ақтарға ат, азық-түлік бердің бе?

	– Қолымнан бергем жоқ. Тартып алды.

	– Алдама, өзің бердің.

	– Құдай біледі, расым. Күштеп тартып əкетті.

	– Қанша ат, қанша азық-түлік бердің?

	– Он ат! Оны да өзім бергенім жоқ.

	– Сенен басқа тағы кімдер берді?

	– Білмеймін.

	– Білесің. Тез атын ата!?

	– Жолдас Досовский, естідің бе? Мынау не деп тұр?

	– Жолдас полковнек, естіп тұрмын. Бұл шындықты айтпайды. Жасырып тұр.

	– Шынын айтпаса, қазір өз қолыңмен атып таста.

	Осы бұйрықты естіген Досовский, азан шақырып ата-анасының қойған аты – Мұхаммедсадық, бұл күнде Тас-маңдай атанған бауырың, беті шімірікпестен əлгі бейкүнə шалды, өзінің кіндіктес əкесін, алды-артына да қараған да жоқ, көптің алдында қоян атқандай шімірікпестен басып салды. Осы қарулы əскер келер алдында ғана бесін намазын оқып мол ақ көйлек, ақ дамбалымен тұрған қарт кісі «Алла!» деп шалқасынан құлап түсті.

	Тапа тал түсте көз алдында болған мына сұмдыққа ел күңіреніп кетті. Дауыс салып жылау қайда! Əркім ішінен булығып егілді. Жылау-сықтау, басқа қолынан не келген.

	Қарулы қызыл отряд сол күні өрістегі жылқыны шұғыл қудырып алдырған. Мататып шетінен қоңдысы мен жүйрігін таңдап мініп дегеніне жетті. Аттанып кетерінде манағы басына темір телпек киген тұз көз дəу:

	– Жолдас Досовский! – деп Тасмаңдайды алдына шақырып: – Бүгіннен бастап сен мына елдің бастығысың! Жабайы елді төңкеріс тəртібіне келтіресің! Сенің сөзің – сөз, билігің – билік деген.

	– Құп! Айтқаныңыз екі болмайды, жолдас полковнек! Мен бұл жерге төңкерістің қызыл туын тігем. Бəлшебек үкіметін орнатам. Ресейдегі тəртіпті мұнда да нығайтып, ақ патшаның құйыршықтарын, боржойларды талқандаймын. Қазір көріп тұрсыз, осы да өмір ме? Мəдениет бар ма? Жоқ! Орнатамын оны! Кедейдің көзін ашамын. Бұрын байлар билесе, мен бұларды, – деп аз тұтығып, – мен бұларды мынаумен... – деп мықынындағы мылтығын ұстаған.

	– Жаса! Жаса! Тасмаңдай Досовский! – деген аттанып бара жатып атының басымен алысқан тұз көз. Тасмаңдайдың мəртебесін көтеріп, аспанға оқ атқан əскер кернейлетіп шаба жөнелгені де көз алдымда.

	– Иə, есімде. Əй, жарымес, қара жүректілік-ай! Соның арты не болды. Көрдік қой көресіні. Шимаңдай ел тинамдай болып қаңырап жұрты қалды. Мыңғырып сыймайтын малдың ізі де өшті.

	Дауыстап:

	– Айтпашы, қағазға түсіре бер! Иманым қасым болды. Жаным түршігіп, көрген сұмдығым қайта тіріліп, тажал басын көтеріп кетті ғой. – Қойеке де, Қылыш та құлақтарын басып, төмен қарап қалды.

	– Иə. Иə...

	* * *

	Тағдыр айдап, тозақтың қылует көпірінен өтіп келе жатып, ойда-жоқта ұшырасқан келісті қарт бір күні:

	– Жігіттер, «мыңның түсін танығанша, бірдің атын біл!» – деген елдің баласымыз. Сендердің есімдеріңді білдім. Менің аты-жөнімді сұрамаңдар. Өзім айтайын. Есімім – Байдалы. Қазақ халқы ырымшыл ғой ежелден, – деп күле түсіп, ойын жалғаған ол, – əйтеуір өзім білетін екі қазақтың бірінің аты, есімін айтам – батыр, бай, береке, ерлікке қатысты атауға жақын тұрады. Онымен бəрі бірдей бай, батыр, би, бек, төре болып жатқан жоқ. Əйтеуір, сонда да дəтке қуат, ойына алған əлгі береке дарығыр сөздердің бірін қосып ат қоя береді. Сол байлықтан не көрдік. Оның да арты мынандай зорлық, қорлық болды. Батырлық, ерлік, мақтан жайына қалды.

	Сондай ырымшыл əке мына жігіттің де атын Қылыш, Қылышбек қойыпты. Алғашқысы дұшпанын қиып түсетін өткірлікті аңғартса, екінші бөлігі би, бектікті аңсап тұр. Əкесінің аты да, – деп суырыла сөйлеп отырған қарт басын салбыратып ойға шомып алды да, – мына бізді көкбөрінің тұқымы дейтін аңыз да бар, заман ыңғайына бұрылғаны ма, əлгі көкбөріні ағартып ақ қасқыр деп те атапты. – Қарт кеңкілдеп күліп кетті. Оның кекесіні ме, қорланғаны ма, кімді мұқатып, кімді жəбірлеп отырғаны белгісіз, мысқыл боп та кеткен. Өз сақалын тұтамдап түбімен жұлып алатындай шеңгелін толтыра уыстап, жан-жағына түнере қарап:

	– Сен екеуің қазір алғашқы кездескенімнен көп жақсарып, едəуір диланып қалдыңдар. Екі баланы да дер кезінде дұрыс жерге тапсырдыңдар. Егер, – ол қырылдаңқырап зорая түсетін даусын көтеріңкіреп, – бұл жаңа үкімет қазақ сахарасын тірі жан иесінен босатып, əлденеше ғасырлық тарихы бар халықты жойып, тұқым-тұқиянын құртып жіберемін демесе, – деп екі көзі боталап жан-жағына ұзақ қарап алып, – өздері ел-жұртқа жарнамалап қабылдап бағуға, оқытуға тəрбиесіне алған, көзін өмірге жаңа ашқан, күнəсіз сəбилерді өлтірмейді. Уайымдамаңдар, балаларың ертең-ақ жігіт болады, өседі.

	Осы төңіректе, əйткенмен мені басқа бір астыртын ой қинайды. Əке-шеше, бауырынан, туған-туыс, ана топырақ иісінен сəби шағында ажыраған олардың қатыгез, тасбауыр, мейірімсіз боп өспеуіне кім кепіл. Шіркіндер, жасқаншақ шер көкірек болмағай еді. «Ей, сенің қылышыңнан тамған қанды көріп тұрмын ғой. Мен саған қалай сенем? Өз қаныммен өзімді жумақсың ба!» деген Кенесары ханның осы тұста сөзі ойыма орала береді. Сол жері, иə сол жері жанымды жегі боп жеп жатыр, – деген қарт өз денесін қозғап, күштеп көтеріп, – мен қазір мына аштық тажалдың көр шеңгеліне түскен елді көргенде күніне мың өлем. Дүниеде өзіңе көзден асқан жаудың жоғын білгенім осы. Көз сорлы жарық дүниенің жақсы-жаман сырын паш етіп, жүрек дейтін пəк сұңғылаға бəрін жеткізіп тұрады екен. Ал ми бойынан қуаты, күші сарқыла бастаған денеден көз бен жүрек жеткізген тақсыретке қарсы күресер қуатты дəрмен таппай, езіле береді екен, езіле береді екен. Іш қазандай қайнайды, қолдан келер дəрмен жоқ. Содан да екі көзіме назалымын. Сонау қара тобыр, ұбақ-шұбақ қос, күрке тігіп, бықсыған көк түтін аласұрған шаң астында өзегі өртеніп өліп жатқандардың халін көріңдерші. Бірақ сендер онда бармаңдар. Мен-ақ көргенімді, білгенімді айтайын.

	– Жігіттер, бірақ мен жарықтық жарқын өмірдің бетіне қара күйе де жаға алмаймын. Бұл күнгі халықтың басынан өтіп жатқан апатқа өмір кінəлі емес. Өмірдің бағасын білмейтіндер кінəлі. – Қарт қабағы түсіп, түсі бұзылып: – Бақташысы ұйықтап қалған отарға, иə, отарға шапқан қасқыр не істеуші еді. Бұл да сол. Əділет деген күзетші, адалдық деген қазы тақтан тайды. Оның орнына қызыл қырғын аштығы мен қиянатын ертіп аша тұяқ қалдырмаған əпербақан жарсоғар мықтылар келді. Оған қарсы тұрар ақыл, кемеңгерлік баяғыда қамауға алынып, көз көрмес, құлақ естімес жар астына көмілген.

	Бұл өмірге кім келіп, кім кетпеді. Тіршілікте жақсы, жаман қатар өмір кеше береді. Жаман қай кезде жақсының, қасиет-қадірін түсінген. Ақылсызға бəрі бір. Əлгі «соқыр тауыққа бəрі бидай» дегенді халық сондайда айтқан. Асылы, естеріңде болсын, жамандықтың халыққа, жалпы бұқараға көрсетер қиянат сұмдығы қашанда сол халықтың ақылгөй жетекшісі болғандарды жоюдан басталады. Тым ұзақ тарихқа бармай-ақ, өткен ғасырда қазақ елінің тəуелсіз ел, мемлекет болуы жолында ақ патшамен арыстандай айқасқан Кенесары хан бастаған жанкешті көтерілісті ғана еске алайықшы. Халқы үшін шыбын жанын шүберекке түйіп арпалысқан Кене ханды жаулары қалай құлатты – ол көтерген тəуелсіздік туы да солай құлады.

	Қазір де, иə, қазір де сол Кене ханның қолынан құлап түскен туды қайта көтеріп, күні кеше он сегізінші жылдың желтоқсанында, мына Орынбор шаһарында сияз өткізіп, қазақ мемлекетін құрмақшы болып, оны Алашорда атағандар қандай күй кешуде. Əне солар ұлтымыздың ақылы, ар, намысы, қайраты, көктегі күні мен айы! Сол ақылы кемел, оқыған, білімдар топ, ел қамын ойлағандар мұраты орындалды ма?! Жоқ! – Қарттың даусы қатты шығып кетті. – Зорлықшыл билік олардың арман-мұратын іске асыруға жол бермеді, əлгі Алашорда тікпек болған ұлы ғимараттың керегесі керілмей, шаңырағы көтерілмей, қаусап құлады. Ал сол ұлы мұратты халықтың не ықылым замандар армандаған тəуелсіздігі ұранын көтергендер қазір қуғын-сүргін, астыртын бақылауда жүр. Өйткені олар, – мына аштық, жалаңаштық зұлмат сұрапылын басынан кешіп отырған халықтың жаны, қуат-күш рухы. Ендеше, егер мені мына сұңғыла жүрек алдамаса, мына билік сол оқыған, білімді зиялыларды жойып, жоқ етуге ұмтылары хақ. Өйткені олар халықтың рухани бастаушылары! Е-е, көресіні бассыз, рухани жетекшісіз қалғанда көреміз. Ойпырмай, сұмдық сонда болмағай. Мына бүгінгі апаттың беталысы солай мегзейді. Мына қазақ еліне ұлы жетімдік, меңіреу қараңғылық, шамшырақсыз күн келмегей. Содан қорқам! Содан! Жүріңдер! – деп, aшy буды ма, буыны сықырлап атып тұрған қарт жілігі сынғандай жалп етіп орнына қайта отыра кетті.

	– Байекем-ай, Байекем, əулие ме едіңіз! Сүйегіңіз де, жаныңыз да пəк, киелі абызым-ай, – деп сен оның тізесін құшқансың, Қылышбек! Сол сөздерді айтқаныңда кеудеңе сыймай тулаған жүрегіңнің дүрсілі мені де безгектей сілкілеген.

	Сен де аштан, індеттен өліп, қырғын тауып жатқан қара тобырлардың не жеп, немен күн өткізіп, ақтық демін үзіп жатқанын білуші едің. Көргенсің! Ол қайда барып, қайда жан сақтауды білмей, жұдырықтай бастың шарадай болған күндері еді ғой.

	Сенің тəнің түгілі, иманың күйіп кетер естен кетпес мына оқиға көз алдыңда болған. Мұны оқиға деп те айтуға болмас. Сұмдық қой,сұмдық!

	Өздеріңнің баспана деп жатып жүрген, ит жатағы сияқты ықтырмаларыңа таяу үстіне шомып жапқан бір күркеше бар емес пе еді. Сонда тілерсегі майысып, сүйегі терісіне ілінген, көзі шүңірейіп, жақ сүйегі арса-арса, ертең-бүгін құлап түседі-ау деген, тіпті жас шамасын да біліп болмас халге келген əйел баласымен бірге жатып шығып жүрген... Сол бейбақ ананың басынан өтті-ау осы сұмдық!

	Көзбен көргенді айту түгілі, еске алудың жан түршіктірген азабы-ай! Еске түскенде өмірге мына жалған тіршілікке келудің өзі қасірет пе деп шошынбасқа не шара! Сол ауызбен айта алмас, жан шошыған көрініске куə болдың ғой сен! Мына сен! Əлгі бейбақ ананың қолы қалт-қалт. Алдында шалқасынан жатқан бала. Əлі жоқ аштықтан қозғаларға. Жарқ етіп көзі жұмулы ананың қолындағы пышақ, кірпігі ғана қимылдап жатқан баланың алқымын орып өтті. «Тоқта!» – деп айтып қана қалдың. Бəрі кеш еді. Болары болып... кетті!

	Көргенге жаның күйіктен өртеніп, шыр-пырың шығып, жылауға көзіңнен жас таппай күйінгеніңе жадыңмен куəмін. Сонда сен қасіретті көрген көзіңді ойып тастағың келіп, өмірі мұндай күйзеліп көрмеген жаның шырқырап, екі бетіңді осқылап қан жұттың.

	Бұрын-соңды болмаған, тірі адам баласы басында болар-ау деп қиялдаудың өзі мүмкін емес қылмысты сұмдықты көргенде дүние асты-үстіне шыққан. Сен есіңнен тандың. Көз алдың қып-қызыл қан! Жай қан емес, сəбидің он екіде бір гүлі ашылмаған жазықсыз сəбидің, алмас пышақтың жүзінен атқылаған қаны! Сен құлап түскенсің... Өгіздей өкіріп, өкпе-бауырың аузыңа тығылып қыстығып жылап жатып Тасмаңдайдың Қарашоқысында қалған əкешешеңді есіңе алдың.

	Тағы да мына жанды жеп, жүректі шошытқан сұмдықтан соң, қасқыр азу қайғылы сұрапыл санаңда қайта тіріліп, көз алдыңнан өтіп жатты. Бір сұмдықты бір сұмдық оятты-ау сонда.

	Иə, ол айтулы ел үріккен жыл! Бұған дейін ұйыған сүттей елге ойда-жоқта төбеден түскендей жау кеп қалды ма, аяқ астында астан-кестені шықты. Əкеңнің қайда барып, қайдан келгені өзіңе де, басқаға да беймəлім. Əйтеуір алыстан, сапардан орала сап, өзінің тілін алатын бір тайпа елді бір түннің елең-алаңында үркіте көшірген. Бұл əрекеті тұсында қатар отырған, кейін «Аллаһулап!» ұран тастап, ақ сойылын көтеріп, садағынан жебе ұшырған, ежелден намыс отына өртеніп туған, құдандалы құйрық-бауыр жесіп, төсекте басы, төскейде малы қосылған рудың бас көтерерлеріне оңаша ғана сырын білдірген. Басқаға сыр ашып, тіс жармаған.

	Түптеп түсінгенге мұнысы – ақ патшаның бақайшығына дейін қаруланған əскері зеңбірегін сүйретіп, көк мылтығын асынып соңына жарық алып түскенде, жалт беріп қоныс аударып, туған жерінің байтағынан қорғаныш пана тауып, жалтара ұрыс салып, жауын талай ойда-жоқта қансыратқан Кенесары ханның қолданған айла тəсілі еді.

	Сол қазақтың қайсар соңғы ханы Кенесары бастағандай, бес қаруы бойында жарақты қолы болмаса да, мына ақ пен қызыл болып екіге жарылған дүлей күштің бірінің қапыда тақымына түсіп, жемсауында қалмас үшін бас сауғалап, арпалыс екі талай өмірдің ыстық-суығы басылғанша, жау көзден аулақ кең өлкенің бір қиян шетіне қоныс аудара тұруды жөн көрген. Кімнің ақылы, қандай ой жетеледі, ол жағы бір құдайдан басқаға беймəлім болатын. Сондағы тапқан қонысы – Айдарлы құмы.

	Айдарлы құм – атына заты сай қазақ есімді ұлттың шетсіз-шексіз кең байтағының Бетпақдала атанған шөл-шөлейтінің құлан жорытпас май пұшпағы еді ғой. Арса-арса, биік-биік нар шағыл, сусыма құм бауыры жыныс тоғай, өзек-өзек қалың ну, неше түрлі шөп ағасы біткен жер шүлені болатын.

	Сарқырап ағып жатқан бұлағы, өзені болмаса да, басқа жау шапты азан-қазан өмір ортасынан жырақтағы бөлек құмның кез келген шұқырына отыра қап қолмен көсіп-көсіп жібергенде, мөлдіреп суы қайнап шыға келетінін жақсы білетін əкең жан сауғаға сол жерді таңдаған.

	Əлгі ғасырлар адамның табаны тимеген, аң, құсы жыртылып айрылады дейтін ертегінің қонысы бөлек құм, расында да итарқасы қиян көзден таса, шөл даланың шетіндегі қалтарыс жер. Бір ауылдың ғана емес, жаны қысылса, бір аймақтағы елдің бірер жыл жан сауғалап, қанды қылыш, оқтан сақтайтын сауытындай осы шыған шетке бөгде біреудің қадам басуы да екіталай көрінген. О шеті мен бұ шетіне күн қалғып жететін осы құйқалы қорыс шұбар екі жойқын күш – ақ пен қызылдың майданы жүріп жатқан қилы заманда туған еліңнің қонысы болған.

	Жалпы қашқылықты, қуғылықты заманда жан саны болмаса, мал санын кім есепке алған. ‘‘Бақа басымен, тұрымтай тұсымен’’ деп, жан шіркіннің бір тарының қауызына сыйған күндер ол! Бір тайпа ел осылай, алыстан көк-сеңгір болып көрінетін, шөл ортасындағы шағылдың ортасындағы құмның жықпылына сіңіп күн кешіп жатты.

	– Қылыш-ау, сұрапыл күннің қайсыбір қасіретін айтып тауысармын. Менің білетінім, жадымда өшпей қалғаны, жадыңнан мəңгілік өшпейтіні де. Əкең өзін тыңдайтын, өзіне қарасты ауылдың естияр адамын алдына жинап:

	«Менің өздеріңе айтар білгенім осы. Бұдан былай бай, кедей болып жіктелмеңдер. Бір ауыл, бір тұқым екіге жарылмаңдар. Бұл менің өткендегі сапарда Омбы, Орынбор сияқты ішкі қалалардағы дос, білікті адамдардан естіп, санама түйгенім. Ендігі тоқ етер шешімім де осы.

	Сонау жеті атадан бері қазанында қаспағы күймей, ырысы тасып, дəулеті, малы мыңғырып келе жатқан шаңырақтың соңғы иесі едім, – деген əкең жарқылдап күліп, неге екенін кім білген, мəз болып, əлде ішін күйдірген ыза буды ма, аз кідіріп, сөзін қайта созып, – алдарыңда мыңдаған жылқы, мың-мың қой, бес жүздің үстінде түйе бар. Осы малды қаншама жылдар бағып-қағып келе жатқан мына өздеріңе қылдай бөліп беремін. Бөліске салам. Бұл шешімге бірде-біреуің араласпа! Не айтсам, соны орындауды біліңдер. Артық сөз болмасын. Көлденең сөз қосқаның менің жауымсың. Менің не істесем де, əбден ойланып капы жібермейтін дағдым. Бетімнен қақпаңдар! – деген.

	Сонда өмірі ойда жоқ, құлақ естіп, көз көрмеген – өзін-өзі талан-таражға салған жат əрекет естіген жұртты дүр сілкіндірген.

	– Атамаңыз!

	– Талан-тараж ғой мынау!

	– Сұмдық шақырмаңыз Қыдырға!

	– Қыдырға сойыл көтеру...

	– Мал құлағы саңырау!

	– Біздің не мұқтажымыз бар еді?

	– Сізге біткен мал – бізге біткен мал емес пе еді?!

	– Уай, бұл не? Өзіміз бақтық, өсірдік! Шетінен ұстап міндік, сойдық, іштік, жедік, саттық! – Жұрт шулап кеткен.

	– Тоқтатыңдар сөзді! Даурықпаңдар! – деп əкең ақырып дауыс көтерген. Қолында тізім. Өзінің малшы, қосшыларының атын атап кеткен. – Бəрің де туыссың. Бір кісіден тарадық. Жеті атаға жеткеміз жоқ. Менің не ойлап мұндай шешімге баруымның себебін сұрамаңдар. Мен малымды өздеріңе бөліп бердім, тараттым. Бұл əлдеқалай шығарып салма, атүсті айтыла салған жансақ ой емес. Əбден ойланып, толғанып, ақылмен қорытылған, енді қайтып өзгермейтін ақтық шешім.

	– Жамағаттарым, мен өзіме, отбасым, бала-шағама басқаларыңмен бірдей, не артық, не кем емес, тиісті сыбағамды, үлесімді алып қалдым. Оны да бүгіннен бастап мына Қылыш бастаған балаларым бөліп алып, жеке бағады.

	Келешек, заман қандай, заң қандай болады. Оны болжау қиын. Тілегім бұл шешімге сөз қоспаңдар! Еншілеріңе тиген малдарыңды иеленіп, өзімдікі деп, нақты іске кірісіңдер. Тараңдар! – деген.

	Міне, осылайша бір кісінің меншігі болып келген көп мал Айдарлы құмында үлеске түсіп, таратылып берілген. Басқа біреудің əмірі, зорлығымен емес, əкеңнің өзі таратып берген...

	Осы бір төтен, ойда-жоқ қабылданған əке шешіміне бір ауыл құлақ қақпай көнген. Арқа-жарқа, шат-шадыман, бей күнə, аста-төк күндер еді бұл. Бір адамның қабағына кір жұқпай шуақ құшқан, əркім өз шаруасын күйттеп, Айдарлы құмының сағым толқыған атырабында бейбіт күн өтіп жатты.

	...Бұлтсыз аспаннан тал түсте ауылға жай түсті. Жүзге жуық ақтың əскері қаңбақтай ұшып кеп, сау етіп ауылды басып алды.

	Кесапат заманның дабылы ма, көкке үстін-үстін атылған мылтық кеудемде жаным бар деген пендені қыбыр еткізбей қойды. Тірі жанды аяғынан тік тұрғызды.

	Иығында жалтылдаған алтын погоны, үсті-басын шимайлап айыл-тартпасын мықтап тартқан, қылышы мен мылтығы қанжығасын қажаған жасыл көз дəу сары шаңқылдап сөйлеп тұр.

	Ауыл адамында үрей жоқ. Оның алдына ойда, қырда мал соңында, шет ауылдардағы бала-шаға, үлкен-кіші демей, барлық жан иесін айдап, қуып келіп жатыр. Ортада жазықты жандай, көздері жаудыраған үрейлі жандар.

	Ауыл сыртында кең даланың шаңын аспанға шығарған жылқылар үйірі топ-топ қуылып кеп, иіріліп жатыр. Азынап, кісінеген, үйірге таласқан сəурік тебіскен жылқы даусы бір бөлек. Жасыл көз дəу сарының қасына шағын денелі, қамшы сабындай қысқа бойлы татар жігіті шығып, оның сөзін тəржімелеп:

	– Тыңдаңдар! – деп жіңішке даусын созып, – полковник мырза дереу жүз кісіге арнайы үй тігіліп, тамақ дайындалсын. Елдің басшылары кім? Ортаға шықсын деп бұйырады,– деді кірпігін жыпылықтата қағып. Көп демін ішінен алып тұр.

	Сабаз-ай, сонда алдында өлім, қатер бар демеген сенің əкең ажал алдына қасқайып, тайсалмай шықты-ау! Қолын əнтек иіліп кеудесіне қойып:

	– Құп, мырза, не бұйырсаңыз да айтқаныңыз екі болмайды, – деп, манадан бас еркінен айрылып пенде болып тұрған жігіттерді босаттырып, шақырылмаған қонақтардың жағдайын жасауға шұғыл тапсырма берген. Сəл өз бойындағы қобалжуын басып, жасыл көзінен жылан уы төгілген погонды дəуге тіке қарап:

	– Сіздер, көріп тұрғанымыздай, сақадай сай дайындықтан өткен, қарулы əскер екенсіздер. Жол болсын. Қай үкіметтен? – деп тіке сауал тастаған. – Бұйыра беріңіз. Бізден не қажет? – деген.

	– Бұл жаңа патша адмирал Колчактың əскері, – деп саңқ еткен оған. Əкең Бибол басын изеген де қойған.

	Шақырылмаған қонақтар үйлерге бөлінген. Полковник арнайы тігілген үйде. Жан түршігерлік, күтілмеген сұмдық артында жатыпты. Ересек адамды қыбыр еткізбей уысында ұстаған жарақты əскер иірілген жылқыдан жарамды семіз аттарды ұстатып, бірден жол дайындығына кіріскен. Ауыз ашып, тіл қатуға жол жоқ. Аспанға атылған мылтық адамға кезеледі. Əлдеқалай бұйрықты қалт жіберген адамды атып тастайтыны, ит-құсқа жемге тасталатыны жарияланды. Ауылға соғыс тəртібі енгізілді. Шыбын жаным бар деген пенде аузын аша алмады. Қасқыр қуған қояндай болды.

	Міне, тажал басы жасыл көз полковник, қасында тілмашы бар сенің үйіңе кіріп шыққан.

	– Осыншама елді, қыруар малды билігіне көндіріп, айдауына жүргізген бұл елдің иесі кім? Жəне осындай қала, дуан, орталықтан шалғай, жырақтағы тірі адам баласы аяқ басып жетіп келе алмайтын құм шөлге неге тығылған? Мұнысы жаңа өкіметтен бой тасалап жасырынған қашқындық. – Осы қылмысың үшін сені сотсыз, тергеусіз атып тастаймын! – деп əкеңе мылтығын кезенген жасыл көзі шатынаған полковник.

	– Оған не деп жатқанын кім түсінген. Татар тілмəштің сөзінен кейін ол райынан қайтқан. Жасыл көз əкеңнен зұлым назарын аударып, Ақзейнепке қадала қарап қалған. Жалғыз қарындасыңның рақымсыз қандауырдай оқты көздің астында шыр-пыры шыққан. Сол сəтте қыздың сұңғыла нəзік жаны бір сұмдық қатердің өз басына төнгенін анық сезген. Бірақ жылан арбаған торғайдай қорғансыз жанның қолынан не келер?!

	Қай заманда да зұлымдыққа тоқтау болған емес. Əсіресе, өзінің өлетінін білетін жыртқыш аянбайды. Ол қашанда артында ештеңе қалдырмай қаусатып кетуге ұмтылады.

	Сондай-ақ басынан бағы тайған тақ иесі де өзінен қалатынды аяусыз апатқа, өртке береді.

	Айдарлы құмында отырған бейбіт елге де осындай жекпе-жекте жеңіліп, арып-ашып ашығып, ат-көлігі жүрмей, беті ауған жаққа босып қашқан ақ əскерінің бір шағын тобы жеткен. Жай келмеді, əлденіп күш-қуатына келгенше шағын елге бүйідей тиді. Бұл жерде оларға «əй» дейтін «əже», «қой» дейтін «қожа» да жоқ еді.

	Ауыл сыртына ақ үй тіктіріп жатып алған жасыл көз дəу сол күні арнайы қарулы топ жіберіп Ақзейнепті алдырды. Əкеңнің үйінен бастап, бір ауылдағы тірі жанды сыртқа шығармай «дала абақты» ұйымдастырды. Ақзейнепті оңаша апарған ақ үй азап, зорлық, тұтқын орнына айналды.

	Бибол мен анаңның зар үні мына байтақ далада қыстығып қиналған өксік қара дауыл, көз жасы шелектеп құйған нөсердей болған. Шықпаған жанның азабын, қайғысын жалған дүниеде кім таразылап өлшепті. Ондайда арашаға кім бара алған...

	Қайран дүние-ай, Ақзейнеп десе Ақзейнеп еді-ау, Қылыш, сенің сол жалғыз қарындасың, бауырың!

	– Е-е, көзің мөлдіремесін. Солай жан шіркіннің еркіңнен шығып, босап кететіні болады. Мейлің, көзіңнің жасын төксең – төгіп, жүрегіңдегі құсаңды ақтарсаң – ақтарып алшы бір. Менің де тіршілігімде сол ессіз жартқыштықты басынан кешірген елімнің көрген қорлығы зердеме оралса, нендей күйге түскенімді білмей қалатыным бар. Сонда мына өмір – өмір емес, адам – адам емес, дүниені жайлаған жыртқыш елестеп кетеді.

	Бірақ құдірет менің пешенеме сондай сұмдықтардың куəсі болуды, өздігімнен көрген-білгенімді басқаға жария етуді жазбаған болса, не лажым бар! Тағдырыма тəнті болып қала берем де. Мен бұл жерде тек сенің азабыңның куəсі, сен үшін аз да болса қызмет, қол ұшын беру міндетін атқарушымын. Сенің жаның боп, сезімің боп қана сөйлеушімін. Сенің көзің боп көріп, куəгерің боп көрінем.

	Тек, сенің тағдырыңа, басыңнан өткенге куəлік етпеске, сенің құдай жаратқан жан иесінде ешкімнің талайына тап болмаған қасіретіңді есіңе түсіріп, ұмытқаныңды жан-кешті ұрпағыңа əлгі қат-қат том етіп жинап, тарих дейтін кəрінің қолына тапсыруыңа көмекші болмасқа ешбір лажым жоқ. Бұл сөз болғандар, мен көргеннің, сен көргеннің, бір ұрпақ басынан кешкеннің мыңнан бірі ғана! Бəрін тізе берсем, айта берсем, тірі жан өмірден түңілер! Ол үшін бір Тəңірден кешірім сұраймын. Бəрін тəптіштеп айта беруге əл-қуатым да жетпес. Тек, Қылыш, сенің жазықсыз көрген қорлығың, шеккен шексіз зəбірің үшін ғана бірге күйемін. Қайталаймын мына сен үшін, сенің ақ көңіл, дарқан батыр жаратылған бабаларыңның əруағы, ата-анаңның рухы үшін! Тəптіштеп кеттім бе? Сенің жалғыз қарындасың, – Ақзейнеп тағдырына, оның көрген қорлығын айтуға дəтім шыдамай сырғақтап кеттім. Иə, ол Ақзейнеп десе, – Ақзейнеп еді. Адамзат баласында аңыздар, ертегілер, хисса, дастандар жырлаған не сұлулар өтпеді. Оларды кім санап тауысар!

	Бұл да ай десе аузы, күн десе көзі бар дейтін, ертегінің кейіпкеріндей көрікті жан еді. Аққудың өзі ме дер еді көрген көз. Қап-қара қарақат қарашық, қиылған қас, оймақтай үлбіреген қызыл ерін, шеңгеліңе сыйғандай қыпша бел, мылтықтың сүмбесіндей түп-түзу тоқ балтыр, мың бұралған ақ қайыңдай дене – бəрі-бəрін Тəңір өзі ғана қолмен құя салған көрікті перизат еді-ау! Шіркіннің күлкісі! Жаңа ғана бұлттан шығып нұрын шашқан күндей бір нəзік еркелік шашар еді.

	Осы бір ауыл, қысқасы бір рулы ел ардақ тұтып əлпештеп алақанға салып аялаған қадірлі, қимас жан тағдыр қыспағына тап болды. Дүлей ниет, арамза пейіл, жыртқыш нəпсі арандай аузын ашып ұмтылып кетті оған. Айдарлы құмы сыңсып өксігін баса алмай қалтырады. Бетінен қағатын күш жоғына əбден көзі жеткен жабайы жыртқыштың көзіне қан толып ұмтылған сонда!

	Бір сұмдықтың боларын, оның өзіне ажал оғы боп тиерін жасыл көз дəудің қадала қараған жылан көзінен сезген Ақзейнеп қаншама рет шапанын жамылып түзге шыққан кісі боп, шағыл асып, құмға сіңіп кетуге жанталасқан. Бірақ ауылды жан-жағынан қоршап, сақ күзетке алған жау топ бейсеубет тірі жанды сыртқа аяқ бастырмағанына тірі жан куə.

	Күн батар зауал шақ. Мылтық асынған ессіз топ ‘‘күніміз не болар екен?’’ деп, ұядағы қанатсыз балапандай боп отырған сенің үйіңе сау етіп кіргенде, ей, Қылыш, өзің де барсың, əке-шешеңде ес қалмаған. Қарулы топ тілге келмей, өре түрегелген өздеріңді, ауыздарыңды тығындап, байлап тастаған. Ақзейнепті алып кетті-ау!

	Ақзейнептің «Аһ!» деген ащы даусы ғана шыққан. Аузы тығындалған қыздың үнін шығармай дедектетіп сүйреп кеткен. Ызасы мен кегі жанын өртеп, мына өмірден тек өлім тілеген, дəрмені таусылған қыздың көзінен мөлт-мөлт қанды жас төгіліп кете барды.

	О, құдіреті күшті Тəңір! Бұл не қасірет еді! Ормандай шулап күңіренген елден ошаң етіп тірі жан арашаға шыға алсайшы. Бəрі матаулы. Бəрі кезелген мылтық, оқ аузында, əлем тым-тырыс. Əлгідегі Ақзейнептің аһ ұрған соңғы даусымен қоса өшіп тынған.

	Көзге көрінбес терең тұңғиық адам бойындағы қайсарлықты, адалдықты адамдық пəрменді жыртқыштық боп келіп, ұнтап-жаншып жұтып жіберген тəрізді. Бəрі зым-зия... Жыртқыш мылқау қара күш балғын денені тікендей жыртып, дүлей рақымсыздық оңаша ақ боз үйде аласұрып тосқан көкжалдың алдына əкеліп бір-ақ құлатты.

	Жарқыраған күн Айдарлы құмының нар шағыл биіктерінен енді ғана əрі асып құлағалы қалған. Артымда не болып жатыр дей ме, созалаңдап қасірет пен қайғы жұтқалы жатқан байтақты қимағандай, қыли көзбен артына қарайтын сияқты. Батып кете алмай, алтындай балқып сусыған қызыл құм төбелердің биігін бауырына басып қалған. Əрі қарай асып кетсе ше... асып кетсе – болар озбырлықты көре алмайтыны қинай ма, беті қара қошқыл тартып күйген бояуы қалыңдай түскен.

	Жасыл көз сары дəу тажалдай зəр шашып, қызды сүйреп келгендерге зілдене қарауы мұң екен, олар мысық көрген тышқандай зып беріп жоғалған. Олар шыға жөнелгенде есікке ұмтылған Ақзейнепке жасыл көз аюдай атылды. Бас салып құшағына жұмарлай қысты. Албастыдай ірі дене қарымы шыбықтай бұралған нəзік қызды бірден бүріп тастады.

	Аузы тығындаулы қыздың бүркіт ілген қояндай шарылдауға да үні шықпады. Жер аударылып кеп үстіне құлап барады. Аузындағы орамалды тілдің күшімен түсірді бір кез. Тіліне:

	– Жалынамын мырза! Босатыңыз мені! Аяңыз! – деген ғана сөз оралды.

	Бүкіл болмысы əлемнің жарық күні болып күлген дала аруы жыртқыштың бір көргенде-ақ басын айналдырып жіберген. Қазір оңаша, қағусыз жыртқыштың қолына тиген. Оның зұлым арам нəпсісі қозып, кыздың зар сөзін құлағына да ілген жоқ. Жүрегі тайдай тулап аузына келді. Адамдық ар, сана, ұяттан безген тежеусіз зұлымдық қанды тағына отырған. Бар ойына оралғаны: «Мұндай да адамзат баласы болады екен-ау. Жабайылардан да осындай, көз тоймас сұлу періште туады екен? Шіркін, дүние-ай, біздің халықтан туса ма, жер шарын аралатар, əлем көзін таңырқатар ғажап сурет қой мынау! О, ғажап əлем», – деп үздігіп кеп:

	– Утали мою жажду! – деді де жыртқыш құшақпен қызды бауырына сүйрей тартты. Əй-шəйге қарамады. Алып тас дене аққудың көгілдірін бауырына баса жанши құлады...

	Ақзейнеп тұншығып, демі таусылып бара жатты. Түн түндігі жабылып, қара жер болған аспан түп-түнек боп төңкеріліп, үстіне құлай берді. Екі қолы албастыдай ұмтылған жыртқыштың ұйысқан бұйра шашына жармасып, ашылған аузы кеңірдегіне жабысты кеп. Аянбады.

	Бойындағы бар күш-қуатын салды. Ыза мен кек буған алмастай өткір күрек тіске іліккен майлы жұтқыншақ күтір-күтір жыртылып, қан араласып қыздың аузына келді. Аямай барын салып қыршып-қыршып жіберді.

	Осы бір өмір мен өлім айқасқан сəтте қыз өзінің қандай күш-қайрат тапқанын білген жоқ. Ақтық демі, ары үшін сұрапыл кек буып кеткен...

	Тарс етіп өзіне қарсы атылған мылтық даусын естіді ме, естімеді ме, ‘‘Аһ!’’ деп шалқалап құлаған қыз түн-түнекке шым батып кетті. Оқ жасыл көз дəудің оң қолындағы мылтықтан атылып, қыз жүрегін тесіп өтті. Ол тілге келместен, өмірден соңғы сөз орнына бір ғана күрсініп, аһ ұрып, құйрықты жұлдыздай ағып өте шықты. Қызды атып үлгерген жасыл көз полковник қаны атқылап, жосып шап-шып аққан кеңірдегін уысына толтыра, дəрмені таусыла шөкелеп отырып қалған. Лық-лық аққан қанмен бірге оның да тынысы тарылып, көзі бұлдырап бара жатты...

	Одан кейін не болғанын өзің жақсы білесің, Қылыш! Айдарлы құмында Ақзейнеп белгісі, Ақзейнеп бейіті əлі тұр. Ол халықтың жадында ұмытылмас бейне ғой. Бұдан кейін арада бірнеше күн бе, ай ма уақыт өткенде ел тағдыры қызылдарға берілгенін тағы жақсы білесің.

	– Е, құйма құлақ, тарланым-ай, рахмет саған. Сенің зердеңде бəрі сақталған екен. Біз тесік құлақ пендеміз. Көбі есте сақтала бермейді. Қанша озбырлық, қиянат көрсек те, кейде болмашы бір жақсылық нышаны тасасында ұмыт қалдырамыз. ‘‘Е, қойшы соны’’ дейтін кешірімпаздығымыз да, қарымтасы қайтпайтын дүние болған соң, ‘‘тəйірі соны’’ дей салатын көнбістігіміз де бар, – деді Қылыш өзімен-өзі сөйлесіп.

	Ақтардан əлгідей азар көрген сол Айдарлы құмындағы елге солардың ізінше келіп, алай-түлей еткен қызылдарды неге айтпасқа! Бірі қашып, бірі қуып шимандай елді шиқандай қансыратты. Алдыңғылары əлгідей естен тандырған қан жоса білгенін істеп, атып-шауып кетсе, екіншісі «бəріне қожа біз» деп билеп-төстеп, əңгір таяғын ойната келді.

	Тағы да сол баяғы ожар, əлімжетті тəсіл. Үйір алған сəуріктей, елді алдына салып қуа келді. Мұнда да шашау шығару жоқ, бəрін бір тесікке қамады.

	– Билік – кедейдікі! Халықты ықылым замандар сүліктей сорған байлар, алпауыттар, билер үстемдігі құлатылды. Адамды адам қанау жойылды. Ерлер мен əйелдер құқы тең! Дін үстемдігіне жол жоқ! – деген қысқа-қысқа тұжырым шарлады даланы.

	Кең-байтақ далада қызыл тулар өрттей желбіреді. Асқақ əндер шырқалды. Кейін көзіміз жеткені – Айдарлы құмындағы елге қызыл тулы əскерді өзіміздің Мұхаммедсадық бастап, жол көрсетіп ертіп келіпті. Ақтың əскері адасып, беті ауған жаққа босып келе жатып, өлмеске өлі балық – біздің елге тап болса, бұ жолы қызылдарды өзіміздің тумамыз жол бастап ертіп келген. Тай құлындай қатар өсіп, бір төсекте жатып, бір ананың төсін еміп өскен бауырың адам танымастай жат боп өзгеріп келді. Бұ жолы қылыш асынып, мылтық тағынып, айқыш-ұйқыш былғары белбеу байланып, басына шалқасынан қайырған шаш қойып, аспаннан қарай келді. Оны өзің де көрдің.

	Қалың əскер. Бір жеті дүмеп, жаңа тəртіпті, жаңа үкімет билігін, ұлы мақсаттарды уағыздап бекітті.

	– Ей, қасиетті жанның жады мен зердесі атанған қимасым. Саған өткеннің бəрі бүгінгідей, ағы – ақ, қарасы – қара. Сайрап жатыр. Бірақ сен білгеннің бəрі, тіпті мен көргеннің өзі бүгінгі ұрпаққа, келешек қауымға мəлім емес. Мен басымнан кешкен қасіретті, мына өмірде не сұмдықтар болғанын жаңа ұрпақ білсін, қателікті, озбырлықты қайталамасын, өмірде шықпаған жан төзген қиянатты көрмесін, – деген ниетпен өзіңді осынша сырласуға, сөзге шақырған едім.

	Сенің мен ұмытқан, тозған жүйкенің санасынан өшкен сəттерді есіме салғаныңа алғысым ғана емес, жанымды өзіңе садаға етуге де бармын. Ол бір мен емес, барша халқымның басынан өткен нəубет.

	Бірді айтып, бірге кетем. Ал барлық бəле, тауқымет менің басыма жер астында, шахтада тас артқан тəшкені аударып, тас таситын тар табан теміржолын қопарып алып, кен тасу жұмысы бірер сағатқа тоқтап қалудан келген жоқ па?!

	– Рас. Бірақ ол əншейін желеу. Сені қалайда өзің еңбек етіп жүрген ортадан шеттету сылтауы болатын. Өйткені сен текті тұқымның, байдың баласысың. Сен бұл қоғамның жауысың. Сендейлер өмір сүрмеуі керек. Бар гəп сонда. Болмаса бір тəшкенің ауып түскенінен шахта жұмысына, оның өніміне ойсыраған зиян келген жоқ.

	– Солай ма! Оны мен қайдан білейін. Бір түнде ұстады да қамады. Бетінде қан жоқ, сөл жоқ, адамгершілік, аяугершілік дегенді білмейтін қаныпезер тергеушіге тап болдым. Сол адал мен арамды, ақ пен қараны айырмайтын, көзі ойнақтаған шайтанкөз менің түбіме жетті.

	– Иə, ол өз дегенін істеді. Бірақ сен де «нар баласы бақырмайды» дейтін ата баласы екеніңді танытып, мəрт тігіңе бағып, оның бірде-бір сауалына жауап бермей кеттің. Ол сенің ісіңді өтірікті шындай етіп, болмағанды болдырып бітірді де, сотқа жолдап құтылды...

	– Құдіреттің күшіне таң қалмасқа болған ба! – деген Қойеке аппақ сақал-мұрты орнында бар ма, жоқ па деген кісіше қайта-қайта сипаланып, əлде не ойына түскендей жан-жағын тінте қарап алып: – Бүкіл атырапты тілімен жалаған өрттен əлдеқалай жанбай бір түп көде аман қалады. Сен де сол көдесің, Қылыш! Өз басым сені мына өмірде тірі көремін деп ойлаған емеспін. – Қарт кемсең қағып, – апырай, адам шіркін итжанды болатын ба еді. Сенің өлмей бұл күнге жеткеніңе таңым бар.

	Екі көзі таңулы, қолдары артына қайырылып, тыр жалаңаш, өлі-тірісі белгісіз халде тас еденде жатқан Қылышты Қойеке айтпай таныды. Аяққаптай түк-түк кеудесін айқара ашқан қалпы бір рақат құшағында жатқандай, сұлап түскен. Аң-таң. Осы не көріп тұрмын деген кісіше тоқтап, сəлден соң: «Бауырым-ау, шынымен өліп қалғансың ба?! – деп бар даусымен бақыра құшағын жая ұмтыла берген мұны қаныпезер тергеуші аузын басып, үнін шығармай, кеңірдегін қысып ұстап қалды. Тұншықтырып барады. Қасындағы екінші біреуі жұдырығын түйіп, өз ернін тістелеп, ‘‘үніңді шығарма’’ деген емеурін танытты. Онсызда үні шықпай қалған Қойекенің дəрмені бітіп барады.

	«Бұ да жауыз. Жауыздар бірінің сөзін бірі сөйлейді. Қазір анаған барғанда бұның не деп бақырарын кім білген. Дыбысы шықпасын. Аузын тығындаңдар», – деген шайтанкөз атанған бас тергеушінінің бұйрығы орындалып, аузы мақтаға толтырылған. Мына жерде үнім шықпақ түгілі, демімді зорға алдым. «Көр! Тіл алмасаң сенің де көретінің осы» дегенді мына жерде көрсеткен серігіне айдаушы: «Алып жүр!» – деп əмір етті. Белгілі жауап алатын жерге айдап келді. Бетінде қан жоқ, сөл жоқ, бірі – столда, екіншісі тік түрегеп тұрған екі тергеуші ортаға алды. Стол үстінде қос наган, білектей-білектей шұбатылып резинка қамшылар жатыр. Екі тергеуші де қанын ішіне тартып, түлеген жыландай сұрланып алған. Столдағысы ақырып:

	– Сөйле, – деді.

	– Не... Нені?

	– Қылышбек тас толы тəшкені қалай аударды? Шахтада сондай зиянкестік жасап, теміржолды қирату үшін күні бұрын қандай дайындықтар жүргізді.

	– Ешқандай да.

	– Сонда не, жер астындағы шахтадағы теміржол өзі тулады ма? Əлде руда артылған тəшке тулады ма?

	– Екеуі де тулаған жоқ.

	– Онда тəшке неге құлайды? Теміржол неге бүлінеді? Оларға жан бітті ме?

	– Білмеймін.

	– Əй, жігітім, сен қиқаңдама! Білесің. Білуге тиіссің. Сен қылмыскердің қасындасың.

	– Бізге сыры белгісіз оқыс ағаттық болған шығар.

	– Сол сыры белгісіз оқыс ағаттықты айтасың. Айт.

	– Меніңше, ауыр тас артылған тəшкенің табаны жолдан тайып кетті. Біздің тасып жатқанымыз тас емес пе! Сол тастан жол үстіне тас түсіп, зырлап келе жатқан доңғалақты қағып...

	– Ой, сені біз жаны таза, момын, адал ма десек, жауыздықты, зиянкестікті ақтағың келеді екен ғой. Мынаған бір-екіні асатып жіберші, – деген шайтанкөз орындығына шалқая отырды. Манадан шағатын жыландай қақиып тұрған тергеушінің көмекшісі лып еткізіп қолына резинка қамшыны қалай алса, көз ілеспес жылдамдықпен жон арқамнан солай соғып-соғып өтті. Аузымды ашып, даусымды шығаруға да үлгермедім.

	– Қане, енді сөйлеші, – деді шайтанкөз. Арқам у сепкендей дуылдап, жоным тұтасып ашып қоя берді. Демімді ала алмай, бір сəт тұншығып қалдым. Үнім қашып, мең-зең боп басым айналып, көзім қарауытып кеткені.

	– Əй, не болды саған, сөйле, – деді табанының астын тепкілеп, енді көретінің мында дегендей, тергеуші тікшиіп. Əлі өзіме-өзім келе алмай отырмын. Өзіме-өзім келдім-ау бір кезде.

	– Сөйле! – Тағы ақырды.

	– Немді сөйлейін, ештеңе білмесем, ойымнан шығарып өтірік айтуым керек пе? – дедім жаным күйген мен.

	– Білетініңді айт деп отырмын, – деді тергеуші.

	– Сонда сабап, таяқтап айтқызу керек пе?

	– Енді қайту керек? Айтқанға көніп, дұрыс жауап бермегеннің көретін күні сол! Сені əлдилеп отыратын уақыт жоқ. Қане, сөйле!

	– Не сөйлейін. Ештеңеге түсінбесем, ештеңе білмесем, нені сөз етуім керек? – қарсы жауапқа көштім.

	– Тəшке неге өз-өзінен тулап, күніне мыңдаған тонна кен тасып, іргесін енді қалап жатқан жас мемлекетке қыруар пайда беріп жатқан шахтаның астындағы темір жолын қопарып бүктеп тастайды? Оған не себеп болды? Соны айтасың!

	– Бір оқыс болды.

	– Сол оқысты қасыңдағы бірге жүрген жауыз қастандықпен жасады деп, неге ғана «болғанды болды» деп ағыңнан жарылып айтпайсың?

	– Ойбай, бауырым-ау, ондай қастандық болмаса, болды деп өтірік айтуым керек пе? Қалай жалған сөйлейін?

	– Қызық адамсың. Оқиғаның болғаны рас. Сол болғанды болды демегенде, не деуің керек. Өзің темір жолды бүлдірушінің қасында боласың. Сөйте тұра зиянкесті анау-мынау оқыс деп бұлдыратып қорғап қалғың келеді. Ол болмайды. Онда сен өзің сол қастандықты жасаушының өзі болып шығасың. Сондықтан өз басыңды, жаныңды сақта. Шыныңды айт.

	– Сонда, иə, сонда Қылыш қастандық жасады деуім керек пе?

	– Енді, – тергеуші күмілжіп, – өзіңе тиімдісі адалдық емес пе, соны айт!

	– Сіздіңше, зиянкестік жасады деуім керек-ау, сірə.

	– Болғанды болды, зиянкестік жасады деу ақиқат жолы. Ол солай. – Тергеуші ыңырана қарады.

	– Жоқ, мен өтірікті, тіпті əлдеқалай біреуге ойдан шығарып жала жабуды білмейтін адаммын.

	– Ей, мынау адаммын дейді-ей! Сен адамсың ба? Сен адам бейнесіндегі бейбақсың! Бейбақсың! Бейбақ дегенді білемісің өзі? Білсең, айт! Түсіндір! Ол кім? – Тергеуші шаптығып, орнынан атып тұрды.

	– Білмеймін.

	– Өй, осы сенің осы өмірде білетінің бар ма? – Қасындағы жаналғышына шатынай қарап: – мынаған үйретерің əлі көп екен. Бұл тіпті бейбақ дегеннің не екенін де білмейді екен. Көрсетші көзіне. – Анау шайтанкөздің даяр тұрған сойыл соғары ма, қолына резинка дойырын алып атып тұрды да, бас жоқ, көз жоқ, соққының астына ала берді. Жыландай ысқырған білектей резинка қамшы тиген денем от болып, көзімнің оты жарқ-жұрқ ойнап кетті.

	– Болды! Сəл есін жисын, – деген шайтанкөз етпеттей құлаған мені аяғының ұшымен түртіп, – енді білген боларсың бейбақ дегеннің не екенін. Бейбақтың көретін күні осы. Апар, сүйреп таста! Тас еденде жатсын! От шарпыған денесі салқындасын, – деді барқырай дауыстап. Анау тіл білетін ит сияқты, тіл қатпаған қалпы шала есім қалған мені желкемнен алып, сүйрей жөнелді. Сол тас қабырға, едені мұз сасыған сызханада неше күн жатқанымды білмеймін. Арада əлденеше күн өткенде тағы тергеуге əкелді, баяғы өзіме таныс шайтанкөз алақ-жұлақ ала көзінен заһар төге:

	– Көрсет мынаған, – деп айқай салды. Аза бойым тік тұрған мен нені көрсетеді, кімге бұйрық беріп отырғанына түсінгенім жоқ.

	Сөйткенше қарсы алдымдағы есік ашылып, өзіме таныс бейне шығып келе берді. Ол да түк білмейтіндей, бетіме аң-таң қарап:

	– Е-е, бейбақ..., – деп кідіре тоқтады да. – Бұл не... бірдеңе айта ма? – деді.

	– Ей, бейбақ, саған тіл біткен шығар. Дайындал, қазір көресің. Сайрайсың сосын, – деді де, – мынаның жанашырына, зиянкес қарабетке не істейтініңді көрсет! Бұлар көзі көрмесе... – деп дəмге түйіліп калған жандай қайта-қайта жұтынып, – айтқаныңа көне ме? Зордың күші батпаса, тілге келе ме? Сонда ғана сайрайды, – деді əр сөзін салмақпен айтып.

	– Ə, солай ма еді, көрмегені, қазір, – деген жаналғыш аш иттің азуындай сақылдап кеп бүйірімнен бір теуіп, сүйреген қалпы қараңғы көрдей бөлмеге алып кірді. Жарқ еткізіп шам жақты. «О, ардан безген зұлымдық, саған не деуге болар! Сенің əмірің жүріп, айтқаның болын тұр-ау» демеске шарам жоқ еді. Көз алдымда тыр жалаңаш Қылышбек жатыр, жай жатқан жоқ, екі аяғы, екі қолы төрт жаққа керулі жатыр. Оның үстіне қарай итеріп кеп жібергені. Абырой болғанда, құламай, тəлтіректеп қабырғаға сүйеніп қалдым. Осы сəт сақ етіп екі иығымнан алып қышқаш па, тістеуік пе, қапсыра қысып сүйенген қабырғаға жапсырып тастады. Үйдің қабырғасымен қабырға болып, қақидым да қалдым. Тірі пенде көрмейтінді көріп, қиянаттың азабын тартады екен. Зорлық, зомбылық деген сол, əне! Шайтанкөздің рақымнан безген жаналғышы асығыс ойындағысын орындауға кірісіп кетті.

	– Көзіңді ашып бері қарап тұр. Көр не болатынын, – деді үні өкпе тесердей боп маған қараған жаналғыш.

	Əйтеуір, кеудесінде жаны бар, алып төсі көтеріліп-басылып, дем алып жатқан үстіне аяқ жағына қарай бетін бұра жалп етіп отыра кеткен жауыз қолына ту жылқының құйрығындай жіңішке сым ба, əлденені алып, байлауда жатқан оның ең осал жері əбүйіріне шеңгелдей қол салды. Тез-ақ үрпісіне əлгі қылдай қаттылықты жүгіртіп-жүгіртіп алды.

	– Ей, жауыз, шындықты айтасың ба? Қылмысыңды мойындайсың ба? Жас үкіметке қарсы жасаған қастандығыңды айтасың ба? – деп оның құлағына айқай салды. Қол-аяғы керулі жанның, аузы тығындаулы ма, сымдай тартылып бұралған дене дір-дір, қалт-қалт, тек бұлшық еттер ғана ойнады. Дыбыс жоқ. Адамның ең осал, аса нəзік мүшесіне қадалған ине əлі де əлгі көріністі қайталап жатты. Сұмдық-ай, мұндай азапты тірі адам баласы басынан кешті ме екен?! Қылышбектің денесінен су болып тер моншақтай төгілді. Қозғалуға, дыбыстауға, өлдім деуге дəрмені жоқ. Тек, үрпісінен бұрқ етіп қан ғана ағып жатты.

	«Ə, бейбағым, енді тілің шығады, сөйлейсің!» – деп өз ісіне рақаттанған қаныпезер орнынан тұрып:

	– Міне, көр, бейбақ деген осы! Егер өзіңе қойған сауалға біз ойлағандай жауап бермесең, көретінің осы! – деді.

	Міне, Қылышты көрген сайын осы сұмдық есіме түседі. Көзіме елестейді. Сонда сүйегіме дейін өртеніп кете жаздаймын.

	Содан бері қанша өмірді тілсіз, құлақсыз меңіреу, миғұла атанып өткізіп келесің.

	Сенің қандай мəрт жан екеніңді, оңаша жалғыз кең далаңда өзіңмен-өзің қалғанда, соноу, иə, сон-о-оу, бұл күнде тек мен арқылы ғана ойыңа түскен, санаңда еміс-еміс сақталған тозақ, итжеккендегі тағдыры бір достарыңның арасында отырғандай сайрап-сайрап алатыныңды мына мен, жадың, зердең боп қана білем.

	Тамаша дүние! Ғажап жаратылысты тəн иесісің! Жүрегің езіліп, бүкіл жан-тəнің еріп, балқып, бүгін, міне, немерелеріңнің қасында рақат құшағында отырып та аузыңды ашпайтын шыдамдылығың, мəрттігің тəнті етеді мені. Тіршілік иесінде сенің шыдамдылығың, төзімділігің, ұстамдылығың мені сенімен мəңгілік тұтастырып, барша сыртқы дүние біле бермейтін қасірет құпияларын бөлісуге мəжбүр етті. Өмір атты ұлы ғаламда болып жатқан, болып кеткен не құпияның, не сырдың бүге-шегесіне дейін қаз-қалпында сақтау өз үлесіме тигеніне Тəңір алдында ризамын. Сол үшін мен өз тағдырыма тəнтімін. Мені сол үшін де ұлы Тəңір зерде, жан жады етіп жаратты. Ендеше, қашанда ағымнан жарылу, тек болғанды еске алу ғана борышым болмақ. Бір ғана ауыр жері – өмірдің жаны, тіршілік дейтін əлемді ілгері бастырушы ақыл иесі адамның əділет пен пəктік тағынан тайып, зұлымдықтың отына май құятыны қинайды.

	Билік басындағылардың, бірінен-бірі дəрежесі биіктердің өзара іштей қырқысып кететіні, тақ пен бақ алдында құрдай жорғалайтыны, шені, лауазымы жоғарыларға жалтақтап, жағынып, ар-иманын, ізгілік атаулыны тəрк етіп, зұлымдық пен зорлықтың жолына түсіп кететіні – азғындықтың батагөйіне айналатыны қасірет емес пе?!

	Міне, əділет пен шындықтың жеңіліс тауып, зұлымдықтың үстемдікке жетіп жататыны содан. Соның бəріне куəмін мен. Көк аспан мен жер бесіктен мен үшін ештеңе қажет емес. Байлық, дəреже, мына адам баласы, жалпы тіршілік үшін не керектің бірде-бірін пайдаланбаймын.

	Бірақ өздерін күн, түн, одан ай, жылдар құрап, өмірлеріңді санап, аз-көбін, қанша тыныс тіршіліктерің барын белгілеп жүрген уақыттарына куə екенім рас. Оны қай пенде түсініп, мына өмірге уақытша, бір мезгілге, не қас қағым сəтке қонаққа келген жан иесі екенмін. Мұны өмір игілігіне, ізгілік, пəктік, адалдық патшалығына, адамзат дейтін ақыл пайғамбарына адал қызмет етуге жұмсайын деп жүр. Бақ пен тақ қолына тиген күні көк аспан мен қара жер арасын бір аузына қаратуға, айтқанына көндіріп, айдауына жүргізуге, əлемнің құдайы болуға ұмтылады.

	Бірақ Тəңір алдында, ақыл пайғамбары алдында сол адамзат қасиетін мойындататын шындық сот құратынын білмей, дүниені өртеп бағады. Сен шіркейсің адамзат ұғымы алдында. Сол көптің бірі – сенің жазықсыз шырылдаған шіркей үнің қандай ащы, өзі зарлы еді. Сенің сол жазықсыз, кінəсіз шырылдаған жан даусың əлем кеңістігінен əлденеше ғасырлар бойы өшіп кете қояр ма екен. Сен мəртсің. Мəрттік– күш атасы. Мəрттік ақыл қорғаны! Табандылық мұратқа жеткізеді. Əділдік, шындық үшін күрес – өмір үшін күрес! Жеңіс түбі сенде!

	Тозған жүйке, азап, қасірет жеген сүлдер қажымасын, жаз, жаза бер! Ұмытқаныңды есіңе түсірем. Əлгі ұрпақ үшін тағылым деген жалбарынған ойың үшін бəрін қабылдауға болар...

	– Иə, өткеніңе қайта оралайын. Өзіңе белгілі сенің басыңды кесетін көптен күткен қаралы соты да болды. Бірақ көп тергеп, сенің айыбыңды сарапқа салып жатпады ол. Үштік дей ме. Биікте отырған үшеу ортадағы басына тəж кигеніне жалтақ-жалтақ қарасып, бас изесіп алды да, мемлекеттік айыптаушы дегеніне сөз берді.

	Оның да сөзі қысқа болды. Бұрынғы жазып алғаны ма, баяғыдан бері жаттап айтып жүрген өлеңіндей бір кездегі шайтанкөз тергеушінің ойдан құрастырған жалған айыбын шұбыртып өтті. Саған соңғы сөз берді. Сонда:

	– Қадірлі сот алқасы! Бұл айтылғанның бəрі жалған, жала! Мен кінəсіз, жазықсыз жауапқа тартылдым, – деп зар қақтың.

	– Отыр, елу сегізінші статья бекерге қойылмайды. Сенің жасаған қылмысыңды бармағын басып, басқа емес – өз əкең, туған əкең бекіткен. Ұлы көсемді мазақ етіп, жа ман балаңа есімін қойдың! Қазақстанды ұлы мемлекеттен бөліп əкетуге анттасқан, шет елге сатылған арам ниетті топқа қосылдың! Осы мақсаттағы Қожабергенов сияқты халық жауларымен астыртын ауыз жаласып, байланыста болдың. Халық шаруашылығын өркендету ісіне қасақана жаулық қастандық пиғылда шахтада зиянкестік жасадың! Осы қылмыстарың бұлтартпайтын дəлелдермен, əкең бастаған куəлердің сөзімен қылмыс үстінде ұстағандар жасаған актімен бекітілген. Отанға жасаған опасыздығың үшін он жыл жаза! – деп үкім етті. Сонда сен шырылдап:

	– Ұлық сот! Ұлық сот! Мен ақпын! Жазықсызбын! – деп жылап құлап түскенсің. Бірақ сенің жан даусыңды ешкім естімеді. Шала жансар тірі жаныңды соңына ит қосып айдап кеткен...

	– Иə, тағдырымның ірі денелі, басына тəж киген, көзі байлаудағы шынжырлы иттей алақ-жұлақ, мені жеп жіберетіндей боп қараған сұсты кісінің аузынан он жыл кесік боп шыққанын естіген менің екі құлағым ысқырып шулап, одан кейін есімді жия алмай етпеттеп құлағам. Көзімнен ағып жатқан жас па, қан ба – біліп жатқан мен жоқ. Басымда өзіме түсініксіз жалғыз сауал: «Жазығым не?».

	Адам баласына, əсіресе мына мені жазалап, осынша азапқа салған үкіметке зəредей зияным тисе, өз обалым өзіме! Ендеше мен неге мұншалық қорлық көруім керек. Жонымнан жарып тығып, болмаған қылмысқа əкемді куə етіп, ойда-жоқтан бəле құрап, он жыл қамау, айдауға жіберуі ақылыма сыймай қойды. Зорлық! Қиянат! Қапа, шерменділіктен жынды боп кете жаздадым.

	Əкем жарықтықтың алыс қалалардағы достарына барып келе салып, заман бағытын сараптап, жылдар бойы шəуіттеп жинаған малы түгілі, төріндегі асылын да мүлкіне дейін ел боп отырған, малы-жанын бағып күн көріп, рақат қызығына ортақтасқан ағайын, туыс, малшы-қосшыларға қылдай бөліп бергенін көзіммен көргем. Сонда əкем:

	– «Балам, жаңа үкімет келді. Халықты бай, кедей деп екі тапқа, түсініп ал, топ емес, тапқа бөліп билейді екен», – дегеніне түсінбей:

	– Тап деген не? – деп сұрағанымда, əкем:

	– Тап дегенді Ақаң мен Жақаң, – ‘‘сен оларды қайдан білер едің?’’ деп ойлана қалған ол: – Байтұрсынов, Дулатов есімді ойшылдар, туғанынан табаны тілініп, өмірін байлардың есігінде мал соңында өткізіп немесе қалаларда зауыт, фəбрікте қара жұмыс істеп, қожайындардың дəулетін маңдай тері, бұлшық еті, күш-қуатымен көбейтіп, өздері құл боп келгендер мен оларды қанап, қанын сорған үстемдерді жіктеу деп түсіндірді.

	– Мəселен осында он ба, жүз бе, бүкіл елде одан да көп малшы-қосшы бар емес пе. Міне, солар – езілген тап. Мына мен, мына сен – солар бағып жүрген малдың иесі – езуші, қанаушы тап. Мына жаңа үкімет сол езілген, қаналған таптың жоғын жоқтап, мұңын қорғайды. Солайда сен бай баласы бұдан былай үкімет үкіміне қарсы ауыз ашушы, наразылық айтушы болма! Тұқым-тұқияның, зəузатыңды тамырымен жұлып құртып жоқ етеді, – деген. Сол əкем сөзі есіме түсіп бордай тозған, жазықсыз жапа көрген өміріме налып жыладым кеп. Бір құдайға жыладым. Күйінгем кеп. Өзімнің кінəсіз – кінə, жазықсыз жаза тартқаныма бір құдай, əруақ куə! Бірақ сол құдай есімді, əруақ есімді құдіреттерді кім куəға тарта алар!

	...Есік-терезесі темірмен торланған вагонға айдап кеп отырғызғаны қазіргідей есімде. Ішіне тізеден келтіріп бидайдың ба, əлде шөптің бе сабанын, ұнтағын төсеп тастапты. Шірік иісі мүңкиді. Шамасы, біз сияқты жандардың тасымалын басынан кешкен орын сияқты. Салдыр-гүлдір біз кірген темір есік тарс жабылды. Тас қараңғы жұтып жүре берген. Санам ояу, ақылым астан-кестен, қиял құшағын ашты. Сор қуған шыбын жан енді өзін оңаша есеп беруге отырғызды.

	Буын-буынымнан күш кетіп, бүкіл жүйе-жүйкем босап, сүйегім езіліп, тұл денем көзіме жас боп құйылып жүре берді. Тəңірім-ау, бұл үкімет маған не дейді? Менен не талап етеді? Мына менің бойымда осы жаңа үкімет қызығатын не қалды. Мен нені тығып, немді жасырдым. Сан-саққа жүгірген ойым жауап таппай сандалады.

	Осы үкіметтің сөзін сөйлегенім, саясат, үгіт-насихатын жүргізгенім емес пе, өз белімнен шыққан көзімнің екі қарашығындай екі балама көсемдерінің есімдерін бергенім.

	Мал-мүлік дегенді қалай алам десе алды. Ыңқ еткем жоқ. – «Ашық» деді – жүрегім қарайып ашықтым. «Өл» деді – өлдім. «Тозып кет» деді – тозып кеттім. «Ойбай, жетті бұларың, бұдан əрі болмайды екен, бірігіңдер, бір жерден, бір орталықтан табыл! Бір аяқтан ас ішіп, бір көрпеден бас шығар» деді. Бас тарттым ба?

	Ақыры өлер халде отбасымда тірі қалған жалғызымды қолынан жетелеп, əке-шешемді де тастап, басым ауған жаққа қаңғырып кеттім. Қазір ормандай тұқымның соңында қалған жалғыз шырағы – ұлымның қайда екенін, өлі-тірісін білем бе?!

	Көзіме көк шыбын үймелеп, өлер халге жетіп, тірідей көрге, жер астына, шахтаға түстім. Бұл өмірден күткенім сол ма еді? Ендігі күнім не болады? Қайда келдім? Қандай күйге тап болдым? Жүрегім, өкпем аузыма тығылып, қыстықтым кеп. Сөйтіп жатып, əбден қажып ұйықтап кетіппін.

	Бір кезде янып, көзімді ашсам, бақытсыз пенделер мінген вагон салдырып ағып жүріп келеді. Тоқтамайды-ау! Тоқтамайды. Жан-жағым өзім сияқты бақытсыздар. Бəрінде де өң жоқ, түс жоқ, сақал, мұрт, шаш өскен, тірі мүрде. Арыған, тозған, жүдеу жандар. Бір-біріне қарап өлеусірей, дəрменсіз халі жайында сөз айтуға да шамасы жоқтай. Шүңірейген, нұры тайған жанарлар...

	– Ей, мені жоғалтып жаңа тапқандай, соншама неге тесілесің, ə? – Қауға сақал қара даусын көтеріп, тіктеліп отырды.

	– Тап басып, тауып айттың! Сені қашан кездестірер екем деп емешем үзіле, сағыныш тұтқынына түскелі қашан?! – деп шикіл сары орта жастағы кісі оған іле жауап қатты. Еңсесін көтеріп күлген болды.

	– Онда құдай тілегіңді берді. Міне, тозаққа апаратын жүйрік темір тұлпардың үстінде, сол жерге қашан жетем деп ұшып келесің? Өзіңнің де тілеуің қабыл болғыш, ақ тілеулі екенсің, кезіктің, міне. Кел, бауырым, тағдырымыз бір, аш құшағыңды, құшырланып бір сүйісейік, – деп əлгі қара сақал қозғала берді.

	– Əй, байқа, сағынышың аш өзегіңе түсіп кетпесін.

	– Сол сезімді өлтіріп алмасын деп, мынадай қауіпсіз жерде жолықтырып жатқан жоқ па! Кел, кел бері, таян, – деп шикіл сары да қопаңдаған болды.

	– Міне, міне, ендігі сөздің төресі басын жаңа көтеріп келеді. Тозақ отында күнəмізді еске алайық онда, – деді қара сақал. – Мен белгілі халық жауымын. Жау болғанда да мына қазақ деген елге тəуелсіздік, дербестік тілеген сормаңдаймын. Өз еліме бостандық тілегенім үшін сол елге жау атандым. Əлгі «халық жауы» дегеніңіз сол. Сен де сол жаусың ба?

	– Дəл өзі! – Анау қарқ-қарқ күліп.

	– Онда жанатын тозағымыз бір екен. Жаңағы емешең үзіліп сағынғаныңа енді сендім.

	Темір торлы вагон іші күңіреніп кетті. Бəрінің үні шершемен боп күйінген тебіреніске толып, кеуделерге бір-ақ лықсыды.

	– Бұл адамдық арманға, əділетке, бостандыққа салған қыл бұрау. Осы тамұқ қыспағында бағзы біреулер тұншығып буынып өліп кетсе, кейбірі үміт жібіне жармасып, жарық дүниенің тамылжыған сəулесіне жетер, жетпесе... тамұқ отына тамызық боп кетеді... – Қара сақалдың сөзі салдыр-гүлдір болат жолда жұлдыздай зулаған отарбаның даусына көміліп естілмей кетті.

	Вагон ішін зіл қара түнек басты... Қанша күн жүргенін де білмеймін, күннің есебінен де жаңылдым. Межелі жеріне жетті ме, бір күндері кеп тоқтады. Апыр-топыр түсіріп жатты. Үйреншікті көрініс. Бұрынғыдай көк мылтықты, арсылдаған жетегінде иттері бар қарулы топ қарсы алды.

	Қандай қатыгездік, қаталдық еді. Қас қағым, əлдеқалай дəретке бара жатып, кідіре қалғанды мылтықтың дүмімен аямай ұрып кеп жібереді. Мұрттай ұшырады. Əлгі бейбақ, аяғынан тұрып жүріп кеткенше ол таяқ үсті-үстіне жалғасып жатқаны. Біржола есеңгіретіп, қалжыратып тастау бізді айдаушы топтың, қарулы топтың басты мұраты тəрізді.

	Ұзақ жол бойы талай қорлық тепкі, түйгішті көріп, «уһ!» деп, өліп-тіріліп, есік терезесі темір торлы қызыл тозақтан да жерге табанымыз тиді-ау! Біздің сорымызға түннің тас қараңғы бір мезгілі.

	Ештеңе көрінбейді. Қандай жерге, қайда келгенімізді де айтпай, айдап жөнелді. Бір жаққа қашып кетеді дей ме, жан-жағымыздан мылтық кезегендер қойдай иіріп, тықсырып келеді. Қараңғы көрдей түн қалың ну орманды қақ жарып салған тас жол. Бірінің етегінен бірі ұстағандай, тізіліп келе жатқан бейбақыт мүсəпірлер үнін де шығармай баяу жылжиды. Əл-қуаты онсыз да азайған жандарды түн-түнегін басына көтерген иттер арсылы да сүйегін шағып мазалап келеді.

	Жеті қабат түн болып түнерген аспанда жылт етіп жұлдыз жанбайды. Сүлдерді басқан батпан, салмақ жаншып барады.

	Кенет алдыңғы жақтан у-шу айқай, көп иттің абалағаны түн-түнекті басына көтергені естілді. Қолдарында жарқ-жұрқ бір сөніп, бір жанған шам көтерген айдаушы топ иіріле тоқтап, біреуі:

	– Взять! Взять! – деп айқайлап қалды. Сол, сол-ақ, құдай көр деген соң көздің көрмейтіні, еріксіз жанның төзбейтіні жоқ екен, сүрініп құлады ма, əлде шаршап, қалжырап құлады ма, айдалып келе жатқан сорлының бірі құлаған орнынан тұра алмай тырбаңдап жатыр. Аш қасқырдай атылған екі ит əлгіні дырылдатып сүйрей жөнелді. Көзді ашып-жұмғандай болған жоқ, үстіндегі кір сіңді шомыт киімін дал-дал жыртып, қара санынан қауып, қанын судай ағызды. Сорлы жан даусы шығып, жанұшырып, жығылған орнынан атып тұрды. Сонда ғана:

	– Перестань! Жетті! – деген дауысты естіген жыртқыш иттер де қыңсылап, құйрықтарын тақымына қысып еркелей тоқтады.

	– Алға! Алға! – деген əмірлі үн еріксіз топты ілгері бастап жүріп кеткен.

	Зəре-құт қалмады. Тірі адамды мылтықпен айдап, елсіз, күнсіз айдалада меңіреу орман ішінде итке талатқанды кім көрген. Есі бар адамның қиялына келетін сурет пе!

	«Ей, бақытсыз адамдар, сендердің ендігі көретінің осы. Тағдырыңның қандай қыспаққа түскенін көр! Бейіл бола бер, аяғыңды шалыс бассаң көрге, тозаққа құлайсың!» – деп, зұлмат қатыгездік көрініс өн бойымды мұз боп қарып тілгілеп өтті...

	Түксиген орман. Қайдан келіп, қайда тап болғанымды білмеймін. Ит тұмсығы өтпейтін қалың жыныс. Тұншығып барам. Бар өмірім кең сахара, көк жиегін сағым сүйген мұхиттай толқыған далада өткен маған мына орманның əрбір ағашы темір тор боп көрінді. Ауа жетпейтін сияқты. Жан-жағым қамау.

	Тек алақандай төбемде ғана көк аспан оймақтай боп көрінеді. Тұншығып кеттім. Əбден тарығып, неше күн жылаған басым есімді жиып: «Нар тəуекел! Бір құдайдың басыма салғанын көрейін. Шыдадым, енді не болса да... Туған жерден, ата-баба жатқан жерден бір уыс топырақ бұйырса...»

	Осы сөздер кеңсірігімді удай ашытып, таусылмайтын көз жасым төгіле бергенде:

	– Ей, сен неткен борық жаратылған жан едің?! Көтер басыңды! Көтер еңсеңді! – деген өктем дауыс жалт қаратты. Таңданған жұрттың: «Көрсе көз тойған, кең маңдайын қызығып күн сүйген» дейтін, əдемі аққұба жүзіне нұр тұнған, қоңыр көзінде мейірім от шашқан, дөңгелек бетті, қоң-қақ мұрынды зор денелі жігіт қалың қабағын түйіп:

	– Болды! Тоқтат егілуді! Жалғыз сенбісің. Бұл – темір бұғау, қызыл қырғын миллиондарды торына түсірді. Бұл азаптан сені енді болаттай беріктік, шыдамды ақыл алып шығады. «Басқа түскен баспақшыл» деген атаңның уытты сөзі қайда? Жетті! Егер өмірді, туған топырағыңды, ата-анаңды, ең соңғы қасиетті еліңді сүйсең – тоқтат езілуді! – деген ол үніне жігер жинап. – Егер зұлымдығы бойына сыймай жыртқыштай атылған жауына қасқайып қарсы шауып, жекпе-жекте талай дұшпанының басын қанжығасына байлаған текті бабалар рухын сыйласаң, тегіңе тартсаң, бекін! Бу беліңді! Ал борық туған қоян жан шала пенде болсаң..»

	Мына қаһарлы сөз сүйегімнен өтті. Көзімнен ағып тұрған жастың қайда ұшып кеткенін де білмей қалдым. Орнымнан атып тұрыппын. Əкемді көргендей, əкемнің алдында тұрғандай оған қос қолымды ұсынып жалбарына қарадым.

	– Менің атым – Асыл. Мен де өзіңдеймін. Жазықсыз жаза көрген көптің бірімін. Ендігі жерде, дəм-тұзымыз бір жерден бұйырар болса, мынадай езіліп жылай бергеніңді көрмейтін болайын. Жалғыз сен емессің. Жалпы халықтың басына келген нəубет бұл. Көппен көрген ұлы той! Тікте сүйегіңді! Иығыңды көтер! – деп тоқтау айтты.

	Сол Асыл менімен қатар келе жатқан, «əлгі сұмдықты көрдің ғой» дегендей, қолымды ұстап қатты қысты. Іш қазандай қайнайды, қолдан келер дəрмен жоқ. Сəл қит етсек, көретініміз əлгі – итке талату. Көк мылтық асынған баскесерлердің бақытсыз жандарға көрсеткен қыры екені де ақиқат.

	Көзімнің қиығымен ғана қарап, əлгі ит талаған бақытсыз жанды іздедім. Айнала тас қараңғы. Қорықтым ба, тірі жанды шошытқан жауыздықтан үрей буды ма, денемде діріл пайда болып, өзімді-өзім зорға ұстап келем. «Əй, итке де, батырға да бір өлім. Мəңгі тіршілік иесі жоқ. Не болса, о болсын, мына итін жетелеп, қатарымда мылтығын кезеніп келе жатқан сұмырайдың мылтығын тартып алып, жекпе-жекке атыла шыққан батырлардай сойқанды салсам ба екен?» – деген ой əурелеп келеді.

	«Ойың ақымақтың ісі. Əрекетің сəтті болса, мына жауыздардың біреуін, тіпті жолың болып кетсе, мына өздеріңді айдап келе жатқандардың бəрін жоярсың. Онымен барлық жауыз біткен жойылып таусылмайды. Ол көп! Көп болғанда да бір мемлекетті ашса – алақанында, жұмса жұдырығына сыйғызған зұлмат күш. Ол мына аяғын басып келе жатқан төрт құбылалы жер шарының пəле-е-енбай бөлігін астын үстіне шығарған дүлей. Қазір оның тісі ақсиып атылған қабандай түріне қарсы келер күш жоқ! Адаспа! Асылдың айтқаны жөн! Өлсең – жөнімен өл!» дейді бір сұңғыла ой жанымды өртеп...

	Жарылқаушы Тəңірдің біздің пешенемізге жазған ендігі бейбіт мекені – төбеде көрінетін алақандай ғана аспан, жыныс тоғай іші болды. Айнала қамау. Кəсібіміз сол орманнан ағаш кесу. Құралымыз – ара. Екі адамға ұзындығы кісі бойы, тісі тас кесетін алмас балық қарын ара. Қиылған ағашты бұтап, тазартып шырлайтын өткір балтасы тағы бар. Оларды да қылпытып өткірлеп алатын өзіңнің бейбақыт достарың!

	Жұмыс уақыты – таңның атысы, күннің батысы. Күнделікті беретіні өлмес ауқат. Тамақтың əлсіздігі ме, күн санап жүдеп, қалжырап барамын. Оның үстіне мынадай қаратүлей қамау, дүниенің шет-шегін көзден жасырған ит тұмсығы өтпейді дейтін түнекті кім көрген. Құдайдың көкте жарқырап көрінетін күні де, ұрының қанжығасында байланғандай, сығалап сəуле шашқан болады. Тіршілік тынысын тұмшалаған, еңсені басқан түн түнек қара орман.

	Құдай-ау, мына біз жердің қай түкпірінде жүрміз. Ел қайда? Есіл қайда? Мына тілсіз орман, ну қай жерде! Сананы сарсаң еткен көп сауал миды шайқайды.

	Маған жаны ашыды ма, əлде өзінің ізгі ниет адамдық қасиеті ме, Асыл мені бауырына тартып, серігіне алған. Не жұмысқа болса да ыңғайы, күші бар азамат ағаш кесуге де əбжілдігін көрсетті.

	– Аптықпа! Əліңе қара! Бұл бір күнде біте қоятын жұмыс емес. Ауаныңмен жүр. Тірі болсақ, он жыл көретін азабың бұл! Бұдан кесімді мерзімің бітпей, өлмесең, құтылыс жоқ. Шыдам деген патша бар. Ендігі арқа сүйер жан серігің – сол! Құдайға соған жалын! – деп шегелеп ақыл айтқан.

	Қамау! Тас қамау! Ойлап кетсем, дүние қараңғы түнек болып кетеді. Тергеу кезіндегі Шайтанкөз тергеушінің болат қабы елестейді көзіме. Алай-түлейім шығады. Өскен, туған қалам, шалқар көлім, көк аспанында қыраны қалықтаған байтақ тауларым оралады ойыма.

	Жастық шағым, көк кұрақтай қатар құрбы, əке-шеше, ауылдасым, туыс, дос-жаран, өзегімді өртеген сағынышым, жалғызым Əзіретəлім көз алдыма келеді. Жаным қан жылайды. Ішімнен таусылып, күн санап жұқарып, жүдеп біттім. Күнделік жоспар деген бар. Əр адам жиырма ағаш кесу керек. Əрине, жіңішке ағаш кесу, құшақ жетпейтін ағаш кесуден əлдеқайда жеңіл. Тоғайда, тірі жан иесі сияқты, оның да өркенінің бəрі бірдей емес. Бірі алыптай ірі, кей-бірі жіңішке. Несібеңе бөлінген жердегі тік тұрған діңді кесуге тиіссің. Күндегі – таусылмайтын сол қиқалау...

	Күн санап қуатым кеми берді. Ауа райының жылымық сары күнге ұласқан шағы. Жанды жеген үскірік, тыныс буған, сүйек кескен суық аяз сынған күндер.

	Ашаршылық қысқан жылдарда аз күн шахтада істегенім болмаса, өмірі мұндай ауыр жұмыс істеп көрмеген, бұла өскен басым бірте-бірте əлсірей бердім. Асылдың қарулы қолы сүйреп тартқан араның бір басын ұстауға да шамам келмей қалжыраймын. Сыртымыздан көз жазбай аңдып қарап тұратын надзиратель деген бар. Күнделік жоспардың орындалысын тексеріп, қабылдап алатын да сол. Соның назарына іліктім.

	Бойы аласа, жердің құртындай домаланған, жетелеген итінен сəл ғана биік, бетін түк басқан жас жігіт. Сол ысқырығын шалып, жер тепкілеп жаныма жетіп келді. Сөйткенше тағы бірнеше надзиратель жеткен.

	– Наказать, симулянта! – деп айқай салды бақа.

	Сол – сол-ақ екен үшеу, төртеуі жабылып, тыр жалаңаш шешіндіріп, бұрын дайындап қойған ба, кендір арқанмен жуан ағашқа таңа бастады. Аузымды ашуға да шамамды келтірмеді. Мықтап байлап, таңып:

	– Не пожалеть врага народа! – деп бірі зілді дауыстады. Мұндайда араша қайда! Əркімнің өз жаны тəтті. Ешкім жақ ашпады. Арада көп уақыт өткен жоқ. Мазам кете бастады. Орман іші ың-жың. Қаным тасыды ма, құлағым шуылдады ма, не болғанын білгем жоқ. Сөйтсем, менің бұған дейінгі көрген азабым мынаның көжесіне қатық та болмайды екен. Азаптың əкесі арандай аузын ашып, қалың орманның ішіне бізбен бірге тығылып жатыпты.

	Қол-аяғы байлаулы жанның шырқыраған даусын кім естір, кімім бар бұ жерде арашаға келер.

	Ал мынадай азапты құдай тірі жанның басына бермесін. Жалаңаш денем дуылдап жөнелді. Жайшылықта əлдеқалай əндетіп, бетке, мойынға, ашық жеріңе қонғанын өлтіріп, қағып ұшыратын орманның ұзын аяқ, əрқайсысы бармақтай сары масасы жабылды-ай кеп! Қозғалар, қорғанар шама қайда! Ой кеп, ду-дуымды шығарып, жалаңаш денемді бүлкілдетіп, қанымды сорды-ай кеп армансыз. Аздан кейін денем үйренді ме, ештеңе сезбеуге айналдым. Əдепкідегі денемнің дуылдап қышығаны басылғандай болды. Қаным таусылып бара ма, жалаңаш денем сезінуден қалды ма, көз алдым бұлдырап, төңірегімді көруден қалып бара жаттым. Сөйтсем, қаны азайған денем күп болып ісіп, өзім тұлыпқа айнала бастаппын.

	Мынандай қорлау мен адамды азаптаудың адамзат баласы біле бермейтін масқара түрін көріп, шыдай алмаған Асыл:

	– Адамның баласы ғой, мал емес. Ең болмаса қол-аяғын босатыңдаршы, қарманып қорғансын, – десе:

	– Жұмысты өндіріп істейтін болады.

	– Арам қаны кетеді.

	– Қаны тазарған адамның жаны тазарады.

	– Жалқаулық та денедегі кесел. Оны соратын сүліктің бір түрі маса, – деп орманды басына көтеріп күледі жазалаушылар оған. Мынандай қорлауға шыдай алмаған Асыл:

	– Қазір өледі мынау! Қаны да таусылды. Масалардың бүйідей-бүйідей боп, əбден тойғандарының жарылып өліп жатқанын көрсеңдерші. Айуан емес, адам баласы, аяңдар! – деп, əй-шəйге қарамай, мені таңған арқанды қиып-қиып жіберіпті. Асылдың мына дүлей өжеттігіне таңдана қараған жазалаушылар да лəм демепті. Мен бұл сəтте есімнен адаса бастағам.

	Бұл – бұл ма, жан қинаудың əкесі кейінде екен. Күп болып тұлыпқа айналып, ісініп долырған қаны қашқан дене дуылдап кеп қышыды-ай енді. Жанды қояр емес. Мың ине боп қадалып, жалаңаш денеге жабылған масаның уы қайта қозды ма, жанымды көзіме көрсетті. Өзімді-өзім жұла бастадым. Байлаудан босаған екі қолым денемде ойнады. Өз терімді өзім тырнақтың еркіне бердім. Басқа не лаж бар. Лезде қан жосам шықты. Сасқанымнан от жағып, қаси-қаси терісі жыртылып, қаны шапшыған денемді шоққа қақтадым. Аз да болса дуылдап қышығаны басылғандай болғанмен, қандауыр боп қадалған маса найзаларын сүйегіме жеткізген бе, оттан кетсем-ақ қайта қоза жөнеледі. Сол сəттегі, сол күндердегі қиналу мен ақылдың жан сақтар лаж таппай шырылдағанын тілмен айтып жеткізу мүмкін емес. Көкке ұшып, жерге түсем. Қаңбақ боп домаланып, қурай боп сынам. Өзімді-өзім жыртқыштай жұлып жеп қойғым да келеді. Қу жанның тəттісі-ай!.. Шайтанкөз тергеушінің тырнақтың көбесіне, адамның ең нəзік жанды жері үрпіне ине тығып қансыратқаны, бір сəттік пе, мынаның қасында түк еместей боп кетті. Адам жанының азапқа көнбістігін сонда көрдім...

	Өздері қолдан жасап, жан төзбес азапқа салып қойған жазалаушылар жұмыстан қалдырмайды. Басына найза ма, пышақ па қондырған мылтықтарын кезеніп, алдына салып айдап шығады. Жаны бар адам еді деп аяу, мүсіркеу жоқ. Менің өлердей мүшкіл халімді жақсы білетін Асыл бір күні:

	– Қылыш! – деп аз-кем бетіме қарап отырды да: – Шыда! Не болса да көніп бақ! Рухқа сиын! Сен өзіңнің кім екеніңді біл! Тегіңді жасытпа! – деді.

	– Иə, – деп жанымды қоярға жер таппай отырған қалпымда сұраулы қарадым.

	– Сен жай пенде емессің! Атақты көкбөрінің ұрпағысың. – Оның ойын бөліп:

	– Көкбөрің не? Ол да адам ба? – дедім.

	– Адам! Адам болғанда қандай! Құдай жаратқан жан иесінде одан озған төзімді, батыр, кекті жаратылған уытты жан болды ма екен, сірə да! Мына опасыз өмір одан басқаны білмейді! Білмейді, – деп дауыстап қатуланып кетті ол.

	– Кекті! Батыр! Уытты, төзімді! – Оның əр сөзін қайталап, ызадан булығып бетіне таңдана қарадым, қолым тырнай-тырнай қотыр болған денемнен босамай.

	– Береке тапқыр-ау, сен оны білмейтін бе едің! Мəссаған! Міне, міне, – деп жерден жеті қоян тапқандай аяқ асты жайраң қағып, – Мына өмірге кімдер келіп, кімдер кетпеген. Күн сайын өзіміз қиып, бұтақтап, өзенге ағызып жатқан бөренелер сияқты, талай дүрлер өмір ағысында қалқып өткен. Соның бірі, бірегейі де осы екеуіміздің түп атамыз – Көкбөрі!

	Өткен дəуірлерде де, дəл осы бүгінгідей, адамзат бірін-бірі жаулап, қырып-жойып, əлді əлсізді жаншып, дегеніне жеткен. Сондай бір шайқаста біздің бабаларымыз жауларынан жеңіліс табады. Жеңген жау бір тайпаны түгел қырып, мал-мүлкін олжалайды. Дегеніне жетіп, ойындағысы болған жау шабылған елдің жұртында тірі жалғыз қалып бара жатқан ер баланы көріпті. Сонда əбден мейманасы тасыған жаудың көсемі:

	– Өлтірмеңдер! Тірі қалсын! Бірақ қол-аяғын шауып тастаңдар! Өлсе де қорлықпен өзі өлсін, – деп үкім етіпті. Қол-аяғын шауып, – деп төбе құйқама дейін шымырлап дуылдаған денемді қышына қасыған мен шыдай алмай сөзін бөлдім.

	– Тыңда! —деді байсалды қалпын сақтаған Асыл: – Үкім орындалады. Жас баланың екі қолы, екі аяғы шабылады. Асылдың əр сөзіне жаным шығып, арты не болар екен деп ентелей түскен мен:

	– Өлмегенде несі қалды оның енді, – деп қалдым.

	– Шыда! Тыңда! —деп даусын көтерген ол:

	– Кеудесінде шықпаған жаны ғана бар баланы рақымсыз жау, өзі де өлер деген оймен, халқы қырғынға ұшыраған бос қалған жұртқа қалдырып кетеді.

	– Апырай, ə, – дедім тағы шыдамым үзіліп.

	– Аз сабыр сақта! Бұл ғасырлар бірден бірге айтылып, шырағы сөнбей, бүгінгі бізге жеткен шындық. Қозғаларға қол-аяғы жоқ, кеудесінде шықпаған жаны шырқыраған бала елі қырылған жұртта аңырап қала береді.

	Арада қанша мезгіл өткенін кім білген. Тауларды күңірентіп, ормандарды сыңсытып жылатқан, шырылдаған дауыс даланы басына көтерген қол-аяқсыз балаға бөлтіріктері өлген бөрі келеді. Бірнеше күн бе, апта ма, мезгіл-мезгіл аймалап сорып еметін күшіктері апаттан ба, жауынан ба қырылған ана бөрінің желіні жарылардай боп сыздап жетіпті сонда.

	– О, құдіреті күшті құдай, бір өзіңе осындайда жалбарынбағанда қашан, кімге жалбарынам, – деп жыртық шалбарынан тізесі көрінген Асыл тізерлеп отыра қалды да: – Құдіретіңнен айналайын Құдірет, көк бөрінің сонда рақымын түсірген өзіңсің! Өзің! – деп даусы естілер-естілмес күбірлеп бетін сипады.

	– Иə! – деймін дегбірім түгесіліп, енді не болар екен деп үздігіп мен.

	– Қол-аяғы жоқ, тек аузы ғана жылаумен ашылған баланың үстіне түскен ана бөрі талтайып кеп емшегін тосыпты.

	Неше күн ему көрмей сыздаған емшек аузына тиген аш бала да сыздаған емшекті солпылдатып сора беріпті, сора беріпті...

	Біз қасқырларды дала тағысы жыртқыштар дейміз-ау! Жыртқыштарда да мейірім, жанашырлық болады екен. Сол жыртқыш бөрі – ана-бөрінің емшегін емген, домаланған жан иесі өлмей тірі қалады. Асыраушысы – бөрі. Бірте-бірте өлмеген жан кемелденіп өседі. Бірақ аяғы жоқ – жүрмейді, қолы жоқ – ештеңе ұстай алмайды. Сөйлейтін тілі ғана бар. Өлмеген жан бөрі тірлік кешеді, – деп ойына тағы не түсті, тағы не айтқалы отыр, түнеріп отырып-отырып: – Біздің түбіміз – сол, содан тарадық, – деді де, – сенің пірің, түпкі тегің сол көк бөрі уызын емген жан! Бөрі мінез батырлық, мəрттік, кектілік, қайсарлық, не қасірет қиындықтан тайсалмайтын ерлік содан тамыр тартқан. – Ол бойын жинап, шалқая қарап: – Əне, өжеттік, мəңгілік өлмейтін өмір! – деді.

	– Мұныңыз...

	– Күмəнданба! Мен тарихты зерделеуге бар өмірімді сарп еткен кісімін. Бұл айтқаным – шындық! Нақты бұлтартпайтын деректерге жүгінем. Ол көсіле сөйлеп біздің жыл санауымыздан қаншама ғасырлар бұрын тастан қашап өлмес, өшпес мұра қалдырды олар. Өзі сөйлеп, сол өткен дəуірден тіл қатқан ескерткіштер бар.

	Қазір де сол екі қол, екі аяғы жоқ шалқасынан жатқан мүгедек шала-жансар баланың үстіне түсіп емізіп тұрған тас мүсін бөріні ешкім жоққа шығара алмайды.

	Қиял деп де айта алмаймыз. Əлдеқалай еріккеннің ермегі үшін жасалған деуге қарсы дəлел жоқ. Сол тарихи жəдігердің кейде жыр болып, естелік болып, шежіре болып таста жазылып қалған нұсқасын оқысаң ба, өмірге қайта туасың!

	Əне, нақты бұлтартпас деректер! Тарих ата сөзі! Ендеше, біз өлім дегенді білмейтін мəңгілік тектіліктің ұрпағымыз. Мейлі, масаға талатсын, қанымызды сорсын, мейлі, болат қапта азабына салсын, үрпіңді тессін, отқа жақсын, – көк бөрі нəсіліне өлім жоқ! Олар мəңгілік өмірдің төл баласы! Оның ұрпағы дəуірдің мəңгілік өлмейтін əділет ұран шысы. Əлемге келешекте аты жайылған ұлы ел болатыны да сөзсіз! Шыда! Сол күнді тос, Қылышым! – деген.

	Асыл менің көз алдымда тек қиялда, аңыздарда ғана өмір сүретін өмірде болды, болады-ау дейтін ұғымдардан əлдеқайда алшақ жатқан шындық əлеміне үш қайнаса сорпасы қосылмайтын қиял-ғажайып болмыстарды тірі, осы қазір көз көргендей етіп жайып салды. Сол тұста өзі де сан құбылып, не қилы жанкешті азапты дəл қазірде басынан кешіп отырғандай, немесе сол қиян-кескі сұрапылдың тағы да қайталануын дəлме-дəл күткендей бейнеге сан түсті. Бірде терлеп-тепшіп су боп ағып, бірде отқа қақталған темірдей балқып, қас қағымда мұз боп қатып сұрлана қалады. Адам жанының осыншалық төзім мен теперішке түсіп, төс пен балғаның арасына түскен темірдей жаншылып, лезде болаттай қатайып, балқымадан құрышқа айналғанын кім көріпті.

	– Ей, Қылыш батыр, – деп үніне өзгеше өкпек желдей ызғарлы, дүниені дүр сілкіндірер жасын жарқылын шақырған зор қуат жинап: – Сен де менің көрген азабымның көбіне ортақ бопсың. – Ол қашанда басынан тастамайтын, ұстай-ұстай қолдың тері, майы сіңіп, қап-қара жылтыр былғарыға ұқсап кеткен биттің қабығындай жұп-жұқа телпегін сыпырып алды да: – Қара! Қарашы мына басқа! –

	Басын пəлегінен жаңа ғана үзіп əкелген асқабақтай, жалтыратып алдыма тосты. – Көр! Осы өзі алдымен, мына сен көрген түрінде, адамның басына ұқсай ма екен. Əбден көріп ал. Бұдан кейін бұл басты «қайта көрсет» деп мың жалынсаң да көрсетпеймін. Анықтап қара! – деді де, шөңкедей басын тез көтеріп, əлгідегі қара қайыстай, жұп-жұқа, айнала жиегін созылмалы резеңкемен жөргемдеген телпекшені лып еткізіп төбесіне жауып алды.

	Ақ құба жүзі суыған қорғасындай тоңазып салқын тартты да, айбарлы қара көзін ұзын кірпігіне жасырып еңсесін көтеріп, иығына кезек шайқалып, жауырынын жазып шалқая көзге көрінбей келіп, өзін айқасқа шақырған біреумен жек-пе-жекке шығуға ұмтылған жандай, екі жұдырығын түйіп, құшағын кеңінен аша берді.

	– Алып дүние-ай, өмір-ай, аюды да алып соғатын мына кеудемді талай қыңсылаған күшігендердің ұяласының табанына таптаттың-ау! Əттең! – ол əлгіден де биіктей түсіп, шоқтығын тіктеп:

	– Ал сен айтшы. – Сұқ саусағын самайына тигізіп: – Мына қауақ бастан не көрдің? Не бар екен мына баста? – деді даусы гүр-гүр шығып жүзі күреңітіп кетті.

	Мен əлгіде ғана алдыма төңкеріліп отқа күйген терідей қырыс-қырыс, ақтаңдақ-ақтаңдақ боп ойылып-ойылып қалған басты көзіме қайта елестетіп, «мұндайда адамға соншалық үлкен, бірақ ит жалағандай алабажақ, отқа қақтағандай тырысып, қырыстанып, сай-сайы шыққан бас біте береді екен, ə?» – деп ойланып қалдым. Оның сауалына жауап іздеп, оның басының қасында шақшадай басымды не дерімді білмей сипалана бергенімде:

	– Е, е, азаматым, сен менің сауалыма жауап іздеп сабылмай-ақ қой, бұл баста сыр да, жыр да жетеді. Мен өзім-ақ, – деп сөзін бастап кетті. – Бұл адамзат тарихында не болмады. Джордано Бруно сияқты ғұламаларды да, ғылымда теңдесі жоқ жаңалық ашқаны үшін, топастар – ғылым дегеннің не екенінен ешбір хабары жоқ түнек дүниенің билеушілері отқа жақты. Жоқ етті. Бірақ онымен соноу көк аспанның көгінен төгілген күннің нұры қандай болса, жер бетінде жасыл əлемді жайнатып, бір Алланың əмірімен дүниені түрлендіріп жатса, одан кейін де сол бір кезде топастар құрдымға батырған жаңалық, ғылым ілгері дамып, адамзат игілігіне қызмет етуде. – Асыл манағыдай емес, екі бетіне қан жүгіріп, қара көзі шоқтанып, көңілі жадырап сөйлеп берді.

	Ал мына бас жайына оралсақ, бұл жанды жеген, қиямет-қайым дейтін, тозақ дейтін от пен оқтың, азаптың куəсі, сол тірі жанды атымен-ақ шошытып, үрейін ұшырған сұмдықты көзі көріп құйқасына дейін күйдіріп, шашын жұлғызып, терісін арса-арса тілгілеп, не сұрапылға төзген құйма құрыш, кəдімгі алып зауыттарда балқытып, бірнеше дүркін қайта-қайта сүзгіден өткізіп, жеріне жеткізіп, суын тауып əбден анау-мынауға сынбайтын, тіпті оқ теспейтін болат қаттылыққа ие болған тірі құрышың да осы. – Ол мына əңгіме тұсында бұрынғыдан қатуланып, ірі де несін бекітіңкіреп, қас-қабағы түйіліп, орнында нығыздала қозғалып: – Адам баласы өз басынан қанша қиянат пен қиыншылықты кешсе де, оның зорлық, зомбылық екеніне көзі жетіп, оны туғызған себеп-салдарды толық зерделей алса, ешқашан өмірден түңілмек емес. Зорлық-зомбылық көруге өзі себепкер не кінəлі айыпты болса, ол не қиянатқа да тəнті болмақ. Ал жазықсыз жəбір адамды əрқашан ақ жолға, күреске, қиянаттан шығатын жол іздеуге шақырады. Мен осы соңғы тағдырдың иесімін. Бар жазығым – ұлтымның ар-намысын, тарихын, өткенін, басынан кешкенін қаз-қалпында ешбір бұрмасыз хатқа түсіргенім. Туған халқының ғасырлар қойнында жатқан асыл қазынасы бір құдай қанына сіңірген ерлік, батырлық, жомарттық, тағы басқадай өзге жұрттың тіпті қанында да, сүйегінде де жоқ қасиеттерді бойына сіңірген, елі-жері үшін жанын пида еткен ерлері туралы деректерді тарих сахнасына шығарғаным.

	– Ей, кеудесінде жаны бар пенде, оны сен де біліп ал, миыңа тоқы! Біздің халқымыздың тарихы өте бай. Ол – ғасырлар бойы өзінің еркін өмірін басқаның құлдығында болмауды қанымен де, жанымен де қорғап, алысты, сол жолда не құрбандықтарды бастан кешіріп келе жатқан, өмірі ерлікке толы жауынгер, батыр халық. Ұрпақтар өмірінде өшпес із қалдырған, біз үшін күні кеше деп айтылып келе жатқан халықтың басынан өткен қырғын – «ақтабан шұбырынды, алқакөл сұлама» қанды сойқаны нені көрсетеді. Адамзат тарихында өшпес орны, ізі сайрап мəңгілік туын көтерген бір ұлтты жер бетінен жойып жіберуге ұмтылған жыртқыштықты қайсар ерлік, батырлық күшпен, жанпида күреспен жеңіп, тіршілігін сақтап қалған халық бұл. Мен өз зерттеулерімде сол шындықты, мəңгілікке ұластырған халықтың тарихын, оны жүзеге асырушы ерлер өмірін халық зердесіне қайта тірілттім. – Асыл демі таусылғандай, шерлі көкірегін керіп дем алды да: – Құса ғой бұл, таусылмайтын құса! – деп кідірді. Кере қарыс маңдайын жалпақ алақанымен сипап отырып-отырып: – Жүректегі шерді айтпасаң шықпайды. Ол өзінше жатса, сасып-бүксіп басқа ағзаны шірітеді, бүкіл жан дүниеңді бұзады. Солайда не айтып кет, не жазып кет. Мүмкін болғанынша ауыздан-ауызға, құлақтан-құлаққа жетсін. Елге тарасын, ұрпақтар жадына жазылсын. Міне, сол ел есінде қалатын, ұрпақтарды халық қасиеттеріне тəрбиелейтін, олардың бойында біз халықпыз деп мұқалмас қайрат мақтаныш сезімін оятатын, сол үрдіске үндейтін, бабаларындай болуға баулитын мұрагерлік дара мінездерді жариялау, əрине, қазіргі билеушілерге жақпады. Оларша жер бетінде бір ғана ұлы халық бар, бір ғана жауынгер ел бар, бір ғана халықтан не жақсы дəстүр, батырлық, тіпті ақындық, сөз өнері, ұлттық асқақ біліктілік тек сол ұлттан ғана бастау алады.

	Басқа халық солардан үйреніп, күннің – күн, айдың ай екенін, жердің жер екенін таныған оларда адамзаттық тарих жоқ, – дейді осы жерде шөңкедей екі иығы зорға көтеріп отырған басын қайта-қайта шайқаған ол, – бұл қате тұжырым. Басқа халықта да асқақ тарих бар. Ол былай болған, – деп шындықты айтқан мына басты, міне, торға қамап тастады. Сол үшін мына басты, – деген ол, – қанша азапқа салды.

	– Атағым дүрілдеп, аймақтан асып, дүниеге тарай бастады. Ұлт тарихын, оның өткендегі ерлік өмірін жан-жақты зерттеген еңбегіме деген ықылас бүкіл зиялы қауымды тəнті етіп, шындық, ақиқат жаңа қырынан танылып, өз бағасын алды. Бір ғажабы билеуші құрылыстың өзі табынып, атақ-даңқын адамзат алдында асырып отырған ұлтты əлемде теңдесі жоқ қаһарман, дара жаратылысты көсем халықтың ғылыми əлемі бір ауыздан мақұлдап менің докторлық диссертациямды аса бағалы ғылымға қосылған жаңалық деп жатқанына қарамастан, маған кері көзқарас қалыптасты.

	– Ей, Қылыш батыр, бұл қанша тəптіштеп айтсам да, таусылмайтын жəне сен оп-оңай түсіне коятын хикая емес. Оны бір сөзбен айтсам, сен ұлтыңды асыра мақтап, болмағанды болдырдың, сенің ұлтың ондай қабілет, ерлікке лайық емес. Ол – тек ұлы халықтың арқасында ғана дүниеге көзін ашқан ел. Былайша айтқанда, қара тобыр. Сен солардың арасынан шыққан бұзақы, баскесер, ұры-қарыларды теңдесі жоқ батыр, данышпан, көсем еткің келеді. Сол арқылы қара тобыр халқыңды мадақтағың келеді. Сол үшін... Сол үшін... сен... – Асыл көзін бір нүктеге қадап отырып қалды. Күректей алақанын маңдайына басып, танауы қусырылып демігіп кетті. Мына отырысында қазір жарылып кетердей ыза-кек буған түр бар.

	Менің көз алдыма, арса-арса су жыртып тілімдеген жыралардай, оның басы қайта келді. Байқаймын, Асылдың ішінде бұрқ-сарқ бұрқасын жүріп жатыр. Содан да сырты мұз боп қатып, қанын жұтып отыр. Дəу құж-құж басындағы сімілтір қара телпегінің жиектелген резинкасынан тырнағының ұшымен жіберіп-тартып, шертіп-шертіп, қатты обып ішіне ауа жұтты да:

	– Иə-ə, бұл бастың тағдыры таусылмас əңгіме. Бастан өткенді, басқа емес – мына тілім-тілім ит жарғақ бастан өткенді айтайын ба?! Оның бірақ итқорлық екенін күні бұрын ескертем, оған өзің, өз тағдырың да куə. Шошыма! Бұл тағдыр мазағы дегеннің не екенін сонда түсінесің! Күні бұрын айтарым – ақиқат, шындық деген құдіретті өлтірер Құдайдан басқа күш жоқ! – Ол кіжініп кетті. – Кейбір доңыздар, иə, доңыздар, шындықты күрзімен ұрып өлтіремін, тарих доңғалағын кері шегіндіремін деп жүр! Олар түптеп келгенде ақиқаттың əділет сотының алдында ертең-ақ қарабет боп отырарын білер ме екен! Апат боп жанған өрттің сөнбеуіне сене ме?! Мəңгілік азап өрті жоқ! – Ол жан-жағынан қарманар бірдеңе іздегендей, аласұрып, орнынан қопарыла тұрып, қайта отырды. – Ей, егер сол сұмдық дүниенің тасқайрақ диірменінің тұтқасын бес минөтке ұстатса ма, шыркөбелек айналдырып лақтырып, күл-талқан етер ем! – Ол сақылдай күліп: – Міне, дана халқымның осындайда «іш қазандай қайнайды, қолдан келер дəрмен жоқ» дейтін кемеңгерлік сөзі есіме түсіп, ақылымды қайта табам. Шіркін-ай, бір ғасырдың жүгін, бұл дүниенің тауқыметін бір ауыз сөзбен түйіп, адамды не қилы қиыншылықтан алып шығып, болашақ атты пырақтың шылбырын ұстатып қоятын ойшыл халықты да түсінбейтін топастық, оның даналығын мойындамайтын зымиян надандық та болады екен-ау! Сол шындықты айтамын деп көмейден тіл суырылып, бастан құйқа тілінді.

	Асыл манағы бір кездегі тас мүсіндей кейпінен қалыпты бейнесіне келіп, байсалды бапты əңгімесіне көшті.

	– Мына өмірде Құдай жаратқан жан иесіне Күннің нұрынан асыл қасиет бар дегенге еш сенбе! Оның не қасиетін көзбен көріп, қолымен ұстағандар сенбейді. Мына аждаһа боп өмірді шеңгелінде шыңғыртқандар Алланың сол жан иесіне берген ұлы сыйынан да мақұрым етті емес пе! Менің күнəм да, кінəм да – шындық үшін алысқаным. Сол үшін мені қырық күн тас қараңғы қамауда ұстады. Жарық дүниеге шыр етіп жанарының отын жаққан пендеге Күннің нұрынан ажырап қалудан асқан тозақты Тəңірім жазбасын. Аттай қырық күн! – Ол желкесін қасып, – соншама күннен кейін, əрине, мен оны кейін білдім. – ол көзін оқала шаққандай сипалап кетті де: – Тас қараңғыдағы өмірді елестетші, не болар екенсің! Азап! Азап азап емес – тозақ! – деді де, – мені сонда түпсіз терең тұңғиық па, əлем дейтін түсініктегі дүниеден қолыма ілігер, не мына денеме тиіп пəниде табаныма тұғыр, тəніме сүйеу болар түк таппай шым батып бара жаттым. Жоқ, бір белгісіз меңіреу шыңырау жұтып жөнелді. Көз алдымдағы жарқырап жанып, тіршілікті ана мейірім, ана шапағатымен аялай бауырына емірене басқан Күннің жарығы жалп етіп сөніп, қараңғылық басып алды. Қозғалып, қарманып, жан-жағым, өзім жатқан жер-бесікті тінткілеп жанталасып кеттім. Қол-аяғым... иə, қол-аяғым су тиген қарақұрттай қозғалмай қалыпты. Кеудемде жаным барын жүрегімнің дүрсілдей соғысы ғана білдірді. Қозғалыс жоқ. Дəл сол сəтте жүрегі бар, сол арқылы тұл денесіне қан жүгірген тас мүсін боп кеттім. Аузым тығындалған ба, мұрныммен ғана дем алам. Ей, дүние-ай, ойбайды салып, əлемге əнді бергендегі адамдық қасиетті қастерлейтін адамзатқа мұңымды, мына зорлықпен көрген қорлығымды паш етіп, бар даусыммен айқайлағым келді. Жанымды құрбандыққа шалып, ақтық демімді жұмсап, қарабет құрылыс жəбірлеуші тозақ қоғамның бет пердесін жыртқым келді. Бірақ ол арман екен. Тек басымның ішінде, миымның ғана астан-кестен киял шатпағы боп, түн-түнек құшағында үнім өше берді. Құлағым естиді. Тырс еткен дыбыс маған үлкен дүмпу, əлемдік жарылыс сияқты естіледі. Егер бейнелеп айтсам, кеудесінде жаны бар, қозғалмайтын, көрге түскен қара түнектегі қара таспын. Құдай жаратқан пенденің дəл өзіңдей сөйлейтін, өзіңдей күлетін, өзіңдей тіршілік ететін, ойлайтын, өмір туралы түсінігі бар, тіпті бала-шаға өсіріп, махаббат сезімін басынан кешіп, Күннің нұрын сүйетін адамдардың, өзін адам санайтындардың мына қатыгездігі қазір жанымды ғана тірі сақтап, əдейі осындай азапқа салып қойды. Мені қайтсе де мойытып, айтқанына көндіріп, айдауына жүретін, мұрнын тесіп темір өткізген өгіздей етпек. Мен олардың ырқына көніп, бүкіл еңбегімді жалған, мына қоғамдық құрылыстың беделін түсіру үшін өз ұлтымның атағын шығару үшін болмағанды – болды, жоқтан ерлік, батырлық туғызып, халықтың жаулары ұры-қары, мансапқорларды мадақтаған жалған тарихшымын деуім керек. Жоқ! Жоқ! Олай емес. Аспанда Құдай жаратқан күннің бары, оның жалғыз екені қандай ақиқат болса, менің зерттеуімдегі шындық дəл сондай...

	Əне, салдыр-гүлдір темір есік ашылды, əлгі армандап жатқан, қол-аяғым байланып, тас боп қатып жатқан менің есігім... Құдіретім-ау, рас па, мені біреу іздеп келді ме?! Көзімді бақырайтып ашамын кеп. Көзіме түк көрінбейді. Сол түпсіз қараңғылық. Енді пайымдадым. Көзім таңулы екен. Қол-аяқ...

	– Бұған тамақ беруге болмайды. Жағы қарысып жата берсін. Аудар бері! – деген өктем дауыс жетті құлағыма! – Сал құйрығына əлгі уколды. – Денем шымыр етіп, тəніме ине қадалды. – Осы да қорек! Өлмейді, өлтірмейді иттің баласын, жатсын солай! Енді ме, енді мұның шыдамын үземін. Алдымда мөлтеңдетемін.. Көрейін қайсар жаратылған батырдың тұқымын. Ха-ха-ха!...

	– Е, құдіреті күшті Құдай, осы ма еді көрсетерің! Əлде өзіңнің қаһарыңа ұшырадым ба? – аздап мойып, көңілім босады. Бірақ болғанға болаттай болу деген қағида бойыма тың қуат бітірді. Əлгілер шыға беріп: – Əй, осы мізбақпас мына қара көрде жатқалы неше күн? – деп сұрады бірінен-бірі.

	– Қырық күн!

	– Қырық күн?!

	– Онда ертең жарыққа шығарып, мұның қызығын көрейік, – деді бірі...

	Ол күн менің есімнен мəңгі кетпес. Сенің жаналғышың шайтанкөз болса, тергеушіні айтамын, – менің жаналғышым жыланкөз еді. Тесіліп қарағанда аспандағы торғайды арбап түсіретін аждаһа жыланның көзіндей сығырайған көзінде біздей өткір от жанатын. Мен ол тесіле қарағанда кірпігімді қақпай, бетіне қарсы тесіле қалатынмын. Дегенмен қолында оқтаулы мылтығы бар жауыз мені едəуірден соң жасытып жеңетін еді. Ішімде от жанып, шіркінді жұтып қойғым келер еді. Əттең...

	Мені қапқа салып əкелді ме, арбамен сүйреп келді ме, дəл сол жері қазір есімде жоқ.

	– Аш көзін! – деген жауыздың қаһарлы үні дəл қасымнан естілді де, маңдай терімді сыпырып түсіргендей бір қимыл болды. Əлем жарқ ете қалды. О, құдірет, күннің сүт сəулесі! Сүт сəуле! Алдыма төгіліп, ақтарылып кетті. Кірпігімді қарып, жанарым ұялып, көз алдыма найзағайдан жасын ойнағандай, қас қағым сəт дір-дір толқыды. Аппақ нұрға шомылып кеттім. «Алла Тағала сыйлаған күннің нұр сəулесі, сені де көретін көзім, сезінетін санам əлі тірі екенсің-ау» деген ащы да сүйкімді ой жанымды аялап жүре берді. Жүйке-жүйем босап, қаншама күндер азап бұғауында отырғанда босамаған жүйкем сөгіліп, көзімнен жауым алдында бұршақ-бұршақ жас төгілді. Егіліп кеттім.

	– Тəйт! Тексіз неме! Жылама! Көрсетпе көзіңнің жасын! – деп жыланкөз айқай салды.

	– Доңыздай бақырма! Мені жасытқан сен емес, күннің нұры! Нұрдан садаға кет! – деп шаңқ ете қалдым.

	– Ə-ə-ə! Солай ма? Шашың да жабағы боп кеткен екен. Əй, – деп біреуді шақырды да:

	– Мұны жер-көкке сыйғызбай жүрген басы ғой, басы! – Қайда манағы, – деп қайта дауыстады. Əй-шəйға қаратқан жоқ, бұйра шашымды, өзі де едəуір өсіп, жуылмай киіз боп қалған екен, тұтамдай буып, бұрымдап жатқан көмекшісіне «іл анаған» деді. Сол – сол-ақ екен, шəңгекке ілінген мойыным созылып, жұлын жотам үзілердей халде көкке асылып, аяғым жерден көтеріліп кетті. Адам баласының жаны да иттің жанындай қорлыққа көнбіс болар ма?! Сол халде шашымнан асылып қанша тұрғанымды білмеймін. Есімді жиғанда басымның шашсыз, түбінен сөгіліп, терісінің жұлым-жұлым болғанын білдім, сонда неше күн азап шектім. Есебі есімде жоқ. Кеудеде шықпаған жаным шырқырайды. Шағынып мұңымды айтар, тірі жан жоқ. Төңірегім «Сен жаусың! Сен Кеңес үкіметіне, бүгінгі құрылысқа қарсы пəдері жансың! Сен ескі феодалдық, хандық құрылысты уағыздаушы сұмырайсың! Сенің ендігі өмірің ит өмірі! Сен жалған ғалымсың! Сен халықты аздырушы, социалистік құрылысқа қарсы феодалдық-буржуазиялық қоғамды көксеуші арам ниетті жексұрынсың!» деп шулап тұр. Осы айтылғандарды өз аузыңмен айтып, өз қолыңмен жазып мойында. Сонда ғана мойныңа ілінген лағынет таңбасы алынады. Сонда ғана феодалдық-буржуазиялық коғамның жалдамалы төбеті деген атақтан, онда да сот алдында ақталуың мүмкін, – дейді.

	– Жоқ! Мен ақиқаттың, тарихи шындықтың ғана құлымын. Мен халқымның басынан өткен тарихи ақиқатты ғана ғылыми айналымға түсірдім. Мен бір ауыз жалған, өмірде болғанды бұрмалауға жол бергем жоқ. Оны ғылыми əлем мойындады.

	– Ей, ессіз жалған ғалым, дүние жүзі халқы шындықты, адалдықтың жаршысы деп таныған, оның əр сөзін Тəңірдің сөзі деп ұққан бас газетте ел тарихын бұрмалаған сенің масқара əрекетіңнің қалай бағаланғанын көр, міне! – деп сол басылымды алдыма жайып тастады. Көз жүгіртіп қарап өттім. Мынадай сұмдықты күтпеген жаным өртке түскендей, жүрегім аузыма тығылды...

	– Ей, неменеге мұның бетіне қарап мөлиіп отырсың! Ac аяғынан! Аузына өті құйылғанша тұрсын! – деген жылан-көздің əмірі қас қағымда орындалды. Құрысын, ондай өмір! Бастың – аяқ, аяқтың бас болғанын кім көрген! Содан да өлмей қалып, міне, сенің алдыңда сайрап отырмын. Əрине, түптің түбінде жеңіс біздікі. Бірақ сол жеңісті, əділеттің, күннің нұры сүйген, асқақтап мəңгілікке желбіреген туын көреміз бе, жоқ па?! Ол күн қашан келеді. Қанша күн, ай, жыл бар оған. Мəселе сонда. Бірақ ондай жарқын күннің көзіңмен көреріңе, рақат қызығына кенелеріңе күмəн жоқ! – деп бүкіл денесі шабыттан қозғалақтаған Асыл: – Əрбір азаптың, нақақтан тартқан қиянаттың рақаты, қуанышы болатыны сөзсіз. Өйткені біздің адамзат, ақ ниетті Адам баласы алдында, туған ел, жер алдында зəредей күнəміз де, кінəміз де жоқ. Жоқ! Біз періштеміз! Ал адалдықтың баламасы – періштенің жазықсыз жаза тартуы мүмкін емес. Сондықтан да, Қылышым, жасыма, түпкі негізгі жеңіс мына қолда, мына алақанда! О, Ұлы дүниені жаратушы Алла тағала, ақ тілеулі пендеңе рақымыңды төкші!..

	Ол солай деп толқып еді. Қазір сол ғажайып жан қайда екен? Тірі ме, өлі ме? Əлде əлі де тамұқта ма...

	Асылдың мына сөзінен кейін көз алдыма жаңа дүние, бұрын-соңды ойлап көрмеген қиялымда, санамда болмаған əлем ашылды. Жаным жай тапты. Жүрегімде сенім шоғы жанды. Бүкіл денемнің қышығаны тарап, бойыма соны қуат келді. Ойда-жоқта қара жерден күш тапқан Антей батырдай, алып болып жүре бердім. «Қол-аяғы жоқ тұлып, кеудесінде соғып жатқан тірі жүрегі бар жан иесінің ұрпағымын мен! Оны өлімнен біржола құрып кетуден сақтаған құдіреттің өзі. Тілсіз мақұлық, жыртқыш қаншық бөрінің ана болып емізіп, ойда-жоқта ажалдан арашалап алып қалғаны рас. Ендеше, не қиындык кездессе де, шыдауым, арпалысып жеңуім керек!». Осы ой мені өмірге қайта əкелді.

	– О, ұлы қасиетті жан сырым, жадым менің, осы айтылған болмыстың басы-қасындағы бір ғана куə – өзіңсің. Жалғаны, жансағы жоқ. – Бəрекелді-і! Ерім-ай, қайта тіріліп, оянып ағымнан жарылам! Өмірде адамзат есімді ұлы əлемді, тіршілікті күңірентіп, жанды көзден қан ағызған қиянат, қасіретті көріп, оған куə болудан асқан қиыншылық жоқ ізгілікке! Ізгілік – тіршіліктің жаны. Оған да көрген-білгенін жеріне жеткізіп айтып беру де оңай емес. Əлгіде Асыл айтқан сұмдық суретті елестетудің өзі азап. Əйткенмен ол... өмірде... болған!..

	Бармақтай-бармақтай, ұрандасып азан-қазан шулаған ұзын аяқ сары масалар сенің тыр жалаңаш денеңе жабылып, мың ине қадалып кеткен еді-ау! Қаныңды солқылдатып, шыңыраудан шелекпен су тартқан қауғашыдай бүкшие сорған. Денеңде бір тал кірпіктей маса қадалмаған, маса қан сормаған бос жер қалмаған еді-ау сонда!

	Құж-құж қаптаған маса! Жер-көктегісі шуласып сенің жалаңаш денеңді тапты. Əбден тойып, үзілген жүзімдей домалап түсіп жатқаны қаншама! Кейбірі құныға жұтқан қанға шеңбірек атып жарылып өліп те жатты. Жазықсыз жанның қанын сорған кішкене тажалдар да ара-арасында солай зауал шеккен. Бірақ, əрине, бəрі емес...

	Сенің көрген қорлығың əсіресе жалаңаш денеңе мың ине боп кадалып, тəніңді мың найза болып тесіп жатқандағы шырқыраған ыңырсыған жан даусың құдіреттің де құлағынан кетпес. Қансорғыштар тұмсығынан денеңе тараған удан көрген азабың – қара бақайыңнан төбеңдегі бір тал шашыңа дейін дуылдап қышығанда жаныңды кояр жер таппай, отқа қақталып, егер қолыңда от-қапшық болса ішіне кіріп кететіндей болғаныңа куəмін. Бірақ сен сеніміңді шыңдадың, содан да жазықсыз көрген азабың зауалсыз кетпеді.

	– Қылыш, көк бөрінің ұрпағы мəңгі өмір сүреді. Бұл дүниенің қысасы о дүниеге кетпейді. Мына дүниені тұмшалаған қара тұман сейіледі. Жан-жағыңдағы тор үзіледі. Төбеңде күн, атырабыңда гүл жайнаған бақытты шақ та келеді. Соған жет! Өзіңді бекем, беліңді берік ұста! – деген Асыл тарихшының сөзі...

	– Иə, иə, оның даналық сөзін неге ұмытайын. Соның сөзінен кейін маған мынадай ой келген. Əрине, оны жақсы білесің, бірақ білсең де ''аузы күйген үрлеп ішеді'', білгеніңді басқаға жария ету сенде жоқ. Көбін үнсіз, тек көріп қана тыңдаумен өтесің!

	Сонау жылдардағы Тасмаңдайлардың қолымен атылып, мылтық болып келген үкімет енді өзі де, елді зорлық уысында ұстаудың қаһарлы, тежеусіз құралына айналды. Адамды мал, тілсіз жануар орнында – айдауына, айтқанына көндіріп, тілсіз мылқау, кеще, тек бұйрығын естуге – құлағын, қалай, қайда жүруге – көзін, жүріп-тұруға аяғын ғана қалдырып, өз дегеніне жетті. Тірі малды сою үшін аяғын буып, бауыздамаушы ма еді. Сойғасын жіліктеп бұзып, балталап шауып, қазанға асатын. Бұ да сол! Кімді қай күні ұстап, соттап, қай күні атып, асып жоқ ету еркінде! Міне, осыны Асыл тап басып, зердеме, санама жеткізді.

	Қол-аяғы жоқ тұлып та тіршілік етіп, артына ұрпақ қалдырды. «О, көк бөрі! Өлмес рухыңмен жебей көр!» деп сыйындым, оның сөзінен кейін мен оны қуат тұтып, белімді мəрттік белбеуімен шиелеп будым. Соноу бір азапты күннен кейін сөйлемей – тілсіз, естімей құлақсыз қалған құлшылығымды өзің ғана білесің, жан серігім жадым менің! Содан бері қанша жыл не қасірет басымнан өтсе де, жағымды ашып сөйлемей, басқаның сөзін естіп отырсам да естімей келем. Ішімнен өртеніп, күйіп келем. Мен де бір қалың өрттің ортасында жанбай қалған жалғыз қайың сияқтымын. Миғұла атандым. Мейлі, дей берсін. Менің де таңым атып, сайрайтын күнім келер...

	Бірде Асыл:

	– Сенің ашық аспандағы қырандай саңқылдаған даусыңды əлем еститін күн де алыс емес! Жүрегіңде не жатқаны белгілі. Аузыңды ашсаң – азабың, көрген қорлығың зұлмат қан ішкен дəуірдің қанішері шеңгелінен сорғалаған қаныңның тарихын шертеріңді білем. Шыда! Көк бөрі! Мəңгі соғатын жүрегіңе, жадыңа көргеніңді жаза бер деп, – сырын ақтарған, ақыл қуатымен таптаған. Оңашада ол мені Көк бөрі дейтіні мəңгі ұмытылмас.

	Өзі де Асыл десе асыл еді. Əкесі Алмасты да мақтанышпен əңгімелеп қоятын. Расында, ол адамның мал орнында тіршілік еткен заманы еді. Ал мен қашан сайраймын? Асыл айтқан таң қашан атады? Сол күнді күткеніме де, міне...





ТУЛАҒАН ЖҮРЕК




	Мен адамзаттың ақылы кемел өркениет дүниені талқандап, құлдықтың жаңа дəуірін орнатпақ болған əлемдік аждаһа фашизмді күйретудің екі жылдық Ұлы Жеңіс тойы болатын күні келдім еліме. Бір күн артық-кемі жоқ, он жыл тозақта отырдым. Өлмей жеттім.

	Дүние шаттыққа, адам баласы қуанышқа масайған күн еді ол. Миллиондарды жалмаған соғыстың аяқталған күні еді ол. Шексіз шаттық! Мен сол əйгілі жеңістің екі жылдығы тойы күні келдім.

	Соғыс! Аждаһа! Адамның жаны шырқыраған, балғын өмірді өртеген, тіріні жалмаған қасап емес пе?! Адамды адам оққа байлап, жыртқыштық ақылды табанға басқан апат! Жер бетінде ғасырлар бойы өмір сүріп келе жатқан адамзат бойын жайлаған ізгілік пен зұлымдықтың жекпе-жегі. Кескілескен ұлы майдан ол!

	Сол талай боздақтарды жалмаған, не түрлі ғылым мен ақыл-ойдың ғажайып табысы болған ғимарат, зəулім сарайлар, қалалар, тарихи ескерткіштерді жермен жексен еткен тажал аждаһа, соғыс аяқталған күні еді ол.

	Бұл соғыстан тірі қалған жанның шаттығы, қуанышы да шексіз еді. Бəрінің езуінде күлкі, аузында: «Ұлы Жеңіс мəңгі жаса!» – деген қасиетті сөз. Кеудесінде жаны бар адам Жеңіс күні əн салып, билемегені жоқ. Мен ғана мең-зең, құр сүлдерімді сүйреп келем. Неге?! Сыртым – бүтін, ішім – түтін. Ұлы Жеңіс емес пе? Сонда да жүрегімнің түбінде өзіме беймəлім бір зіл иығымнан батпан боп басып, ошаң еткізер емес. Неге?..

	Алыстан бір құдірет əлемі көзіме шалынғаны! Жанарымды жұлып барады. Бүкіл жан дүнием қайта түлегендей боп, қайта туғандай боп, кеткені. Көктөбе! Көзіме туған жерім оттай басылды. Мен кеткелі он жыл өтіпті. Ол қандай жылдар! Дүние көп өзгерген. Мен сол он жылда басқаларға бөтен адам болып, бейтанысым көбейген пендемін. Байқаймын, маған туған жерім, ауылым тосырқап қарайды. Көбі бөгде біреуді көргендей, көп назар аудармай өте шығады. Кенет қасымнан өте берген біреудің даусы өзегімді өртеп жетті құлағыма.

	– Бауы-ыр-ем! Тірі ме едің? Көктен түстің бе, жерден шықтың ба? – деген ол бас жоқ, көз жоқ кеудесіне тартып, құшағына ала берді. Шошына бойымды жиып, өзіме жармасқан жанға жалт қарағам. Қойеке!

	Сондағы жанымның алабұртқаны-ай! Сүйегіме дейін еріп, жаным от боп, бауырым езіліп жүре берді. Құшағымды жаза алмадым. Ол да құшағын толтырып, аймалап сүйіп өліп барады. Көзімнен ағып жатқан жас па, қан ба, біліп жатқам жоқ. Егіліп қатты босағаным. Жаныммен егілдім. Жүрегім асыр-тасыр, аттай тулап, кеудеме сыймай кеткен. Мені де сағынған, бауырым дейтін бір тірі жан табылды-ау, əйтеуір. Бірталай кісі жиналып қапты төңірегімізге.

	– Бұ кісі кім? – деген дауысқа солығын басып, көз жасын сүрткен Қойеке:

	– Бұл өздеріңнің бауырларың – Қылышбек! Бибол əкемнен қалған жалғыз! Əзіретəлінің əкесі, – деп таныстырды. Біреулердің таңдайын қағып тамсанғаны, əлдекімнің «Е, е, сол екен ғой» дегені құлағыма жетті. Ішімді тарттым. Əлгі қайнап тұрған денеме мұз тигендей, бір салқындық сезіндім. Қараптан-қарап тұрып қайта жасыдым.

	Қойеке де аузы тынбай мені таныстырып, қуанышы қойнына сыймай жатыр. Мен бəрін естіп, не деп тұрғанын тыңдап, ойыма түйіп тұрмын. Бірақ құлағы қалқиған меңіреу, тілсіз, құлақсыз жандай аузымды ашпадым.

	Сонау тозақ отына жанған қиын күндерде Құдай алдында, көк бөрінің рухы алдында, қанымды масалар сорып азап талауына қалғанда: «Ей, Қылыш! Сен жан бостандығың, азаматтық, адамдық құқың тек жүрегіңде ғана сақталған, Құдайдың құлысың! Сені өлтіру, жоқ ету Құдайдың қолында! Сені азап та, тозақ та жеңе алмайды. Сен Құдайдан басқаға құл емессің. Жан тəуелсіздігі бəрін жеңеді. Мойыма!’’ – деген дауыс жеткен құлағыма. Ол кімнің даусы? Біліппін бе?! Əйтеуір. Жарылқаушым боп жеткен үн!

	Сонда мойымасқа, нендей азапқа түссем де берілмеспін деп ант ішкем. Сол антым жүрегімнің басында «Сабыр, сабыр, берік бол» деп тұрғандай.

	Қанша азапты жылдарды басымнан өткізіп, туған жеріме сағынып жетсем де, сабыр қазанында қайнаған жаныма езілуге, босауға жол бермедім. Сағыныш отына да шыдап, төзіп бақтым. Осыншама көптің ішінен өзіме етене, жаны, тілегі бір Қойеке қанша жанымен егіліп, бауырына басса да жібімедім. Бар қуат-күшімді жеңген, көзімнен көл болған жасым ғана төгіле берді. Байғұс Қойеке, арада өткен оннан астам жыл ішінде басынан өткенін, не қиындық, не жақсылық көргенін, өзінің мені сағынғанын айтып егіліп-ақ жатыр.

	Мен болсам оның не дегенін естісем де, естімеген бейнедемін. Құлағымды тосқаным болмаса, аузымды ашып бетіне селт етіп қарамадым. Оның не деп тұрғанын пайымдамаған ессіз, таскерең болып көріндім. Едəуірден кейін:

	– Бауырым-ау, сен өзі таза сорлап қалып па едің? Сенде тіл, құлақ жоқ па еді? – деп аң-таң болған ол мені қайта құшақтады. Тағы да даусын шығарып, қасірет уын қайта жұтып, егіліп жылап солқылдады кеп. Мен сонда да былқ етпедім. Құлақсыз, тілсіз меңірейген қалпымды сақтап, оның бетіне жалтақтап қарай бердім. Тек көзімнен төгілген жасқа ғана ерік бердім.

	– Азап, қорлық, бейнет жеп тастаған екен-ау, – деп аяугершілік білдірген оған мосқалдау біреу:

	– Шіркін-ай, бір кезде екі иығына екі кісі мінгендей жауырынды жігіт еді. Жуадай солыпты ғой, – деді.

	– Биекең жарықтыққа тартқан екен. Аумай қапты.

	– Көзі анасымын деп тұр.

	– Сұрапыл тозақ отынан күймей, өлмей жеткен жаны олжа, – деп Қойеке көпке басу айтқан. Ол: – Бұл көрген азапты Құдай басқа бермесін, – деді.

	Көбін танымасам да, бірлі-жарым таныс ағайындардың қаумалаған ортасында өзім туған шаңырағыма да жеттім-ау! Жалғызым сүйінші сұраған біреудің даусынан есін жия алмай, есеңгіреп кеп бауырыма еніп кетті. Құшағымды толтырып, неше жыл азаптан сүйек боп катқан төсіме жалғызымды басып өксігімді баса алсамшы. Еріп барам. Дыбысым да шығып кете жаздады. Тілім таңдайымда ойнап:

	«Жалғызым! Жарығым! Күнім!» деп кеудемде тозған қоңыраудай күмбір қақты.

	О, жалған дүние-ай! Естен кетпес азапты соншама тозақ оты жанған жылдардан кейін, жүрегіңді жарып шыққан жалғызыңды бауырына басып, аймалап, ыстық жүректің табын сезіну не деген бақыт еді!

	О, опасы аз, қиыншылығы шаштан көп жайсаң өмір! Дəл сол сəтте менің шерменде көнбіс жанымды кеудемнен ұшырып жіберсең, арманда кеттім демейтін де едім-ау!

	Талып кетіп есімді жиғандай, өз үйімде көзімді ашып, жан-жағыма тінте қарадым. Əке-шешем орны үңірейіп тұр. Ойсырап, каусап қалдым...

	– Көп сөйлеп, өзіңді қайталап кеткен жоқпын ба, о, жүрегімнің жан серігі! Жалықтырдым ба сені, қайран жадым!?

	– Əй, əлі де жеткізіп айта алмай жатсың-ау! Сенің шырылдаған жан даусыңмен бірге тозақта, жат жерде өмір кешкен жан серігің неге жалықсын. Айта бер. Жазыла берсін. Ендігі жазу жадыңа емес, қағазға түсуде. Сені ұғатын, тыңдайтын, кемел қауым, қайсар ұрпақ келе жатыр. Айта бер.

	– Иə, не десең де болаттай берік, көнбіс халықтың ұрпағы емеспін бе. Ел-жұртымның басынан өткенге үңіле-үңіле келіп, жалғыз баламның өміріне тоқыраймын...

	Сұрапыл, соғыс отына ұрынып, өлмей тірі қалыпты. Қайда, не қиындық көргенін сұрамаймын. Несіне сұрайын. Бəрі көзіме көрініп тұр. Оң жақ аяғын тізесінен төмен кестіріп, аяғының басына протез киіп келіпті.

	Қазіргі кəсібі – қойшылық. Алдында бес жүз бе, əлде одан көп пе – бір отар қой бар. Қоғамдікі. Оның өлім-жітімі, амандығына басты жауапкер – өзі. Малын төлдетіп болып, мына Ұлы Жеңіс тойынан кейін жайлауға көшкелі отыр екен. Көп күттірмеді, көшті. Өзімнің балалық, жігіттік шағым өткен айтулы көп бұлақтардың бірінің басына қонды.

	Бұл күнде «жетім шал» атанып үй-күйсіз жүрген Қойеке де бізбен еріп жайлауға келді. Мен қайда жүрсем, екі елі соңымнан қалмайды. Менің көлеңкем сияқты. Жаны бір, жатыны бір. Бірге өскен бауыр, сырлас құрбының ендігі арқа сүйері де, жанашыры да мен болдым.

	Өзі əңгімешіл-ақ. Сөйлеп жүреді. Оның айтқандарын естісем де, жауап қатпаймын. Антым бар сөйлемеске... Сəби шағымыздан тел қозыдай, бірге өскен бір атаның баласы Қойекенің «жетім шал» атанғаны жанымды жегідей жейді. Сүйегім сырқырайды. Құдайдан тілеп алғаным дейтін Батырханы приотта, одан кейін де оқып білімді азамат болып өсіпті. Дүрдей қызметкер. Ал оның əкесі Қойеке елге «жетім шал» атанып жүрген түрі мынау. Батырханның əйелі де оқымысты, білімді дейді. Бірақ басқа ұлттың қызы екен. Екеуі ғашық болып қосылыпты. Бір ұл, бір қызы бар дейді.

	Сол оқыған, білімді келін: «Сасық иісі бар. Өзі кір жүреді. Мəдениетсіз», – деп үйіне кіргізбей қуып жіберіпті. Батырхан болса əкесіне: «Сен үшін отбасымды бүлдіре алмаймын. Өз күніңді өзің көр» – деп, əйелінен аса алмапты. Былайша айтқанда жалғыз баласы туған əкесін үйінен қуып қаңғыртып жіберген. Барар жер басар тауы жоқ. Оның бағына кездестім бе, мені кеп тапты. Балалық, жастық шағы бірге өткен, туыс, сырлас, қиын күндерді бастан бірге өткізген бауырым емес пе, ата салтын, баба дəстүрін аттаған, басқа жұрттың тəрбиесін, əдет-ғұрпын қабылдаған арамза баланың қылығынан қор болған одан неге безем? Қасымда қалды.

	О, дүние-ай, баяғы «тегін кыз беремін» деп аштар жайлаған базарда жар салатын келісті қарт Байдалы есімді кісінің көрегендігін қарашы! «Жігіттер, приот, приот деп амалымыз құрыған соң көз алдымызда аштан өлмесін деп, əрі оқытады деп, осы балаларды беріп жатырмыз-ау. Мұның артында бір сұмдығы да бар. Орыс оқуын оқыған, əсіресе осындай жасынан сол бөтен тəрбиеде болған бала түбі ұлт дəстүрінен қол үзіп кетпесіне кім кепіл. Содан қорқам. Олардың шоқынып кетпесін қайдан білдік», – дегені ойыма түскені. Мына Қойеке сол тəрбиені алған баланың əкесі. Тəрбие жемісі – алдымда отыр. Байдалының айтқаны келді... Əулие екен...

	Күндер өтіп барады. Əзіретəлі таңның атысы, күннің батысы ат үстінде, қой соңында. Аяғы сықырлап, атынан кешке келіп құлап түседі. Келінім ыбық-сыбық отбасы тірлігінен бір босамайды. Жұмыстары өніп те жатпайды, таусылмайды да!

	Қайран, туған жер топырағы қадірін кім білген. Неше жыл азапта қажып келген мен аз күнде-ақ күш-қуатым тасып, өзіме-өзім келе бастадым. Есіл-дертім – дала. Ата мекенімнің əр бұтасы, тауы, тасы, көлі, бұлағы мені сағынып қол бұлғайды. Кіндік қан тамған жердің ыстығы шақырады. Қашанғы сарғайып, төр бағып жата берейін. Бір күні қойшының тор шолағына мініп, отар соңына түстім. Балам қарсылық білдіріп еді, ерттеулі аттан түспей қойдым. Сөйтіп, туған жердің ана құшағына емірене кеп ендім.

	Қой бағу да – өнер. Не дегенде де мал баққан, Қыдыр баба, Шопан ата қонған, ырыс дарыған елдің баласы емеспін бе, аз күнде-ақ өріс жайына, мал бағудың қыр-сырына қанығып меңгеріп кеттім. Отарға отар қосып, баламның еңбегі жанып, атақ-абыройы арта берді.

	Бір кезде өзімді жау, еңбегімді сор еткен қоғамның адал азаматы қатарына мен де кеп қосылдым. Менің еңбегім арқылы баламның жақсы есімі, атағы елге жайылды...

	Мал бағушы мен болғаныммен, ресми шопан Əзіретəлі. Жалғызым атақты болса, менің арманым жоқ. Бұл пешенеге жазылған дегенді қой. Мен расында, шеңгеліне қан уыстап туған үкіметтің бе, заманның ба, адамның ба қарғысына ұшыраған пендемін. Содан ба, отырсам – опақ, тұрсам сопақ болам да қалам. Ойда жоқ, тіпті кездейсоқ дейтін көлденең бірдеңеге тап болып жүргенім. Басқан жерім – табанымның астынан қатер болып, бəле болып бірдеңе шыға келеді.

	Бұл да сол! Құдай қарғап, басқан ізінен қозы шұбырып, арқасынан майы ағып, жазғы жайлауда шайлап жатқан отарымнан бір күнде он шақты қой өлді де қалды. Өлісі де қызық. Тыпырлап жата қалады да, «тілге» келмейді.

	Сөйтсек, мен баққан отарға атақты топалаң келіпті. Бір-екі күннің ішінде өлім саны елуге жетті. Апат келгені анық болды. Ой да шабуыл, қыр да шабуыл. Үргін-сүргін. Мал дəрігерлері жан алып, жан беріп ем-домын жасап-ақ жатыр. Оны тыңдап тоқтап жатқан топалаң жоқ!

	Бұған не лаж бар? Жұдырықтай басым шарадай болып дағдарып жүрген күндер. Астында жеңіл машина. Əдемі киінген екі жігіт ес кетіп, етек басып жүрген сол аласапыран күндердің бір қоңыр кешінде шұғыл келді де, Əзіретəліні алды да кетті. Шалғай, ел-жұрттан аулақ жайлаудағы жалғыз үйдегі тірі жанмен тілдескен жоқ. Жарайды, мені тілі жоқ мылқау, құлағы жоқ керең десін. Тілі сайрап, құлағы жеті қырдың астындағыны еститін Қойеке мен келін ше? Апырау, ең болмаса адамша амандасып, хал жағдайды сұраса бірдеңелері кете ме? Жүрістері суыт.

	Соның алдында ғана топалаңға қарсы қолынан келген ем-домын жасап жатқан мал дəрігерлері де, дəрі-дəрмектері таусылды ма, əлде өздері не істерін білмей торықты ма, орталыққа қайтып кеткен.

	Үлкен дағдарыстың «енді не істейміз» деген уайымның басталған күндері еді. Мына түрінде, мал өлімі созыла берсе, аз күнде-ақ соңғы бірнеше жылдар отарына отар қосып, əр қойы еселеп жүн беріп келген қорадан ештеңе қалар емес.

	Не істеуім керек? Əзіретəліні неге алып кетті? Бұл не қылған тілсіз жандар. Осындай өкпеме оқтай қадалған сауалдар жанымды жеп барады. Құдайға, рухқа жылауға бекіндім.

	Қойекені қасыма ертіп, шығыстан түн туырлығы көтеріле, күн қыр астына тасалай бастағанда топалаң жайлаған отарымды кіш-кіш деп алдыма салып, атақты батыр Аманбайдың зиратына беттедім.

	Қою, көзге түртсе көрінбейтін, қара түн басты даланы. Осы кешті тосып тұрғандай, аспанға жұлдызды жапқан қалың бұлт үйірілді. Бұлт та жай топталмай, көкті тілгілеп, шұбатылған болат арқанын жарқ-жұрқ лақтырып, дауыл алдында желпілдемесін деп, туырлығын бастырып, дүниені басына көтере найзағайлатып келді. Қолымда ақ таяқ, қасымда Қойеке, иттің сырттаны атанған, дүйім елге атағы кеткен, бір өзі ұялы қасқырмен айқасып бірнешеуін қансыратқан көкжал. Ол да түн бой əупілдеп кең даланы басына көтеріп, зор даусымен байтақты жаңғыртса, Қойеке де, мен де тізе бүкпей, күн жарқ ете қалғанда дүркіреп үрке жөнелген отарды қайта жинап, арпалысып таң атырдық. Сан мəрте біресе о жерде, біресе бұ жерде түскен жай жанымызды бір тарының қауызына сыйғызды. Таң атар алдында ғана түнімен дайындық жасап, көзге көрінбейтін мылтықтан армансыз жай атқылаған нөсер сел боп ақтарылды кеп. Жай сел емес, қара жердің қыртысын қопаратын тасқын боп тулап жөнелді. Ара-арасында аспан қақырап жарылып, от қылыш көк əлемді тіліп-тіліп алады. Зəре жоқ. Зыр қағып тарыдай шашырап үріккен отарды шашау жібермей жинап аламыз.

	Табанымыздан таусылып, əйтеуір, қара бұлт етегін түріп, шашыраған күннің сəулесін де көрдік-ау. Қанша қой өліп шығар екен деп жанымыз да, жүрегіміз де күпті болған біздер отарды өргізіп қозғай жөнелдік.

	О, құдіреті күшті, Тəңір, кереметіңе кəмілмін! Бір тоқтының қылы қисаймапты. Отар дін аман. Күніне, тіпті сағат сайын домалап жататын қой жарықтық жосыла жайылып жөнелді. Өлім пышақпен кескендей тыйылса бола ма?!

	Дағдылы бетегесі мен керала қызыл балақ изені піскен жүзімдей жайылымға екі жаяу, алды-артымызды олай-былай орғып қауіп-қатерден күзеткен көкжал бар – жеттік-ау! Ол күн менің өмірімдегі ең бақытты күнім болды.

	Ендігі уайымым балам. Оны неге алып кетті. Жəне олар кімдер? Баламның жазығы не? Неге жөндерін айтпады, неғылған тілсіз жансыздар?

	Осы уайым өрті қаншама жылдар тозып, əбден азап шеңгелінде ашыған миды одан бетер іркіттей қайнатты.

	Арада он күн өткенде салы суға кетіп, жүдеп-жадаған жалғызым жетті-ау үйге. Сағынғаным ба, сасқаным ба, құшағыма алып, бауырыма басып, сəби күніндегідей бетінен емірене сүйдім. Баламның екі иығы селк-селк қозғалды сонда. Егіліп кетті. Tic жарып бір ауыз сөз айтпады. Көз жасын төге берді. Күйген шүберектей сарғайып, ұнжырғасы түсіп бірнеше күн іштей мүжіліп жүрді де, əйтеуір, тіл қатты-ау!

	Он шақты күн ішінде көрген-білгенін, басынан кешкенін Қойеке мен əйеліне жыр ғып айтып отыр. Мен болсам, түк естімейтін меңіреу қалпымды сақтап, елеусіз тыңдаушымын.

	– Құрысын бəрі де, – деді Əзіретəлі күйініп. – адамға сенім кеткен заман ғой бұл. Ғылыми жолмен мамандар қанша ем-дом жасағанмен, топалаңның тыйылмауында не сыр бар? Соны айтасың деп қинады мені. Білмеймін десем, сол сұрақтың терісін қайта-қайта айналдырып: «Мұнда таптық кек жоқ па? Сенің əкең социалистік құрылысқа қарсы жат пікірі, əрекеті үшін сотталған кісі. Біз кеңестік тəрбиенің адал перзенті саған сенеміз. Шыныңды айт. Мұнда не құпия бар дей ме, таусылмайтын сұрақ.

	Əкең Қарашоқының бауырында талай жерді қоршатып ақ мрамордан күмбез соқтырыпты. Ақ мəрмəрға: «1932 жыл. Аштан өлген қыршындар!» деп жаздырып ескерткіш орнаттырыпты. Онымен қоймай, Қарашоқының күн бетіне «Ей, зұлымдық! Атың өшсін! Қан мен қасіреттің уын жұт!» деп тасқа қашатып жаздырып тастапты. Бұл не жазу? Мұның астарында не сыр бар? Сол қасіреттер Кеңес үкіметі тұсында болды деген қаралау жатқан жоқ па? Жас ұрпақтың санасын улау емес пе?

	Бұл партияның беделіне астыртын шабуыл емес пе? Қарашоқыда асыра сілтеуге жол беріп, халықты қырғынға ұшыратқан Тасмаңдай Досовскийдің тобы баяғыда атылып кеткен дей ме, əйтеуір, таусылмайтын көп сандырақ.

	Баламның мына сөзін естіген мына мен аяқ астында «Не дейді, ей, мынау! Кезінде жанын да, арын да жұмсап, қолшоқпары, саясатын жүзеге асырушысы болғандарды да атып тастаған дей ме?! Өкпеге теуіп шапқылап зорықтырып өлтірген лау атындай еткені ме оларды да? Бұларға кім жағады. Өзіне-өзін айдап салып, өз қолымен өзін бауыздату деген осы екен-ау. Əй бұларға дауа болмас» деген өткір ой жүрегімді осып өтті. Балам сөзін əрі жалғап:

	– Сені Кеңес үкіметі тəрбиеледі. Шыныңды айт. Білуге тиіссің. Қоғамдық малға мынадай апаттың келуінде не сыр бар? – деп тесілді маған. Мен көп жылдық адал еңбегімді, Отанымды қорғауға жарты жанымды берген адам екенімді, əке үшін жауап бере алмайтынымды айтып, басымды арашалаған болдым, – деп қиналғанын естіп іштей күйіндім.

	Не амал, не ақыл айтарсың. Арғы тегің болған, толған бай, би-болыс, не ел қорғаны батыр болса – болғаны, бұл үкіметке жақпайтының əлімсақтан белгілі.

	Азапты жылдар осылай өтіп жатты. Heшe жылғы жанымның жарасы қайта ашылып, уайым бұлты торлады. Əке-шешемнің, өзімнің бір ұрпақтың басынан өткен нəубет енді кеп менен тараған ұрпақты шарпып, кияметтің қыл көпіріне қарай айдап жүре бергені ме?

	– Қылы-ыш! – Қысылғанда қасымнан табылатын жаңғырық жан дауыс – Қойекенің үні, – сырыңды сырдай адамға айт,– дейді. – Сен жөнінде осы қағиданы ұстанғаным өзіңе аян. Сен кейін бүкіл ел Тасмаңдайдың Қарашоқысы атап кеткен, тозақ оты жанған жерді, əлгі бүгінгі күннің құпия зерттеушілері қазіргі ұрпаққа əкеңнің мрамордан күмбез орнатуында қандай сыр бар деген жерді, сол отыз екінің көктемінде көрсең бе! Құрысын! Құрысын! Жан түршігеді. Қарашоқыда не болғанын сөзбен айтып жеткізу де мүмкін емес дейді сол қырғыннан қалған көнекөздер. Ол – Адам қырылып, ит-құсқа жем болып, тірісі босып, туған жерден безген, қаңғырып өлген күндер... Қасіреті қандай ауыр болса, оның сұрапыл бейнесі де сондай ғайып құдіретіне тап болды.

	Ақ қар, қабат-қабат мұз жамылған далаға көктем алай-түлей асығыс дауылдатып жетті. Тəңірінің бұйрығы ма, көктемнің алас-қапас толғағы қара нөсер боп төгіліп, тау-тау қарды от жаққандай ерітіп жуды да кетті. Өмірі кетпестей болған кең байтақты тұмшалаған ақ кебін дар-дар жыртылды, дала қас қағымда тыр жалаңаш қалды. Қыс азабы бір күнде ұшты, кетті...

	Содан кейінгі Қарашоқыны көрсең бе, иманың қасым болар еді. Арса-арса. Ішек-қарны ақтарылып терісін ит-құс жыртып, дал-дұлы шыққан өлексе сияқты, – дейді тірі қалғандар.

	Үстін басып жатқан қар мен мұздан тазарған Қарашоқы бойын тіктеп, үдірейе үрке қарап, мына дүниеде не болғанын есіне түсіре алмай аңырып, есеңгіреп, ұйқыдан оянған аңғал батыр тəрізді мең-зең. Құлазыған атырап үрпе-түрпе...

	Бір кездерде сонау биік бел-белес, жазығы – малға, жанға сыймай жататын байтақ жылан жалағандай. Құдай-ау, көлі мен өзенінде қиқулап қонақтайтын құсы қайда?! Əлде, ажал жайлаған, азап қоныстанған далаға келуге қорқа ма! Ың еткен үн естілмейтіні несі?!

	Тасмаңдай кадасын қадап, іргесін көтерген киіз үйлер қалашығы орнында аңырайып-саңырайып мұрнына самал түсіп, бет-бейнесі бұзылған бақытсыз жандай қорқынышты сурет қалған. Бүйіріне қарай ауып, керегесі қирап, уығы сынып, шаңырақтары ортасына түскен иесіз үйлер...

	Дауыл, қатты желден туырлық, түндігі жыртылып, аңғал-саңғалы шыққан үйлерден ошаң етіп көзге көрініп шығып жатқан тірі жан иесі жоқ. Тек тіршіліктің тұншыға қыстығып, əлемді күңіренткен даланың ба, əлде адамның ба:



	«Суқаным сүймес қудалағаныңды,

	Қор қылып тəнді, қинама жанды.

	Қинама жанды иманы адалды,

	Ата жұрты үшін, Алаш ұлты үшін

	Ғазиз де басын қиған адамды...

	Талайды мен де қылыштағанмын...

	Қылша мойнымды дұрыс шаба біл!»



	– дегендей, қаралы да тəкаппар үні, шуылы естіледі.

	Қарашоқыдан ел де, ел басынан бақыт құсы да ұшып кеткен. Бəрі құрдымға сіңгендей. Міне, оған куə болар, Сарыарқаның ұлан-ғайыр етегін басып жатқан өркеш-өркеш шикі өкпедей езілген құм шағылдардың ортасында үрпе-түрпе айдарын жел қаққан Қарашоқы бауыры... Адам сүйегіне толып қалған...

	Содан да туған жердің сөзшең, шежіреші қарт бабасындай Қарашоқы, «Мына мен не көріп тұрмын» дегендей есеңгіреген түрде, өзің сияқты тіл, құлақтан айрылған бейнеде төңірегіне түңіле қарап тұр.

	Бүгін, міне, Қарашоқы көргенді, мен көргенді, өзің көріп егіліп тұрсың! Қарашы, төкші көздің жасын! Анау ақ сеңке болып қурап көмусіз қалған сүйектер кімдікі? Анықтап қара. Ол адамның сүйегі. Қу бастар адамның бастары. Бір кезде өзіңмен қатар өскен, тай-құлындай, қозы-лақтай құлдырап бірге ойнаған құрбы-құрдасың. Көк құрақ, тал шыбықтай желкілдеген жас өркен. Біреуге əке, біреуге аға, біреуге ана, біреуге жеңге – өмірге көз ашқызып тəрбие берген аға ұрпағыңа. Көр! Бар басына! Жина сол сүйектерді. – Туған жер қойнына – топырағына өз қолыңмен тапсыр!

	Иə, Қылыш, сен менің кей сөзімді естіп, кей сөзімді естімей, жаралы жаның шырқырап отыр. Жүрегіңдегі дүңкіп ірің атқалы тұрған жараңның аузы ашылғалы тұр...

	– О, адамзатты алақанына салған ұлы ақыл, ес, сана мекені – жад пен Қойеке досым! Өзіңе етене таныс сол қанқұйлы Қарашоқының бауырында отарымды өрістетіп отырмын, міне... Қолымнан келгенді атқардым. Ақ сеңке сүйектерді жылап жүріп жинадым! Мына өмірді көз жасыңмен жуып ағарта алармысың. Бір замандардағы қол-аяқсыз қаншық қасқырдың төсін сорған домаланған тірі пендедей, үміт көзімді қызықтыра қарықтырады. Соған сенем. Сол үшін де Қарашоқы бауырына жазарымды жаздым, күмбезімді орнаттым. Əлдебір қаныпезер құлатып кетпесе... кім білген.

	Отырсам опақ, тұрсам сопақ еткен заман-ай, көңіл күпті, жүрек жүкті. Бір неғайбылдықтың санадан өшпейтіні неліктен. Беймəлім тірлік пе кінəлі?!

	Менің тілсіз, құлақсыз тірі меңіреу болғаныма, бұл тағдырыма етім өліп, жанымның əбден көндігіп үйреніп, күнделік тіршілік өміріме сіңісіп, табиғи жаратылыс дағдыма айналғанына да талай жылдар өтті. Көнбістік деген сүйегіме сіңіп, тірі денемнен ет кесіп жатқандай, не қилы жан төзбес азаптар кезінде де «Нар баласы бақырмас» деген ата-баба сөзін таңдайыма түйіп, жан есімді бойымдағы əлуеттің уысына жұмарлап ұстатып, тілімді тістеп келем.

	Сол тас болып қатып, болат болып қорып, отқа салып өртесе де сыр бермеспін деген шыдамым ойда-жоқта Қарашоқы бауырында тігісінен сөгілген бөздей ыдырап кеткені. Жападан жалғызбын. Алдымда қасқа бұлағы – тамағы бүлкілдеп шағи күннің аппақ нұрын емін-еркін жұтып құлдырай аққан, көктемнің нөсерлі жауынынан, қар суынан көк мəуіті шұғадай төгілетін қып-қызыл бəйшешек, не түрлі əсем гүлді бой басына өрнектей жамылған Қарашоқы қозғалақтап кеткендей болғаны. Алдымда алты жүздің үстінде қой, байтақ даланың тіске жұмсақ жұпар иісті майсасына ентелей ұмтылып, шашыла жайылып барады. Шоқы бауырынан төгілген қыздың көзіндей мөлдір бұлақтардан бұрын көрмеген көл пайда болыпты. Төрінде құс жəрмеңкесі қыза түскен. Əсіресе қоңыр қаздың, аққудың сыңғырлы үніне қосыла шыққан даусы тебірендіріп, бойыма қытық па, сүйініш пе, əлдене бір мен көптен сезінбеген лəззат сезімін қоздырып, не замандар кеудемде бар-жоғы белгісіз жүрегім атқақтап туламасы бар ма! Бойымды өзімде бұрын-соңды болмаған шаттық билеп, ерік дейтін қуат күштің ойнақтап шыға шапқан, шарқ ұрып құйрығын шаншып, айнала шапқылаған жас құлындай сəби сезім аймалады кеп. Астымда жал-құйрығы төгілген қаракер ат. Əбден мінгі жуастығы да, қолбалалығы да өзіме сырмінез. Ауыздығы алулы. Ол да көк жасыл даланың жас шүйгініне бас қойып, үстінде қалғып отыра беретін менің ішкі əлемімнен бейхабар жануар, жүре жайылып келе жатқан. Туған даламды осы бүгін көргендей, бар даусымды көтеріп айқай салып сөйлеп кеткенімнен бе, аяқ астынан төбесінен жай түскендей, атымның ата кеп жөнелгені. О, сұбыхан Алла, менің мылқау, меңіреу халімді тілсіз мал – астыма мінген атымның да білгені ме? Əлде тосыннан сөйлеп кеткеніме таңырқап шошығаны ма? Міне, ғажап! Қаннен-қаперсіз тəтті қиял құшағында отырған басым ат үстінен ұшып түсе жаздап əупірімдеп зордың күшімен құламай қалдым. Өзімді-өзім бір апаттан құтқарғандай болсам да, менің мына халімді əлдебіреу біліп қоймады ма екен деген кісіше төңірегімді тінте алақ-жұлақ қарап қалдым. Тірі жан жоқ. Тілімнің сөйлегісі келіп, ішкі əлемімнен сеңдей соғылысқан сөз топаны ақтарылып барады.

	«Қарашоқы! Ей, Қарашоқы! Тос құлағыңды маған. Тыңда мені! Мен сенің бауырыңда тудым. Сенде өстім, ер жеттім. Ата-бабам мына ақ төсіңде құландай жортып, киігіңдей мыңғырған төрт түлігін өсіріп, жаннат қызығын көрді. Ұлын – ұяға, қызын – қияға қондырды. Сен жер атты ұлы əлемнің жаратылысы өзгеше биігісің. Сен жай ғана шоқы емессің. Сен жер шары дейтін адамзат мекенінің ұжмақ ұясысың. Сен ұлылықтың шыңысың! Сен мəңгіліктің, ізгіліктің ордасысың! Ей, Қарашоқы, неге тіл қатпайсың маған? Перзентің адам баласына біткен шыдамдылық дейтін, қайсарлық дейтін асыл қасиеттеріңді бойында қылаусыз сақтап келеді. Сен қозғалатын күнді, сенің басыңа мəңгілік нұр жауатын күнді ұрпағың əлемге батыр кеудесін айқара ашып ‘‘мен Қарашоқының тумасымын’’ дейтін күнді тосуда! Сен Қарашоқы емес, Көктебеде, дүниенің шыңы атанатын күн туады! Бақыт күнің! – Даусым қарлыққанша жападан-жалғыз қой соңында, қара кер аттың үстінде дауыстап кеткем. «Ой, мұным не менің, тентек кісіше? Біреуміреу даусымды естісе Қылышбек өтірік мылқау, өтірік керең, құлағы қалқиып жалған меңіреу болып жүр екен демей ме? Мейлі, түбі шығатын шындық қой. Əй, сонда да мұным тым ертерек шыққан айқай-ау!..

	Менің көлеңкемдей болып қасымнан қадам басып ұзамайтын Қойеке қарттың да жағы ұзақты күн бір тынбайды. Мен қиялыммен ойнасам, басымнан өткенмен сырлассам, ол аузымен ойнайды. Кең-байтақ дала естісін дей ме, жанын жеп, өмірін құса еткен тағдырына нала тіршілігін паш ете ме, зарлаудан жалықпайды. Айтатыны жыр ма, өсиет пе, арман ба даусын созып: «Күлдір-күлдір кісінетіп, күреңді мінер ме екенбіз» – деп бастап, ұзақ жырлайды. Оның кей сөзін естімей қалам. Бірақ даусы өктемірек шыға ма:



	«Шөлең бір жерді көл қылсам,

	Құрап жанды көп жиып

	Өз алдына ел қылсам!

	Асқар бір тауды жайласам,

	Желілеп бие байласам...

	Атымтай Жомарт секілді

	Атағым жұртқа білінсе...

	Ойпаң жерге он отау,

	Қыраң жерге қырық шатыр тігіп,

	Қонағымды жайғасам...

	Халыққа атым білініп,

	Шүлеңгір мырза атанар ма екенбіз...

	Алғайдың құба жонына,

	Жайған қойым сыймаса,

	Көк алалы көп жылқы

	Көлге бір түссе көз жетпей...

	Санап санын алуға, есебіне жан жетпей...

	Бала берсе тезінен

	Пірлердің бітсе демінен,

	Шілтеннің тиіп шылауы

	Артылып туса өзімнен!

	Осындай берген дəулетті

	Көтеріп тұра алар ма екенбіз,



	– дей ме, ұзақ күнге жағы бір тынбайды.

	– Құдай-ай, не жаздым өзіңе, – деп, кейде торыққан жан Тəңіріне де соқтығады. – Жалғыз ғана ұл бердің. Оны да қаныпезер, əкеден безген қатыбас, рақымсыз еттің. Шоқындырып жібердің. Ата-баба салтын, ұлттық дəстүрді тəрк еткіздің. Ел аштан қырылып жатқанда мойныма мінгізіп ажалдан алып қашып, көзім қарауытып бара жатып, бір үзім нанды өзім жемей, соның аузына тостым. Сол жалғызым өзекке тепті. Жалғызымның жары жұртыма масқара етіп, сасық шал деп жиіркеніп, мұрнын басып, қуып шықты үйінен.

	Дарқан құт-береке ата мекенім, ұлы топырақ, аш қойныңды, ал құшағыңа! Мына Қаршоқыда қырылған бауырларыма қос! Мына қорлықты көрсетпе! Күлкі етпе! О, бабаларым, шақыр жаныңа! – деп жағы тынбайды-ау, бір тынбайды.

	– Аздырды ғой, аздырды мына бəлшəбектер! Атам қазақтың сүйегінде жоқ – туған баланың əкеден безгенін де көрсетті-ау, – деп көкірегі қарс айырылған оның арманы не? Өмірі мынау...

	Заманды билеген қанішер қоғаммен тілдесуді, оның əмірін естуді мансұқ еткенім қашан! Адам бейнелі сұлба, мал соңына ерген тірі қарақшымын. Аспан астында жан баласымен сырласпаймын, қайғым да, қасіретім де ішімде. Оны қасиетті кемел өмір, бір өзің ғана білесің. Расында да осы адам баласы ойшыл, тапқыр, кемеңгер ақыл иесі бола отырып, өзі азапқа көнбіс сияқты ма, қалай?

	– Езіле берме! Сүйегіңді жасытпа! Тарихшы, азапты күндердегі тағдырласың Асылдың айтқандары есіңнен шықты ма? Бұл санамды тілгілеген жаңғырық. Ақылым орнында. Бірақ дəл құлағымның түбінен осындай ащы дауыс естілетіні бар. Шамасы санаға жазылған қасірет сөзі болар.

	– Есімнен неге шықсын. Оның сөзі тарихтың шындығы боп санамда ұйып қалған. Ол шындыққа көк аспан, қара жерде Кие де, Қыдыр қонған Көктөбе жəне жалғыз жүрегімдей сырласым – жадым өзің куəсің. Не сұрапыл, не сұмдықты басынан кешпеген бұл дала! Азабы басынан асып жатып та адамзатқа талай кемеңгер даналарды да, түкті жүрек батырды да, аузынан жалыны шыққан əділ шешенді де, ел басқарған көсемді де, таңдайына бұлбұл түнеткен айыркөмей қасиет иелерін де өмірге келтірді.

	Əл-Фарабиден Абайға, сонау Жəнібек пен Керей... Еділ, Бейбарыс, Абылай, Кенесарыға дейін не заман?.. Көктөбенің басында атойын салып, елінің бостандығы мен тəуелсіздігі туын көтерген батырлар шоғыры ше? Асылдың айтқаны таусылды ма? Қылышынан қан тамған қызыл қырғын замандағы Əлихан мен Ахмет ше?

	– Тоқта! Тоқта! Тағдырдың бұл далаға көрсетпегені де жоқ! Тауларын тарыдай шашып, тасын күлдей ұнтап, малы мен жанын аздырып, құт қонған қонысын тоздырған тажалды да көрді. Қара жерді қақырата жарып, астын-үстіне шығарып, тулақтай сіліккені ше? Көктегі Күн мен Ай, жұлдыздарды сөндіретін аждаһа адамзатқа аузын ашып төріңнен шықты. Əке-шешесін есалаң етіп, ақылынан адастырған жат құбылыс екі басты, сегіз көзді, көп аяқты сұмдық жан шошытқан қорқынышты бала да сенде туды. Сенің далаң тажалды тудырған сынақ алаңы, бомбалардың отаны! Жазылмас дерт, өлім ошағы да сен! Сен ауру-сырқау, азаптың көзіне айналдың. Адамзаттың бақытына емес, сорына, ажалына бағытталған ғылым эксперимент де сенің жеріңде басталды. Бүгінгі жан шошытқан үрейлі көріністер, əлеуметтік ортаның улануы соның жемісі. Көр! Бұл сенің бүгінгі тарихың.

	– Өзегімді өртеп, жанымды шырқыратып сүйегімнен от шығарып барасың. Нар баласы бақырмас болар дейсің-ау тағы.

	– Шыда! Шыда! Тыңда! Жүрегіңдегі кек оты лаулап жанды қайтадан. Дүниені дүрілдете сілкілеп шыққан өр дауыс жайылды əлемге! Сенің жан даусың ба! Жоқ! Ұрпағың үні! Жанартау атылды. Жанартау! Лапылдап от тасқын боп, сел боп ақты. Əне, жер қайыстырып төгіле тулап екпін алып барады. Жолындағыны ысырып, екпінімен қопара құлатып, ықылым замандарда жер бетін қаптай жөнелген Нұх пайғамбарды састырып, кемесіне мінгізетін əлемдік апат топан су екпіні боп жетті, əне! Ақырған аяз, көз бермес боран желтоқсанда қаһарлы дауыл соқты. Желтоқсанда дауыл! Аждаһа дүниені басқан қат-қабат алып мұз құрсауы шытынап, азуы сынды. Шет-шегіне көз жетпес тас қабырға күтір-күтір, қаусап тоз-тозы шығып барады, əне!

	Дүние сілкінді. Жер шары дүбірге толды. Тыңда, мынау сенің үнің бе? Кешегі қыстыққан шағыңның даусы емес пе? Еркін дала, еркің қайда? Еркіндегі көркің қайда? Таулы, нулы жерің қайда? Сулы, нулы көлің қайда? Еркін көшкен елің қайда?.. Адал көңіл ақтық қайда? Жалған анттан сақтық қайда?.. Бауыр, жүрек талас боп тұр, Малың алдау-талауда тұр. Жаның арбау-қамауда тұр. Аяғыңды тұсау қысты, Жақтарыңды құрсау қысты...

	– О, Тəңірдің жалғыз жан серігі – ұлы өмір! Менің жан айқайым, жүрегімдегі жазу мынау! Осы жан даусым əлем құлағына жетті ме?

	– Жетті! Жетті!.. Жер бетін басқан зұлымдық мұзы жарылды!.. Дүние көз алдымда теңіздей толқып жүре берді. Қаншама жылдар санамда сірнедей қатқан қасірет тəніме өшпестей басылған зұлымдық таңбасы, сүйегімді тышқан тіспен тысыр-тысыр кеміріп, құйқа тамырым үзілердей созылды кеп. Аспан асты неше түске еніп, бұрын-соңды түсінігімде болмаған көрініс-құбылысқа бөлене берді.

	Апырау, осы маған не болды, қараптан-қарап отырып, өзімнен-өзім жер-көкке сыймай тасыған өзендей, кемерімнен асып төгіліп барамын. Əкем базардан келгендей шаттық құшамын кеп. Өзімді қоярға жер таппай, қопаң-қопаң қозғалақтай берем тағы. Алақайлап тұра жүгіргім келіп делебемнің қозатыны несі? Мына кең дүниеге сыймай аласұрам. О не? Неге елегізимін. Расымды айтсам, осы қазірге дейін мына кең дүние дейтін жалғанда құмырсқа тіршілік кешкен, өмірде бар-жоғымды тек өзім ғана білетін, басымнан азабы асқан жан иесімін. Ой жеп, қиял сілкілеп, азап мүжіп, қасірет түте-түтесін шығарған адамзат дейтін ұлы қауымның өнер-өнегесі, ғылым жетістігінен мақұрым мүбəда мені қайда апармайды, қайда сүйремейді, қайда жетелемеді. Ту-у, мына қарашы, қараптан-қарап отырып жүйкелеп шаршап кеткенім! Қайдағы-жайдағы көзіме елестегені. Сүйегіме дейін сырқырап... Мұхаммедсадық – Тасмаңдай атанған өз ағамның қамшысы осып кеткен жон арқам удай ашып, қазір де дəл сондағыдай тызылдап кеткені! Аш өзегім өртеніп, аш күзендей бұралып Қарашоқыдан босып, құладүз кезіп, жалғызымды жетелеп шыққан күндерім. Таңдайы тақылдап, көзі қарауытқан баламның, Қойекенің Батырханының «Нан! Нан!» деп жанымды тілгілеген жан дауыстары қайта жаңғырықты құлағыма.

	Құдіреті күшті Құдайым-ау, бұл не кереметің? Басыма не қиянат, зорлық, қасірет келсе, орындаушысы – сол сұмдықтарды қолдан жасаушы өзімнің замандасым, өзімше, өз тілімде сөйлейтін, өзімдей жүріп-тұратын жан иелері. Бірақ іс-əрекеті – тіл білмейтін тағы жыртқыштық. Miнe, қазір де дəл сондағы тас қапшық қамау, көзге түн-түнек тамұқта. Қол-аяғым төрт жақта керулі кісендеулі жатырмын. Аузым үнім шықпас үшін мақта ма, шүберек пе тығындалып қалған. Жағым дуылдап кетті. Шарт-шұрт ұрылған шапалақ па, түйгіштеген жұдырық па, əйтеуір тұла бойым дуылдап жөнелді. Екі тақымымды керіп, ең нəзік жеріме қыл жүгіртіп көзімнің отын жарқ-жұрқ жақты... Оны аз көргендей, тыр жалаңаш денеме қандауырдай қадалып жып-жып əндеткен мың-мың сары маса қанымды сорып, бүкіл тəнімді солқылдатып барады... Көз алдымда «Взять!», «Взять!» айқайлаған дауыстан соң арс-арс үріп кеп жемтігінің арса-арсасын шығарған үйретілген қасқыр иттер... сұмдықтар сұрапылы қайта тіріліп жүре бергені.

	– Сұлу қыз, сұлу келіншек сатамын! – деп айқайын салған қарт кісінің даусы шомыт-шомыт, үсті-басы, киімі əбден тозып адамдық бейнеден айрылған қалың тобырға толы базардың қақ ортасынан шықты. Түр-тұлғасы келген, заманында болған, толған келісті кісі бар үнін шығарып жар салып отыр... Есімнен адастым ба, əлде... көзіме жүзі жарқ еткен ақ пышақтың үш-төрт жасар баланың тамағын орып өткені келгені. Қолы тырнаның сирағындай дір-дір еткен аш ананың үстін баланың қаны жуып кетті. Тілім таңдайыма жабысып қалған. Маңдайымнан бұршақтап терім төгіліп, сай-сүйегім үгітіліп жүре бергені... Қалт-қалт етіп үсіп бара жатқандаймын ба? Бұ не?...

	О, пəруардігар, міне керемет! Гу-у сыртымнан ба, əлде нақ қасымнан ба, өзіме беймəлім тұстан бір қаһарлы дауыс шықты... Атымды атап айқайын салды кеп.

	Шырт ұйқыда екенмін, атып тұрдым. Құлағым жаңғырған үнге, əлгі пəрмені қуат күш болып дарыған айқайдан шошыдым ба, тек атып тұрғаным анық.

	– Қылышбек! Қылыш! – Атымды атап айқайлағаны құлағымда самбырлап тұр. – Тұр! Жүгір! Сенің таңың атты! Күнің шықты! Тез, тез! Мың күнгі азабың бір күнгідей болды! Тұр, жүгір! Оят отбасыңды, ауылыңды, еліңді! – деп дегбірімді алып кетті. Бəлен жыл ма, ай ма, сал боп жатқан денеме жан бітіп қалай тұрғаным, бітіп қалған керең құлақтың жеті кат жердің астындағыны естіп тұрғаны, мылқау боп байланып қалған тілімнің сайрай жөнелгені! Əруақ па, көзге көрінбейтін рух па, əлде туған жерім қолтығымнан демеді ме, зыр қағып ұшып тұрдым. Қалай киініп, қалай тұрғаным есімде жоқ. Осы өңім бе, түсім бе, бір сəт аңтарылып аң-таң күйде тұрып қалдым. Əлгі атымды атап, сүйіншілей айқайын салған дауыс құлағымнан кетер емес. Бүкіл кең-байтақ дала дабырға толып кеткендей. Бағзы бір кездерде дəл құлағымның түбінен көзіме көрінбейтін əлде біреудің сабырға, ақылға шақырып қуат-күш беретін, сыртымда тұрып-ап сөйлеп кеткендей болатын бір елесі болушы еді. Мынау сол ма?! Əлі аң-таңмын.

	– Ей, мен не деп тұрмын! Жи есіңді! Көтер даусыңды əлемге! Жар сал! Бақыт келді төріңе! – Əлгі атып тұрған қалпымда бір бөлмеде жататын немерем Заңғарымды жұлқылай тұрғыздым. Даусым шығып, менің де айқай салғаным.

	– Сүйінші-і! Сүйінші-і! Тұр, балам, тұр! – Сыртқа бар даусымды шығарып жүгіріп шыққан екенмін.

	Денеме əлдебіреулердің қуатты қолы тигендей болғаны. Есім шығып кеткен. Кең-байтақ далаға əлгі сүйіншілеген күйімде жүгіре бергім келіп өрекпіп барам. Пəлен жыл тілсіз, құлақсыз, тіпті соңғы жылдарда жүру-тұрудан қалған сал ауру атанған тірі жаным қолды-аяққа тұрар емес. Бар даусыммен «Күнім туды! Бақытым келді!» деп айқайлаймын кеп. Жалғызым Əзіретəлі мен көзімнің ағы мен қарасы немерем Заңғарым екеуі екі қолтығымнан қапсыра ұстап, үйге қарай сүйрелеп келеді. Бүкіл жан дүниемді бұрын-соңды болмаған шаттық билеп алғаны. Сол шаттық денемді балқытып, сақылдап күлгім кеп кетті. Бойыма бұған дейін бітпеген күш, тың қуат бітті ме, екі баламды шыбын құрлы көрмей:

	– Ұстамаңдар мені! Құдай берді! Дүние бақыт құшты! Ол бақыт мына сендердің, менің бақытым, – деп екеуінің қолдарын сілкіп тастап, – жүріңдер үйге, – деп адымдап алшаң басып кеп үйіме ендім де:

	– Қосыңдар мына теледидарды, – деп əмір еткенім есімде. – О, құдіреті күшті Құдай, садағаң кетейін сенен! Құрбаның болайын өмір сенің! Менің бақытымды құттықтағандай, теледидар да саңқылдап кетті.

	– О, халқым, о, ұлы киелі қасиетті елім, – деп ағып сөйлеп тұр. – Ата-баба ғасырлар армандаған ұлы күн – Тəуелсіздік таңы атты! Ғасырлар бойы басқаның боданы болған туған ел, туған жер дербес мемлекеттігінің туын көтердің! Егемендікке ие ел болдың! – деп ағып сөйлеп тоқтар емес. Манағы естіген жаңғырығым, манағы құлағымды шулатып, бүкіл тұла бойымды шаттыққа бөлеген ту сыртымнан шыққан ақиқат! Міне, енді кеп теледидар да самбырлап көзіме көрінді.

	– О, қасиетті бабалар рухы, енді арманым жоқ, – деп, қуанышым қойныма сыймаған мен шалқыған шаттық құшағында тысқа шығуға ұмтылдым. Есіл-дертім осы сəтке дейін үнім шықпай, мылқау, құлақсыз керең, қол-аяқсыз мешел болып келген халден қас қағымда қолым жеткен бақытымды жер жүзіне өз аузыммен өз тілімде паш ету, бар даусыммен жария ету! Арманым жаныма қанат бітіріп, қол-аяғым жерге тиер емес. Құшағым жетсе көктегі күнді құшақтап, жер шарын бауырыма қысып аймалағым келді. О, ұлы шаттық, бақыт, сенің қоңыр самалың соқты маған. Ұлы жайсаң өмір, құшағың неткен ыстық еді. Таусылмас лəззат, махаббаттан ғана жаралған ба едің?!

	Əлемге, менің туған далама сөнбес махаббат отын жағып, дүниені адамға деген сүйіспеншілікке толтыршы бір! Ей, қасиетті ұлы өмір, жаңа заман боп келдің бе, маған?! Мына маған қарашы, жүрегім тасыр-тұсыр тулап, қуаныш боп ақтарылған киелі сөз тасқыны аузымнан шыққанша кимелеп, кезекке таласып барады. Бір сөзден бір сөз асып не жақсы ойды, тілекті, үмітті, алғысты жеткізуге арпалысып кетті. Дүние, бүкіл ғалам шаттықтан шағала боп қалықтап, қызғаныштан қызғыш боп құшағына алды мені. Мен бақыттан жарылам! Бақыттан! Балам Əзіретəлі, келінім, жалғыз немерем Заңғарым:

	– Ата, сабыр етіңізші, сабыр етіңіз, қуанышыңызбен, тасыған шаттығыңызбен – халқымызға келген тəуелсіздігіңізбен құттықтаймыз, – деп қаумалап кеткен. Менде ес жоқ, мені бүкіл əлем ортаға алып, құшағына қысып қаумалап алған ба, дүние қол соғып, асқақ шат үн болып барады. Мен əлемнің қошеметін, жер шарының ұлан шетінен бұрын-соңды естімеген құттықтау естіп, өзіме-өзім келе алмай тұрмын. Делебем қозып, шаттығымды, ақыл-санамды билеген шексіз бақытымды қойныма, жүрегіме сыйғыза алар емеспін.

	– Ей, маған бүкіл дүние боп дауыстаған рух, ата-бабалар рухы, о, ұлы өмір, құшағың неткен ыстық еді? Неткен шексіз таусылмас лəззат еді?! Сен тек махаббаттан ғана жаралған ба едің? Əлемге отын жағып, адамға деген мəңгілік сүйіспеншілікке бөледің бе?! О, ұлы дəуір, жаңа заман, келдің бе маған, менің жеріме?! Тыңдашы, дүние, менің жүрегімді, мен бақыттан тасып шаттыққа шомылып барам!

	– Ата, сабыр етіңізші, бақытыңызбен, басыңызға келген қуанышыңызбен, өзіңіздің қаншама жылдар, иə, уақыттар көрген азап қасіреттен құтылуыңызбен, сауығып əруақтанып кетуіңізбен, – дей ме. Отбасы, бала-шағам дуылдап құшақтап алған. Құлағымда манағы шала өлік халден оятқан əмірлі дауыс. Байыз тауып отыра алар емеспін. Үстіме тапқан киімімді кигенімді білем. Абыр-сабырым шығып:

	– Ту көтеріңдер! Ту! Өзі үлкен болсын! Аспандай! Аспан түстес! – деп далаға атып шыққам. Ұшып келем. Ұшып! Жалаңаяқпын ба! Табаныма тас тиді. Ду-ду етті. Екі көзім Көк төбеде. Биіктеп кеткен тəрізді. Қайдан, қашан алғанымды білмеймін. Қолымда алып көк ту! Ұзын сырыққа байлап алыппын. Əлі ұшып келем! Артыма жалт қарадым. Атағы əлемге белгілі Көктөбеге қарай тасыған дариядай ағылған халық. Бəрінің аузында:

	– Ғажап! Сал, мешел, өлмелі халдегі қартты құдай жарылқап, қолына ту ұстатып жүгіртіп жібергенін қараңдар!

	– Құлағы естімейтін керең, тілсіз мылқау емес пе еді?

	– Сахараны басына көтеріп сайрап кетті.

	– Құлағы ше?

	– Естісе керек.

	– Естімеген елде көп деген осы да!

	– Қолындағы туы не?

	– Жүгір тезірек, бара естиміз. Неше жылғы керең caл, мылқаудың мұнысы...

	– Айтпа! Не болды екен?

	– Не болса да тосын оқиға! Құдай жарылқап жіберген де, – дабырлаған жұрт.

	– Уа, ұлы халайық! Ел-жұртым, – деген таңғы ауада даусы жаңғырыға естілді өзіне: – Бері, бері биікке шығыңдар. Биікке! Ұлы дүние жаңалығын тыңдаңдар! Тыңдаңыздар мені! Заңғар, Заңғар! Халықты, достарыңды бері келтір. Мына ақ түйенің қарны жарылған, айдай əлемді шаттыққа бөлеген тарихи күнді ұлықтаңдар. Ей, халайық, ұстаңдар мынау қасиетті көк туды! Бұл тəуелсіздігіңнің, елдігіңнің белгісі! Ұлы даңқ айбарың! Көтер биікке! Желбірет əлем көзіне! Күн сүйсін оны!

	Қазақ деген қасірет уын ғасырлар жұтқан елдің таңы атты! Күні келді. Айғағы осы – көк ту! Берік ұстаңдар! Желбірет көгінде! Құдірет нұры жайылған туды сүйіңдер, – деп бұлбұлдай сайрап, аузым аузыма жұқпай су төгілмес жорғадай тайпалдым. Жылдар бойы таңдайымда қатқан тіл төгіле сыр шертті. Заңғар, балалар, сүйей беріңдер мені. Тəуелсіздік туын тез қабылдаңдар! Мə, ұстаңдар мына туды! Шаттық! Шаттық тасыды кеудемде! Қуаныштан жүрегім жарылды. Қуаныштан жарылған жүректе арман кетпейді.

	Көрген түсім де айна-қатесіз келді. Онда мен қараңғы түнде бұлтқа мініп, көк аспанға ұшқам. Оң қолымда Күнді, сол қолымда Айды ұстап, жүрегім алаулап жанып, дүниені жарқыратып жіберген. Сол түсім келді. Тəңірім арманыма жеткізді. Бабалар арманы еді ол. Орындалды! Қане, демей беріңдер мені! Қыдыр мен Бақ қонған Көктөбенің биігінен соңғы демім үзілерде тəуелсіз елімнің көкжиегіне кірпігімді тіге қарап рақатқа шомылайын. Мұндай бақытты құдай əркімге сыйлай бермеген. Бұл – тарих сыйы!

	О, құдіретті бабалар рухы, ұрпағыңды қолдай бер! Бері əкелші көк туды, арман қуған ақтық демім таусыларда жанымды жадыратып бір сүйейін! Мен енді армансызбын! Елімнің қолы жеткен тəуелсіздік күнді көрдім. Оң қолыммен көтерген көк туды, о, ұрпағым өз қолыңа ұстаттым. Берік ұстаңдар! Соңғы айтарым: ‘‘Ерді есекке тептірмеңдер! Тұлпарды арбаға жектірмеңдер! Бақыт күндерің жарқырай берсін!’’

	– Əумин!

	– Қабыл болсын ақ бата!

	– Əманда қабыл...

	* * *

	...Аппақ сүттей күн шуағына шомылған Көктөбе биігінде көк ту асқақтап желбірейді. Баяу ғана желпіп, жаңа туған сəбиінің маңдайынан емірене иіскеген анадай исініп, маужырап аялайды қоңыр жел. Аспаннан күн сəулесі де емін-еркін ұйып құйылады. Дүние балбырап тұр.

	Атақты Көктөбе басында жайқалған орман – терек, қарағай, шырша, емен, ақ қайың, самырсыны ма, неше түрлі зəулім көгеріс, шалғыны тусыраған, не түрлі гүл шоғына оранған ғажап, биік ескерткішті ортасына алыпты. Жер-ананың құшағына еніп, тереңіне тамыр бойлатқан ғажап əлем жарқырап көрінеді. Мына қалпы бір халықтың бақыты мен киесін паш етіп биіктеп барады. Алтынмен аптап, күміспен күптеген асқақ монументте қашалған «Адамға өлім бар, елге өлім жоқ», «Мəңгілік елдің ұлы бесігі – жер мен су», «Жер – елдіктің кепілі», «Қағанына қарсы тұру – өз бақытына, өз еліне қол салу», «Ерді есекке тептірме, тұлпарды арбаға жектірме» деген мəңгі өшпес жазу жарқырап көрінеді. Ескерткіш басы ығы-жығы халық. Біреу келіп, біреу кетіп жатыр. Ескерткіш іргесіне гүл шоқтары үсті-үстіне қойылуда. Біреу монументке қарап:

	– Өте мағыналы сөздер жазылған екен, ə? – десе, екінші біреу:

	– Бабалар сөзі ғой. Жатқан – нақыл!

	– Киелілер солай айтар болар, – деп қостаушылар да көбейіп кеткен. Бəрінің назары биіктеп көкке шаншылған монументте. Алты қырды алты аттағандай болат тұлпар атыла шапшып барады. Оның үстіне алып тұлға оң қолында – Күн, сол қолына Айды ұстап, көк жиегіне көз тігіп құлаш ұра қалған. Оң иығындағы Күн үстінде қанатын қомдап, ұшқалы тұрған қыран, сол иығындағы Ай үстінде секіргелі тұрған барыс...

	– Ғажап көрініс, – деп қалды тағы біреу.

	– Ерекше дүние! – деп қолдады екіншісі тағы да. Таныс дауыс. –

	– Заңғар! Заңғар! – Ол жалт қарады. – Заңғар! – Жан-жағындағылардың ішінен бұған тіл қатып тұрған ешкімді байқай алмаған ол өз қолымен орнатқан зəулім ескерткішті айнала берді.

	– Заңғар!

	Ол аң-таң. – Мен сен біле бермейтін, не қиыншылық қасіретін басынан кешкен атаң Қылыштың, одан əрі зəузат түп-тұқиян тегіңнің тыныс-тірлігінің жалғыз Тəңірден кейінгі куəсі – қарттың жадымын. Жер бетіндегі өткен-кеткеннің, не тауқымет зұлматтың, адамзат еңсесін көтерген жақсылық, шарапатты да қат-қат есінде сақтап, құжаттаушы бүгінге жеткізушілердің де өмірі мен тірі тарихымын. Əлгі Күн, Ай, Жыл, Ғасыр деп текшелеп, адамзат ақылы, есі көргенін сақтаушың осы – мен.

	– Əне, ескерткіш тұлғаның үстінде желбіреген көк туды туған жер көтеріп тұр. Елдігіңнің айбары əлемге танылды. Соны берік ұстап, бірліктің, адалдықтың, əділдіктің, тəуелсіз мемлекеттің бейнесі ете беріңдер! Атаң сенің қолыңа осы туды ұстатқанда, қасында тұрғам. Қуаныштан жүрегі жарылғанда менің де жүйе-жүйем босаған. Көкке көтере беріңдер, ел туын!

	– Апырай, менің де жүрегімді қозғадыңыз-ау! Meн сізді қайдан табам, көзіме көрінбейсіз. Керемет қой айтқаныңыз.

	– Мені сен іздеме. Мен қас қақпай қасыңда жүрем. Бірақ сен мені көрмейсің. Менің басқаға көрінуге құқым жоқ. Тек болғанға куəгер болуға ғана құқылымын. Соны санада қаттаушымын.

	– Биікте желбіретіңдер бақыт туын! Бақыт жолының да сан тарау екенін ұмытпаңдар.

	Мына жол айқын жол – адалдықтың, халық игілігінің ақ жолы.



	Түгенделдім,

	Алақай түгенделдім,

	Азаттықтың келбетін түгел көрдім.

	Енді менің келмейді бұғауланғым,

	Енді менің келмейді жүгенделгім!..



	Бүгінгі тəуелсіздіктің ұлы мұраты айқын. Елдігіңнің іргесі берік болсын! Алға!



	Соңы.





