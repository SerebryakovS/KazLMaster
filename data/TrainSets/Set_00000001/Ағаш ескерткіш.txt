	Қуандық Түменбай

	Ағаш ескерткіш



	Хикаят





Бірінші бөлім




	– Түс, балам, түс деймін. Биіктен құласаң, оңбай құлайсың. Майып боласың. Мектепке бара алмай қаласың. – Сексеннің сеңгіріне ілігіп, ақ сақалы желкілдеген еңгезердей шал қатпар-қатпар қалың діңі үгітілсе де, тіп-тік қалпын бұзбаған тұт ағашының төбесіне қонжиып отырып алған жеті жасар балаға қолын созып, кіжіне тіл қатып тұр.

	– Тай әпересің бе? – Ерке бала әрлі-берлі ырғалып, жуан бұтақты селк-селк еткізді. Сірә, уәжге бет бұрған сыңайы осы болса керек.

	– Әперем. Құнан әперем. Битабар көкең бүгін өзі жетектеп әкеледі.

	Бала тарбиған бұтақтарға аяқ-қолын маймылша тез-ақ тигізіп төмендей берді де, қара жерге табанымен дік ете түсті. Өзіне шақ салмағы бар сидам бала бір жерім ауырып қаладыау деп те елең қылмады, қайсарлығынан да қайтпады. Бірақ томпиған тобығына екі ұртын томпайтып ауырсына қарап, «тфә!» деп бір түкіріп тастады.

	– Ата, Битабар көке құнанды қашан әкеледі?

	Гулеген желмен сақалы желкілдеген шал сүрген тақтайдай жұп-жұқа немересін бір жаққа қашып кетердей қолынан уыстай ұстап алды.

	– Қайда барамыз?

	Шал жауап бермеді. Өңі өзі биікте, атасы жерде тұрғандағыдай емес, бозғылданып, бірте-бірте әлемтапырақтана бастады. Қайда бара жатқандары белгісіз. «Әлде қожаға апара жатыр ма екен? Қожекеңе мен сияқтыларды апармайды, ол кісі келіп сүндеттейді. Тіпті Біләлді сүндеттегенде жақыннан қарап тұрды, жүзі жалаңдаған бәкімен шертіп жіберді де, сексеуілдің күлін сеуіп тастады. Біләл қыңқ етпеді. Әлде мені қорқақ деп ойлай ма екен? Не де болса Зікір қожаға апара жатқан жоқ...»

	– Ата, қайда барамыз?

	Атасы жақ ашпады. Қоңқақ мұрны тіпті үлкейіп, атжағы ұзарып, еңгезердей иығы бұрынғыдан да биіктеп, Таусоғардай алып денесі аспанмен таласып бара жатқандай.

	«Мен осындай атамның барлығына мақтанамын. Біләл мен Болаттың атасы есектің үстінен түспейді. Еті арам хайуан үстімде адам отыр-ау деместен көрінген жерде ақырып, мәшіге тұра шабады. Атам тек ат мінеді. Өзі де жылқы мінезді ме деп ойлаймын. Өйткені жылқыны сондай жақсы көреді, бабын бір адамдай жасайды. Құнан алып берем деді ғой. Атамның бір емес, екі құнан алып беруге шамасы жетеді. Социалистік Еңбек Ері. Малы жоқ емес. Оны бөлек ұстап, өзі қарайды. Біреуге бақтырмайды. Екі-үш жылқысы да бар. Оның бабын бәріміз жабылып жасаймыз».

	– Ата, қайда барамыз?

	Атасы жауап берудің орнына бес саусағын бүгіп, немересінің кішкентай алақанын қыса түсті. Жүрісі де шалт.

	Шал қаңбақтай немересін қапталына алып, дедектеп безіп барады. Ауыл шетіндегі түбінде суы жылтыраған арықтан аттап өтті. Баланы оң жамбасына алып көтеріп, өзімен бірге бос топыраққа табанымен дік еткізді. Қимылы ерен, сегізінші ондықта деуге сенбейсің.

	Шал сол күйі аузын ашпады, немересі де сұрақты доғарып тынши қалды. Бұлардың беталды қайда безіп бара жатқаны сыртынан қарап тұрған адамға да әрі беймәлім, әрі таңғаларлық қызық көрініс еді.

	«Мына судың толқып ағуын-ай!» Шал бұл сөзді айтқан жоқ, көкірегінде іркіп қалды. Ауылдан шақырымға жуық жердегі Дәу жарма да кенересі желініп, қартайып, табиғаттың құлына айналыпты. Қабырғасына шоқ-шоқ қызыл жыңғыл ұйысып, кей жерін атқұлақ құрақ көмкеріп, ағын судың алдынан шыққан кедергі боп тұр. Жарманың мына кейпі үбірлі-шүбірлі қарияны еске салғандай. Адам мен су аққан арна қандай ұқсас. Екеуінің уақытты артқа тастап қартайғаны да ұқсас.

	Атасы әлі қолын жіберген жоқ. Бала бір-екі бұлқынып еді, шүмпиген жұмсақ алақан күректей сірі алақанның уысында ойнақ сап бұлқынып-бұлқынып тыншу тапты.

	– Құнан әперем. Сен Біләл мен Болаттан қалдым деп қапа болма. Ол – Алланың ырзығы. Әр пендеге көктегі жаратушының жіберетін несібесі болады.

	Асқар көк аспанға қарап еді, тақиядай дөңгеленіп, дәл төбеден төніп тұр. Бірақ көктен біреу жерге бірдеңе тастап жібереді дегенге бала көңілі сене қоймайды.

	– Болат пен Біләлді сүндетке отырғызғанда мен солардан кеммін бе?! Әлде мені қорқақ деп ойлайсыз ба? – «Қыздар мені мазақтайды» деген сөзді айтуға балалық намыстың шекарасынан аса алмай көмейінде іркіп қалды.

	– Балам, сені періште кесіп кетті. Есіңде ме, таң алдында шар етіп оянғаның?

	Бала үш жастан аса бере әжесінің қойнында жатып:

	«Ойбай, ташағым!» деп шар етіп жылап оянғанын емісеміс есіне түсірді. Атасы дереу Зікір қожаға апарды. Сонда Зікір қожа шүңірек көзін өзіне қадап, қайта-қайта үшкіргені де есінде. Не айтқанын білмейді. «Енді пышақ тигізіп әуре болмаңдар, несібесі осымен-ақ жетіп артылып жатыр», – депті атасына. Атасы бір қап бидай беріп жіберіпті, Зікір қожа әулие-әмбиелердің шұбыртып атын атап, батасын беріпті.

	– Биыл балық көп болады. Айналайын! – деп атасы басынан сипады. Жалғыздан қалған тұяқтың ел болғанын Сатай сағына күтеді. Сол күнді тезірек көрсем деп те аңсайды.

	«Кім біледі, бәрі де көзді ашып-жұмғанша шығар. Мұның әкесін он алтысында үйлендіріп едім. Бұл қазір жетіде». Сатай герман соғысына аттандырып сап, қара қағаз алған тұңғышын да сағынып кетті. Мынау өзі қазған Дәу жарманың жағасына келсе, ағын су көкірегінде бұғып жатқан қайдағыжайдағының бәрін қозғайды. Ауыры бар, жеңілі бар, не де болса жан сарайы бір жеңілдеп қалады. Ал мынау шикі өкпені қасына ертіп осы жерге алғаш келуі.

	– Мына судың бұлқынуы-ай! – Шал күбір етті. – Сауалың бар ма? – деді немересіне мойнын бұрып.

	– Құнанды бүгін әкеле ме?

	– Бүгін мінесің.

	Жарманың биік дөңінен екеуі де төмен қарай шалт басып, жылдам түсе берді.

	Шал баланы еркіне жіберді.

	***

	Бәрі бір күннің құшағына сыйып кетті. Еркелігін асырып, тұттың төбесіне қонақтады; онан түсіріп алып, атасы қашып кетердей қолынан қыса ұстап, Дәу жарманың жағасына апарды; енді келіп төрден төмен қарай жайғасқан үлкендердің сөзіне құлақ түріп отыр.

	Осы Битабар көкесінің жүріс-тұрысы өзіне керемет ұнайды. Ол кісі көбіне «Әй, батыр!» деп сөйлейді. Қазір де кіріп келген бетте ұшып тұрып қолын алғанда «Әй, батыр!» деп маңдайынан иіскеді. Демі сондай ыстық. Бұрын аузынан бір жаман иіс мүңкіп тұратын. Ол «Мәскеудің айрықша арағының» иісі екен. Атасының бір ауыз сөзіне тоқтап, онысын қойыпты. Үлкенді тыңдамай қалған жоқ, тыңдады. Құмарлықты сөз жеңді.

	– Дария жағасында Бекбосын деген жылқышы тамырым бар. Сонан бас білген бір құнан ал да, баланы мінгізіп келші. Барарда атыңның артына мінгізіп, қайтарда жетекке ал. Құнан ала қашпасын.

	Битабардың денесінің ірілігі атасынан бір де кем емес. Жалпақ жауырын, жуан мойын, кең иықты көкесінің көзі әп-сәтте жасаурап кетті де, оны көрсетіп тұрып алақанымен сүртіп тастады. Атасы болса кәнігі әдетінше тура қарап, жүзін аудармады.

	– Жетіге толды ғой, – болды бар айтқаны.

	«Битабар Ақылбекпен, сенің әкеңмен құрдас» деп айтып қалғанын есітіп еді, сол құрдасын ойлап кетті ме екен?» Әйтеуір, ауылдың еркек атқарар қара жұмысы осы кісінің мойнында. Күріш дәнін топыраққа сеуіп, орып алғанға дейін Битабар араласпаса іс бітпейді. Қыста әр шаңырақтың құм сексеуілі мен қызыл жыңғылын түсіреді. Егер осы Битабардай бір-екі азамат болмаса, колхоз қалай күн көрер екен?

	Есік жәймен ашылып, тастай салған тегеурінді қолдың күшімен сарт етіп қайта жабылды да, сол күйі жел лекілдеп, сықсиып ашық қалды.

	– Мынау Қайыпмұнар ғой. Есікті ашып-жапқанынан біліп отырмын, – деді Сатай.

	Битабар өз-өзінен қопаңдап, жон арқасы көтеріліп кетті.

	– Ассалаумағалейкүм!

	Төртпақ тапал бойлы кісі үстінен әбден оңып кеткен қызыл шибарқыт кәстөмін тастамайды. Күн суық болмаса да аяғында киіз етік. Балпаң-балпаң басып, мамырлап кеп Сатайдың қолын алды. Асқар ұшып тұрып қолын ұсынды. Атасы үйге кім келсе де орныңнан тұрып сәлем бер деп үйреткен. Сол сөз жазылмаған заң боп санасында сақталып қалған.

	Тілім-тілім боп кеткен қап-қара күсті алақанының сыртын жалатып тигізе салды. Маңдайынан иіскемеді. Екі езуі көпіршіп, тұла бойынан бір әлемтапырық иіс аңқиды. Бұл да сол мұрын үйренген «Мәскеудің айрықша арағының» иісі.

	Әуелі дастарқан шетінде отырған Сатайдың кемпіріне бір қарап: «Жеңеше, қалайсыз?» – деді. Сосын Битабарға суық та сұраулы жүзін бұрып, «Сен неғып отырсың?» дегендей сұқтана, бір жағынан сескенген сезімін білдірді.

	– Сатеке, сізбен ақылдасатын шаруа бар еді...

	Тағы да Битабарға: «Сен артықсың» дегендей жалт қарады да, «Осы сендер үйлеріңде отыра алмайсыңдар ма?» деп, бригадирлік биіктігін көрсетті.

	– Сенің үйіңде отырған жоқпын ғой. – Битабар тура тартты. – Жеңеше, бір кесе шәй құйшы, – деп жуық арада қозғала қоймайтындығынан да хабардар етті. Әкесіндей сырмінез Сатай мырс етті. Енді Битабарды сүйресе де шығара алмайтындығына көзі жеткен Қайыпмұнар осының бары не, жоғы не дегендей, «Сатеке!» деп сөз бастап кетті.

	– Сатеке, жақында сексенге толасыз. Ұлан-ғайыр той өтетін көрінеді. Облыс деңгейінде... Өзіңізді тағы бір Жұлдызға ұсынады деген сөз бар...

	Сатайдың өңі әлемтапырақтанып кетті. Асқар көп сөзді ұға алмаса да, көзіне әбден үйреншікті болған атасының өңін бірден таныды. Бағана Дәу жарма бойына бара жатқанда да осылай бет-әлпеті қатты өзгеріп еді.

	– Ондай сөзіңді маған естіртуші болма!

	– Сатеке, менің де естігенім ғой ұзынқұлақтан. Сіз, сіз ғой. Мына ініңізді де айтпайсыз ба. Сол баяғы екі Еңбек Қызыл Ту орденімен қала береміз бе?!

	– Сонда сіздің еңбегіңіз сатулы болғаны ма? Осы біз осы колхоздың отымен кіріп, күлімен шығып жүрміз ғой. – Битабар киіп кетті. Қайыпмұнар әуелі сасып қалды да, аузынан бірдеңенің иісі шыға ма дегендей танауын тартты. Бірақ бұның қырлы стақанды қолға алмағанына екі-үш жыл болғаны санасына сарт ете қалды.

	– Сен күнің үшін істейсің! – деді шатынап.

	– Сіз де күніңіз үшін істейсіз!

	– Мен партия үшін істеймін, – деді жадырап. Битабар осы сөзден кейін тосылып қалды.

	– Екеуің де шық үйден! – Шалдың иығы көтеріліп кеткенде екеуі болыскей самауырдың түбінде отырған қол басындай кемпірді қаға-маға сыртқа қарай ытқыды.

	Іле сыртқы есік сарт етіп жабылмай қалды.

	– Сен Битабардан қалма, – деп иегімен нұсқады. – Екі есікті де аңқайтып ашып таста. Қайыпмұнардан қалған иіс шықсын...

	***

	– Битабар көке, сіз арақты қалай қойдыңыз?

	Алдына түскен жалпақ жауырын, дембелше келген көкесі иығы селкілдеп ал кеп күлсін. Иығымен қоса, жон арқасы да қоса бүлкілдеп кетті. Сосын тақымына қысып алған кендір жіпті сәл босатып, «Сенің де жігіт боп қалғаның-ау» деді ішінен. «Әкең Ақылбек менімен құрдас еді» деп сөзін жұтып қойып, «Атаңның бірауыз сөзін сыйладым», – деп үн-түнсіз қалды. Біраздан кейін: «Әйтпесе арақ деген не, тәйірі. Оны біздің Тойсары қолдан-ақ жасап береді. Боза – осы күнгі арақ. Ішіп алып, «бозадағы боқ сөзді» көпіршітетіндер көбейіп кетті» деп, бір жағынан жұбайының қолынан іс келетінін мақтаныш етсе, бір жағынан балаға жаман үрдістің белең алып кеткенін білдіргісі келгендей болды. Алдағы қара байтал, арттағы бас білген құнан тұяқтарын қара жерге тең тастап еркінсіген сайын кендір жіпті аздан жіберіп, ұзарта түсіп келеді. Бір кезде: «Өзің кейін осыған құмар болма», – деді. – Ана Қайыпмұнар боғын арақ қып езіп ішіп жүр. Сонымен аты қалатын болды. «Қайыпмұнарша» деп қырлы стақанды лақтырып ішкенді жұрт үрдіске айналдырды.

	«Шілдеде шылапшынға мұздай су толтырып, салып қойып ішуші еді» дегенді жұрт мақтанышпен айтып жүр. Кәпірлердің де алдына шығып кеттік. Аты арақпен қалатын болды, жарықтықтың, – деп тағы біраз бөгелді. – Қырқыншы жылдары, осы Дәу жарманы қазғанда, райкомның өкілдеріне қосылып, жарманың ішінде, топырықтың тасасында отырып ішуші еді. Төменге арақты үйреткен жоғарының өзі ғой. Төмен жоғарыға еліктейді әрі қолма-қол қайталайды. Атаңның Дәу жарманы кетпенмен қазып аты қалса, Қайыпмұнардың аты топырақтың қуыс-қуысына тығылып, арақ ішіп қалды, – деп тағы қайталады. – Өмір бойы Сатай көкемнің көлеңкесінде келе жатыр. Кез келген күні ағайынды да, партияны да бір жәшік арақ пен бір мәшине жем үшін сатып жүре береді. Әйтпесе бағанағы сөзі сөз бе?! – деп бір қайырды.

	Ауылдың төбесі көрінді. Енді бас білген құнанның баланы ала қашып, жығып кетпесіне әбден көзі жеткен Битабар: «Бас жіпті еңкейіп шешіп жібер», – деді. Сосын аттың басынан босаған жыланша ирелеңдеген кендір жіпті бірте-бірте уысына жинап алды.

	– Сатай көкем сенің атқа мінгеніңді көрсін, – деп тебініп қап, аттандай шауып кетті.

	«Әкемді ойлады ма екен? Әлде жетім деп жебегені ме екен? Мені біреу жетім деп көрсін». Бірақ көкірегінде «Осы менің әкем қандай адам екен?» деген білуге құштар бір құпия ой бар. Бүгін «Дәу жарманың басында біздің ағам да арақ ішті ме?» деп сұрағысы келді де іркіліп қалды. Атасынан әкесі туралы сұрауға бата алмайды. Ешқашан сұрай да алмайтын шығар.

	Алаулап батып бара жатқан күннің астында тебініп қап, есік алдына желдіртіп жеткенде әшейінде тас емендей қатып қалатын атасының көзінен сорғалаған жасты көрді. Әжесі: «Жарығым-ай, жарығым, аттан түспе!» деп дөңгелек тұяқтың астына бір уыс тас кәмпит шашты.

	– Битабар көкелердің сиырын қуып келейін, – деп, тепсініп қап, күнбатысты бетке алып шаба жөнелді. Тайдан құнан атанған, кекіл шашы таралған жылқы баласы қос бүйірден тиген былғары етіктің тұмсығынан қытығы кеп ытқып кетті. Денесі қызып, желмен жарысып, жіңішке тірсегі қатайып, қара жерге құрышын қандыра тұяқ тастап келеді. Бала зиратты бетке ала шапты. Қорымды бетке ала шаппауды білмейтін бала ат мінген күні әкесінің жатқан жерін жарық барда бір көріп қалғысы келді. Бір рет ат артына мінгестірген атасы күріштіктен қайтып келе жатып:

	«Ағаңның жатқан жерін көресің бе?» дегенде: «Жоқ, ата, көрмеймін, қорқамын» деп жан даусы шыққан. Енді аяқастынан пайда болған бір құштар сезім атқа мінген күні қорымға қарай ала шаптырды.

	Күн алаулап батып барады.

	– Артынан шапшы. Жеткен мезет таңдайын басып, үйге келгесін ұшықтап жіберіңдер, – деп Сатай Битабарға қарады. Ол күні бойы сөзін ұйып тыңдап келе жатқан қағілез бала аяқастынан бір нәрсеге ұрынып қала ма деп атына міне шапты.

	* * *

	Қабылдау бөлмесіндегі хатшы қыздың алдын ала ескертуінсіз екі қабат емен есік сарт етіп ашылып, кәнігі диқан, Социалистік Еңбек Ері Сатай Қылышов кіріп келгенде аудандық партия комитетінің бірінші хатшысы Тәуекелов абдырап қалды.

	– Тыныштық па, жайша жүрсіз бе, Сатеке?! – деп орнынан тұрып құрақ ұшты.

	Ат мініп келген ауыл қазағы үстіндегі кең етек шекпенін де шешпепті. Сауаты жоқ адамға қабылдау күндерінің қалай жазылғаны да бәрібір. Партияға Дәу жарма қазылып жатқан жылдары кірген диқанды бәрін аупартком шешеді деген рабайсыз көңіл қобалжуы осында алып келді.

	– Жәй емес, Оразбақ, жәй емес, – деді шал. – Егіс уақытында, күрішке орақ түсерде кісі жәй келе ме?

	Тәуекелов сабырын алпыс екі тамырына сыйғызып әрең отыр.

	– Кеше, әлгі бригад Қайыпмұнар: «Сіз сексенге толғанда облыс көлемінде ұлан-ғайыр той өтеді!» – дейді. Сол тойдың не керегі бар? Той тойлағанша іс істейік те.

	– Той тойланады. Қаулыны облыс бекітіп, Алматыға, үлкен кісіге жіберді. Ол болмай қалмайды.

	– Анау бригад Қайыпмұнар бір нәрсені көңірсітіп кетті. Екінші Жұлдыз тағасың дей ме... Бір рет бердіңдер, енді соның керегі не? Сол Қайыпмұнарға беріңдерші, кеудесінің қышуы қансын. Басқа алмағандар алсын...

	– Ол кісі де болмаған нәрсені көңірсітіп... – Бірінші хатшы кезегі келгенде құлағына сыбырлап сөйледі. – Бұл біз шешетін мәселе емес. Бұны үлкен кісі шешеді. Мәскеу шешеді. Ал сіз сексенге толғанда бүкіл облыс жастарына сәлем хат жолдап, жастарды күріш егуге шақырасыз. Біз күріш егуден Қытай, Куба, Вьетнам, Жапония секілді елдерді басып озуымыз керек.

	– Қайбір жылы Кубада болдым ғой. Олардың тіршілігі бөлек. Бұл Қытай мен кәрістің атакәсібі ғой. Күрішті атакәсіп қылған елдерді аттап өте алмаспыз.

	– Оза алмаймыз деп айтпаңыз, Сатеке. Жетеміз, сосын басып озамыз деңіз. Саясат солай. Баяғыда Хрущев деген патшамыз ұран тастаған жоқ па, «Американы ет пен сүттен қуып жетіп, басып озамыз» деп. Әр көшенің бойында осы жазу ілулі тұрды.

	– Соның ақыры не болды?

	Бірінші хатшы қарсы алдындағы көргені көп, қомданған бүркіттей өзіне түйіле қараған қапсағай денелі қартқа жалтақтай көз салды.

	– Басқа шаруа бар ма, Сатеке?

	– Шаруам осы.

	– Сіздің сәлем хатыңыздың мәтінін жазып та қойдық. Биыл егін-тегінді жинап алғасын, сексеніңізді дүрілдетіп атап өткесін, тойдың соңында сіздің кетпеніңізді ұстап тұрып ант берген қыз-келіншек, көкөрім жігіттерді күрішке айдаймыз.

	– Не жазылғанын мен де оқысам ғой...

	– Оқып береміз... – тізілген телефонның орта тұсындағы шағындау қып-қызылы шымыр дауыспен шырылдап қоя бергенде Тәуекелов ыршып түсті.

	– Исеке, солай. Сатекең маған келіп отыр. Сексен жылдық мәселесімен. Жаман өтпес. Әулие ғой. Біздің заманның әулиесі ғой, – деп даусын ерекше көтеріп, телефон құлағын орнына қойды да, «Уh!» – деп өзін жеңіл сезініп, бір жүкті иықтан түсіргендей болды. – Сіздің өмірбаяныңыз Мәскеуге кетіпті. Бір жақсылық болып қалар. Исекең ғой, – деп облыстың біріншісі екендігінен хабардар етті. – Басқа шаруа болмаса, жақсы, Сатеке, – деп етсіз алақанын ұсынды.

	Шалды есікке дейін шығарып салмады. Оқығаны болмаса да, тоқығаны көп Сатай біріншіге баскиіммен кіруге болмайтынын білсе де, қою тұнық көк тақиясын қалтасынан шығарып киіп алды да, қабылдау бөлмесіне іліп кеткен тымағын сыртынан қонжитты. Сыртқа шығып, мәшинелер қосақталған тұстағы көлденең тұрған жалғыз бөренеге байлап кеткен атына мінді. Сөйтіп, жарманың тұсынан шығып, егістікке тартты. Төте жол да жоқ емес, бірақ осындайда жарманы жағаласа, жан дүниесі жеңілдеп қалады. Отыз жыл бұрын арнаны қазуға қатысқандардың бәріне биіктен қарап, жалт-жұлт етіп күнмен шағылысқан кетпеніне дейін көріп келе жатқандай. Көз көмескі тартса да, көңіл шіркін бәрін көреді. Әне, сасық көлдің жылтырап суы көрінді. Бұл – өмірі табаны құрғамайтын көл, суы сасық болса да, қаз-үйрек қалқып жүзеді. Су – құдіретке дауа бар ма?

	Сырдариядан бастау алған жарманың сағасына да ілікті.

	«Қырқыншы жылы осы лекіген мөлдір сулы арнаның орны дүре тимеген тұп-тұтас қара жер-тұғын. Арагідік қалқиып өскен қара жиде мен қызыл жыңғылы бар. Қызыл жыңғыл тіп-тік боп гүл ашып, жұпар шашып, көздің жауын алса, қара жиденің тамыры тарам-тарам боп шұбатылып аулаққа кеткен-ді. Оны отау үшін жүзі жалтыраған кетпен мен томарды ортасынан қақ айырар дүмбілез балта керек. Содан елу мың адам бірігіп, бүкіл облыс білектің күшіне, кетпеннің жүзіне салып, осы жарманы қазып, күріш егуге бел байлады. Жер-Ана суға қарық болды. Күріш – үш ай суда тұратын дақыл. Оның өмірі – осы жармадан аққан су.

	«Таза болсаң судай бол, бәрін жуып кетірген» деп қалай дәл тауып айтқан десеңізші. Күріш егуді үйреткен кәрістер кетті бет-бетімен тарап. Енді сол күрішті атакәсіп қылған елдерді басып озамыз дейді. Оларың дақылды есіктің алдына, үйдің төбесіне егеді. Олардың баққан малы да, еккен егіні де күріш қой. Қалай оларды басып озасың?». Сатайдың ойы күрмеліп қалды. Мынау бұрылыс, Дәу жарманың түбекке қарай бұрылатын тұсы. Осы тұсты қазып жатқанда ғой өзін көгілдір киім кигендер айналдырып әбігерге салатыны. Енді бір он күн құмбыл қимылдаса, Дәу жарманың сағасы Сырдарияға қосылып, су жарықтық лекиін деп тұрғанда...

	– Сен неге кетпеншілердің ең соңында қаласың? – дейді көгілдір шәпке киген, шалбарында қызыл жолағы бар қауіпсіздік қызметкері.

	– Арқам қызып келе жатқанда... Арнаны тез бітіру керек.

	– Арнаны тез бітіру керек деп кімнен тапсырма алдың?

	«Тапсырма» деген сөздің төркініне түсінбеген бұл үндемейді.

	– Сен неге жұртпен бірге түскі тамаққа шықпайсың?

	– Қарным ашпайды. Үйден талқан мен бидай көжеге тойып шығамын.

	– Сен неге топырақты зембілге салмай, шаңғытып бірден жағаға атасың?

	«Осыны да сөз деп сұрап тұрсың ба?» деп бұл үндемейді. Анау білген боғын жеп, бірдеңені түртіп ап, ертеңіне өзімен бірге ертіп кетті. Сөйтіп, Шерлінің түрмесіне қамап қойды. НКВД бастығының айтуынша, бұл жұртпен бірге жұмыстан қайтпай, жалғыз өзі қалып, жоғарыдан келген өкілдерді кетпенмен шауып өлтіргелі жүр екен. Сосын топырақты зембілге салмай, бірден жағаға атып, бақылап жүрген өкілдердің көзіне құм құйып, қастандық істегелі жүр екен...

	– Кетпенімді қоса соттайсыздар ма? – деді Сатай НКВД бастығына.

	– Кетпеніңнің бізге керегі жоқ. Бізге өзің керексің. Топырақтың текше метрі оларға керек, адамның саны бізге керек... Он бес күн түрмеде отырды. Ай бейнелі жаңа кетпені НКВД қоймасында тығулы жатты, ескі ағаш кетпені үйінде қалды. Он алтыншы күні бостандыққа шығарды. Аупартком хатшысы. «Кетпен шабатын адам керек, біз сырттай бақылауға алармыз» деп өтініш-хат түсіріпті НКВД-ға.

	Сонан не болды дейсіз ғой. Қол күші зәру. Арнаны үш ай мерзімде бітіріп, қырық бірінші жылғы егіс осы жармадан су ішу керек. Омбының ауыл шаруашылығы институтын бітіріп келген жас агроном – аудандық жер бөлімінің қызметкері Әнес Сатайды сырттай бақылауға алады. Қорытындысында:

	«Егер Сатай Қылышов қылмыскер болса, онда жарма қазбайақ қояйық» деп түсінік беріпті. Кейіннен күріш еккенде де сауатсыз диқан қол жеткізген қыруар өнімді таразыға сап басқалармен теңестіріп, ғылыми дәлелін дүниежүзіне жария етіп, бағын жандырды. «Ертең сексен жылдықта ол сөйлемей қалмас».

	Шал жылқының күрк-күрк еткен жуан белін қытықтаған үзеңгіден өкшесін алып, «Осы менікі не?!» деп өз-өзінен сұрады. «Биылғы өнімім соңғы өнім болса... Үлкен Кісіден сұрансам... кетпенді жастар ұстасын десем. Мен тірі тұрсам, бұл дүниенің бар қызығы жалғызымнан қалған тұяқ Асқарда ғана қалғандай». Кеше әкесі жатқан қорымға қарай шаба жөнелгені көз алдын кес-кестеді. Бір күні сұрары анық. Соны сұратпай, әкесінің кім, қандай болғанын шым-шымдап айтып жеткізсем... Әйтпесе жеті жасында қалған жетімек сол сөзді даладан естіп кеп сан тарау ой көңілінде самсап жүрсе...»

	Бұрылыс аяқтала бере тосқауыл-шлюзге келіп тірелді. Осы тосқауылдан күріштікке апарар ата жаптарға су жүгіреді. Дәу жарма ата жаптардың әкесі секілді. Дәл осы жерде ғой, Қайыпмұнардың әлгі өзін тергеген көгілдір шәпкемен бірге бүрісіп арақ ішіп отырғаны. «Бірінші тұрған қол да Қайыпмұнар бригадиріңдікі, ол өтірік айтпайды», – деді НКВД өкілі алғаш тергеу жүргізгенде. «Ой, Құдайай!» деп таңғалды сонда тұтқын Сатай, – әулеті бір, әкесін көрмеген жалғыз еді. Соны өзі бас боп үйлі-баранды ғып қатарға қосты, енді өзін «халық жауы» ғып, кетпенімен қосып көрсетіп беріп отыр. «Осы ағайынды бір-біріне салып қоюды осыларға кім үйретеді екен? Үлкен жерлерде әкесі баласын «халық жауы» ғып ұстап беріп жүр дегенді арагідік еңбек озаты боп жиналыстарға барғанда әкімқаралардың әңгімесінен естуші еді. Соларға дер кезінде тойтарыс берейік деп құлшынып айтқан сөздерді өз құлағымен тыңдап, денесі тітіркенетін. Ағайын араз болғанмен, жау болмайды. Қазақ «немере етін жеп, сүйегін береді» дейді. Бұл да – ағайын арасындағы араздықтан шыққан сөз. Бұ заман кімге кімді айдап салмайды, айтаққа көнбеу керек, зорлыққа төзбеу керек». Шал іші қоймай күркілдеген қара байталға не болды деп тіксінді. «Сенің де шаршайын дегенің бе, жануарым». Сап-сары боп егістік алқап көзге алыстан шалынды. «Бірекі күнде орақ түсіп, торғайдың үлесін жерде қалдырып, адамның ырзығын алақанға уыстасам...». Ол егістіктің басталар шетіне жетіп, аттан түсе бергенде өзіне қарап көзі жылтырап жатқан қара шұбар жыланды көрді.

	– Жатырсың ба, жыланым!

	Бұл сөзді ішінен айтты. Жылан сүйрік тілін бір шығарып, иесі келгенде сары қамыстың ішіне жылжып ене берді.

	* * *

	Ертеңіне сары егіске орақ түсті. Жылан ауыр техника келген тұстан жылжып жарма басына шықты. Оны Сатайдан басқа ешкім аңғарған жоқ. «Жыланым, қайда кетіп барасың, – деді ол, – енді саған ешкім тимей, ғұмырыңды жалғастыра берсең... Менің егінімді қорып, бағымды асырдың. Саған не дейін, кереге бойлы кер жыланым!» – деп біраз жерге дейін ілесіп барды.

	Комбайн парылдап, сарғайып піскен күрішке орақ тісін салды.

	Шал жылжыған жыландай уақыттың адамның жұмырына жұқ болмайтынын ойлап қамығып қалды.

	* * *

	– Сатай көкем әулеттің абыройын алға тартса, сіз артқа тартасыз. Біздің абыройымызға дақ түсіріп жүрген де сізсіз.

	– Оттама! Күніңді көріп ал.

	– Бала-шағамды сіз асырап отырған жоқсыз.

	– Оттағанды көрсетейін саған! – Қайыпмұнар ошақ басындағы бауырсақ пісіруге арналған қап-қара кәпкірмен кетіп бара жатқан Битабарды иықтан бір салды. Ол шалт бұрылып, бір-екі адымдап келді де, қорбаңдаған төртпақ адамды тұмсықтан бір пергенде, ауырсына еңкейіп қап, мұрнынан сау ете қалған қызыл қан қатар тұрған екі Еңбек Қызыл Ту орденінің төбесінен тамшылады. Қатар жүрген Асқар бала да болса бұл оқиғаны алғаш көрген көз боп араша түсті.

	– Көке, қойыңыз, – дегенде, Битабар бұрылып кетті.

	– Сорлы, сені түрменің түбінде шірітпесем, – деп

	Қайыпмұнар балпаң-балпаң басып, тамшылаған мұрнының қанын жеңімен сүртіп, үйіне қарай кетті.

	Іле аудан орталығынан қызыл жолақ киінген мілитса келді. Таяқ жеген Қайыпмұнар оспадар қылық көрсеткен Битабар боп, қылмыскерді жәбірленушінің арызымен алып кетті. Куә ретінде кәмелетке толмаған Асқар қоса кетті.

	Битабар бұл елге жиен еді. Әке-шешеден ерте қалып, сіңісіп кеткен сүйегі бөлек ұл болғасын о заманнан үлкенкіші «жиен» дейтін. Бұл жолы қолын қайырып, сары мәшинеге сап әкетіп бара жатқанда:

	– Арақ ішкен құтылып, шелек жалаған тұтыла ма? – деді Битабар артына бұрылып.

	– Оқа емес, «жиен ел болмас, желке ас болмас», – деді ошарылып тұрған бір қора адамның ішінен біреуі.

	Асқар бірге барып, куәлігін беріп қайтты. Мас адам үйінде жатып айығып, сау адам айықтырғышқа бір түнеп келді. Тойдың соңы осылай төбелеспен аяқталды. Ауданның, облыстың бірінші басшылары аттарына мініп аттанып кеткеннен кейін бір әулеттен тарағандардың ішін мысық тырнап, қыжылы оянып, соңы соқтығысқа ұласты. Бұл да бала Асқардың санасына салмақ салған түсініксіздеу бір сабақ болды.

	Облыстың бірінші басшысы Сатайдың кеудесіне екінші Алтын Жұлдыз тақты. Соңынан сөз бергенде: «Бір рет бердіңдер ғой, екінші рет не керегі бар еді. Онан да мынау отырған қыз-келіншектер алғаны дұрыс еді», – деді. «Бұл жастарға айтқан Үндеуі ғой» деп ауданның бірінші хатшысы шалдың сөзін жұмсартқан болды. Сосын облыстың – біріншісіне сыбырлап: «Шаршап қалды ғой, ақсақал», деп қиғаштады. Айтылмаған сөзді айтып, ішілмеген арақты ішіп түгескен қызылтаңдықтар ең соңында сары мәшине шақырып, біріне-бірі жала жауып тарасты.

	Сатай мұның бәрін кейіннен естіді. Асқардың Битабармен ілесіп барып, куә болып, жөн сөз айтқанына жаны сергіп, менен де бір тамшы қанның қалғаны-ау деп толқып кетті. Таңды көз ілмей атырды да, атына мініп, Дәу жармаға қарай тартты. Қырық жылда көргенін сол жерге барып көз алдына елестетпекке, жан желкенін сәл де болса желкілдетіп, жеңілдемекке асықты. Жас жігіттей жұлқынып, кәрі байталды қос бүйірден тепсініп қалды.

	Дәу жарманың түбіндегі болмашы сарқынды су көз жасындай боп жылтырап, қоңыр күздің де қош айтысып кетіп бара жатқанын білдіргендей. «Үш ай жаз бәріне құшағыңды аштың, енді үш ай қыс тәмпіш танаулар төбеңде сырғанақ теуіп, ойнақ салсын». Шалдың көңілі босай бастады. «Енді болмайды, Алматыға, Үлкен кісіге арнайы барып, зейнетке сұранбасам болмайды. Қара кетпен өлгенше отырып қол қоятын өкіметтің қара сиясы емес қой. Болмайды. Барамын. Кешікпеймін». Жарманың суы енді бір бес-алты күнде тіпті тартылып, кішкентайлар тас атып ойнар шалшыққа айналады. Судың сол сұрқын көргісі келмейді.

	«Бұл жармада не болмады? Сенің түбіңде Қайыпмұнардың құсығы да қалды. Ағын су жуып әкеткенмен, жартысы менің жүрегімде сақталып қалды. Кешегі тойдан кейінгі тірлігің, Қайыпмұнар, жетпісті алқымдап, менің соңымнан ерген сенің жүзіңді жарқыратпайды. Түрмеге барып куә боп, кім бұрын тиісті дегенде жөн сөзін айтқан Асқардың сұлбасы сенен салмақты». Шал атын тебініп қап желдірте жөнелді. Жүз бес шақырымға созылған алып жарманың өн бойына қара байталдың тұяқ ізін тастап шауып өтті. Кешегі салтанатқа киген қара кәстөмін сол күйі шешпеп еді. Омырауында қос Алтын Жұлдыз, одан төмен тізілген Ленин орденінің төртеуі, екі Еңбек Қызыл Ту, Халықтар Достығы, Құрмет белгісі... самсаған медаль салп-салп етіп көкірегін ұрып келеді. Сыртынан сұқтанған жұрт: «Мына шал сексенге келгенде екінші Жұлдыз ап желікті-ау» дері кәміл еді.

	«Десе, десін» деді ашынған көңілі. Бауыры бусанған қара байталмен кері шапты. Салп-салп, салп-салп... «Жұлдыздың біреуі түсіп қалса екен, мен соны керек қылған жоқпын ғой. Орден, медальдың да бір-екеуі түсіп қалса екен. Құрамында алтыны бар темірді жолы болған жүргінші тауып алып, өкіметке өткізсін, әжетіне жаратсын?!» Қанына қарайған шал алдынан Қайыпмұнар шыға қалса тоғыз өрім қамшымен бастан тартып, арқасын осып-осып жіберуден тайынар емес.

	Қалш-қалш етіп кімді де болса аяйтын түрі жоқ.

	* * *

	– Немереңіз-ау деймін, атжақтылығы ұқсап тұр. Мә, мына құлақ өзіңе. – Алматыдан келген Үлкен кісі қайнай-қайнай әбден жұқарған қойдың құлағын Сатайға тығыла отырған балаға ұсынды. – «Көре, көре көсем боласың» деген осындайдан шықса керек. Ол ертең-ақ біреуге құлақ ұсынады.

	Сатай немересінің Үлкен кісінің сөйлегенін көрем деп қасынан шықпағанына ыңғайсызданған да сыңайы бар еді, соның бәрін мына бірауыз сөз жуып кетті. Облыс пен ауданның біріншісі, колхоз бастығы мен парторг: «Колхозшылардан қасыңызға кім отырады?» дегенде, «Ит те болса қырық жылдан бері бірге келе жатқан бригадым ғой, Қайыпмұнар отырсын» деген-ді. Ол да бүгін шибарқыт кәстөмін тік жаға кителге ауыстырып, екі Еңбек Қызыл Ту орденін тағып, қатарға қосылғанына көңілін тоқ санаған сыңайы бар.

	Дастарқан төріндегі Үлкеннің жеке дәрігері бір нәрсе деп күбірледі. Сол сәт Үлкен кісі:

	– Сатай ақсақал алдыма қойған басты мен неге ұстамасқа. – Құйқадан ауыз тиді де, салақтаған көкшіл тілді кесіп ап, еңбекші елдің өкілісің-ау деген тұспалмен күнге күйген Қайыпмұнарға ұсынды. – Сірә, Қызылтаңның колхозшысы өзіңіз боларсыз?

	Ол Біріншінің қолынан жағалап кеп өзінің күсті алақанына тиген салақтаған үшкір тілді бірден жеп қоймасам жақпай қалам ба деген күдікпен бір тістеп, жұта алмай асып-сасып абдырап, қақалып-шашалып есікке қарай ұмтылды. Соңынан парторг шығып, ілкі сәтте парторг – алда, бригад – артта, түк болмағандай құнжыңдап басып кеп топқа қосылды.

	Асыққан адамның алаңғасар тірлігіне ешкім көңіл аудара қоймады.

	Сатай Алматыға барып, екінші Алтын Жұлдызға алғыс айтып, «Сексенге толдым, енді кетпенді соңымнан ергендерге ескерткішке қалдырайын» дегенді айтқалы жүр еді, оңтүстік облыстарды аралағанда сәлем бермекке әрі құттықтауға аяқ астынан Үлкеннің өзі келді. Осы жолы қалайда көкіректі удай ашытқан түйінді қызыл тілмен қиыннан қиыстыра жеткізіп, жағалаудың бір жағына шықсам деген ойы бар.

	– Енді демалайық. Сатай ағаны шаршатып алмайық, – деді Бірінші. – Мен бүгін ағаммен бірге боламын. Таңертең ерте бой көрсетерсіңдер.

	Үлкеннің осы сөзінен кейін көңіл қобалжуын «сап-сап, көңілім, сап көңілім» деп қарттыққа жеңдіріп отырғанда, қасындағы томардай боп монтиған Қайыпмұнар құлағына аузын тақап күңк етті.

	– Сатеке, менің баяғы бұйымтайымды айтпайсыз ба?!.

	– Аузыңды жауып отыр... – Шал шамырқанған сәттегі әуеніне салып күреңітіп кетті.

	– Мына кісі не деп отыр? – деп Бірінші ауылдың екі адамының арасындағы сөзді алыстан аңғарып қалды. – Ел тірліксіз, ер шаруасыз бола ма? Қос Еңбек Қызыл Ту орденін еңбекпен алдыңыз ғой, шаруасын бітіріп беріңіз, – деп облыстың біріншісіне қарады.

	– Қалеке, қазір маған жолығыңыз, – деп облыс басшысы иек қақты.

	Тікеннің үстінде отырғандай қипақтаған облыс пен аудан басшылары Үлкеннің әлгі сөзінен кейін иықтарынан жүк түскендей жеңілдеп, аудан орталығы Шерліге барып, оңаша шер тарқатпаққа темір аттарына міне шапты.

	Үлкен кісі есік алдына шықты. Кәстөмін иығына жамылып сәл тұрды да, денесі тоңазығандай қайта киіп алды.

	– Менің әкем сізден екі жас кіші екен. Бірде кәстөмді желең жамылып сыртта тұр едім, «Киімді жамылсаң ырысың жамылған күйі иығыңда қалады, сондықтан киімді иыққа жамылмай, кисең толық ки», – деп қадап айтты.

	Дүние есігін ширек ғасыр шырылмен бұрын ашқан Сатайдың аузы ашылып қалды. Әкесі дүниеден қайтқанда үйіне кіріп, көңіл айтып шыққан, сонда:

	«Әкемнің қолына ұстаған құраны еді» деп арабша жазылған кітапшаны табыс еткен.

	– Осы үйді қай жылы салып едіңіз? – деді қызыл қыштан салынған көне үйдің қабырғасын көмескі жарықтың астында сипап ұстап.

	– Қырық алтыншы жылы. Алған Стәліндік сыйлығыма соқтырдым ғой.

	– Мұражай болатын үй екен. Есік алды кең, жаңа үй соғып, мына үйіңізді мұражайға ыңғайлау керек екен.

	Екеуі иықтасып, үйге тақау жоңышқа алқапқа қарай өткенде, жасыл беденің иісі мұрын жарып, қаладан келген кісінің жан сарайын қытықтып өтті.

	– Сатай аға, мына жерден беденің иісі аңқиды ғой. Сіздің ауданның бірінші хатшысы беденің қасиетінен кандидаттық диссертация қорғады емес пе?

	– Оқығандар өздері біледі ғой.

	– Дінеке, мен де әкеңізбін. Бір айтатын базынам бар. Енді осы қара кетпенді ескерткіш қып жастарға қалдырсам. Алпыс жыл қайың сапты серік қылдым. Қара жердің көбесін сөккеніме кінәлімін, бірақ жер жарықтық – асыраушымыз. Асыраушыға адамнан бап керек. Кетпеннің маған, менің кетпенге өкпем жоқ.

	Бірінші именіп келіп, қолын Сатайдың иығына салды. Арасын ширек ғасыр айырған екеудің бірі – емендей тіп-тік Елбасы да, бірі – қара кетпенді қайқайта шауып, уақыттың тегеурінімен сәл еңкіш тартқан диқан.

	– Сатай аға, менің әкем де Шеңгелді деген жерге сексенді алқымдағанда егін екті. «Осыны қоя қоймайсыз ба» деп едім, «Сенен ақыл сұрамаймын», – деді. Өзіңіз білесіз. Сіз не десеңіз де, құлағымды тосамын.

	Біраз үнсіздіктен кейін Бірінші сөзді жалғады.

	– Шаршасаңыз, демаласыз ба деп сұрағалы келіп едім, аға. Сіздің, сіз секілді елге еңбегі сіңген аға, әкелеріміздің

	«Айналайын!» деген бірауыз сөзі бізді көкке ұшырып жібереді ғой. Жастарға кетпеніңізді салтанатты жағдайда табыс етіңіз. Жақында колхозшылардың Бүкілодақтық үшінші құрылтайы өтеді. Соған қатысып, Мәскеуді бір көріп қайтыңыз...

	Екеуі таңға жуық әңгімелесті. Өнімді мол аламыз деп жерді шаршатып алмайыққа сайды шал сөзінің тоқетері.

	«Ауданыңыздың бірінші хатшысы бір жыл күріш, бір жыл беде егіп, жерді тыңайтамыз деп ғалымдық диссертация қорғады ғой», – деді Бірінші тағы да нықтап. Оқығандардың тәлімін шал көңіліне тоқи алмады. Оның жанын марқайтқан қою түнді жамылып отырып айтқан Біріншінің «Немереңіз өзіңізге ұқсап тұр» деген сөзі болды.

	Таң атып, күн шығысымен қонақүйде демалған өң-жүзі шаршаңқы облыс пен ауданның біріншілері алып-ұшып жетіп, анадан жаңа туғандай пәк Үлкен кісіні үкілеп алып кетті.

	* * *

	Үш мәшине тізбектеліп жолға шыққаннан кейін асфальтқа тосын тиген жылқы тұяғының тарсылын естіп көз сүзіп еді, Қайыпмұнар әлгілердің артынан атын тебініп, шоқытып барады екен. «Бүлдірмесе нетті» деп шалдың іші бүлк ете қалды.

	Қайыпмұнар шоқырақтаған күйі аудандық партия комитетіне барып, «Мені облыстың бірінші басшысының өзі шақырды» деп кезекшілерге сөзін өткізіп, ішке енді.

	– Түндегі айтылмай қалған бұйымтайымды айтайын деп келіп едім.

	– Айтыңыз, ағасы.

	– Жинаған ақшам бар еді. Бір «Волга» мәшинесін алсам ба деп едім.

	Облыс басшысы түн жамылып көрген дөңгелек жүзді, томардай томпақ кісінің жүзіне шұқшия көз салды.

	– Перзентіңіз бар ма?

	– Жалғыз ұлым бар. Соның мерейі үшін ғой.

	– Не істеп жүр?

	– Жүр ғой әр істің басын бір шалып. Қазір ушетшік.

	Орныма бригад қып қалдырсам деп армандаймын.

	– Сол жалғыз перзентіңізді партшколға жіберейік. Әрине, қызметі жергілікті партия ұйымының хатшысынан төмен болмауы керек еді. Оқа емес. Үлкен кісінің өзі дайындады ғой.

	Қайыпмұнар келген шаруасын жарым-жартылай бітіргендей көңілі қоңылтақсып қайтты. Қай-қайдағы бір оқудан гөрі есік алдында есік пен төрдей боп ақ «Волганың» тұрғаны абырой еді деген ой «сонда төменгілер Үлкеннің сөзіне құлақ аспағаны ма?» деп, кең пішілмеген көңіл қалтасын одан сайын тарылта түсті.

	Осы кездері Алматы Жоғары партия мектебіне бару түсіне де кірмеген бір адамның аты-жөнін тауып, өмірбаянын дайындау үшін төмендегілер түртінектеп, шұғыл іске кірісіп кетті.

	* * *

	Бұл кең залды бұрын да бір көргені бар. Кеңестер Одағы Коммунистік партиясының бір құрылтайында төрдегі екінші қатарда, дәл Бас хатшының желке тұсына қонжиған еді. Сонда дала адамына деген биліктің құрметіне таң қалған, осы бетінен танбаса бұ шіркіндердің, жалпы, ел мен жерге деген ниет-жоралғысы да жаман болмас-ау деп тәубе айтып қайтқан. ...Түсінде ауылдан Мәскеуге ұшып жетіпті. Көк аспанда құстай еркін қалықтап келді де, бір сұлбасы бөлек, опыр-топыры мол жерге жәймен қонақтады... Түсін өңінде жорыса, бұл сол бес жылда бір есеп беретін кәмөнестердің дүниежүзілік маңызы бар алқалы жиыны болып шықты.

	Колхозшылардың алқалы құрылтайына да «Сексенге келгенде сүйегімді саудыратып бармай-ақ қояйын» деп айта алмады, елге аузы дуалы жігіттің сөзін сыйлады. Ауданның бірінші хатшысы Тәуекелов – ол да делегат әрі атқосшылық міндет атқарды. Облыстың нұсқауы солай. Дала адамының ішін пыстырар құрқылтайдың ұясындай екі кісілік пойызкупеде үш күн жол жүргенде «Мәскеудің айрықшасынан» аузы бір босамады-ау, сабаздың. Үлкен кісінің түн жамылып айтқаны еске түсіп, бедені басқа түрмен будандастырғанда жер мен күрішке тигізер нендей пайдасы бар деп шымшымдап сыр тартқысы кеп еді, ешқандай сәті түспеді.

	«Сұрасам, сасық ауыздан шыққан жауап не оңдырсын» деп те ойлады.

	«Жігіт болған соң қыруар істен иықты жеңілдетіп, отарбада отырып оңаша демалғысы да келетін шығар. Бірақ қасында әкесінен де үлкен адам бар емес пе?» Осы вагонда екі мәрте Социалистік Еңбек Ері Сатай Қылышов бар екен дегенді естіп, сәлем беріп, көрмекке келгендердің бәрін арақпен сыйлады, арам ас түгесіліп қалса, ақшаны уыстап беріп, өздерін жұмсады. «Ақсақал демалсын, шаршаған болар» деп уәж айтқан бір оқу өтіп кеткен зерек те иманды қасқабас жігітке: «Біздің шал шаршамайды, монолит қой», – деді міз бақпай. Содан әлгілер лас сөз бен лас иістен тұратұра қашты. Тәуекелов мызғып кетті. Көрші купедегілер шәй әкеп беріп, шалдың көңілін аулады. Отарба Мәскеуге тұмсық тірегенде өзі атқосшыны түртіп оятты.

	– Кеп қалдық па Отанымыздың жүрегіне?! – деп бетін жуып келді де, түк болмағандай ақ көйлек киіп, қара галстук тақты. Сосын мойны мен қолтығының астына быж-быж еткізіп, ауылға тақау сасық көлдің иісінен бетер кісінің құсқысын келтірер әтір септі.

	– Сатеке, сіз төрге отырасыз, – деді пойыздан түсіп бара жатып.

	– Мен сізбен бірге болайын да, – деді ол жай ғана...

	Екеуі де Кремльдің кең залының бірінші қатарына жайғасты. Төрге көбіне көк көз, сары шаштылар мен тау халықтары қонжиды.

	– Орта Азиядан ешкім жоқ, – деп сыбырлады Тәуекелов. Сатайдың көңілі баяғыдай. Бір кезде Қазақстанда бірінші боп істеген, төрде отырған Бас хатшымен көзі түйісіп қалды. Ол бас изеді. Өзінің аты енді шығып келе жатқанда әредік жиналыстарда көретін. Тіпті бір рет ауыл шаруашылығы озаттарының басқосуында өзін қолтықтап төрге алып шыққаны да есінде. Көзі жасаурап, қартайып қалыпты. «Әй, бұл әлі жігіт емес пе? Мен сексенде болсам, бұл алпыстың мол ішінде. Бірақ ел басқару ен далада жалғыз жүріп кетпен шабу емес қой. Сияға қалам батырып қол қою жаныңның жартысын жұлып әкеткендей ауыр болар. Оның үстіне, елдің жақсысы болады, жаманы болады. Солардың қас-қабағына қарап, мынадай алып мемлекетті ұстап тұру оңай дейсің бе? «Көп қорқытады, терең батырады». Жылқы құйрықжалсыз болмайды. Қатты шаршаса, орнын басар жастар бар емес пе? Бірақ бұлардікі менікіндей кең дала, қамыс күрке емес, жылы орын, жұмсақ көрпеше... Адамзат жайлы жерді ешқашан өздігінен біреуге қиып кете қоймас?!»

	Өзіне тура қарап, тағы да бас изегендей болды. Бірақ қасында тізіліп отырғандардың бәрі өңіріне орден, медаль таққандар емес пе? Сонда да солардың ортасында қос Алтын Жұлдызы жарқыраған еңсегей бойлы ер жалғыз өзі ғой. Әлде қолтықтаса отырған Тәуекеловті тани ма екен? Осы сәт бір шүйкедей ғана орыс әйелі мінбеге шығып, шәңк-шәңк етіп сөйлегеннен кейін Бас хатшы орнынан сәл көтеріліп, әлгіні өзіне шақырып, құшақтап бетінен сүйіп, еркек басымен көз жасын сығып алды.

	– Мынау Украинадан келген сауыншы қатын. Сіз секілді дваждый герой, – деді қасындағы үсті-үстіне қол соғып отырған Тәуекелов алақаны босаған кезде аузын құлағына тақап.

	Сатай сауыншыға емес, Бас хатшыға таңғалды. «Көңілі бос екен. Соғыс көргеннің бәрі осылай көңіл бостыққа салынып, сақал-шашты ерте ағартып жүр ғой. Мына түрімен тізгінді қолдан беріп қойып жүрмесе... Басымды ауыртпайын боқтан өзгеге. Шылбыр ұстары жоқ дейсің бе?» Бас хатшы беторамалымен көзін сүртіп жатқанда, төрдегі алдыңғы қатар орындарынан бірдей өре түрекелді. Түрегелген топты ай мүйізді ақ серкедей боп бастаған Бас хатшы залдағы ду қол шапалақтағандардың ең алдындағы еңкіш тартса да, бойымен көк тіреген Сатайға қарай тура тартты. Бес Алтын Жұлдызы көз жауын алып жарқырап, ерекше нұрланып, сырбаз басып келеді. Екі иығына екі кісі мінгендей нық десе де, тізесінің төмен иіліп, сәл кібіртіктей басқаны ұры көзге шалынып қалады. Тура келе жатқан Бас хатшы мен оның соңынан ерген нөкерлері түрегеп қол соғып тұрған әркімді-ақ әбігерге салғандай еді. Тәуекелов шалдың қолынан ұстап, қолтығына тығыла түсті. Бас хатшы жақын келген бетте Сатайдың еңгезердей иығын қапсыра құшағына алып, бетінен сүйді де, қолтықтап өзімен бірге ала жүрді. Екі құшақ айқасқанда залды қол шапалақ көміп, әсіресе дәл қасында тұрған Тәуекеловтің алақаны күлдіреп қалды.

	Бас хатшының соңынан ерген бір жалбыр шаш бұрылып келіп, Тәуекеловке «жүріңіз» деген ишарат жасады, сірә, шалдың серігі осы екенін сезсе керек.

	Бәрі түрегеп тұрып жеңіл-желпі ас ішті.

	– Менің сүйікті Қазақстанымда осындай адамдар бар. Бұл кісілерді ешқашан ұмыту мүмкін емес, – деп қызыл шәй түстес ішімдікті қасындағылармен соғыстырды. Сол сәт патшаның қасынан қалмай жүрген жалбыр шаш көмекші шалдың алдындағы үйіріліп билеген тырна сирақ фужерге жүзім шырынын құйып жіберді. «Тап бастың-ау, балам» деп жастың алғырлығына іштей риза болды. Тәуекелов іркіліп қалды да, патшаның маңындағылардың өзі соғыстырайық деп емеурін танытып тұрғасын тартынбады, бәрінің соңын ала түбінде сәл қалдырып тартып жібергенде, Кремльдің шырадай жанған шамдары одан бетер жарқырай түсті.

	Сатай отырып шаршады. Жастау кезінде бір жеті болған партияның құрылтайында әлгі Бас хатшының дәл көк желкесіне қонжиып, көп нәрсеге түсіне алмаса да үлкен елдің келешегі келелі болатынын, жер мен топыраққа деген ниет жаман болмайтынын оқымаған көңілі мінбеге шыққандардың қимыл-қозғалысынан бағамдайтын. Мұнда бірінші күні-ақ бел омыртқасы сыздап кетті, жиынның әлі бір күні бар дейді.

	Бас хатшы қатысушыларға осылай қара көрсетті. Ертеңіне «Халық шаруашылығы жетістіктерінің көрмесіне барғысы келгендер барсын» деді жолбасшылар. Сатай бармауға сұранды. Тәуекелов болса кешелі бері әрі толқып, әрі таңырқап жүр. Бұл жолы да «Мен сізбен біргемін» деп жауабын нақты айтты.

	– Онда шәй қой, – деді қонақүйдегі жатын бөлмеге кірген бетте.

	– Сатеке, неге шәй іше бересіз?

	– Мәскеудің суын аяп тұрсың ба?!.

	Бір ауданның басшысы ішін басып шиқ-шиқ күліп, «Бүгін боспыз, мен өз шәйімді ішейін» деді де, ойланып қалған кең маңдай шалға көз жанарын тайдырмай сұқтана тесілді. «Ауылдағының аузы сасық» екен-ау». Отыз екі тісінің ар жағында тығылып тұрған сөзді көкірегінің құпия қоймасында қоса сақтап, шәй алдыруға телефон құлағын бұрады.

	* * *

	– Ата, мен бір түс көрдім, – деді Асқар. – Түсімде кілең ұшып жүрем.

	– Ол өзімізге тән түс. Сен түгіл, аттың басындай боп мен де ұшып жүрем. – Сатай немересіне көз астымен қарады. Сағынып қалыпты. Үш күн әрі, үш күн бері – айғырдай арқыраған отарбада еш мін жоқ. Екі күн жиылыс – соның бәрінде көз алдында осы қол басындай немересі мен сары егіс тұрды. Биылғы егіс орылып, аңыз-алқапқа айналып, қара жердің өкпесі көріктей демалып жатса да, келер жылдың егісі қалай болар екен деген ой тас қабырғаға қарай теріс қарап жатқан шалдың қиялынан бір шықпай-ақ қойды. Немересі осы бір он күнде қол-аяғы ұзарып, жетіліп қалғандай ма? Әйтпесе көз шіркін күнде көріп жүріп қаперіне іле бермейді екен-ау.

	– Тағы қандай түс көрдің?

	Бірінші мүшелге бет бұрған бала осы күндері әкесін ойлайтын болды. Дәу бөлмедегі үлкейтілген жансыз бейнесіне көз алмай қарап тұрғанын сырттай байқап қалды. Ол атасының сыртынан көзі түскенін сезіп, дереу қабырғадағы төрт бұрышты айнаның алдына сытылып кетті. «Тірі жүре бергенде... Алматыдан агрономның оқуын бітіріп кеп, бір жылдай агроном боп істеді де, аяқастынан ауырып, ем қонбай о дүниелік болды. Өзі бізге көк Тәңірісі жалғыз баладан үлестірген. Анау күнде «мың қой айдаған» Қайыпмұнардың да Сұрапберген дегені бар. Ауданның жастар кеңесінде

	«Арманың бар ма?» деген жорналистке: «Арманым әкемнің орнына бригад болу», – депті. Әңгүдік неме, жас адамда арман дегеннің құлашы кең болмаушы ма еді».

	– Түсімде, ата, мен жердің астында жүр екенмін. Ағама (әкесін аға дейді): «Маған ішетін сүт берші деймін. Ол ақ желең киген әйелдерге: «Мынаған сүт беріңдерші» деп еді, бір сары шашты әйел дүкеннің жарты бөтелке әппақ сүтін әкеп берді. Сыртына ірі әріптермен «САЯСАТ» деп жазылған.

	Бала бір нәрсеге өкініші бардай басын көтермей отырып қалды. Атасы да төмен қарап, сосын күректей жалпақ алақанын созғанда бала өзіне қарай итіне түсті. Қалың өскен қайсар қара шашын әрлі-берлі жатқыза сипады.

	– Ақ саясат болады. Бұрынғы саясатымыз да ақ қой, енді тіпті сүттей ақ саясат келеді, – деді де, қолын тез тартып алды. – Қалған-құтқан жоңышқаңды орып таста.

	Бала орнынан тұрып кетті. Шал сүт пісірімдей уақытта үйге тақау жоңышқа өскен алқаптың жанында жүрді. «Сүттей ақ саясат. Бірақ дүкеннің бөтелкесіне құйылғаны несі? Сірә, дүкен көбейер. Жарты бөтелкесі несі? Сірә, біразға дейін бүтінделе алмай, алды-артымызды қымтай алмай әбігерге түсерміз...»

	Жас сүйегі иіліп, көк жоңышқаны бырт-бырт орған баланың қимылын бұзғысы келмеді. Ол аспандағы бір шөкім бұлттай боп үйіріліп қалған көк өскінді оруға төзімі жетпей ай мүсіндес орағын оң қолына ұстап, сол жеңімен маңдайын сүртті.

	– Шаршап кеттім.

	– Жігіт те шаршай ма екен?

	Сексендегі шал мен бірінші мүшелге бет бұрған бала тамырынан ажырағанымен, әлі көктей солмаған өскіннің иісін рахаттана жұтып, қатар келеді. Диқан күрішке орақ түскен күнгі көз жауын алып, сап-сары боп саудыраған жақұт дән мен оны тамырынан айырып, адамдарға ас қып берер алғашқы сәтті ойлап кетті де, баланың жіпсіген маңдай терін күректей алақанымен бір сүртіп тастады. Сосын ауыр қолды жіңішке иыққа салды.

	– Осы, Асқаржан, Битабар көкеңнің бізге қай жағынан жақын екенін білесің бе?

	– Жиен ғой.

	– Иә, қалың жұрт жиен дейді. Ол менің әпкемнен туған бала. Әпкем де, әкесі де ерте кетті. Әкесі соғыста өлді.

	«Бала» деген сөзге Асқардың күлкісі келсе де, езуі жиырылмай әнтек мойнын бұрды.

	– Қай соғыс?

	– Жаhандық жаман соғыс. Керман соғысы. Әкемнің кегін аламын деп, бір жасын үлкейтіп жазғызып, ақырында, он жетісінде соғысқа кіріп, ту тіккенше қатысып қайтты. Артынан қара қағаз да келді, ол қате жіберілген екен, артынан өзі тірі келді ғой, бәтшағар. Сол айтады: «Анау Стәлінгрәдтағы қырғынға кірерде, окопта отырып, түнде көрген түсімнен шошып ояндым», – дейді.

	Шал немересіне қарап еді, оның ұйып тыңдағанын көріп, көңілі әжептәуір марқайып қалды.

	– Түсімде Гитлер қамауда. Қамауда болғанда, қаладағы хайуанаттар паркі бар ғой, өзің Алматыға барғанда көрген, соның бір торында тұр, мен нан берсем алмай, басын алып қашады, – дейді.

	– Иә, аңдарға адамдардың тамақ беріп жатқанын көргем.

	Бір піл адамның созған қолын асап қойыпты.

	– Ол пілдің кінәсі жоқ, ызасы бар. Иен даладан қуықтай торға әкеп қамап қойған адамдарға деген ыза ғой. Сонан ұзамай Гитлердің ең күшті әскері, бірдеңе деген кәтта Маршал Стәлінгрәдта қолға түсіп, соғыс біздің пайдамызға қарай шешіле бастады ғой. Соны түс көріп болжаған Битабар жиенің.

	– Гитлерді де сол торға қамап қою керек еді. Ағамның ағасы, Асылбек көке де сол соғыста өлді емес пе? Сол үшінақ анда-санда барып көріп тұратын...

	– Онда көретін бет бар дейсің бе?..

	Бала көмескі тарта бастаған үлкен ұлының бейнесін есіне салды. Немересінің сөзіне күрсініп те қойды.

	– Битабар көке соғысқа қатысқан деп ойламап едім...

	– Мен Қайыпмұнар көкеңді жарма қазып, күріш егетін адам керек деп, соғыстан алып қалдым.

	Асқар атасына жалт қарады.

	– Алып қалмау керек еді.

	Баланың бойы қарияның кіндік тұсынан асып қалыпты.

	* * *

	Қызыл еденге тоқ-тоқ етіп аяқ дыбысы тигеннен-ақ бұл жүріс Қайыпмұнардың жүрісі екенін аңғарды. Кірер есік алдына төселген ешкінің тулағына табанын бір-екі жалатып ап:

	– Ассалаумағалейкүм! – деп ішке қарай аттады.

	– Әлейкүмассалам!

	– Сізді бір күн демалсын деп әдейі мазаламадым. Телевезер шіркін анық көрсетті, патшаның өзі тура кеп құшақтап, бауырына басты ғой. Неге төрге отырғызбағанын қайдам. Бірақ төрге отырған шөпжелке көккөздерден абыройыңыз асып кетті, – деп бір тоқтады.

	Сатай әдеттегідей көзін төмен төңкеріп үнсіз отыр.

	– Тұқым күрішті тазалап жатырсыңдар ма?

	– Қатын-қалаш тазартып жатыр ғой.

	Сатай селк ете қалды. Осы сөз соғыс кезінде, еркегі жоқ ауылда, мынау қарсы алдында отырған атқамінер бригадтың аузынан көп шығатын. Қырық жылдан бері жаттанды сөзге айналып, қызыл тілдің қамшысы боп кетті ме екен?

	– Тағы не хал бар?

	– Баланы Алматыға оқуға аттандырдық. Кісі боп қайтсын. Сосын жалтақтағандай көз астымен бір қарап алды да, қарсы алдындағы сұсы қайта бастаған адамның өз райына көнетінін сезгендей сөз бастап кетті.

	– Кеше келген бетте, райком ғой деп, Тәуекелов жолдасқа сәлем бере шықтық колхоз бастық екеуіміз. Қайтсе де райком ғой, ештеңе дей алмадық. Өзі де Мәскеудің базарлығы деп ашылып-шашылмады, қан қысымым көтеріліп отыр деп суық сөйлесті. – Қайыпмұнар тамсанып қойды.

	– Тәуекелов – райком, Сатай – күрішші дейсің ғой. – Көзі ақшаң ете қалды. – Сен артыңа май құйсаң да адам болмайсың. – Шал сермеп қалар бірдеңе іздегендей қарманып, айналасын тінткіледі.

	Жетпісті алқымдап қалған еркек қонжиған топ-толық денесін әп-сәтте жеңіл көтеріп ұшып тұрды да, шалт басып жүре берді. Арлы-берлі сермелген қысқа қол мен киіз етіктің қызыл еденге тиген миды шағардай тоқылы қорқып қашқан баланың кейпін бейнелер еді.

	* * *

	– Алла жолдарыңды оңғарсын! Әумин!

	Зал толы жастар «Әумин!» деп әнге қосылған бір дауыстай гу ете қалды. Комсомол басшысы ақсақалдың ағынан жарылған ақ батасына риза болса, партия басшылары күтпеген сөзден сескеніп, «бүлдіреді де жүреді, алжыған шал» дегенді айта алмай терісіне сыймай отыр. Бұл – жастарды кетпен ұстап, күріш егуге үндеудің рәсімі болатұғын.

	– Осы кетпенді жоғалтпаңдар, шаршамай шабыңдар, – деді бір еңгезердей балаға ұсынып тұрып.

	Ауылға келген бетте кемпірі бетін шымшып алдынан шыққан-ды.

	– Ой-бу, бүгін Шерліде болған жиылыста Асқаржан шешесін көріпті. Ол да қайын атамның жолын жалғастырып, күріш егуге шығамын депті. Көргендер айтты, сол жерде Асқаржанның бетінен сүйіпті.

	Шал бұған таңғалмады. «Сүйсе, қағанағын жарып шыққан перзенті ғой» деген сөз тіл ұшына келгенмен, шүкәйттәй кемпірге сөйлей қоймады. Күндердің күнінде туған шешесімен табысса екен деп көңілі аңсайтын, көзінің тірісінде табыстап кетуді ошақтағы бықсып, жанбай тұрған шаланы ұртын толтырып үрлеп жандырғандай көретін. Келіннің кінәсі жоқ. Үш жыл артын күтті, өлінің ризалығын алып, рұқсатын берді. Жесір атанып, әлі күнге әке-шешесінің шаңырағында отыр. «Бұл бір өзінен-өзі сәті түсейін деп тұрған іс пе екен?»

	– Тағы бір нәрсе айтайын ба... – деді шалы бір қарағанда жерге кіріп кетердей жасқанатын Бибіш кемпір жалтақтап.

	– Айт.

	– Балаң ұрттап келіпті. Төргі үйде жатыр. Аудандағы жиылысқа сіздің немереңіз деп бұны да апарған ғой. Жиылыстан кейін кәмсөмолдың бастығы: «Сен мұрагерсің, алтын кетпеннің иесісің» деп тентек судан татқызыпты дейді. «Сен түгіл, Қажытайдың ақсақ қызы да трактор айдауға шығып жатыр. Ол да шампаннан дәм татты. Қыздан кемсің бе?!» депті. Сөйтсе, балаң қағып салыпты. Дыңғырап келіп еді, келе жатқаныңызды сезіп ұйықтап қалды. Ештеңе демей-ақ қой.

	– Жақсының көзі табылған екен де. Біраздан кейін шүйкедей кемпір тағы келді.

	– Асқаржан атыңа мініп, зиратқа қарай шауып барады.

	– Барсын. Әруақтармен амандасып қайтсын.

	– Битабар жиенге артынан бар деп айтайын ба?

	– Өшір үніңді! Ол Битабармен бірге ішкен жоқ...

	* * *

	Асқар атасынан тығылып, үйге қонбады. Таңертең қорада байлаулы тұрған құнанды көріп, шоланда пырылдап ұйықтап жатқан немересін бүйірінен түртіп оятты. Бір ұрттаған ащының запыраны әлі де алпыс екі тамырында қысылып шықпай тұрғаны кіртиген көзі мен әлемтапырық жүзінен бетке ұрады.

	Шал қамыққанда Дәу жарманы жағалайды. Кей-кейде баламен бірге жоңышқалық бойын аяңдап, жан сарайын жайып салғанды қалайды.

	– Менің әкем, Қылыш бабаң, тұңғыш рет бозаға тойып келген күні кебежені баспен ұрған екен. Сен серт берген күні атқа мініп, зиратқа қарай шаптың. Өлілер жатқан жерге қарай тірілер атпен шаппайды. Онда менің балам, сенің әкең жатыр. Бұлай бүлінгенде емес, жұма күндері барып, дұға бағыштап тұрғайсың. Мен қашанғы қасыңда жүреді дейсің. Осы күннен бастап, дұға бағыштап үйрен.

	– Ата, боза деген не?

	– Боза деген бұрынғының арағы. Біздің әулетте арақ ішуді Қайыпмұнар бастады. Дәу жарманы қазып жатқанда бір қуыста тығылып, райкомның өкілімен бірге ішіп отыратын. Үш әріптермен де ішкен...

	– Үш әріп деген не?

	– Бәріне кейін қанығасың... Үш әріптің де атын толық айтатын күн туар. Менің бір ауыз сөзімді тыңдап, Битабар сол арам астан аузын алып қашты. Қайыпмұнардың соңынан ерген Сақтапбергені қалай болар екен? Болсаң, Битабардай бол.

	– Мен Битабар көкені жақсы көремін. Маған ат ерттеуді үйреткен де сол кісі.

	– Айналайын!.. Адамды жақсы сөз бен жақсы ниет қана тәрбиелей алады. Битабар көкең де ниеті жақсы боп туған адам...

	Емендей қатты шал езіліп, еміреніп кетті. Тағы бір нәрсе айтпақшы боп еді, оны кәрі көңілмен қызыл тілдің ұшында тежеп қалды. Асықпайтын адамның айтылмай қалған сөзі – «жұмада әкеңе құран бағыштасаң, шешеңе де анда-санда бой көрсетіп тұр. Ол қайбір жетісіп жүр дейсің».

	* * *

	– Сатеке, бұл жолы басқа өтініш жоқ. Өзіңіз бармасаңыз болмайды.

	– Бұл тасты үлкен жолға аттанғасын қоймаушы ма еді...

	– Үлкен жолдың жөн-жоралғысы емес. Екі мәрте Еңбек Ері болғандарға бюст орнататын Мәскеудің жарлығы бар. Бұны Мәскеудегі патшаның өзі біліп отыр. Бюстіңіз әлдеқашан дайын болған.

	– Сонда мен өз бейнемді өзім тамашалаймын ба?

	Сөзге тұрмайтын ер жоқ. Патшаның жарлығы – Жарлық. Мәскеуде қасына келіп, қолтықтап әкеткені көңіл шіркінге демеу, сол көрініске бүкіл кең-байтақ ел куә болды.

	– Онда Битабарды да қалдырмаңдар. Қызылтаңның жерін жыртып, топырағын малалайтын малайы сол. Сендер көрген қызықты ол да көрсін, – деп парторгке бұрын айтпаған сөзді айтты.

	Тас мүсінді тамашалап, қызық көреміз деген ағайынтуғанның арасында бармай қалған ешкім болған жоқ.

	Облыс басшысы көлігіне отырғызып ала кетіп, тас мүсіннің тұсында орысшалап біраз сөз сөйлеп, ақ шүберекті төмен сырғытқанда өзінің қонжиып отырған бейнесі көлең ете қалды. Жұрт ду қол шапалақтады. «Мұсылман баласы ақ шүберекпен өлікті кебіндеуші еді, менің тас бейнемнен ақ шүберекті сырғытып түсіріп, жүзімді жұртқа жария етті-ау».

	Қызық осымен тамам болды. Соңы әдеттегідей шөпке тышарлардың сөз сөйлеп бітпейтін отырысына ұласты.

	– Бұл жерді Сатай алаңы деп атаймыз, – деді облыстың бірінші басшысы.

	Қарапайым колхозшыдан Қайыпмұнар сөйледі. Қайтарда Сатай: «Жақын жердегі ауылдан бір ат алдырыңдаршы, – деді. – Қайыпмұнармен бір көлікте сасып бармайын». Қайыпмұнар «Осы кісі бой көрсетіп жүрген жоқ па?» деп ойлады. Тәуекелов әдеттегідей облыс басшысына қарап ішіндегісін іркіп қалды. Ат әкеліп, шалды жолға салып жібергенше бәрі ошарылып күтіп тұрды. Ерттеліп, әбзелденген құла байтал келгенде Сатай төрт есігі түгел ашық қара «Волгаға» қарап:

	– Битабарды тастап кетіп жүрмеңдер. Көліктің алдына отырғызыңдар, – деп тағы да дайындады.

	«Осы шал алжиын деген-ау». Кеудесінде екі Еңбек Қызыл Ту ордені салбыраған Қайыпмұнар бұл ойын ішінде іркіп қап, ашулы тұрған артқы есіктен қорбаңдап ішке кіре берді.

	Ал шалдың жүз шақырым жолда қайтып келе жатып ойлағаны: «Мені жұрт ұмытып кетеді деп орнатты ма екен осыны? Басқа ұмытса да, кетпенді бірге шапқандарым ұмыта қоймас».

	* * *

	Абы жылан алдынан шыға келді. Қарабұжыр өңі Күнмен шағылысып жылт-жылт етіп, алдамшы сәуле ойнатып, көз арбайды. Бұрындары жылан атаулыны талай көрген. Жаз күндері жарма бойында ойнақ сап жүріп, жіп-жіңішке су жыланмен қыздарды шыңғыртып қуғаны да бар. Күздің күнінде, күріш орылып бітіп, Жер-дүние сап-сары бір керемет түске боялып, тыныштық тілеп, тыныс алғанда Дәу жарманың басында қара жылан қаннен-қаперсіз жатыр. Көзі жылтырап адамға қарайды.

	Жылан көрсе жау көргендей өршелену – ауыл балаларының әдеті. Асқар да ойланбастан қолындағы имек бел орақты адамнан сескенбеген жыланның тұла денесіне кірш еткізіп сұғып алды. Бұл өзі атасының күріштігі – «Сатай түбегіне» таяу жердегі сыныптасының тойға бергісіз шөп асарына келген беті еді. Жылан жылжып жарманың ішіне түсті. Асқар артынан барып, орақтың ай мүсіндес жүзімен ауаға шалт лақтырып, қағып алып, бырт-бырт бөліп тастады. Улы жәндікті өлтіргеніне денесі жеңілдеп, масаттанған да сыңайы бар.

	– Мен жылан өлтірдім, – деді атасына үйге кірген бетте.

	– Не дейсің?.. Қай жерде?

	– Сіздің күріштік тұсында...

	– Әкел атты!

	Қара байталға жігіт шағындағыдай шалт мінуге тырысса да, сол аяғы үзеңгіні шіреп, оң аяғы ер үстінде қалықтап біраз тұрып қалды. Атқа ашулы қонжиды да, «Аяғыма аяғыңды қой», – деді. Айтқанын екі етпеген немересін «Әуп!» деп қолынан тартып ап, артына топ еткізді.

	– Саған бәрін айттым десем, айтпағаным көп екен ғой. Біздің әулеттің киесі – жылан. Қылыш бабаң арқасы ұстағанда керегеге байлап тастайды екен. Сонда: «Кереге бойлы кер жылан, кердеңдемей кел, жылан!» деп зар қағады екен. Кереге астынан ирелеңдеп жылан көрінгенде ғана сылқ түсіп, жаны жай тауып, маңдайы тершіп, мызғып кетеді екен. Жуан қара шұбар жылан ба?

	– Иә.

	– Неге өлтірдің?

	– Өзі менен көзін алмады.

	– Атаңның қырық жыл күріштігін қорыған сол патшажылан. Мен сары егіске орақ салған күні өз-өзінен жылжып, жармаға қарай кететін. Қыстай жарманы күзететін. Ай, баламай! Ол арам пиғылды адамдарға көрінбейді. Саған ақ жол тілеп, алдыңнан шығып еді ғой.

	Нән қарыны күрк-күрк еткен жылқы жануарды тепсіне отырып, қозыкөш жерге аталы-балалы екеуі лезде-ақ жетіп келді.

	– Осы тұс па?

	– Осы...

	Айналаға көмескі көзімен шола қарап еді, абы жыланның кесілген бір бөлігі ғана қалыпты. Қалған бөлігін қара қарға тұмсығымен шоқып әкетіп, қоңыр құмырсқа домалатып барады.

	Шал аттан түскен бетте қамшы сабымен жұмсақ жерді шұқып, қол басындай етіп тереңдетті де, оң қолымен жыланның алабажақ бөлігін баппен алақанына сап жыраға түсіріп, үстіне топырақ үйді. Сосын жүрелеп отырып Құран оқыды.

	Қайтадан атқа қонды. Келген жолғыдай Асқарды артына қонжитты.

	– Сексенге келсем де саған айтқанымнан айтпағаным көп екен, – деді тағы да. – Әулетті қорғаған абы жылан әулеттен өшін алып жүрмесе болғаны.

	Соңғы сөзді белінен тастай ғып ұстаған Асқарға қарап айтқан жоқ, өз-өзінен күбірлеп айтып отырды.

	* * *

	– Ата, ата деймін!

	Атасы оянбады. Бұрын осылай жатқанда көзін баяу ашып, «Не айтасың?» дегендей сөзіне баппен құлақ қоятын. Бала кезінде кеудесіне мініп алған немересінің басынан сипайтын. Бұл жолы ләм-мим демеді. Сол қарақошқыл өңі нарттай қызарған қалпы ұйықтап кетті.

	Асқар әжесіне айтты. Әжесі демсіз қалған шалының көкірегіне құлағын қойды да, Асқарды парторгке жүгіртті. Ол бүгін бала қиялын түйіндеп, жыланды нақақ өлтіргеніне атасынан кешірім сұрасам деп еді. «Неге ғана тидім екен өзіме тимеген жәндікке?!» деп жол үстінде өзін-өзі сөгіп келеді.

	Парторг керіліп жетем дегенше, Қайыпмұнар мен Битабар жиен келді. Битабар Асқарды көргеннен құшағына қысып, солқылдап қоя берді. Қайыпмұнар көкесі болса:

	«Өлмейтұғын адам жоқ, енді сенің күнің не болар екен?» деп сөйлеп, балаға тесіле қарады.

	– Ата! Ата!..

	Асқар өң-жүзі нарттай қызарып, алаулап жанып жатқан нән адамның кеудесіне басын қойып, құлай кетті. Ауылдың парторгі қайта-қайта өлі денеге қарай бұлқынған баланы иығынан тартып, жібермей тұрды. Шалдың суретін тауып, тезірек үлкейтуге беріп, қаралы жиынның қамына кірісу оның көңіліндегі бірінші кезекте бүлк-бүлк еткен міндетке айналды.

	– Кеше жыланымыз өлді, бүгін атам өлді. Мен енді қайда барып өмір сүрем!..

	Жыланның жай-жапсарынан аздап хабары бар Қайыпмұнар ғана баланың шырылдаған даусынан төбе құйқасы шымырлап, қорбаң-қорбаң етіп тысқа шығып кетті.

	* * *

	– Бұл сенің күрішің емес, шөбің емес, жұмыстарың болмасын. Мәйіт біздің еншімізде.

	– Сатекең – партияның адамы. Партияның айтқаны болады.

	Тәуекелов пен ауыл шалдары осылай егесті.

	– Ең жақыны кім? – деді Тәуекелов мәйітті жуарда ақсақалдарға сөз салып.

	– Қанынан тараған жақыны – немересі Асқар.

	– Атаңды қайда қойған жөн деп ойлайсың?

	– Ағамның қасына...

	Тәуекелов темір тұлпарына міне шапты.

	Түс ауа облыстың бірінші басшысы келді де, өзін қоршап, аузына қараған ақсақалдарды үйіріп ап, еркін тіл қатты.

	– Мен Алматымен, Үлкен кісімен сөйлестім. Ол кісі ауыл орталығына қойыңдар дейді. Шетелден келгендер көреді. Жұртшылық тәу ететін киелі орынға айналады. Түбі мазар болады.

	– Жалғыз жата ма? – деді жиен Битабар. – Үлкен кісі екеуінің сыйластығы күшті еді.

	– Партияның бірінші басшысы айтты, орындаймыз, – деді облыс басшысы тайсақтамай.

	– Атам жалғызсырамайды, – деді Асқар басын шалт көтеріп.

	– Партия аман болса болды ғой, – деген аузынан ащы иіс мүңкіген алыс жамағайынның даусы естілгенде, басқа бір бейпіл сөз шығып кетіп жүрер деп, бұл ортадан тезірек алыстауға ниеттенген облыс біріншісі туырлығы түрілген киіз үйден сыртқа атып шықты.

	Табытқа салынған денені қара жерге тапсырарда көрге түсуге жамағайыннан ешкімнің жүрегі дауаламай, Битабар ғана белуардан ішке түсіп, нағашысын өз қолымен ләқатқа қойды.

	Асқар егіліп жыламады. Мүлгіп тұрған баланың көз алдынан орақпен бырт-бырт кескен абы жылан қызыл табыттың үстінен жылжып түсіп бара жатты.

	Көмгеннен кейін зираттың үстін ауыр бетонмен бастырды. Үкімет бейнесін сомдап, қоладан ескерткіш құймақшы көрінеді.

	«Қандай ауыр. Атам осынша ауырды көтеріп жата бере ме? Ақыры жалғыз жатқасын тек топырқпен жауып, үстіне көк шөп өсіре салса қайтер еді?» Асқар шыдап тұра алмай, ешкімді көргісі де, тілдескісі де келмей, зират басынан бейжай боп жалғыз қайтты.





Екінші бөлім




	– Колхоз тарады. Енді бұрынғыдай ұжымдық шаруашылық деген болмайды. Әркім жеке-жеке, әйтпесе бірігіп бас қосып, күн көреді. Түсінікті ме? Колхозды таратып, ұжым құру менің еншімде. Себебі мен бұрынғы колхоз бастығымын. – Бұны айтып тұрған Қайыпбергеннің жалғыз ұлы Сұрапберген. Партия тарарда партия мектебін бітірген ол жұртқа қарап жұлқына сөйлеп тұр. – Ал, мен жеке ұжымды басқарамын. Бірақ таратылған колхоз мүлкінің он пайызы менің үлесімде қалады. Бұны жоғары солай шешіп отыр, – дегенде, демін ішіне бір тартып ап, сауал қоюшылар табылар ма екен деп жалтақтап, жасқанып та қалды. Бірақ екі қабатты кеңседе шыбынның ызыңы естілердей тыныштық. «Капитализм дегеніміз, бұл дегеніміз – ең нашар жүйе, бірақ адамзат одан артық жүйені ойлап тапқан жоқ. Бұл сөзді мен емес, Англияның премьер-министрі Черчиллдің өзі айтқан. Біз бұны партшколда профессордың аузынан естігенбіз» дегенде, ешкім талпынып тіл қатып, бұлқынып ішкі пікірін білдіре алмады. Ынжық баланың бас изегеніндей бір ауылдың тағдырын шешкен жиналыс бірауыз сөзсіз тарауға айналды.

	Бір колхоз бөліне келе сегіз ұжымшарға жетті.

	– Енді ұжым басшылығына төраға ұсынамыз. Кім кімді ұсынады? – Сұрапберген өмірі мұндай жиналыс басқармағанын көрсетіп, алдыңғы қатарда отырған әкесіне көз астымен қарап қойды. Ол осы бетіңнен тайма дегендей басын изеді.

	Әр ру өз жақсысын ұжымбасы ғып ұсына бастады.

	Енді бірде рудың ішіндегі әр әулет өз жақсысын көрсетіп, «Бізден неге ұсынбасқа?» деп қандары қызды.

	Асқар ауылда агроном әрі жиырма гектардай еккен күріші бар. Кәрі әжесі мен кеш табысқан шешесінің сүйеніші. Агрономдық оқуда сырттай оқиды.

	– Менде ұсыныс бар, – деп орнынан тұрды. Табиғатында тұйық, сөзге сараң, өлермендікке жоқ, өмірде көрген тектілігі жүрген жүрісінен байқалып тұратын Асқарға кеңсенің іші аңтарыла қарады.

	– Ру боп, оның ішінде әулет боп, оның ішінде әулетті қойып, ата боп жікке бөлініп жатырсыңдар. Сендерге мынау қаңырап қалған колхоздың техникасы жете ме? Дәнді немен сеуіп, топырақты немен өңдейсіңдер? Күріш піскенде комбайнға кезекке тұрасыңдар ма? Әлде атам секілді қырқыншы жылдардағыдай орақпен орасыңдар ма?

	Жұрт гу ете қалды.

	– Сатекеңнің өзі ғой, – деді біреу.

	– Оның үстіне он пайызын колхоз бастық «мен алам» деп отыр. Сонда ненің он пайызы? Осыны, Сұрапберген аға, түсіндіріп айтыңызшы?

	– Міне, бізге Министрлер Кеңесінен қол қойылған түсініктеме хат келді. Тараған коллективтік шаруашылықтың он пайызы бірінші басшының иелігінде. Оған техника да кіреді.

	– Оның он пайызы: 10 комбайнның – біреуі, 10 жыланбауыр трактордың – біреуі, 5 «Беларусьтің» – біреуі. Сонда есігіңіздің алды машина-трактор стансысына айналады ғой.

	– Жолдастар, – деп көзі шатынай қарады Сұрапберген. – Заң солай. Жоғарыдан келген нұсқау солай. Біз мына ескі құрылыстарды да бұзамыз. Ескі балалар бақшасы, клуб, кітапхана, медпункт... Егер керек болса, бұлардың бәрін әркім жеке-жеке өзі салып алады. Оның да он пайызы – біріншінікі. Ертең сөз боп жүрмесін. Қалғаны – сендердікі... Жұрт уәжге түсінбегендей сілтідей тынды. Сауал қоюға жасқанып, саналарында түсініксіз әуендер ызыңдап, бір-бірінің бетіне «сен не дейсің?» дегендей шұқшия қарады.

	– Сонда бәрі бұзылса, бұл ауылда не қалады? – деді Битабар Асқарға сыбырлап.

	– Атамның қола ескерткіші қалатын шығар.

	– Сен ұсынысыңды айтпадың ғой, – деді Сұрапберген Битабардың құлағына сыбырлаған Асқарды байқап қап.

	– Менің ұсынысым: атамның түбегіне – «Сатай түбегіне» онға бөлінбей-ақ екі ұжым боп күріш егейік. Менің досжолдастарым, ұжымға кім мүше боп кірем десе де еркі. Төраға ғып Битабар көкені сайлаймыз.

	– Битабар төраға бола ма? – деп алдыңғы қатарда отырған Қайыпмұнар қарқ-қарқ күлді. Қос Еңбек Қызыл Ту орденін тағып келген екен, қызыл шибарқыт кәстөмінің өңірі де қоса селк-селк етті.

	Битабар Асқардың қасынан жәй көтерілді де, төрге озды.

	«Мінбеге шығып сөйлейін деді ме екен? Сөйлесе, ақылдасып алмай ма? Әлде төраға бола алмайтындығын ел алдына шығып жеткізбекші ме?» Ауылдың қара нары дембелше денесін тік ұстап, қызыл еденді нық басып келді де, өмір бойы кетпен сабын аялап ұстап, сермеген кезде қара жердің көбесін сөгіп жіберер жұдырығымен Қайыпмұнардың аузына бір қойды. Қара қан бұрқ етіп, «аh» деген жанкешті дауыс клуб ішіне жаңғырыға естілді. Сөйтті де, әуелде не болғанын аңдамай қалған жұрттың алдында саспай, сабырлы басып, орнына қайта кеп отырды.

	Клуб іші дүрлігіп, жұртшылық сыртқа қарай лап қойды.

	Қайыпмұнардың екі Еңбек Қызыл Ту ордені қадауынан шешіліп, қызыл еденде қалды.

	Жұрт Битабардан сескеніп, ала көзімен атып, өрт шыққандай тысқа қарай жанұшыра сытылып барады.

	– Өмір бойғы арманыма жеттім, – деді Битабар Асқарға сыбырлап.

	Асқар клубтың артына шықты да, атасының қара шынжырмен қоршалып, айналасына мрамор еден төселген қола бейнесінің алдына келіп, жан-жүйесі босап, жүрелеп отыра кетті.

	* * *

	Сұрапберген мілитса шақырмады. «Мынандай балық үлестіріп жатқан заманда соттасып әбиүр таба алмаспыз. Онан да әліптің ақырын бағайық» деп әкесі тоқтау салды.

	Жылап жүріп қорқытатын бір адамның ел игілігі бөліске түскен жиылыс үстінде шомбал жұдырық жеп, аузынан қара қан аққаны ауылдан асып, аудан көлеміне тарап кетті.

	* * *

	Шүйкедей кемпір кіріп келгенде Қайыпмұнар жастықтан басын көтеріп, тұруға бар ниетімен әрекеттенді. Сосын жеңгесінің бетіне қарап жымиған болды. Езуі ыржиғанда клубтың қызыл еденінде қалған күрек тісінің орны үңірейіп, қызыл иегі бортиып ісіңкі көрінді.

	– Аузыңа ие болмайсың ба?! Сол әке-шешесіз өскен жалғыз жиенде нелерің бар осы?! Осы ауылдың соқасын сүйреген сол емес пе. Бала-шағаның алдында тісіңді сындырып...

	Қайыпмұнар тағы да жымиды. Бірақ аузының ауырғаны кіржиген қабағынан көрініп тұр.

	– Қатын, шәй қойшы. Жеңешеммен бір терлеп отырып оңаша шәй ішейін.

	– Шәй ішу үшін келген екенмін де, шикін-ай!.. Ел-жұртқа аға бол деп айтайын деп келдім. Біздің шал кетті, енді соның орнын басар сен емессің бе?!.

	– Біз жоғары не айтса, соны орындаймыз ғой.

	– Жоғарыда басың қалғыр... – қолына бірдеңе іліксе салып жібере жаздап, ала көзімен айналасына тінти қарады. Қайыпмұнар жаулығы шошаңдап шығып бара жатқан кемпірден тіпті ыққан жоқ. «Бұрын Сатекең деуші едік, енді кемпірдің алдына түсе алмаспыз» деп, қожылдап қайнаған сары самауырдың шәйіне жалғыз өзі ерін тигізбекке асығып, жүзі жадырап, жаны масайрап қоя берді.

	* * *

	Кеңсенің алдына тақай берген Асқар бұрын әудем жерді алып айшықтанып ілулі тұратын атасының суреті баржоғына зер салмапты. Оның қиялындағы бір-ақ ой – ұжым төрағалығынан бас тартты. Онысы мынадай жағдайдан кейін қой бастаған көк серке болмай-ақ қояйын деген тоқтам еді. Сонан сыныптастары мен кірем деушілердің бәрін бір ұжымға топтастырды. Көк егін көңілден шығып, өзін жеңіл сезініп жүр.

	– Әкеңнің суреті қайда кеткен? – Қарсы жолыққан Битабардың сөзін түсіне алмады. Кеңсе алдында ілулі тұратын төртбұрыш нән суреттің қоңырқай орны ғана қарауытады.

	«Бұны кім алды?» Салып ұрып ұжымның жалпы төрағасы Сұрапбергенге кіріп еді, Асқардан ыға қоймай жұмсақ жауап берді.

	– Кеңсенің алдына социализм өкілдерінің бейнесі ілінбесін деген жоғарыдан нұсқау түсті. Оны мен ойлап тапқан жоқпын.

	– Сонда өткеннің бәрін өртесек, өзіміз қайдан шықтық?!

	Иі жұмсақ Асқардың аузынан шыға қояр сөз деп ойламап еді, есік сарт ашылып Битабар кіріп келді.

	– Сурет қайда?

	– Сырлатуға алып қойдық.

	– Сырлауға ма, былғауға ма?

	Сұрапберген ұшып тұрды. Қолы қара телефонның құлағында.

	– Үй соғып жатқаныңды білеміз. Бүгін балабақшаны бұзып, ағашын аласың ғой, – Битабар ықпады.

	– Заң бойынша он пайызы менікі.

	– Сурет ертең орнында тұрмаса, Сатай көкемнің қара байталының бауырына алып сабаймын.

	Асқарды иығынан қағып, тысқа бірге ала шықты. Кеңсе алдынан ұзай бергенде:

	– Сенің сауатың бар ғой. Он пайызы бірінші басшыға деп отыра береміз бе? – деп сауал тастады.

	Ол он күнде бір келетін газеттегі «жекешелендіруде қателікке жол берілді» деген жалғыз сөйлемге өзі де түсінбейтінін айтты.

	* * *

	Бос тұрған төрт бұрыш темірдің ортасына шалдың суреті қайта ілінді. Бұны бүгінге тапсырма алу үшін кеңсеге келген Асқар бірден байқады. «Бір күн қайда жатты екен атамның жансыз бейнесі? «Әй дейтін әже, қой дейтін қожаның» болмағаны ма? Менің даусым жұмсақтау, бұл да Битабар көкенің даусының зорлығынан, зорлықпен келген жеңіс емес пе?»

	Атасының жансыз қатулы қабағына бір қарап, ішке ене бергенде, қарсы жолыққан Битабар:

	– Суретті іліпті, – деп ілесіп жүре берді.

	Нағашысымен қатарласып, кеңсеге қарама-қарсы Сатай жатқан зиратқа келгенде көргені – зиратты қоршаған қара шынжырды үзіп алып кетіпті. Асқар ә дегенде «Шынжырмен қоршаудың керегі бар ма еді?» – деп күбірледі де, «Бұларға не айтуға болады?!» – деді өңі өрт сөндіргендей күреңітіп. Сосын жиен ағасын қапсыра құшақтаған күйі әудем жердегі үйіне алып кеп, сандықтың түбінен сары майдай сақтаған шетел арағын шығарды. Былтыр Алматыға сырттай оқуға барғанда самсаған дүңгіршектердің бірінен көзі қызығып кетіп сатып алып еді.

	– Ішейікші, – деді көкесіне қарап. – Ішім күйіп барады.

	– Мұның дұрыс емес. Онан сайын күйдіреді ғой.

	– Жөн сөзді кім сөйлейді? Кімге барам?

	Жігіт қырлы стақанға толтыра құйып, жұтқыншағы бүлкілдеп тартып жіберді. Сөйтіп, атасының орнына етбетінен түсіп, былқ етпей жатып, үн-түнсіз ұйқыға кетті.

	Таңертең кеңсе алдында кездескен Битабар:

	– Кешегі қарекетің дұрыс емес, – деп бетіне басты.

	* * *

	Облыс орталығындағы Сатай алаңына біз халықтар достығын қадірлеуіміз керек деп, Аралда айдауда болған украин халқының ұлы ақыны Тарас Шевченконың ескерткішін қойыпты деген хабарды естігенде Асқар қыңбады.

	– Атамның ескерткішін қайтіпті?

	– Кинотеатрдың алдына жылжытыпты, – деді қалада оқитын ұлы.

	– Олар халықтар достығының қадіріне жетсін. Мен үйімнің түбіндегі әкемнің сүйегіне ие болайын...

	* * *

	– Кеше Сұрапберген ағаның тамының төбесін жаптық. Тышқақ лай тартқанда шелекке атамның зиратын қоршаған шынжырды байлапты. Біріне-бірі кигізілген қап-қара шынжыр.

	Битабардың ортаншы ұлы осыны айтқанда, Асқар түн жамылып бірден жиенінің үйіне келді.

	– Қалай, басың жазылды ма?! – деді өзінен үш мүшелдей кіші нағашы інісін шаужайдан алып. – Бір жағынан сенікі – амалсыздың тірлігі. Не істейміз, а?! Не қарекет, не қарсылық қыламыз бұларға?! О заман да бұ заман өлінің басындағыны ұрлап, асарға пайдаланды дегенді қай атаңнан естіп ең? Біздің Сейілхан кеше там төбесіне шығып, тышқақ лай тартқанда, шелекке байлапты қара шынжырды. Бастарыңа көрінгірлер!..

	– Көке, қарғамаңыз. Құдай өзі жазалайды.

	– Құдай да имансыздардың жағына шығып кетті ғой. Битабар аз-кем күрсінді де:

	– Облыстың біріншісіне барсақ қалай болады? – деді.

	– Жоқ, көке, бәрі солардан басталып отыр.

	– Онда аңдимыз.

	– Аңдығанда қолға мылтық алып аңдимыз, – деді Асқар. Битабар ауыр күрсінді.

	– Нағашымның басын күзеткенім болсын. Мылтықты мен ұстайын...

	* * *

	Түн жарымынан асқанша Сатай мазарының басында өлі тыныштық орнады. Түн жарымынан асып, қою қараңғылық көз сүріндірген кезде Битабардың ұлы Сейілхан осы маңда біреулердің сұлбасы қараңдайды деген хабар әкелді.

	Битабар Асқарға келді.

	– Әулет сенікі. Мені жиен деп бетіме басып, шеттеткені аз емес...

	Сейілхан тағы да жүгіріп келді. Жүк мәшинесінің мазардың жанына тоқтағанын айтты.

	Битабар қос ауыз мылтығын клуб ішінен қолына ұстай шықты. Жолай қос ұңғыны да патрон салып тығындап тастады. Бұлар жақындай бергенде мәшине гүр етіп жүріп кетті. Қою түнде не нөмірі, не кепиеті көрінбеді.

	Төрт дөңгелек аудан орталығын бетке алды.

	Мазардың еденіне төселген мрамор плита түгел ойып алынып, орны үңірейіп жатыр. Битабар қолға ұстаған фонарь-шамның көгілжім сәулесін түсірді. Сатай шалдың қола сұлбасы қараңғылыққа сіркіреп сіңген болмашы сәулеге маңғаз қарап тұр. «Ендігі кезек, ата, өзіңіздікі», – деп Асқар қанына қарайып кетті.

	Ауданға бет алған көлік құмға құйған сумен тең. Ол ешқашан ұстатпайды. Сол сәт мазардың артынан қараңқұраң еткен екі сұлба екі жаққа қарай тұра қашты. Қанына қарайған Битабар екеуінің де артынан гүрс еткізіп оқ атты. Біреуі жалт етіп ізім-ғайым жоғалды да, екіншісі етбетінен түсіп, жанұшыра құлындай шыңғырды. Қол шамды лып-лып еткізіп келсе, Сейілханның сыныптасы – Сұрапбергеннің кенже ұлы Қайыпберген.

	– Ойбай, доғдыр шақырыңыздаршы! Өліп барам. Мені жұмсаған папам. Доғдыр шақыршы, Битабар көке!

	Асқар Битабардың мылтығын жұлып ап, бозбала жігітті қақ жүректен бір-ақ атқысы келді. Соны сезгендей, қараңғыда жас жігіттің әлемтапырық өңін көкірек-көзімен көргендей болған Битабар мылтығын қыса ұстап қолынан шығармады.

	Қарсы беттегі кеңсенің телефонымен ауданнан жедел жәрдем шақырды.

	– Не болды?

	– Адамға оқ тиді.

	Жедел жәрдемнің кресті ақ машинасымен бірге мілитсаның түсі суық сары машинасы қоса келді.

	Сұрапбергеннің баласын дәрігерлер зембілге жатқызып, Битабарды қызыл жағалылар қолына кісен салып алып кетті.

	* * *

	– Асқар аға, клубтың ішіндегі кітапхананың кітабын сыртқа шығарып өртеп жатыр. – Битабардың Сейілханы ентігіп тұр. Тұқым күріш суырудың басында жүріп, отауына кеш оралған Асқар дастарқанды тастап ұшып тұрды.

	– Тек кітап емес, бәрін өртеп жатыр.

	Клубтың арты алауға айналыпты. Шырпы тигізіп, от қойып жатқан бұрынғы қарауыл мен еден жуушы екен. Тек кітап емес, қабырғаға ілінген қанатты сөздер жазылған қатырма қағаздар мен колхоздың көзге ұрған көрсеткіштері де өрт ішінде булығып, тұншығып жатыр. Сыр күрішіне байланысты Сатайдың айтқан бір қабырға толы диқандық сөздері тілсіз жаудың кезегін күтіп тұр. «Менің өмірім» деген атасының аузымен жазылған кітап та өртке тасталғанын көргенде, шетін күйік шалған кітапты бар пәрменімен атылып барып оттан шығарып алды. Қасындағы күйелеш-күйелеш «Қазақ ертегілерінің» бес томын да қолын күйдіріп тұрып, әйтеуір, құтқарып қалды. Ертегілер – атасы екеуінің кітабы. Қолы қалт етсе, әсіресе қыс күндері ертегі оқып беруден бір бас алмайтын. Сыртқы мұқабасы қалыңдықтан өрттің сумаңдаған қызыл тілі ішке енуге шамасы жетпей жыланша жалаңдап тұрғанда, Сәбит Мұқанов пен Мұхтар Әуезов көптомдықтарының бірнеше томын Сейілханның құшағына толтырып берді де:

	– Үйіңе апарып таста да, тез қайтып кел. Тез! – деді ағалығын асырып.

	– Асеке, бұл – Сұрапбергеннің бұйрығы. Қабырғаны түгел босатыңдар деген сол кісі. Ертең клубты бұзып, ағашын аламыз дейді. Ол кісі там соғып жатыр ғой.

	– Там соқпақ түгіл, мазар соқса да!..

	Сейілхан қоларба-тәшкесін зырылдатып алға сап жетіп келді.

	Асқар ағасы тау боп үйілген кітапты сықай тиеді де:

	– Тағы бір рейс жасап, қайтып кел, – деді. – Бұны біздің үйге апар.

	Кітап сықай толған қол арбаны күшпен итеріп келе жатқан Сейілхан сөз бастады.

	– Қазақ халқының ертегілерін құтқарып қалдыңыз ғой, әйтеуір.

	– Іште «Шырағың сөнбесін» мен «Өлгендер қайтып келмейді» бар. Оны да тасып алыңдар.

	– Атамның кітабын өртемей алып қалдық. Дәу жарманы қалай қазғандарын айтқан ғой.

	– Дәу жарма енді ыза судың арнасы болады, – деді де, қол арбаны қинала итерген кәмелетке тола қоймаған балаға: – Осы кітаптың бәрін сен үйіңе апарып жина, – деді. – Битабар көкеңнің өмірде кітап оқи алмаған өшін сен алшы.

	Бала зілдей арбаны ауырсынса да, жеңілдей сезініп, үйіне қарай бұрылып кетті.

	* * *

	Аудандық прокурор Сатай аулына келіп, ұжымшар мүшелерімен жүздесіп, жиналыс өткізді. Заңсыздық та, тәртіпсіздік те көп, мәселен, Битабар Жәутіков ауылдың құрметті адамын аузынан ұрып, тісін сындырған деген хабарлама жасады. «Ол тіс домаланып клубтың қызыл еденінде әлі күнге дейін жатыр» деп қосып қойды. Бірақ «Мәдениет ошағы не себепті бұзылып, кітаптар өртеліп, кітапхана талантаражға түсіп жатыр?» деген сауалға түсіндіріп жауап бере алмады. Сөзінің тоқетері – Битабар Жәутіковтің сотталатынын, сот осы жерде, халық алдында ашық өтетіндігін айтып жеткізді.

	* * *

	Жиналыстан шыққан Асқар атына мініп, ауыл шетіне қарай желдірте жөнелді. Тіпті тебінген сайын атасының тайпаң торысының тұқымы өкпесі қызып, шоқырақтап, төрт аяқты тең алды. Ауыл шетіндегі зират алыс емес. Мұнда атасының әкесі Қылыш баба, одан тараған Саялы, Сатыбалды бабалары, басқа да жақын-жұрағаттары жатыр. Көңілі шерге толғанда осыларға аят бағыштап, бет сипаса, жан дүниесі жеңілдеп қайтады. Бүгін де ақбас өскен құмшауыт жерде тізерлеп отырып ап «Ағұзу биллаhи мин аш-шайтани-рражим» деп бастап кетті. Қайсысының сүйегі қай жерде жатқанын білмейді. Әкесінің орнын атасы көрсетем дегенде, «Көрмеймін, ата, қорқамын!» деп ат артында отырып жан даусы шыққаны есінде. Оның мүрдесін таспен бастырып, ауырлық жасаған жоқ. Ақ шеңгелмен қоршап, ағашқа арабша аты-жөні, туғаны мен өмірден өткен шағын жазды да қойды. Әкесінің жатқан жеріне тізерлеп, арнайы Құран бағыштады. Тізесін жазып, орнынан тұрып: «Тірлігімде істеген артықкем ағаттықтарыма осында жатқан аруақтардан кешірім өтінемін», – деп лебізін аяқтады да, ақбас аралас құмшауыт қорымның қақпасынан шығып, атына мініп, аяңдай жөнелді.

	* * *

	– Битабар Жәутіковті шынымен соттайын деп жатырсыздар ма?

	– Сіз кімсіз? – деді сот төрағасы.

	– Мен нағашысымын. Ең жақынымын. Менен басқа ешкімі жоқ.

	– Отырыңыз.

	– Айыптаушы, сіздің пікіріңіз? – деп сот төрағасы көк кәстөмі майлы денесін шіреген көсе кісіге иек қақты. Ол ұшып тұрды да:

	– Айыпталушы Битабар Жәутіков, біріншіден, қасақана жасалған қылмыспен ұсталды. Ол 2001 жылы 7 қараша күні азамат Қайыпмұнаров Қайыпберген Сұрапбергенұлын қасақана аяғынан атып, майып қылды. Сөйтіп, ол екінші дәрежелі жарақат алды. Екіншіден, мынадай өтпелі кезеңде қоғамдық құрылысқа көрсеткен қарсылығы да ескеріліп отыр, өйткені ол ұжым мүшелерінің арасына іріткі салып отыр. Үшіншіден, ұжымшардың берген мінездемесі де мәз емес. Бұрын да ол жәбірленушінің атасы, қос Еңбек Қызыл Ту орденінің иегері Қайыпмұнар Әйтшуовке қасақана қол көтерген, тісін сындырған. Ол алғашқы жолы кешірген. Сосын айыпталушы Битабар Жәутіковтің Қазақ Ауыл шаруашылығы институтында оқитын ұлы Сейілхан Битабаров Алматыдағы 1986 жылғы желтоқсан дүмпуіне қатысып, оқудан шығарылған.

	Осы сөздерді көк кәстөмі денесіне сыймаған айыптаушы ентігіп әрең оқыды да, «Сарыағаш» суын быж еткізіп төгіпшашып ашып, қырлы стаканға құйып сіміріп сап, сонан кейін асығыс-үсігіс тысқа шығып келуге сот төрағасынан рұқсат сұрады.

	Сот Битабарды үш жыл құлып астына кесті. Үкімді естірткенде зал су сепкендей тына қалды. Еркек пішіндес жұбайы Тойсары:

	– Осы колхоздың отымен кіріп, күлімен шығып едің. Енді колхоз тарағанда да сотталатын біреу керек болған шығар, – деп дауыс салды.

	Сот үкімінен үріккен жұрт Битабардан бұрын асығыпаптығып есікке қарай ұмтылды.

	– Асқар, мен келермін-келмеспін. Атаңның ескерткішіне өзің ие бол, – деп Битабар кісенделген қос қолын бірдей көтеріп, үріккен көпшілікпен қоштасып, сары мәшинеге мініп бара жатты.

	* * *

	Сот бітісімен Асқар үйге кеп, өзі жамылатын көне көрпемен басын бүркеп жатып қалды. Жан баласын көргісі де, тілдескісі де келмеді. Күн төбеден ауғанда, жоңышқа өскен алқап беттегі көне шоланнан ескі-құсқының арасында тұратын ағаш кетпенді іздеп жүріп тауып алды. Кәдімгі қайыңнан жасалған кетпен. Жүзі ғана темірмен қапталған. «Темір кетпен келгенше жүз бес шақырым Дәу жарманың ширегін осымен қаздым», дейтін атасы. – Қалған жер айдай иілген темір кетпеннің еншісіне тиді».

	Өткенде бір мәдени-тарихи мұражайданмын деп келген зерттеуші кісіге көрсетпей тығып қойды. Атасынан қалғанның бәрін алып кетіп жатыр, осы үшбұрыш ағаш кетпенді ғана қылмыс жасырғандай құпия сақтап қалды.

	Қасына Сейілханды ерткісі келді де, «Қойшы, әкесі түрмеде, өзі желтоқсаншы боп оқудан шығып жүр, көрген құқайлары аз емес қой» деп, тереңін ойлап тастап кетті. Төбесі бұзылып, ағашы тасып алынып, қызыл кірпіші талай мәшинеге жүк болған бұрынғы зәулім клубтың жерменжексен орнына әудем жерден көз салған атасының бюстбейнесін сипай ұстап, қолындағы қатпары қалың пышақ ұшымен жәймен түрткілей бастады. Бір кезде еңгезердей боп қонжиған екі мәрте Социалистік Еңбек Ерінің кеуде тұсы бүлк ете қалғанда, сәл иіліп, құшағымен көмкере берді. Сосынғы қимыл қиынға түспеді. Жансыз бейнені еппен алып, қасына қойды. Сол сәт керамикамен жылтырай қапталған төрт бұрыш тұғыр темірді де әлеуетті қолмен жұлқи жұлып алды. Енді отыра қалып едендегі алақандайалақандай жылтыр төсеніштерді пышақ ұшына оп-оңай іле көтеріп, бір-бірінен ажырата бастады.

	«Жауынмен жер көгереді, еңбекпен ер көгереді». Атам осы сөзді көп айтушы еді. – Күбірлеп сөйлеп жүріп, қалтасына сала келген жылтыр қағаздағы шөп тұқымын зират үстіне сеуіп тастады да, жүгіріп барып үйден бір шелек су әкеп, ұртын толтырып ап бүрки септі.

	«Жауынмен жер көгереді, еңбекпен ер көгереді». – Күбірлеп сөйлеп жүр. – Атам жоңышқа гүлінің иісімен демалып жатсын. Қара темір, қара шынжыр, жылтыр керамиканың астында ауырлап жатқанша... Иығы босасын. Еркін жатсын. Өзін жаратқан топырақпен тыныстасын. – Ол күбірлеп сөйлеуден тыйылар емес. – Ал енді соттаса мені соттасын. Мәдени мұраға қол көтерді деп... Мәдени мұра ұрының қолында кетсе, қайтеміз?! Басшысымағымыздың да аузы ұрлыққа қарай бұрылып тұрады... Бәрі солардан басталып отыр. «Келмек бар да кетпек бар». Асылбек көкем алыста, бауырластар зиратында... Енді, атам, Битабар жиен, бәріміз осы жерде қатар жатамыз. Кейінгілер бәрімізді бір жерден табады. Атамды жалғыз қалдырмаймыз. Ешкімді де таспен бастырып әспеттеудің қажеті жоқ. Гүл мен шөп барлық жерде бірдей өседі».

	Ағаш кетпенді зираттың бас жағына тігінен қойды. Ұннан босаған сықайған жылтыр керамика толы нән қаптың сыртына

	«Әжеттеріңе жаратыңдар!» деп қап-қара көмір шақпағымен бадырайтып жазып, жазуын жүргінші жолына қаратып, кеңсе алдына тастап кетті. «Онан да осыны сатып, ақшасын Шерлінің базарында алақан жайып отырған кембағалдарға үлестірсем бе екен? Сөйтіп, жарлы-жақыбайдың сауабын алсам... Онда Сатайдың немересі саудагер атанады ғой. Жоқ, не де болса кеңсенің алдына тастап кетейін. Түн жамылған ұрының қолында кеткенше, ашық күнде адал алақанға түссін. Батылы жеткен біреу алмай қоймайды. Айтып алған ұрлық емес. Ал өзім пешенеге жазғанын көре жатармын». Күбірлеп сөйлеп жүріп, атасының кеудесі бейнеленген бюст-бейнені құшақтаған күйі үй төріне апарып, сары сандықтың үстіне қойды. Мүсәпірдің мүсіні өзінен тамған бір тамшы қанның бас жағына қарап тұрғанына рахат күй кешкендей, тіпті тұла бойы жылынғандай боп, соны айтпаққа ерні кемсең ете қалғандай көрінді.

	Әлденеше күннен бері жаны шарыққа түсіп шырқыраған Асқар өзіне төніп, телмірген қола бейненің алдында бүгін ғана тастай қатып тыныш ұйқыға көмілді.

	* * *

	Қазір зираттың үстін жоңышқа гүлі көмкеріп, ақ гүлдер алыстан көз жауын алып тұнып тұр. Төрт бұрышты тақтайшаға араб тілінде мүсәпірдің туған, қайтқан күні жазылған. Бұл жердің иесі де, қарауылы да Асқардың өзі. Санаулы күндерден кейін Битабар көкесінің жаза мерзімі бітіп, қайтып келеді. Қайыпмұнар шал жақында ғана жалғыз перзенті – Сұрапбергенді қоса алып, басқа ауданға қоныс аударды. Туған жерін тастап бара жатып, ауылдастарына бірауыз сөз айтып қоштаспастан түн жамылып көшіп кетті.

	Зират басындағы тігінен қойылған қайың сапты кетпен мен мұндалап алыстан көрініп тұр.

	Күріштің отанынан мұхит асып келген аруаққа тәу етушілер:

	«Қандай тауып қойылған ескерткіш» деп таңдай қағады. «Бұны ойлап тапқан кім, неге өз елдеріңіздің үрдісін бұздыңыздар?» деп сұрай жаздап, тілін тістеп қалғандар да бар.

	Тәуелсіз отаудан мамыражай шығып, «жақсыны көрмек үшін» деп жақыннан келгендерге бұл – елең еткізбейтін елеусіз дүние. Ешкім де жақ ашып, тіл жалдап, сөз шығындамайды. Үнсіз келіп, үнсіз кетеді.

	Ауылдағылар үшін бары-жоғы бәрібір.





	Оглавление

	Бірінші бөлім

	Екінші бөлім





