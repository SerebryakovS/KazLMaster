	Мигель Анхель Астуриас

	Жүгері адамдар





	Роман



	Орыс тілінен аударган Бекболат Әдетов





	"Жүгері адамдар" — белгілі гватемала жазушысы, Нобель сыйлығы (1967 ж.) мен "Халықтар арасындағы бейбітшілікті нығайтқаны үшін” халықаралық Лениндік сыйлықтың (1966 ж.) лауреаты Мигель Анхель Астуриастың ең әйгілі әрі мейлінше кең тараған романдарының бірі. Жазушының бұл романының өзегі — қарапайым үндістің ой-сезімі мен түйсік әлемінің өзіне жат, солтүстік американдық өркениетпен қақтығысы. Бұл әлемді автор Гватемаланы мекендеген ежелгі үндіс тайпаларына тән мифологиялық сана-сезімнің көркем үлгісі ретінде тамаша кескіндейді.





	Мынау – әйел,

	Және менмін ұйқыда





ГАСПАР ИЛОМ





I




	– Сенің кесіріңнен, Гаспар Илом, мына мен, Иломның жері, көз ілмеймін.

	– Сенің кесіріңнен, Гаспар Илом, мына менің, Илом жерінің, қас-қабағымды балталап жатыр...

	– Сенің кесіріңнен, Гаспар Илом, мына менің, Илом жерінің, бұта боп біткен кірпігімді, аспандағы айды да кәрі құмырсқадай ағартқан жалын жалмап үйтіп жатыр...

	Гаспар Илом басын шайқады. Ол өзінің көлеңкесіне, бойрасына, әйеліне төсек болған, ата-бабаларымен бірге өзі де қойнында тыншу тапқан жердің датына құлақ асқан жоқ; топырақты, айды, ормандар мен тауларды, бұлақтар мен құстарды және найзағайдың гүрілін бірге қамтып оратылған алты жүз мың шеңберлі жыланның қыспағынан босанып шыға алмады.

	– Жер жұлдыздардың арасынан ағып түседі де, бұрын ну орманды тау болған, ал қазіргі жалаңтөс қыраттарға жетіп көзін ашады; бұл қыраттарда сай-саланы мұңға бөлеп құстар ән салады, құмырсқа жортады, қаршыға қалықтайды, кептер зікір салады және ағаш кескендердің көзін оюға, тау-тасты жалаңаштағандардың кірпігін үйтуге, тәтті ұйқыда ештеңемен ісі жоқ, бұраң қағып ағатын, тек байламаға жетіп байыз тапқанда ғана жер-әлемді түпсіз жанарына бір-ақ сыйғызатын өзендерді құрғатушылардың денесін аязбен қаруға тиісті батырың төсеніш бойраның үстінде, әйелі мен көлеңкесінің жанында ұйқыны соғып жайбарақат жатады....

	Гаспар керіліп барып ширықты да басын шайқап, ұйқы мен ажал қысқан, өзін орманмен, топырақпен, аймен, құстармен, бұлақ суларымен және найзағайдың күркірімен алты жүз мың мәрте орап алған жердің датын бойынан сілкіп тастады.

	Сол мезетте құлағының жарғағына үн келді:

	– Әуедегі сары қояндар, қалың жыныстағы сары қояндар, айдын судағы сары қояндар саған қол ұшын береді, Гаспар. Сен, Илом, қанның айдауымен, өзеннің және шимай-шатпақ байланған өз көлеңкеңнің шақыруымен майданға шығасың...

	Жарық күннің жалынындай алаулаған жердің сөзі, аспанның сары қояндарының, ну жыныстың сары қояндарының, өзеннің сары қояндарының құлақтарын күйдіре жаздады; бірақ Гаспар түсуге тиісті биігінен құлап түсетін жерге айналып, Иломның аптап өңіріндегі ұйқы елесіне, күн жарығындай жалынға шөге берді. Оны келемеждеген сары қояндар папайяның жемісі болып ағаштардың емшегіне жабысты, сансыз жұлдыз болып, самаладай жарығымен шағылып, өзен судың бетіне тұна қалды.

	Гаспар жүгері дәніндей ұйысып ұйқы шашылған беймаза жерге, тұлдырсыз тақыр жерге айналды да, түсуге тиісті биігінен құлады. Ол су өзендері шаятын жерге айналды, ал бұл су әбден иістеніп кеткен еді, себебі көптен бері тыншу көрмей, адам жаралатын маистың1 құрбандығына айналған ормандардың жасыл түсіне боялған болатын. От ұстап, балта көтерген арам ниетті адамдар сан жылдарғы саялы ағаштарды, екі жүз мың жас сейбалар мен мыңжылдық сейбаларды2 отамаққа осында келді.

	Жайылымда – қашыр, қашыр үстінде – адам, адамның бойында – өлік. Көзі – өзінің көзі, қолы – өзінің қолы, даусы да – өзінікі, аяғы да – өзінікі; айдан, топырақтан, орманнан, таудан, бұлақтан, көлден, құстан және найзағайдың күркірінен өрілген алты жүз мың шеңберлі жыланнан арылып майданға шыққанында оған осының бәрі де керек болады. Бірақ алақандай жеріңнен, әйеліңнен, үйіңнен, от басы-ошақ қасынан, көңілді көршілерден қалай құтыларсың, қайтіп арыларсың? Ал арылмайды екенсің – қолыңа бір бума бұршақ гүлін ұстап, мойныңды чайоте жемісінің гүл тізбегімен орап майданға шыға алмайсың.

	Иломның ауасынан жаңа кесілген ағаштың жұпар лебі еседі, жүгері себуге арнап өртелген ағаш күлінің хош иісі аңқиды.

	Топырақтың, айдың, орманның, таудың, бұлақтың, көлдің, құстар мен найзағай күркірінің шеңбірегі илом көсемін ортаға алып айнала берді, айнала берді, айнала берді. Оның беті мен тәнін жел қағып, үсті-басын жел ұшырған топырақ қауып жатқанда қызыл иек ай оны ауамен қосып шабақша қылғытып салды.

	Иломның жерінен жаңа кесілген ағаштың, жүгері себуге арнап өртелген ағаш күлінің хош иісі аңқыды.

	Көкте де, нуда да, суда да – сары қояндар.

	Ол көзін ашқан жоқ. Тіпті көзін жұмбаған да болатын. Екі көзі қабағының астынан соқталанып шығып барады. Алыстағы иттің тақылдап үргені жанына батты. Жұтынуға, жалаңаш денесіне қол тигізуге батпай қыбырсыз жатыр – өз тәнін суып қалғандай сезінеді және сол суыған тәнді жылан жалап, сілекейімен шұрқ тесік қылып кеткендей көреді.

	Түн жарық болатын, самаладай сәуленің сарғыш тамшылары қамыс қабырғада ебелек ойнайды. Әйелі бойраға бетін беріп бүк түсіп жатыр, ұйқы құшағында да от үрлеп жатқандай демін бірқалыпты алады.

	Жылан сілекейінен шұрқ тесік болған Гаспар жұлқына тұрып, бойрадан сырғып түсті де арақ құйылған қабаққа беттеді. Ақырын еңбектеп барады, тек ай ауруы жеп тастаған буындары ғана сыртылдайды. Қабырғадан себездеген жарық жолақтары кездемеше тілгілеген түн қараңғысында жүзі сарғыш тартып қылаң береді. Ол кішкентай пұтқа барып отырды да қабаққа бас қойды, емшек емген балаша құнығып апыл-ғұпыл ішіп жатыр.

	Арақты сарқып ішіп болғанда сары қоян бетіне түсті. Қамыс-қоға ішіндегі аптап күн ішек-қарнын өртеп барады. Басын да қарып өтті, сонда оған басындағысы шаш емес, сеуіп қойған күл сияқтанып көрінеді; ұйқысырап сөйлемесін деп еріндерін де қарып өтті; тілін қарып еді – ол шүберек болып қалды, тістерін қарып еді – құдды мачете сияқты қылпып шыға келді.

	Гаспар суық қысып жылбысқыланған жерге қолын тіреп, саусақтарын сірескен тоңға салғанда тырнақтары оған оқ болып қадалды. Аңның өлексені іздейтіні сияқты, ол да осы арадан, өзінің айналасынан бассыз қалған денесін іздей бастады. Араққа толған басы, асқабақ сияқтанып, шарбақтың қазығына қадаулы тұрғанын сезді.

	Бірақ бетін күйік шалмапты, шашы да бәз қалпы. Оны діңкелетіп, бассыз қалдырған арақ емес, батырлықтың буы еді. Ол өзегім өртенсін деп, естен танып, есірік халге түсу үшін ішкен болатын – адам майданға селт етіп қорықпастан, терісінен де, басынан да, тәнінен де баз кешіп шығады.

	Гаспар осылай ойлайды. Оның денесінен бөлініп қалған, ай сәулесінің бозғылт шүберегіне оралған қоңқақ мұрын ыстық басқа айтқаны осы болды. Айтарын айтып болғанша өзі де қартайып бітті. Басы ақыл-ой толған қауашақ сияқтанып ұшып жерге түсті. Қарт Гаспардың айтқаны ағаштардың жайы болды. Ол өзінің шашын емес, орманның жайын ойлап, соны есіне алып тұрды. Ой деген оның құлағынан ағып жатты, ол өзінің тұла бойын, тұл басын қалың нөпір үйір басып бара жатқанын естіді. Тұяқты бұлттар. Жүздеген, мыңдаған тұяқтар. Сары қояндардың олжасы.

	Дымқыл әрі ыстық жүгері собығындай болып астындағы әйелі – Битшең Кербез бұлқынды. Ерінің қанынан атқылаған жылу екеуін түу алысқа, ол – оған, бұл – бұған ұқсамайтын қиянға шарықтатып, тайпаға, руға, құмарлықтың өзеніне айналдырып жіберді. Ол әйелін құшырлана қысты. Әйел ыңырсып, шиыршық атты. Оның ұйқысы да, Гаспардың тісімен таралған қолаң шашы да бойраға төгілді. Ештеңені байырқаламайтын көздері қара қанға толды. Соқыр тауық сияқтанып ышқына жиырылған сәтінде құрсағына қос уыс ұрық шашылды. Ентіккен еркек иісі шықты.

	Ертеңінде Гаспар айтты:

	– Әңгіме былай, Битшең Кербез: жақында ұрыс басталады. Мен Иломның жерін ағаштарды отап, орманды өртеушілерден, байламаға барып байыз тапқанша ұйқылы-ояу бұраңдап ағып ештеңені көрмейтін өзендерді құрғатушылардан тазартамын. Жүгеріні сату үшін өсіретіндердің сазайын тартқызамын. Солардың кесірінен көлеңкесіз қалдық, өйткені жұлдыздардың арасынан ағып түскен жер қу тақырға соқтығып шыңылдайтынды шығарды. Иә солардың сыбағасын беремін, иә өзім мерт боламын.

	Жараны таңатын ескі-құсқы шүберектерді әзірле және шелпек пісіріп, тұз бен бұрышыңды, қақталған жолазығыңды қамдай бер.

	Гаспар оң қолында қалған саусақтарымен сақалының илеуін бір мытып, мылтығын алды да өзен жаққа барды; бұталарды баспағып тұрып, бірінші көзіне түскен сатар-манды атып өлтірді. Онысы Ихиньо дейтін біреу екен. Ертесіне, тағы бір жерде тұрып, екінші біреуін атты. Оның аты Доминго екен. Содан соң тағы бір Ихиньоны, басқа бір Домингоны, Клетоны, Баутистаны, Чалионы өлтірді, сөйтіп орманды қара ниетті сатармандардан тазартты.

	Шырмауық – жауыз, ал сатармандардың жауыздығы одан асқан. Шырмауық жылдар бойы ағаштың сөлін сорып, қуратып тынады, сатарман оны түбірімен құлатып, жер арши жүріп бірер сағаттың ішінде сансыз ағашты жоқ қылады. Бірінен бірі әсем, шипалы, құнды ағаштарды таутөбе ғып үйеді де өртеп жібереді. Олармен кәдімгідей адамдармен жауласқандай шайқасып, өлтіре береді. Ағаш біткеннен тек көңірсіген шала, күл-қоқыс қалады. Сондағысы өз пайдасы, тарыққаннан туған бір есебі болса екен – бәрін қожайыны үшін істейді де азын-аулақ үлесін алады, алмаса – ол да жоқ. Жүгеріден жер азады, одан қожайынның да, жұмыскердің де байып кете қоюы екіталай. Жүгеріні азыққа өсірсең, ол – өзі жүгеріден жаралған адам үшін қастерлі ас. Ал сатпақшы болып өсірсең, ол өзінен жаралған адамды аштыққа ұрындырады. Бала көтерген әйелдің де, әйелді ерткен еркектің де жаралған тегі – қасиетті қызыл собық арам пиғылмен орманы оталған жерде өспейді. Жер тұлдыр қалады, ал сатарман саудырған тұқымын алып жөніне кетеді, құнарлы жерлерге барғанымен енді өзі де кепкен тұқымдай кеуектеніп бітеді; ол сорлы еңбегі еш, тұзы сор болғаны сонша, тіпті қанмен суарылған, тұтасып кофе өсетін құйқалы өңірлер мен күн сүйген бидай егістіктері былай тұрсын, ауа салмағымен банан тоғайларын жапырған аптап алқаптардағы қамыс-қоғаға да, хош иісті бұршақтары үнсіз үзіліп түсіп, жерде ат-көпір боп жататын какао ағаштарына да – бәріне енжар қарайтын қаңғыбас қайыршы сияқтанбай, сол жерлерге өз керегіне жетерлік етіп өнім өсірсе ғой.

	Бозамық аспан мен майша кілкіген өзендердің сулары жыл бойы қылтиып жүгері қылтаны өспеген тақыр жерге беталбаты себелеген қыстың алғашқы нөсерімен мидай араласып жатыр. Иесіз қалған егістіктердің сусырап, ындыны кепкен аузына көктен береке нұры бекер жауып жатқанын көріп тұрып қан жылайсың. Бір тал дән, тартылған бір танап, иә бір саудагер болсашы. Жаңбырдай таза жанарларын солардың үйлеріне қадап қалған үндістер ғана бар. Үй саны – қырық. Таңертең тас төселген көшемен жүруге ешкімнің жүрегі дауаламады – атып тастай ма деп қорықты. Гаспар мен оның адамдары жан баласын қылт еткізбей бағып отырды, ал жел өті өздеріне қарай болса, алаңдағы үлкен сейба ағашына қонақтаған қара құстардың шуылдасып, таласқандарын да естіді.

	Гаспарға ешкім төтеп бере алмайды, десті шалдар. Оны ұзын құлақ қояндар күзетеді, ал сары қояндар үшін құпия сырың да, көрсетер қырың да, алысың мен жақының да бұйым емес. Оның терісі мамейдің қабығынан жасалған, қаны алтыннан құйылған, сал-сері де – сол, сайыпқыран да – сол. Жайқия бір күлгенде тістерін маржан дерсің, ал тісін қайрағанда я тістенгенде көрсең – қайтпайтын қара тас. Ол әрі күшті, әрі адал, оның жаулары – сужүрек. Жеміс жегендегі тісінің бедерін, жол жүргендегі аяғының ізін тек сары қоян ғана біледі. Шалдар солай деседі. Гаспар жүргенде өзгелердің жүргені естіледі. Ол сөйлегенде өзгелердің не айтқаны естіледі. Гаспар жол жүргендердің, жүрушілердің және жүретіндердің бәрі үшін жүреді. Гаспар сөз сөйлегендердің, сөйлеушілердің және сөйлейтіндердің бәрі үшін сөйлейді. Қыстақтың шалдары арамза сатармандарға осыны айтты. Көк кептерлердің шатыры астында, бұлттардың бозғылт жамылғысы астында дауыл дабыл қағып жатты.

	Екі күн өтіп, үшінші күнге ауғанда қарттардың ұзын-құлағы жақын арада жазалаушылардың жасағы келеді екен дегенді дүңк еткізді. Сары гүл жапқан алқап құлақтары жүгері сабағы сияқтанған қояндардың қамқорлығындағы адамдарға қауіп төнгенін айтып ышқынып жатты.

	Қыстаққа салт аттылар сау ете түскенде, сағат нешеде еді? Сатармандар қорыққандарынан мұны түс екен деп қалған. Олар үйлердің қабырғасы сияқты қақшиып, қаққан қазықтай қатты да қалды. Көз алдарында қара жыландай жүйткіп аттар сабылды, күйген тоқаш сияқтанып кілең бір қошқыл өңдер сұлбаланды. Жаңбыр толастаған болатын, бірақ жерден көтерілген ылғал мен тарбағанның мүңкіген иісінен ақыл – айран.

	Гаспар торуылын басқа жерге ауыстырды. Илом түнінің көгілдір тұңғиығында қауіп-қатердің шабармандары – қояндар жұлдыздан-жұлдызға безектеп сабылумен болды да таулардың сары желі аңқылдай соқты. Гаспар торуыл орнын ауыстырып, мылтығына түн түнегінің ұрығын, ажал ұрығын – оқдәрі салып, беліне мачетесін қыстырды да арақ құйылған қабақ, темекі қалтасы, бұрыш, тұз, шелпек нан, түкірігімен құлағына жапсыратын екі тал лавр жапырағы, бір құты бадам майы және жараға жағатын арыстан майы құйылған құтысы сияқты бар байлығын бажайлап қарап шықты. Оның күші орасан, сал-сері де – сол, сайыпқыран да – сол. Оның күші – гүлдерде, оның биі – бұлттарда.

	Ауылдық басқарманың айбаны өр жақта болатын. Төменде нөсерден қабарып кеткен алаң көрінеді. Оның демінен шыққан дымқыл буға бөленіп ерттеулі аттар қалғиды; айылдары бос, ауыздықтары алулы. Қыстаққа жасақ келіп орнағалы бері бұл жерден аттардың тер иісі арылмайтын болған.

	Айбанды бойлап атты әскер жасағының бастығы жүр. Езуінде – сигара, кителінің жағасы бос, мойнына ақ бөкебай орап алыпты; тылтиған балағы мен ағытпалы қонышы, жорыққа киетін бәтіңкесі біралуан.

	Қыстақта жасақтан өзге тірі жан жоқ. Қашқандары қашып, қашпағандарын сотқар әрі сатқын көсемдеріне ілесіп Иломның тауынан түскен үндістер қырып салған болатын, ал одан тірі қалғандары үйлерінен шықпайды, шыға қалса көшеден кесірткеше жорғалап қана өтеді.

	Бұйрық оқылады деп хабарлағанда жұрт тегіс көшеге шықты. Бұйрық қыстақтың о жағы мен бұ жағына түгел жетті. “Жасақтың бастығы полковник Гонсало Годой өкімет орындарының әмірімен барлық өкілдіктерді жүктеп, мылтық асынған жүз елу салт аттыларды және мачетемен қаруланған жүз қаралы жаяу әскерді бастап, тауда жасырынған үндістерді жоймақшы болып Писигуилито қыстағына келіп жеткенін хабарлайды...”

	Қара бұлттардың қара көлеңкесі. Күн шапағы. Көк жасыл таулар. Аспан, үйлер, ауа інжір түстеніп сарғыш тартқан. Бұйрық оқып тұрған адам да, бұрыш-бұрышта ұйлыққан жұрт та, барабан мен горн көтерген, бір қалыптан аумайтын күзет те – бәрі-бәрі адамдарға емес, көкөніске, жеуге болатын өсімдіктерге ұқсайтын сияқты.

	Бұйрық оқылып болған соң жергілікті төрелер полковник Годойдың алдына жүгінді. Келіссөзге келген түрлері екен. Дон Чало аузындағы темекісін алмастан, ақиған дөңгелек көздерін жүгінушілерге емес, әлдеқайда тастап, айбан бағандарына байлаулы аспалы торда шалжиып отыр еді, аналардың бірі сәл қибыжықтап тұрып, ілгері аттады да тіл қатты.

	Полковник оған төменнен сүзе қарады. Ананың сөзінен анықталғаны: қонақтар мұның құрметіне маримба мен гитара тартып, серенада айтпақшы екен.

	– Ал бағдарламамыз мынадай, полковник мырза, – деді жергілікті билік орнының өкілі. – “Қуырылған пілпіл” – бірінші бөлімнің бірінші бөлімі, “Қара сыра” – екінші бөлімі, “Сәби өлді” – үшінші бөлімі.

	– Ал екінші бөлім ше? – деді полковник Годой салқын раймен оның сөзін бөліп.

	– Екінші бөлім болмайды, – деп қонақтардың ең егделеуі ілгері аттап сөзге араласты. – Біздің Писигуилитода тек осылар орындалады және бәрін мен шығарғанмын. “Сәби” ең соңғысы, оны Крисантинаның қызы шетінегенде шығарып едім. Бұдан басқа бізде ештеңе жоқ.

	– Жарайды, достым, дәл қазір “Мен өмірге қайта келдім” дейтін би шығарсаңыз қатып кетер еді. Бүгін біз келмесек, ертең ертемен үндістер таудан түсіп, тамтықтарыңды да қалдырмайтын еді. Шік дегізеді – бітті.

	Ән шығарғыш полковник Годойға қарапты да қалыпты (шалдың беті ағаштың қабығынан аумайды, төбесіндегі айдарын мангоның сығындысы дерсің, ал көздері қабағының астынан екі сызық боп әзер көрінеді), өзгелерде үн жоқ; олар, сірә, басқаның дүние-мүлкін: малын да, арағын да, итін де, тіпті тердің иісін басатын әтірін де қидай сыпыратын дағдысынан арылмаған Гаспар Иломның қол астындағы үндістердің ұрлана басып келе жатқанын көріп тұрғандай.

	Үндіс жауынгерінің бойынан өзін күзететін аңның иісі мүңкиді де тұрады, сондықтан дұшпаны иісін сезіп, ізіне түспеуі үшін ол әр түрлі әтірлер мен иісмайларды пайдаланады.

	Егер жауынгерден қабан иісі шығатын болса жауын адастыру үшін ол үсті-басына қоғажай тамырының шырынын жағады. Гелиотрон суы бұғының иісін қайтарады, сондықтан үстінен бұғының тері шығатындар соны пайдаланады. Түннің суық құстары күзететіндерге тубероза гүлінің тұнбасы дұрыс, ал кәдімгі себеленнің тұнбасы жыланның күзетіндегі адамдарға қажет – ондай жауынгер шайқас үстінде терлеу дегенді білмейді. Қызғылт ағаш сенсотль иісті адамға көмектеседі. Түн аруы құрқылтайдың күзетіндегілерді, жұмақ себелені – ширақ кинкажудың қамқорлығындағыларды сақтайды. Теңбілтер иісті адамдарға жабайы сарыгүлдің көмегі тиеді; тотықұс иістілерге – андыз сабағы, тағы бір, үлкен тотықұс иістілерге – темекі иісі пайдалы. Тапирді інжірдің иісі басады, құсты – розмарин, шаянды – апельсин гүлі жасырады.

	Уақыт құбылысындағы сары гүл – Гаспар мен оның тас тақа, тас жүрек үндістері ән шығарушы мен полковник Годойға дейінгі екі аралықтың тыныштығын жамылып, ұрлана басып келе жатты.

	– Менің сөзіме сеніңдер, – деді ақырында полковник, – бәріңді бауыздап, ештеңелеріңді қалдырмай қидай сыпырып әкетеді. Қыстақ болғаныңа – ат тағалайтын да жері жоқ!

	Аттарының қасында жүрелей отырып қалғып-шұлғыған полковник Годойдың адамдары селк етісіп бір сәтке оянып кетті. Үстін тегіс қотыр басқан бір төбет құйғытқан бойы алаңға шықты да тілін салақтатып, көзін алақтатып, сілекейін шұбыртып, ал кеп дөңбекшісін.

	Жұрт қайта қалғыды. Олар ұзақты күнге жүрелеп отырған болатын, енді беймаза ұйқыларына қайыра шомды. Егер мына төбет су іздеп келсе, онда жынданғаннан сау болғаны, деп топшылаған олар. Ал төбет сорлы жата қалып жерге аунап, үйлерге соқтығып, кір-қожалақ арқасын біресе қабырғаларға, біресе мақта ағашына, ақсөңке болған ескі бағанға қасып, шәт-шәлекейі шықты.

	– Анаған не көрінді? – деп сұрады полковник аспалы тордың ішінен. Қай қыстаққа барса да осындай торға түсіп, әбден түс ауа басын көтеретін оның дағдысы еді.

	– Бір сұмдығы бар, – деді адъютант, итке қараған күйі тапжылмастан. Ол екі аяғын айқастырып, полковник жатқан тордың жанындағы бағандардың біреуіне сүйеніп тұрған болатын. Аз-кем ойланып тұрды да: – Бақа жұтып қойған болар, сол ғой шыдатпай бара жатқан, – деп сөзін үстемеледі.

	– Барып тексерші, мүмкін жынданған неме шығар.

	– Қайда апарып тексермекпін?

	– Дәріханаға, нақұрыс, енді қайда деп ең?

	Адъютант аяғына сандалын іле салып дәріханаға тартты.

	Ал төбетте бір тыным жоқ. Оның арсылдағаны жалды аттар мен жүрелеген жігіттердің ұйқысын шайдай ашты. Бір мезетте ол қалт тұра қалып, не замандарда өзі көміп кеткен ізін енді аршып алмақшы болғандай, жанталасып жер қаза бастасын. Басын бұлғақтатқанда үзіп тастар ма екен дейсің, бірақ онысы – тамағына тығылған әлденені қайта тастай алмай жүргені екен. Аузынан аққан сілекейі, көбігі және ағараңдаған тағы бірдеңесі тісі мен тіліне тиместен шұбырады. Төбет тұмсығын тазалап бір-екі үріп алды да шипалы шөп іздеп шыжбалаңдап кетті. Айнала жүгіріп, көлеңкелерді, ағаштарды, тастарды иіскелеп шарқ ұрды, аузынан ақжалқын бірдеңе ақтарылды. Содан соң су бетін жел желпігендей майда бүлкекке салып жүгіріп алды да көзі алақтап, тілі салақтап, жиі дірілдеген әлсіз аяқтарының арасына құйрығының ұшын тығып қимылсыз тұрды. Бұдан әрі жүгірерге шамасы жоқ еді – ілгері басам дегенде тұсаулы немедей сүріншектеп, бір бүйірлеген күйі шалқалай құлап, аяқтары көктен келді, әлдәрмен тыпырлай берді.

	– Саудасы бітті... – деді жүресінен отырғандардың бірі. Келгендердің кескін-кейпі айбынды-ақ көрінді. Әлгі сөзді айтқан ақсары жүзді жігіттің қас-қабағын айғыздап мачете кескен екен.

	Тістері сақылдап, діріл қағып, төбет әлі жатыр – өмір шіркін қабырғаларының әрбір жасушасына, терісіне, қотырына, ішегіне, ұятты жерлеріне, артқы тесігіне жармасып, алас ұруда. Құй сеніңіз, құй сенбеңіз: өлім деп аталатын, түнекке бейім ауыртпайтын ауру санаңды өшіргенге дейін өмір шіркін арық тәнге мықтырақ байланатын болса керек. Қалғып отырғандардың тағы біреуі осындай ойға шомды да, шыдамай кетіп сөйлеп жіберді:

	– Әл-дәрмені жоқ, бірақ жанының шыға қоймауын қарашы. Иә, құдай бізді осылай, өлетін етіп жаратқан ғой... Ал өлмес өмір берсе ше? Оны ойлаудың өзі қорқынышты!

	– Әне, айтам ғой, оқ жегеннен жаманы жоқ, – деп алғашқы, тыртық қас іліп әкетті.

	– Мен оны айтпаймын. Оқ деген не, тәйірі. Ал бізді мәңгі өлмейтін етіп жаратса, көресіні сонда көрер ек...

	– Құрысын, атама!

	Адъютант айбанға қайтып оралды. Полковник, көзі бақырайып, мұрты едірейіп, ауға түскен балықтай боп торда жатқан.

	– Дәріханашы айтады, полковник мырза, ит бірдеңе жеп қойған болуы керек, содан өлді дейді.

	– Не жегенін сен сұрамадың ба?

	– Бірдеңе деп еді...

	– Жарайды, ішінен не шығыпты?

	– Шыны сынығы мен у.

	– Қандай у?

	– Жүгіріп барып, біліп келейін.

	“Қой, өзім барайыншы”, – деп ойлаған полковник тордан түсті. Оның көздері сынған әйнек сияқты көкпеңбек екен, ал өзі сол сәтте үндістердің тентек көсемін қайтсем улап өлтірем деген ой құшағында болатын.

	– Ал сен, – деді ол адъютантына бұйрық етіп, – әлгі өлеңшілерді тап, кешке келіп ән салып беретін болсын.

	Кешкі аспан сарғыш тартты. Тау бұлттардың төсін тесті, ал оларды аршылған жүгері собығындай етіп дауыл өртейді. Тікендерінің көз жасын төгіп кактус біткен жылады. Сай-салада құстар зар илейді. Апыр-ай, сары қояндар да тұзаққа түсер ме екен? Таң жұлдызындай таза гүл Гаспардың иісін басып, ол жеген жемістен тісінің бедерін бүркемелеп, тек сары қояндар ғана білетін жолдағы ізін жасыра алмай ма?

	Төбет басын көтермеген күйі төрт аяғын бірдей қайшылап, жандалбасалап, сарып, құлап, рәсуа болды. Іші кеуіп, жонындағы жүні күдірейіп, қаншық иісін сезгендей қамшысы қақиып, тұмсығын ақ көбік басты. Жақын маңайдағы бір жерде нөсер басталып келе жатыр. Төбет көзін жұмып, жерге сұлай кетті.

	Полковник басқарманың тура кіре берісінде тұратын құрақ мосыны аяғымен бір-ақ төңкерді. Оған асылған қыш құмырада серенада құрметіне қарағай бұтақтары жағылып жатқан болатын. Тепкінің тегеурінінен от жағушы да ұшып кете жаздады, қолына кәрәсін шам ұстап айбанға шыға қалған адъютант та сыбағасыз қалған жоқ. Жергілікті бишікештер аң-таң. “Отты өшіріңдер!”, “Топырақ себіңдер!” дескен айқай-шу көтерілді. Сол-ақ екен, әміріңе құлдық дегеннің белгісіндей көп қолдар полковникке қарай созылды. Бәрінен жақын тұрып қалған Томас Мачохон екен. Ол жоғары әскери билік белгісі – полковник пен барлық билік атаулыдан да мәртебесі жоғары адамның – өз әйелінің ортасында тұр еді.

	Мачохон мен полковник баяу әңгімелесіп ұзай берді. Тегінде, сеньор Томас Иломның әулеттерінен еді... Ол үндіс болатын, бірақ әйелі, Вака Мануэла Мачохон, оны испан үлгісімен қайта домбаздап алған-ды. Испан әйелдері еркектің миын айналдырып қоятын нағыз монтаны емес пе. Аяқтарын көктен келтіріп асып қоймайынша олар төмен етекті әйел болғансып жүріп дегенін істетпейінше жылымшы әрі жымысқы сілекейлерін ауыздарынан бір үзбейді ғой. Донья Вака да сол тәсілмен күйеуін жауыз сатармандардың жағына шығарып алған.

	Нөсер төпеп тұр. Кешкі жаңбырда таулардан өшкен көмірдің иісі келеді. Ауыл басқармасының шатырында тамшы ойнағанда құдды бір үндістер өлтірген сатармандар түгел жиналып кеп жылағандай болды және шүмектеп құйған нөсер тасқыны аспаннан уыс-уыс жүгері шашып, маримбаның сазын өшіре алмай тайталасып жатқанға ұқсайды.

	Полковник дауыстап, ән шығарушыны қасына шақырды.

	– Былай, достым, сыра туралы мына әніңізді “Дертке дауа” деп атаңыз. Ал біз донья Мануэла екеуміз соған билеп береміз.

	– Айтсаңыз болды, атын өзгерте саламыз. Билеңіздер, біз қазір-ақ “Дертке дауаны” орындап берейік.

	Донья Вака мен Годой іңір қараңғысында маримбаның ырғағына бұралып, жаңбырлы түні өзеннен шыққан елес сияқтанып билеп жөнелді.

	Полковник әйелдің қолына дәрі құйылған сауытты қыстыра беріп, үндісті қотыр қылу керектігін айтып қалды.





II




	Күннің қасқабастанған шағы. Илом көсемінің жеріндегілер жазды қарсы алып, ризық атаулы тәтті болуы үшін ағаш бұтақтарына кәрезді бал жағып, әйелдер баланы көп табуы үшін олардың бастарын шөпшаймен гүлдеп, еркектердің қуаты мол болуы үшін есіктеріне борсықтың тұлыбын қыстырып рәсім етті.

	Үлкен шақпақтар шағылатын жерде туған сиқыршы сәуле қоңыздар жолға жарық түсіруші қысқы жұлдыздарды жоқтатпай, түнгі ауаға ұшқынның дәнін шашып жүр. Сиқыршы жарық қоңыздар мен шақпақ оттары. Назбедеу киіктің терісінен жасалған шатырларды мекендейтін сиқыршы сәуле қоңыздар.

	Содан соң ошақтарда от маздады; енді олармен сары жалқын аңызағын құйып жердің кенезесін кептіріп жіберетін аптап, малды аздырып арықтататын кенелер, дымқыл аспанның жүзін жабатын шегірткелер туралы және суы тартылып, табанындағы лайы жылма-жыл кебе беріп, шалдың әжімдеріндей болып қалатын арналар жайында әңгіме-дүкен құруға болады.

	Жауынгерлер Молшылық Орнында құрбандыққа шалатын қара бауыр, көк қанат құстар тұмшалап, қараңғылық қоюлана түсті; ошақ бастарында бар салмағын өз өкшелеріне салып, оқшонтай асынған адамдар отыр. Өздері үнсіз болғанымен ойлары беймаза: жаздыкүні үндістердің аттыларға қарсы соғысуы қиын екенін, бірақ қыс түсісімен кеткен еселерін қайтаратынын олар жақсы біледі; соны ойлап, тікенекті бұтақтардан отқа тамызық тастап қояды, ал жауынгерлердің отында, шайқас жалынында тікеннің де жылайтыны бар.

	Ошақ басындағы еркектер мачетенің жүзімен тырнақтарын алса, қарудың жүзі сіре боп қатқан тырнақтың көбесін ақтарып, талайдан бері жиналған кірді қазбалап жатыр. Ал күлекеш әйелдер өз жүздерінің меңі мен көк жүзінің жұлдызын санап әуре.

	Бәрінен гөрі көсемнің жаңа туған ұлы Мартин Иломның шешесінде мең көп боп шықты. Меңі де көп екен, биті де көп екен. Гаспардың әйелі, Мартиннің анасы – Битшең Кербез.

	Оның бәліш пісіретін қалып сияқты ып-ыстық етегінде, әбден жұқарған көнетоз шүберектерге ораулы, су жаңа қыш ойыншықтан аумайтын ұл бала ұйықтап жатыр. Біреу-міреудің көзі тимесін деп жұқалтым шүберектен тігілген кепешін бетіне жауып қойыпты; өзі борпылдақ жерге су сіңгендей шуылдап тыныс алады.

	Балалы әйелдер мен әйелді еркектер. Ошақтардың жарығы мен жылуы. Әйелдер әріректе, жарық өтінде және жақындау, көлеңкеде. Еркектер жарыққа тақау және әріректе, көлеңкеде. Бәрі – оттың шабытты шарпуында, жауынгерлік жалынның аясында; бұлардан сорасын ағызып тікен де жылайды.

	Оттың жарығында құжынаған сона бұлтының астында бастарын шайқай түсіп шалдар осылай десті. “Алғашқы арқанды есіп болғанша әйел шашын өріп үлгірсе керек”, “Әйел мен еркек маталып, әйел желкесіне шашын түйіп үлгіргенше Авилантаро3 менменсінген мырзалардың құшақтарындағы алтын сырғаларын жұлып-жұлып әкеткен. Жандары тәтті мырзалардың құлындағы даусы шығыпты, ал сырғаларды жұлғанға асыл тастарды қоса беріпті”, “Адамдар мейірімсіз болса керек. Бір еркекке – бір әйел депті, заңдары солай екен. Аңнан әрман, жыланнан жаман анайы жандар. Ұрығыш бергісі келмейтін адамнан аңның өзі жақсы, ондай неме өзінің әйелінен басқаға шаппайды, ыстық ұрығын қызғыштай қорып сақтайды”.

	Қарттардың, әйелдердің, еркектердің, ошақтардың, сәуле қоңыздардың, жауынгерлердің арасында, меймандар үсті-үстіне ұсынып жатқан жандарға қабақ ожаулармен біреуге көже, біреуге тауық сорпасын құйып, шошқа етін салып, тынбай қызмет еткен аспаз әйелдердің алдында кескін-кейпі боялмаған асқабаққа ұқсас жас балалар құлдыраңдап ойнап жүр. Бұрыш қосылған тамақтың басықасындағы аспаздар шөп-шаламы аралас, аршылмаған гуискиль, майлы ет, пакай жемісі, езілген картоп, ширатпалы ағаш асқабағы, бұршақ қабығы, чайоте тамыры қалқыған, бұрыш пен тұз салынып, томатпен және сарымсақпен дәмделген күрең түсті сұйық тамақ құйылған жанандарға бұрыш шырынын қосып тұр. Жанандардағы күрішке де, тауық сорпасына да – жеті, тоғыз ақ тауықтан пісірілген сорпаға да қызыл бұрыш себезделіп жатыр. Жүресінен отыра-отыра тобанаяқ болып кеткен әйелдер ет қосылып, банан жапырағына оралып, ағаш бұтағымен түйрелген жүгері шелпектерін ыстық табадан алып, жапырақты екі немесе үш жерінен бүктей қояды. Шелпек таратушы басқа әйелдер күн аптабында жүргендей тершіп алыпты – шелпек нанынан және оның ішіндегі алқызыл қоспасынан ыстық леп атады, сондықтан саусағыңды бір жалап алмай және көршіңмен ежіл-қожыл болмай шелпек жеу мүмкін емес. Қонақтар да әбден еркінсіп алған – ұялмай-қызармай біреудің сыбағасынан бір тістеп немесе тағы да шелпек сұрап бая-шая. Иломның жайдары үндістері қастарынан әрі-бері арсалаңдап өтіп бара жатқан әйелдердің тыржаңдағанына қарамай, оларға қол жүгіртіп: “Шелпегіңнен берші!” деп үздігеді. Шелпектің де неше атасы бар: бұрыш қосылған әйдік қызыл шелпек, күрке тауықтың етін қосып пісірген қара қошқыл шелпек; бадам қосылған тәтті шелпек; ақ түсті жүгері сабағының шоқтарымен, қызғылт гүлдермен, әтештің айдарымен, тікенді бұтақтармен, асқабақ гүлімен безендірілген шелпектер; анис пен дүмбіл собығы сияқты балғын бұршақ аралас шелпектер. “Шелпегіңнен әкелші, сұлуым!” Әйелдер су аралас сүт қосып, әшекейлеп және жұпар иісті әлдебірдеңелерді сеуіп өздеріне де шелпек пісіріп жатыр. Наубайшы әйелдер алақандарының сыртымен жіпсіген маңдайларын сүртіп, екінші қолдарымен түтін жыбырлатқан мұрындарын сіңбірісіп қояды. От басында тұрғандар ащы апельсинге, тұз бен күнге балқыған қара кесектеу бұғы етінің мұрынды жарған иісіне тәнті. От ішінде бұғы құдды тіріліп, тыпырлап қоятындай. Қақталған асқабақ, ірімшік қосқан юкка, тұздық қосылып, бал татыған рабо жемісі сияқты басқа да дәмдер бар. Қызанақтан, бұрыш пен асқабақтан жасалған ұрттама. Жүгеріден, бұрыш пен какаодан әзірленген чилате сусынының дәмді болғаны сонша, оны ішкендер асқабақты бастарына көтергенде бетперде киген адамдардан айныса неғылсын. Қышқылтым әрі қызғылт түсті жүгері сусыны – атолды әкеліп жатқандар да бар. Ірімшіктің сары суы қосылған, жас жүгерінің иісі аңқыған атол да, жүгері сағынан жасалған атол да осында. Қайнап тұрған майға пісірілген кәдімгі шелпек те, бүтіндей қуырылған банан да бар; соларды жәукемдеп, сүтке пісірілген, хош иісті дәмқабық себілген күрішті күргейлеп, дәмді алхоры мен балға араластырылған койоль жемісіне төне түсіп, сауысқанша сампылдасқан қатындар отыр.

	Вака Мануэла Мачохон жамбасына басқан буда-буда шүберектерден көтерілді. Күйеуі сеньор Томас екеуі келіп осы қыстаққа ірге тепкелі бері ол қабат-қабат белдемше киетін болған. Қазір оның осы тауға, Гаспардың мерекесіне келген беті еді, сондықтан етегіне көсемнің ұлын орап алған Битшең Кербезге тойға шақырып ілтипат білдіргені үшін рахмет айтпақшы болды.

	Вака Мануэла Мачохон сәл тізесін бүгіп, басын иген қалпы былай деді:

	– Мен сені қолтығымның астына паналатамын, өйткені сен көгершін құстай момақан екенсің. Мен сені ой қарлығаштары ұялаған маңдайыма қонақтатамын да, қара орман шашымнан қолыма түсе қалсаң, ақ тырнақтың арасына салып сықпайтын боламын, өйткені сенің қолыңнан дәм таттым әрі су мен көлеңкедей, сәуле шашқан жұлдыздай бал шырынды назерке сөзіңді естідім.

	Қабақ ыдыстарға жүгері мен какао иісі аңқыған тәтті ішімдік құйылды; оның ыстықтығы сонша, тіпті ыдысты қолға алу мүмкін емес. Тостағандар қызғылт суға, тостағаншалар – кофеге, көзелер – чичаға, қабақшалар – араққа мелтеңдеп тұр; ауыз біткен әңгіме мен ішім-жемнен босар емес.

	Вака Мануэла Мачохон жәреуке сөздерін қайталап үлгірген жоқ. Битшең Кербез баланы іліп алып, таудан құлаған тас сияқты қараңғыға батып жоқ болды.

	– Анау сенің балаңды әкетті, – деп донья Вака Гаспарға айқай салды. Иломның көсемі жайбарақат тамақ жеп отырған, ал оның айналасында назбедеу киіктің терісінен жасалған шатырларды мекендейтін, тепескуинтле деген кішкентай аңның етімен қоректенетін ұшқындар билеп жүрген болатын.

	Қараңғыда жабайы мысықтан да жіті, сарғыш көзді адам күміс теңгеше сыңғырлаған сәуле қоңыздарды серпіп орнынан көтерілді.

	– Айыпқа бұйырмаңыздар, – деді ол мерекеге Писигуилитодан хабар әкелген сеньор Томас пен Вака Мануэлаға.

	Содан соң бір-ақ қарғып Битшең Кербезге жетті. Әйел оның ағаш арасынан бір қараң беріп, көйлегінің астынан бұлқынған өз жүрегіндей солқ етіп төмен бұққанын, алдындағы қара жолға келіп құлағанын көрді. Саусақтары өлім сүңгісіндей сойдияды. Кірпігі әрең жапқан қабағының арасынан әйелін көрді (ол өлмеген еді, сондықтан сол сызаттан көз жасы көбелек боп ұшып шығып жатты). Ол әйелімен тілдесті, питайя жемісін тісіне басып жұмсартқандай әйелін де меңгеріп алды. Өзі – тіс, әйелі – жемістей уылжыған қызыл иек дерсің.

	Битшең Кербез күйеуінің қолындағы қабақты алмаққа ұмсына берген еді. Сиқыршы сәуле қоңыздар мен жауынгерлер оны қуып жеткен екен. Бірақ әйел қабақты алмады, қолдарын ұмсынған күйі қалт тұрып қалды – сол сәтте күйеуінің сұмдық арақты, түбінде ағараңдап екі тамыр жатқан зәрді қағып салғанын көрді де құздан су құлағандай жалт беріп қаша жөнелді.

	Айнала тұрғандарда ес жоқ, түс жоқ. Еркектер мен әйелдердің бет әлпеттері кесілген ағаштың жапырағындай қалтырайды. Гаспар мылтығын көтеріп, иығына ыңғайлай берді – бірақ атпады. Әйелінің арқасы өркештеніп барады екен. Онда жұлдыз құртша бұйығып Гаспардың өз ұлы жатыр еді.

	Вака Мануэла жәдігөйлене сөйлеп тақай бергенде Битшең Кербездің есіне жаман түс көріп шошып оянғаны түсіп, көзі боталап жүріп берген болатын, өйткені бұл енді түсі емес, өңі еді. Сонда ол лай суда ағараңдаған тамырлардың көк-жасыл әлемнен қара түнекке, күннің жарығымен құлпырған дүниеден жерасты түнегіне тартып бара жатқанын көрген. Ал сол түнектің төрінде, той үстінде біреу отырды. Той меймандарының бет-жүзін бұл көре алған жоқ, тек темір тақалардың салдырын, ысылдаған қамшы үнін, біреулердің түкірінгенін естіді. Жер астындағы тойда отырған адам қолына сап-сары ішімдік құйылған қабақ ыдыс ұстапты, ішінде ағараңдап екі тамыр көрінеді. Ол өзі тамырларды байқаған жоқ, ыдысты басына бір-ақ көтерді де заматта қаны қашып, екі қолын ербеңдеткен күйі құлап түсіп, аунақшыды-ай келіп. Бүкіл қолқасы өртеніп, аузынан ақ көбігі ақтарылды, тілі көгеріп, көзі шарасынан шығып кетті, ай бедерлі саусақтарының тырнағы қарайып жүре берді.

	Битшең Кербез аяғы аяғына тимей, соқпақтарды таптап, олардың сабақтарын жапырып, алыстағы мерекелік алаулардың жылтылы мен меймандардың қауқылдасқан үндерін жұтып жатқан мейірімсіз түнді айқыштаған жол біткеннің тарамдарын талқандап безіп бара жатты.

	Таңға жуық Гаспар Илом аңқасын басу үшін өзен суын қотарып ішті. У ішін өртеп бара жатты, бірақ көсем ішек-қарнын жуып, қанын шайып, ажалдың аузын ұрды, оны көнетоз жейдесі сияқтандырып басынан сыпырып алды да өзенге ағызып жіберді. Өзі тастардың арасында жүзе жүріп, көз жасы жуған бетін судан әредік шығара жүріп, құса берді, түкіре берді, жылай берді. Ажалы түскір неткен жексұрын еді! Тұла бойы мұздап, іші бүріп, аяқ-қолы мен мойны қарысып барады, ал көзінен, танауынан, бетінен тер мен жас парлайды.

	Таңертең саз балшықтай сарғайып кеткен Гаспар Илом еңсегей бойын тік ұстап аман-сау үйіне оралды. Шашы қара майдай жып-жылтыр, тістері кокостың балдырындай аппақ, жейдесі денесіне жабысып қалыпты, үсті-басынан лай судың, тұнба балшық пен жапырақтардың сарқындысы шүмектейді. Ол уды жеңді, ажалды жеңді, бірақ салт аттылар қапысын тауып, оның адамдарын түп-түгел жамсатып салды.

	Таңғы көгілдір әрі ашық аспанда қашқын ай қалғиды, ал оның желкесіне сары қоян мініп алыпты, бұл – өлген айды мекен етуші күллі қояндардың атасы. Сарғыш рең беріп таулар мүлгиді, майқара бұлақтар алқапқа қарай еңкілдей ағады, таң жұлдызы әлсіз сәуле шашады.

	Сатармандар Иломның орманына қайта сұғынды. Біреулері ағашты темірдің жүзімен отады; өзгелері от жіберіп, жерді тып-типыл өртеді, ондағы мақсаттары – адам тас пен жүгері дәнінің көзінде ұстайтын ақ құрқылтайдың тұтқынын азат ету үшін мыңдаған жылдар бойы табандап күресуші ергежейлілердің дәнін себу. Бірақ тұтқын жердің қойнауынан бұлқына бас көтеріп, жарыққа және шайқас алаңының аптабына шығуы мүмкін ғой. Оның зынданы пәлендей берік емес, ал егер жүрегінің түгі бар дейтіндердің өздері беттей алмайтын от та еркіндікте болса, оған кім қарсы тұра алушы еді?

	Гаспар саудасының біткенін сезді де өзенге қойып кетті. Өзін қайта тірілтіп, удан сақтап қалған судың енді бір өлтіріп, жау оғынан тағы сақтайтынын ол білді. Дүние ішін тартып тына қалды, тек үнсіз тыныштықта шіркейлердің ызыңы ғана естіліп тұрды.





МАЧОХОН





III




	Мачохон көп жылғы бейнет пен кәрілік ақыры алып ұрған әкесімен және әлдеқашан анасының орнын басқан Вака Мануэла атты өгей шешесімен қоштасты.

	– Қош бол, – деп салқын ғана үн қатты сеньор Томас былғары орындықта отырған күйі, есік жаққа бұрылып та қарамастан. – Абай болғайсың. – Бірақ ұлының тақасын тарсылдатып ұзап бара жатқанын естіп, денесінен жылуы қашқандай құрыстанып, сояу тырнақты саусақтарымен көз жасын қағып тастады.

	Вака Мануэла әлпештеп өсірген өгей ұлын құшақтап, шоқындырып тұрып батасын берді: тәтті де емес, ащы да емес, жұмсақ та емес, қатты да емес – жақсы жігіт бол деп тілегін айтты.

	Содан соң есіктің көзінде тұрып былай деді:

	– Сен үш жүзден аса атты үйретіп ең – әйелге де шамаң жетеді. Ноқта-жүгенін жібектен сал; зорықтырмай, бабымен тебініп отыр; тоқымың қалыңдау болсын, әйтпесе жауыр ғып аласың. Тізгінді тарта берме, бос жіберіп те қойма – қатты кетсең әйелді ашындырып, жұмсақ болсаң басындырып аласың.

	– Айтқаныңыз болсын, сеньора, – деп Мачохон Писигуилитоның алаңына бара-бар қалпағын басына киді.

	Бет-жүздері шелпекше қоңырқай тартқан достары мен ауылдастары қоштаспақшы болып тосып тұрған. Өзі де жалғанды жалықпай-ақ кешкен сеньор Томастың жалғыз ұлын ит арқасы қиянға неге жіберіп отырғанын олар ұқпады. Ересектеулері үйге кірмей, наразы күйде күңкілдеседі, ал жастау жігіт-желеңдер Мачохонмен бірге мәз болысып, қалпақтарын бұлғап қош айтысады.

	Мачохон қыз айттыра бара жатыр. Оның көңілі түскені – Рейнос әулетіне қарайтын донья Чебаның қызы еді, олар Сретенье жәрмеңкесіне баратын жол бойындағы Сабанета маңында тұрушы еді. Арақ пен ірімшік жігіттің қоржынында. Қалыңдығының үйінде қона қалатындай жағдай болса деп қалпағының ішіне жұпар иісті шөптердің бір будасын салған – енді қалпағын қай жерге қалдырса да оның әдемі иісі сегіз күн бойы бұрқырап тұрмақшы ғой.

	Салт мінген достары оны Хуан Росендоның суармалы жерлеріне дейін шығарып салысты.

	– Кетті, – деп қалды көршілерінің бірі, қою шаңның арасынан нөкерлер нөпірін де, шапқан аттарды да, шабаланған иттер мен Мачохондар мұрагерінің өзін де ажырату мүмкін болмай қалған кезде.

	Көңілі жабырқаған сеньор Томас түннің біруағына дейін темекі тартты. Гаспар Илом өлген соң сиқыршы сәуле қоңыздар саңыраулар тауына шығып, тікен тескен тілдері қан-жоса боп үзбестен бес тәулік бойы жылаған болатын. Алтыншы күні таңертең ауыздарына қан қатып үнсіз қалды да жетінші күнге қарағанда жаманатты жариялады.

	Ұлымен ажырасқан соң қарт Мачохон бірінен-бірі үстем сөздерді естіп, олардың қарғыс-лағынеттеріне құлағы тұнып, аза бойы қаза болды:

	“Мына біз – тайпаның сәулесі, рудың сәулесі, ұрпақтың сәулесі – адамға ақ тамырдың уын беретіндерге сөз арнаймыз. Олардың сол жағын ала жаманаттың жалбаң құстары ұшып жүретін болды, ұрығы әйелдерінің құрсағында тұншығады, ұрпақтарына оттан ұшқын түседі. Біз сендерге мынаны айтамыз: кімде-кім ақ тамырдың уын ішкізетін болса, ол үшін тайпаның сәулесі, рудың сәулесі, ұрпақтың сәулесі – ұрпақтан ұрпаққа жететін нұр сәуле – мәңгі сөнеді. Біз – наз бедеу киіктің терісінен жасалған жеңіл шатырларды мекендейтін, дауылдың дабылын қағатын, құрқылтайдың отты көзін дән арасынан құтқаратын сары бастар, зәулім шақпақтар осылай дейміз. Мұны біз сендерге арнап айтамыз, өйткені сендер Иломның орманын зар-налаға толтырушы жалынның жолын кескен, оны өзінің сөзімен-ақ жуасытып, ендігәрі арам ниетті сатармандардың құлқыны үшін ағаш біткенді жалмай бермесін деп оны шарбаққа байлап қойған есіл ердің түбіне жеттіңдер”.

	Сеньор Томастың шылымы қолын күйдірді, қарттың күркілдеген жөтелі темекі күлінің сұрғылт жыланшығын шашып жіберді. Өзге үйлерден қарлыққан дауыстар естіледі, біреулер далбасалай үн қосысып, ән айтқансиды. Вака Мануэла Мачохонға тоқымқақты жасап жатқанға ұқсайды.

	Сеньор Томас күрсінді. Оның әдеміше келген пысық әйелі мінезге бай әрі ұқыпты болғанымен қашырдың ұрғашысындай бедеу. Қарғысы түскір келмей қоймайды. Жаманаттың құсы жалбаңдап үнемі Томастың сол қапталымен ұшады, әйелі болса құнарсыз, ендігі бар үміті – ұлыма сәуле қоңыздың ұшқыны түссе дейді.

	Көршілер біресе гитараға қосылып, біресе жай шуылдасып ән айтып жатыр. Әттең, кей-кейдегі үрдісіне бағып олармен әңгімелеспеді де. Мачохон әулетінде қарғыстың қара таңбасы барын да айтпады. Әттең дүние, біреу-міреуді жұмсап, ұлын жолдан қайтаруға әрекет қылмады.

	Сеньор Томас есікке беттеді, кәріліктен арты шөмиіп қалған қарт ешкімнің көзіне түспеу үшін үйді айнала барып атын ерттеді де жолға шықты.

	Жыршы әлі әнін созып, өзге жұрт өзеуресе қол соғып жатыр. Ол әннің сөзіне мән бере, жанын сала айтады екен. Сонда бұл кім, ән айтқан?



	Уақыт – зұлым,

	семдіреді гүлді де.

	Бұлақ – мейірім,

	Нәр береді қайда да.



	Сен бір гүлсің жұпар

	шашқан үлбіреп,

	Шөліркедім,

	кел де мені аймала!



	Құс жыласа

	күндіз-түні қамығып

	Көктен түсіп

	жұбатады періште.



	Мен де отырмын

	жалғыз өзім жабығып –

	Маңдайымнан

	бір сипасаң – теріс пе!



	– Апақ-сапақта қайда тарттыңыз, сеньор Томас? – деп айқайлады Хуан Росендо.

	Сеньор Томас атының басын тартып, аса шырамыта қоймаса да, көңіліндегі күдігін айтты:

	– Ұлымның соңынан бара жатырмын. Ол көзіңізге түспеді ме? Немесе тағы бір әйел алайын, балалы болайын деп...

	Көршісі қараңғыдан шығып, жақынырақ келді.

	– Әйелді іздеп қайтесіз, сеньор Томас! Аттан түсіңіз, ол шіркіндер осында да жыртылып-айырылады ғой.

	Екеуі мәз боп күлісті. Содан соң Хуан Росендо қартқа бүй деді:

	– Дон Мачо құлқын сәріден-ақ осы арадан өткен, тіпті менімен қоштасуға да тақаты болмады. Чеба Рейносаның қызын айттыра бара жатқанын кейін білдім. Енді сізге бала не керек, сеньор Томас, – немерелеріңізді ермек қылсаңыз да жетеді ғой.

	Томас Мачохон тұнжырады. Танауы қусырылып, жылай жаздап қалды. ¥лы бала көрмейтін болды. Сиқыршы сәуле қоңыздарды саңыраулардың тауында әбден-ақ кескілеген еді, бірақ олардың паршаланған денелері, киімдерінің қанжоса сілемдері, сиықсыз кескіндері, тілімденген тілдері бір тынбай, қарғыс атаулыны үйіп-төгумен болған. Ал қарғысты кескілей алмайсың.

	– Бекер босқа жүнжи бермеңіз, сеньор Томас, атыңыздан түсіп, бізбен бірге дәм татыңыз. Ертеңге есек қайғырсын.

	Үй іші осы өңірде алынатын ең тәуір балдың жұпар иісіне бөгіп, әйел даусымен ажарланып тұр екен; сеньор Томастың көкірекшесі қалың, алтын баулы сағаты едәуір салмақты болатын, ал бәтеңке дейтінге ол әуелден үйренбеген ғой; алдарына кілең ақ ыдыстармен ас келді, астатөк тағамдары тұрып пен аскөктен көрінбейді, құмыраларда мелтеңдеп су тұр; үстел астында сұғанақ ит жатыр, әрлі-берлі еңбектеп балалар жүр, аяқтардан бір түрлі жылылық келеді; бірте-бірте сеньор Томас саңыраулар тауын да, жаманаттың құсын да, өзінің ұлын да ұмыта бастады. Мачохон бала емес қой, ал қорқыныш дейтін – әшейін бір қарттықтың аусары.

	Сретенье жәрмеңкесіне барар жолда бұрынғыдай кісі-қара көп емес. Түсі оңған гүл-қағаздармен безендірілген айқыштар, жол шетіндегі тастарға күйген қарағайдың көмірімен жазылған адам аттары, інжір ағаштарының түбіне жағылған оттардың күл-қоқысы, ат байланған қазықтар, қураған жүгері жапырақтары – қолдарына ақ шамдал ұстап, гүл жарған исота бұтақтарын көтеріп жыл сайын осы жолмен өтетін тәу етуші кезбелерден қалған белгі осы ғана.

	Шығандап алыстан келетін кезбелердің арнасына жалғыз аяқ соқпақтармен келіп жергілікті тұрғындардың толқындары қосылатын Сретенье қарсаңында бұл жолмен Мачохондардың маңдайына басқан мақтанышының да өткені бар еді. Ән шырқалып, әзіл оспақтап жатты. Жұрт өлеңдетіп, балалар шуласып, иттер әупілдесіп, міскіндер ілби басып барады. Тәу етушілердің қалпақтары сарғыш түсті кішкентай жемістермен безендіріліпті, қолдарына таяқ ұстаған, арқалаған қоржын-қолабаларына көрпе-жастықтарын, ішім-жемі мен балауыз шамдарын сықап алған.

	Сретенье қарсаңында Қыз Марияның құрметіне солай атанған қалыңдығын қасына алып, ол да солармен бірге келе жатқан-ды. Қыз жалаңаяқ, оның аяқ киімі бар; қыз аппақ, ол – қошқыл өңді; қыздың бетінде орайы уылжиды, ал оның екі ұртынан салбыраған мұрты аузын орайды; қыздан таза судың лебі ессе, ол теке мен арақ сасиды; қыз розмарин бұтағын тістелеп бара жатса, онымен бірге болғанына мерейі тасыған жігіт, ештеңемен ісі жоқ, бақытқа балқып, темекісін құшырлана сорады.

	Айғай-шу. Иін тірес. Гүл мен балауыз шам. Жіпке тізген кәмпиттерді құдды бір жасөспірімдердің мойнына асынған оқшонтай дерсің. Сый-сияпат қораптарындағы түрлі түсті қант мүсіндер. Күнжіт қосылған тәтті нандар.

	Мачохонның есіне ақша салынған түйіншегін қайта-қайта шешіп, Мария Канделарияға тәтті-дәмділер мен сыйлық әпергені түсті. Ал енді қазір – ат үстіндегі адамның иығынан бастап аттың шашасына дейін – біркелкі тұтасқан қараңғылық болып жазықта аңыратып келеді. Ат бүйіріндегі ақ жұлдыздар сар желіспен бірге қозғалады, ал салт аттының екі көзі көктегі жұлдыздарда. Бірақ олар жұлдыз емес, жасыл сәуленің батқысындай қатқыл және чорекенің гүлдеріндей ірікті сәуле қоңыздар еді.

	Шегіртке тасқыны жеткен екен, деп ойлаған Мачохон жылтылдаған сансыз жәндіктерден бетін қорғамақшы болып еңкейе берді. Сансыз сәуле қоңыздар, бейне бір көктен алтын бұршақ жауған сияқтанып, оның құлағына дейін баса киген қалпағына қонақтап жатыр. Жылтылдаған ұшқын нөпірін баса-көктеген ат ұстаның көрігіндей парылдайды. Сол қапталынан жаманаттың жалбаң құсын көзі шалып қалған Мачохон тізгінді қолынан босатпаған күйі шоқынып қалды.

	Жаманат құсы шаңқ етіп дауыс шығарып еді, орман кептерлері оны бебеу қағып іліп әкетті. Шегіртке бұлтындай боп тажал таратушы сәуле қоңыздардан үріккен қанатты жәндіктердің бәрі тырым-тырақай қашып жөнелген. Жамырасып қорқау қасқырлар ұлыды. Қояндар бет-бетіне лағып, ай бұғылар алагеуімге сіңіп жоқ болды.

	Мачохон қаңғалақтаған ұшқындарды қолымен ұстамақшы боп байқады. Оларда тіпті толас жоқ, бірдеңе етіп жайқау, бетті қорғау мүмкін емес. Желке тұсы ауырып шыдатпай барады. Астындағы аты, ер-тоқымы, үсті-басы, сый-сияпат салынған қоржыны – бәрі-бәрі жалындамай-ақ, түтіндемей-ақ отқа оранып барады. Қалпағынан құлағына, мойнына, жейдесінің кестелі жағасына сырғып, жеңімен, жүндес білегімен, саусақтарының арасымен суық терше сусып бара жатқан сәуле қоңыздар – жарықтың алғашқы белгісі; оның сәулесімен бәрін де көруге болады, бірақ бәрі де көмескі.

	Үсті-басы сәулеге сүмедей болған Мачохон жағының бос тағаша сақылдай бастағанын сезді. Қолының қалтырауы одан да сұмдық. Жол сұлбасын анықтап көрейін деп еңсесін тіктеп еді, ақ от келіп, екі көзінен осып-осып жіберді. Шамасының жеткенінше атын тебініп, оқыста құлап кетпеу үшін ерге жабысып алды...

	Ол құлаған жоқ, аспан астында мәңгілік отшашу боп кете барды. Жердің қымқа бетіне илеулерден көтеріліп түн шығып келе жатты.





IV




	Вака Мануэла, Хуан Росендо жерінің адамдары, қалыңдықтың бауырлары, Писигуилитоның әкімі – қорқынышты болмау үшін бәрі бас қосып бірге келді.

	Ұлының жоғалып кеткенін естігенде сеньор Томас көзін жұмды. Есеңгіреп қалғандай. Өзінде үн жоқ, бірақ жүрегі қан жылайды.

	Жылай-жылай домбығып кеткен Вака Мануэла тайпақ мұрнына қайта-қайта орамал басады. Әкім кірпіш едендегі әлдене қоқыстарды етігінің тұмсығымен мыжғылап әуре. Әлдекім бір уыс темекі шығарып еді бәрі жапа-тармағай шылым шегуге кірісті.

	– Оны жер жұтты, – деді әкім, сеньор Томастың жарасын ауыртып алмау үшін ақырын сөйлеп. Содан соң інжірдің жұпар иісіне бөккен көк түтінді танауынан бұрқырата шығарып сөзін аяқтады: – Іздемеген жеріміз жоқ: бәрін шарлап, жықпыл-жықпылды сүзіп шықтық, тастардың астын ақтардық, егіні орылған жердің арғы бетіндегі ақ тастардан құлайтын сарқыраманы да қарадық!

	– Бір жұбаныш етерлігі: ел көріп, жер таниды, – деп қалыңдықтың бір бауыры сыналап сөз қосты. – Мен сондай кезбелердің біреуін білетін едім: үстінде көз тоқтатарлық лыпасы жоқ, сақал-шашы беліне түскен, мал сияқтанып тұз жалайтын, әрі ұйқысынан шошып ояна беретін. Бөтен жерде ұйқың да ұйқы болмайды екен; өз үйің, өлең төсегіңдей қайдан болсын. Ал өлгенде жамбасың туған жеріңе тисе ұйқың да тыныш, бойыңа күш алып емін-еркін, алаңсыз жата бересің.

	– Қай-қайдағы жоқты айтасыз, -деп сеньор Томас оның сөзін бөлді. – Менің ұлым дуаның құрбаны болды, енді біз оны ит пен құсқа жем қылмай іздеп тауып, арулап көмуіміз керек.

	– Сеньор полковниктің де ойы сол, – деді әкім, мансап иесінің машығымен қара шашақты таяғын толғай отырып әрі жасақтың бастығы Чало Годойды еске алғанына мардамси түсіп. – Оған арнайы шабарман жіберіп Мачохонның хабарын өзім жеткіздім, ал о кісі маған сәлем айтып, сақ болуды аманаттапты – үндістермен әлі ұзақ соғысуымызға тура келеді депті.

	– Оған енді дау жоқ... – деп сеньор Томас тұжырымды сөзін айтып еді, әйелі оның сөзін бөліп, орамалды бетіне баса еңіреп қоя берді:

	– Ой, жаратқан ием, құдіреті күшті құдайым-ай!..

	– Оған енді дау жоқ, бірақ біз үшін емес. Мачохондар таусылды. Олар енді соғыспайды. Менің ұлым соңғысы еді ғой, біліп қойыңдар, ең сарқындысы болатын... – Содан соң сіңбірініп әрі егіле түсіп, көкірегі қарс айырыла отырып сөзін жалғады: – Біздің әулет үзілді, біреуміздің жасаған жаманшылығымызға бола тұқымымыз тұздай құрыды.

	Анадай жердегі тепсеңде үй иесінің қоянжырық өкіл баласы тері үстінде жас собықтарды аршап отырған. Бейне бір собықтың шашын алып жатқандай боп жүгері дәндері тырсылдап теріге түскен сайын өңмеңдеген шошқалар қорсылдап, тауықтар қыт-қыттап мазасын ала берген соң жырық ернінен тістерін ақситып, бала да бая-шая:

	– Жоғалт көзіңді, азбан неме... кіш, әрман!

	Вака Мануэла шығып, балаға тыйым салған соң үй іші құлаққа ұрған танадай тына қалды. Көршілер, қалыңдықтың бауырлары мен әкім үнсіз шығып кете барды да көз жасына булыққан сеньор Томас есікке ту сыртын беріп былғары орындықта отырған қалпы қала берді.

	Ал қалыңдық болса сол қолына пышақ, оң қолына шұжық ұстаған күйі өз үйінен жолға шығатын тепсеңде қаққан қазықтай боп тұр. Бауырлары шошқа сойған сайын осында ет шығарып және әр түрлі ет өнімдерін сататын әдеті. Қазір де екі діңгектің арасына тартқан арқан жіпте салбырап, қаны ағып, ұшаның қалған еті тұр. Шұжықтары – құрақ жаймада, қуырылған кесек еттері – балауыз табақшаларда, ал майы – қаңылтыр қалбырда жатыр.

	Шұжық алуға келген баланың екі көзі Мария Канделарияда, ал ол төменде, жолда тұрған әйелдің әңгімесіне елтіп, селт етпестен тыңдап қалған. Әңгіме айтушы әйелдің бет әлпеті қоңырқай, шашы дудыраған, көйлегі сауыс-сауыс, ал бірақ тістері аппақ.

	– Иә, сұлуым, – деп сыпсыңдады әйел, – олар орманды өртеуге барса, – құй сен, құй сенбе – оттың ішінен дон Мачохонды көріпті. Тұла бойы алтын екен дейді: қалпағы да, сулығы да, ер-тоқымы да, тіпті атының тұяқтары да алтыннан болса керек. Қарап тұрғандай дейді-ау! Олар оны атқа отырысынан таныпты. Оның ат үстінде қандай екенін өзің де білесің. Жігітім-ақ еді ғой. Е-ей, жаратқан ием!.. Бұрнағы күні сеньора Вакаға бара қалып едім үйінен қуып шықты. Орманды өртейтін жерде Мачохон болады деген сандырақ тек сенің ғана ойыңа келеді дейді байғұс-ау. Тура солай деді. Бұл тек арақтың кесірі, құдайдан қорықпайсың ба дейді. Қайдам, бірақ мен сол араға өзім барып, марқұмды от пен түтіннің арасынан өз көзіммен көрдім ғой. Қалпағын бұлғап қош айтты да атын тебініп қалды. Тұла бойы тұтасқан алтын. Жолындағының бәрін жайпап өтті. Ал от жарықтық, жүндес ит сияқтанып, түтін-құйрығын бұлғаңдатып соңынан түсіп кеп берсін.

	– Жақыннан көрдің бе? – деп сұрады балаға шұжық кесіп беруді ұмытып кеткен Мария Канделария. Соны айтқанда еріндері исотенің жапырағынша бозарып кетті.

	– Әуелі алыста болып еді, содан соң мынадай жерден көрінді. Өлген адамға алыс-жақын дейтін болмайтын көрінеді ғой. Саған әдейі келдім, бейшараға дұғаңды арнай жүр, өзін ұмыта қоймаған шығарсың деймін.

	Пышақ шұжықтан жеңді білектей етіп кесіп түсті. Мария оны банан жапырағына салып, уысында тиынын ұстап күтіп тұрған балаға ұсынды.

	Мачохон жоғалып кеткелі бері қалыңдығының беті жол үстінен қалың бұлтша жел көтеретін селдір шаңға ұқсап ағарып кеткен болатын.

	Бұрын ол әрнәрсеге тек Мачохонның көзімен қарайтын – енді оның көзі жоқ болса несіне өйтеді? Жексенбі күндері ол көзін жұмып, жападан-жалғыз жол шетінде жүреді де қояды, алыстан ат дүбірі естілсе көзін ашады. Мүмкін Мачохон шығар келе жатқан? Мүмкін ол, жұрт айтқандай-ақ, жол біткенді жүріп өтіп, ел көруге, жер тануға кеткен болар?

	– Осыны айтқаның үшін құдай риза болсын, – деді ол жаңағы әйелге. Содан соң баланың қолынан тиынын алды. Шұжық алған бала кішкентай итін ертіп, жолдың шаңын аспанға шығарып барып үйіне кіре бергенде:

	– Аvе Маrіа! Ет сатасың ба? – деген басқа бір дауыс естілді.

	Әлгі жол үстіндегі әйел зым-зия, дудыраған шаштан да, сауыс-сауыс көйлектен де, шошқаның майындай аппақ болған тістен де сымбылай жоқ. Мария ожау-қасықпен елес әйелдің тістерінен жарты қадақ, ақ майлы тістен жарты қадақ салып, үстіне азын-аулақ шыжық қосты. Содан соң тоқымалы таразыға жасанды кір мен банан жапырағына оралған майды салды да, шыжықтан қалқып ала тұрып, өзіне таныс алушы әйелге Мачохонның жүгеріге арнап орман өртелетін жерлерден салт атпен көрінетінін, қалпағынан бастап атының тұяқтарына дейін сап алтыннан екенін айтып шықты. Тіпті қарап тұрғандай деседі, тұп-тура Жақып шадиярдан аумаса керек.

	Алушы әйел шыжықты бір жалап, тамсап көрді де, ғашықтар мен есуастарға қарсы сөз айтуға болмайтынын білетіндіктен, аузын ашпастан басын изей салды.

	Күн кешке айналып, тау беткейлері жалқын тартып бара жатыр. Аспан әлі зеңгір көк, сондықтан орман өртелген тұста күндей жарқырап от жанып жатқаны анық көрініп тұр. Тепсеңде, шошқа еті қойылған сөреде көзін тарс жұмып Мария Канделария отыр. Әр кеш сайынғысындай болып, жол сорабы түн түнегінен еміс-еміс сұлбаланады. Ағараңдаған жолдар, жол табанында – өлгендердің қаңқалары. Олар анық көрінеді, ештеңенің оларға шамасы да келмейді. Еттері ағып түскен; тәу етушілер, кезбелер, мал табындары, арбалар, саудагерлер, салт аттылар, қашырлар – бәрі-бәрі солардың үстін басып өтеді, бірақ оларды ешкім жерлемейді, өйткені олар әлі дүниені кезіп безектеген, күнәсі кешірілмеген жандардың, ізгі жанды корольдердің, карта корольдерінің, өзіміз мінәжат ететін әулиелердің, тұтқындардың, күзетшілер мен жауыздардың табанында тапталуы үшін керек...

	Мария Канделария көзін жұмып еді, ағаштары өртеліп жатқан тау жақтан шылбыры бос жіберілген атпен төмен түсіп Мачехон келе жатқанын көргендей болды. Қоржынына ірімшік пен арақ салған, ал қалпағын тізеңе қойсаң тұла бойыңнан сегіз күн бойы иісі кетпестей.





V




	Таудағы орманнан жігіттер ені үш құлашқа еркін жететіндей етіп жол салды. Мұндай жолдар өрттің бетін қайтаратыны белгілі; олар алып бір белбеу сияқтанып белден бел, алаңнан алаң асып жатыр; бір жағында – оттың аранына түсетін ағаштар болса, екінші жағында – оған куә болатын ағаштар тұр.

	Сеньор Томас Мачохон үйге сыяр болмады. Жүгері егістігі үшін ағаш өртеліп жатқан жаққа аңсары ауды да тұрды. ¥лы салт мініп, қалпағы да, сулығы да, жейдесі де, етігі мен үзеңгісі де ай бейнелі алтынға оранып, өкшесіндегі батқысы жұлдыздай жарқырап, көзі күндей жайнап өрт қойылған жерлерде жүретінін естігенде ол өзіне қарасты жерді ешқандай әңгіме-кепсіз сатармандарға берген.

	Шашы жидіп түскен, үсті-басы жұлым-жұлым, бет-аузын әжім торлаған сеньор Томас темекісін аузына тістеп немесе қолына қыстырып, байыз таппай жүріп қай жерден және қашан ағаш өртелетінін біліп алады да өрттің жалынын қадағалайтын, ұшқын тым шығандап, бүкіл орманға қауіп төндіретіндей жағдайда оны бұтақтармен сабалап өшіретін адамдардан екі елі қалмайды.

	Аяқтарынан әл кетіп, көзінің алды көлдірейтінді шығарды. Жел айдап, бұта-бұтаның, қалың қарағай мен мақта ағаштарының арасымен алтын арнадай арындап бара жатқан адуын отқа торға түскен аң сияқты аңырып қарайды да тұрады. От лықсыған суға ұқсайды, оны ұстап тұра алмайсың. Көбік – судың түтіні, түтін – оттың көбігі.

	Кейде сеньор Томасты қою түтін қоршап алады, ондайда ұлын жоқтап жүрген қарт әкені ешкім көре алмас та. Ол өзі де өртеніп кеткендей ғайып боп жоғалады да, басқа бір жерден пайда болып, отқа тесіле қарап-ақ тұрғаны. Ақыры оның жүзі әбден қарайып, кірпігі мен қасы күйіп кетті; өзі түн баласы және таңға жуық әлдебіреу қақтап жатқандай болып терге малшынады.

	Таңертең үйіне қайтады да малдың суатына бас қойып су ішеді. Мөлдір судың бетінен өзінің арса-арса болған жүзін, ісінген көзін, от пен түтіннен қызарып кеткен жағын, мұрнын, иегін, құлағын және қап-қара ыс болған жейдесін көреді.

	Вака Мануэла оны үнемі бір сұрақпен қарсы алады:

	– Балаңды көрдің бе, әкесі? – дейді.

	Сеньор Томас саусағымен тісін ысқылап, аузын шайған суды түкіріп тастап, басын шайқайды.

	– Басқалар көріп пе?

	– Өзім де олардан күн сайын сұраймын. Көрдік деседі. Тек мен көре алмаймын. Құдайдың жазасы! Білсем ғой, уды өзім-ақ ішер едім. Бәрі сенің кесірің. Гаспар менің досым еді ғой... Өз жеріңді жексұрын сатармандардан қорғаған да қылмыс болып па! Әттең, бәрінің көзін жоймаған. Біз сиқыршыларды қырып салдық қой, одан не шықты? Солардың айтқаны болды да қойды. Әлгі біздің Қоянжырық та көрді бүгін. “Әне, қараңдар, – дейді, – сеньор Мачоның дәл өзі”. Маған көрсетіп: “Әнеки, алтын киімді, тұп-тұтас алтын!” – деп қолымен нұсқайды. Мен тесіліп-ақ қараймын, бетімді жалынға шалдырып, түтінге қақалсам да көретінім бір ғана от, ондап-жүздеп ағаштар құлап жатыр, айнала ақ түтін, алмағайып дүние, басқа дәнеңе жоқ.

	Шал жұмсақ орындыққа қонжия кетеді, сәлден соң басы салбырап кеудесіне түседі немесе арқалыққа шалқаяды. Ол өрттен қашып шыққан адамдай қара қожалақ болып, күйік сасып ұйықтап жатады, ал сонау тауда жігіттер ағаш бұтақтарымен сабалап, топырақ немесе су шашып өшіретін от ұшқындары тиген шалбары мен жейдесі шұрқ тесік.

	Жер өртейтін мерзім өтіп, сеньор Томас құлындарды тағалап, екі-үш діңгекті ауыстырып, екі-үш баласын шоқындырып, таң жұлдызының тезірек шығуын қадағалап үй шаруасына айналғанда барып жұрттың да еркін тыныстауына жағдай туды.

	Жүгері егіліп болған соң жаңбыр басталған. Бірақ ол ұзаққа созылған жоқ, сондықтан адамдар орманды бекер-ақ өртедік-ау десті. Жер жарықтық жап-жаңа, тап-таза, адам қолы тимеген, қыртысына кетпеннің жүзі кіргенін қарап тұрудың өзі ғанибет. Тұқым сепкен күндері жұрттың бәрі жүгері тез өніп, бітік шығады дескен. Бүгін жарлы болсақ, несі бар, ол да өтер-кетер. Бір өкініштісі, алжыған қақпасты бірден құптаушылар бола қоймады. Мачохонды көрген ешкім жоқ, бірақ көрдік дескен қулар болды да, шал оларға имандай ұйып, ағашын өртеуге жерін бере салды. Аналар бұған құлдық ұрып, бас изесе шалың соған мәз – ағашты қалай өртейтінін қызықтап, соларға өзі қосылып кетті. Адам аяғы баспаған жерлерді де өртеуге рұқсат берді, ештеңені аяған да жоқ, өлшеген де жоқ, қағаздарына да қарамады – себе беріңдер, не болғанын кейін көрерміз деді.

	Олардың айтуынша, Мачохон жалын мен түтінге оранып, тұла бойы сом алтын, жарқ-жұрқ етіп келеді-міс, өзі шіркеудегі әулиелерден аумайтын болса керек. Көздері – шыныдан, қалпағының алдыңғы жиегі қайырылған, күрсінгенде қара жер қоса күңіренеді, тіпті батқысының ұшы да аһ ұрып егілгенде әлдене сөздерді айтып бара жатқандай.

	Тибурсио Мена дейтін бір сатарманды өзгелері мүйіздеп қуып жіберді. Ол аналардың сеньор Томасты келемеж етіп жүргенін, алаулаған ағаштардан, шоқ боп жанған дөңбектер мен көк-ала түтіннен басқа ешкімге ештеңе көрінбейтінін шалға айтамын деп серіктерін ұдайы қорқытатын.

	Пабло Пирир қолына мачете ұстаған күйі Тибурсио Менаға жақындады да зілді кекесінмен:

	– Жоғалт көзіңді, жексұрын, табаныңды жалтырат, бұл жерде саған қарап тұрған шаруа жоқ, – деді.

	Тибурсио Менаның өңі қуқыл тартып, терлеп кетті, ал кешкілік ол-пұл заттарын жинап алып жолға түсті де біржолата жоғалды. Аш пәледен қаш пәле. Бұл Пабло Пирир деген үш адамның түбіне жеткен сұм, ал сақтық – қорқақтық емес.

	Ең қиыны жаңбырды тосу болды. Бұлттар төбе-төбенің басын жалап өтіп, қанша қайран қылсаң да, қара-қошқыл, жасыл сулар жерді құр емексітіп, алдартқанымен, тырс етіп тамбай қойды. Аспанға қарай-қарай амалы таусылған жұрт енді сүйек іздеген иттерге ұқсап аяқтарының астына қарап, себілген тұқым семіп қалмады ма дейтін үрейлерінің жауабын жерден күтетінді шығарды. Базбіреулер мұны жалған айтқан қылығымызға құдайдың жіберген жазасы деп біліп, енді сеньор Томасқа баруды ойластыра бастаған сыңайлы. Бір жаңбырдың зары үшін шалға шындықты айтып, ұлын көрмегендерін, оның көңілі үшін және жақсы жерлерге ие болу үшін өтірік айтқандарын мойындаса рауа. Әрине, өйтсең ол егіннің жартысын бермей қояды, бірақ бәрінен айырылғаннан гөрі жартысын мансұқ еткен де дұрыс қой. Біздің қырсығымыздан ол қайғымен қан жұтып отырғанда жаңбыр болады екен деме, ал енді тағы бір-екі күн кешіксек жаңбырдан да пайда жоқ. Олар осылай кеңес қылып, осылайша кеңкілдесті.

	Жаңбыр құйып бергенде олар тірі аруақ сияқты сулыққа оранып ұйқыны ұрып жатыр еді. Әуелі бәрі мұны түс екен десті – шынында, бұлар жаңбырды аңсай-аңсай, оны енді түсінде көретінді шығарған. Бірақ көздері ашық, судың қалай сорғалап, жайдың қалай ойнағанын құлақтары естіп жатыр, сондықтан ешкім ұйықтай алған жоқ, бәрі де суға бөккен жерді көрмекке құмартты. Сүйек іздеген төбеттер үйлеріне қайтты. Түнделетіп үйге оралатын төбет сияқтанып су да орнына келді. Әйелдер де осында екен – олар түсінде де жай ойнап, нажағай жарқылдағанынан қорқады.

	Ризашылық дейтінде иіс болса, ол шөлі қанған жердің иісі болар-ау. Жұрт ризашылықтың суға бөккен салмағын сезініп, іштерінен: “Жаратқанға мың шүкір!” деумен болды. Жерге дән сепкен соң көктен ылғал тамбаса еркектер ашулы болады, әйелдерге күн көрсетпейді; сондықтан ұйқылы-ояу жатып, жерге шүмектеген жаңбыр үнін естіген әйелдердің қуанышында шек болған жоқ. Олардың анарлары жаңбыр астындағы жердей қошқылданып, емшектерінің ұшы сүтке дертіп, қарайып жатыр. Сүт кернеген аршын төс шөлі қанған жер сияқты. Иә, жердің өзін де алып бір кеуде дерсің. Жауқазын өскіндерді тісіңе басып байқасаң әйел сүтінің иісін сезесің. Жауын құйып тұрғанда адам дана, дарқан. Ол болмағанда бір-біріңді жаратпайсың. Ал жаңбыр төпеп, көктен нұр төгіліп-ақ тұр. Мұндай ғажап бұрын болмаған. Әркім алпыс фанегтен алар-ау. Көз таразымен – алпыс немесе одан да көп, әйтеуір аз болмасы кәміл. Бұршақ та аста-төк болады, ол орманда жақсы өседі, ал тұқымы бірінен-бірі өткендей ірікті болатын. Асқабақ та қарап тұрғандай болар. ЬІрғын шығады, шекесінен шертіп жүріп аласың. Мүмкін, тегі, тағы бір өнім алуға болатын шығар. Осылай беріп тұрғанда пайдаланбай қалудың өзі күнә. Жалған сөзге бола жаратқан ренжи қоймаған-ау. Кедейдің байды алдамағы – бұйрықты нәрсе. Құдай ренжіген болса қыс бойы жаңбыр жаумас еді. Ондай жақсылықты сұрағанмен бере бермейді. Бұрын, жаңбырды аңсағанда, жұрттың бәрі шіркін, жас собықтан алып жүгері қуырар ма еді деп армандап еді, міне, енді баяу отта жүгері де қуырылып жатыр – отты қатты жағуға болмайды – күйдіріп жібереді. “Дәмді екен, достым, шошқаңның еті садағасы кетсін”, – дейді Тибурсио Менаны қуып жіберетін Пабло Пирир қуырылған дәнді күтір-күтір шайнап.

	Күннің көзі көрінген де жоқ. Қайта, киімдерін кептіріп алғандарына рахмет. Бірақ онда не тұр? Жаңбыр – береке. Жылына бір мәрте тістерін жүгері собығынша ақсита күлетіндер суға дән ырза.

	– Не жаңалық, Каточо?

	– Пәлендей ештеңе жоқ... Сеньор Томастың жыры басылмай тұр. Писигуилитоға келер жолда, Корраль де лос Транситос қыстағында әлдебір сатармандарды қырып кетіпті. Үндістерді атпаққа Иломға жасақ шықты. Әлгі қырып салушылардың бастықтары – ағайынды Текундар деседі, рас-өтірігін білмедім.

	– Жүгерінің бағасын біле алмадың ба?

	– Әзірге мәз емес. Мүмкін көтерілер.

	– Оны қайдан естідің?

	– Мен баспаған жер бар ма, соның бәрінде жүгері өсіресіңдер ме, бағасы қандай деп сұрай жүремін ғой.

	– Оның дұрыс болған. Басың бас-ақ екен. Әйтеуір биыл бағасы көтерілсе жарар еді. Сәл қымбаттағанша сатпай қоя тұрамын, саған да айтарым сол: мұндай бітік егінді өмірде бір-ақ көретін шығарсың. Мүмкін, тағы бірде құдай беріп қалар, бірақ қожайынмен бөлісуге тура келеді. Біздің сеньор Томас Мачохон сияқтылар енді жоқ болар, байлар ақылынан әмісе алжаса бермейді...

	– Хуан Росендо той жасады.

	– Кәне айтшы. Олардың бәрі шетінен биші ғой, той-томалақтары көңілді өтетін.

	– Мен ештеңесін білмеймін. Бар көргенім – ішті-жеді, қатындар әлгі бір грам-ма-фон дейтінге билеп, оны әрлі-берлі сүйреумен болды.

	– Жарыған екенсің!

	– Мен тегі аттан да түскен жоқпын.

	– Оның болмаған екен, олар ішкізіп те жіберетін еді ғой. Не үшін билегендерін сұраған жоқпысың?

	– Біреуді шоқындырған дей ме. Сол жерден мен кімді көрдім десеңші... Дон Мачоның қалыңдығы Канделярияны. Кісікиіктеніп кеткенге ұқсайды, бірақ әлі әдемі-ақ, тіпті өзім де үйленуден қашпас едім.

	– Жүгеріміз қымбатқа өтсе үйленесің. Бай адамнан кім қашушы еді? Ақшаны қалтаңа басып, батылдық үшін кішкене тартып алсаң кез келген қызды көндіресің.

	– Соқ өтірікті!

	– Оңбай кетейін!

	– Бір жаман жері – ол енді күйеуге шықпасқа серт беріпті деседі, марқұмды ұмытпағаны ғой.

	– Қойшы, әйелдің аты – әйел. Бауырларына шелпек пісіріп, жүгері түйіп жүріп өзінің жадын да келіге түйіп, жүгерімен қосып қуырып жібереді.

	Жүгері собығы байланған атыздарда шүберектен қарақшылар қойылып, дән шоқуға жиналған кептерлер мен басқа да құстардың базарын одан әрі қыздырды. Дән іздеп келген кептерлерге, барқылдақ торғайлар мен басқа да құстарға тас атқандар күннің ыстығымен ұйыған тыныштықты бұзып, жетіліп келе жатқан жүгері алқабының үстін азан-қазан қылады.

	Қоянжырық қожайынын қарақшыларды көрсетуге апарды. Оның қолына сүйеніп, егін алқабын аралай жүріп, шүберек қуыршақтарды қызықтаған сеньор Томас Мачохон делқұлы адамша күлкіге батты, ал секемшіл сатармандар оған сонадайдан құрақ ұшып, жалбақтасып жатты.

	Бұл не істеп жүр, деп ойлады олар. Қарақшыларды қараған болып, егістікті аралауға шыққан ғой. Көңіл қазы, көз таразы деп астықтың шығымын шамалап немесе адымдап алқапты өлшеп жүр-ау. Пәленбай адым – пәленбай өнім, жартысы өзінікі. Ал бұлар оған дым татырмасқа бекінген болатын.

	Тілін сөз икеміне әрең келтіре жүріп шал беті жоқ, аяғы жоқ, кейбірі тек күртеше мен қалпақ киген бұл неғылған тұлыптар екенін баладан тәптіштей сұрады.

	– Қуыршақ қой! – деп айқайлайды бала тісін ақситып, сондайда баланың ерні күлкіден ада-күде жырылып кеткен сияқтанады.

	– Жә, ендеше мынаның аты қалай екенін білесің бе? – дейді қарт қасақана сұрап.

	Қоянжырық жерден тас алып, нән қалпақтың астында мексикалық сияқтанып сәнсіп тұрған дәу қарақшыға лақтырды.

	– Оның аты... әлгі... – деп бөгелгенде баланың ерні қармаққа ілінген балықша шоршыды, бірақ шал бетіне тесірейе қараған соң: – Оның аты Мачо-он, – деп аяқтады.

	Ернінің жырығынан, салалы сіңбірік сияқтанып, қасқа тісі ақсиды.

	Сеньор Томас оған зілдене қарап қалған. Көз жасымен кермектенген екі жағы суалып, танау қағып тұр. Шалда тіс жоқ, тек қызыл иек қана бар, бірдеңеден қорықса немесе әлденеге қамықса екі жағы ішінен сол қызыл иекке жабысып қалады. Ақиқат сөз қашанда есуастар мен балалардың аузында. Осынау аңғал жандар үшін алтын Мачохон қуыршақ қарақшыға айналған. Айқыш-ұйқыш екі таяқ, ескі қалпақ, түймесіз күртеше, бір балағы бүтін, екіншісі – тізеге дейін.

	Бала қарттың тастан көтерілуіне көмектесті де апақ-сапақта бұталарға жармаса жүріп екеуі үйге қайтты; бұл бұта дегендер де бір сойқан: күндіз, жолбарыс сияқтанып, тырнақ-тікендерін жасырып жатады да, кешке қара сойдита шығарып, өткен-кеткеннің етін жыртады.

	– Мыналардың басын қырқыпты, – деді шал.

	Кештің сары жалқын сәулесінде бұл жердегі жүгерінің бойы аласа екені көрінеді – собығы дұрыс кепсін деп олардың бастары кесілген.

	– Ертең де қағады, – деп сөзін жалғады. Бұл – жүгері өсірушілердің дағдылы сөзі, бірақ дәл осы арада шалдың есіне бұл сөздің басқа мағынасы түсті де о дүниеге аттанғандарға арнап қағылатын шіркеу қоңырауының үні құлағына жеткендей болды. Бом-бом-бом-м!

	Ол аялдап, жолды есіне сақтау үшін бірнеше рет артына бұрылып қарады да:

	– Ертең қағады, – деді қасақана.

	Собық тез піссін деп жүгерінің сабағын сындыратын қол, өліктің тезірек әзір болуы үшін қоңырау үнін екі бөлетін қолға ұқсайды.

	Қарт ұйықтамаған еді. Вака Мануэла күйеуі кереуетімен бірге көшіп барған Мачохонның бөлмесіне ақырын басып кірді де, шам жағылмағанын көріп, құлағын тосты. Сеньор Томас сондайлық байыппен бірқалыпты пысылдап жатыр. Әйелі есікті шоқындырып, қараңғыға бата-тілегін айтты. “Жаратқан ием Иса Мәсіх пен Құдай Анасы жарықтық, бұл байғұсты желеп-жебеп, пәле-жаладан қорғай жүріңдерші”, – деп ақырын ғана тілеу тіледі де өз орнына барды. Тышқандар мазасын алмас үшін бетіне орамал бүркеп, жатып қалды. Мачохон хабар-ошарсыз кеткелі үй азып-тозып, тышқан, тарақан, кене мен өрмекші дейтіндер әбден басынып алған. Вака Мануэла шамды сөндіріп, өзін жаббар иесіне тапсырды. Бала қорылға басқан; тышқандардың сайранды салғаны сонша, тіпті ұйқылы-ояу әйелге әлдебіреулер үйді көшіріп жатқандай көрінді.

	Мачохонның бөлмесінен бір адам шықты: аяғында – батқысы, басында – дағарадай қалпағы, үстінде – шаруалар киетін күртеше. Өзі Мачодан сәл қалқыңқы, ондай бойшаң емес, бірақ айна-қатесіз соған ұқсаған. Атқораға кіріп, атын ерттеді де жолға түсті. Үйдегілерден тірі жан олардың сыбдырын естіген жоқ – ат тас төселген ауланы әдіптеген шөптесін мен құмдауытты құшырлана басып жортақтай жөнелді. Суыт жүрген шал Хуан Росендоның жерлері мен қазір Мария Канделария мекендейтін Писигуилитоның көшелерінен бейне бір көлеңке сияқты өте шықты. Осы арада оған әлдебір дауыстар естілді, әлдеқандай бір адамдар көрінді, бірақ мұның оларда несі бар, көрсе көре берсін. Егіс алқабына жетісімен ол қурап тұрған жүгері сабақтарына от қойды. Сеньор Томас шақпағын шаққан сайын білтеден парлап ұшқын шашырайды. Ш-ш-ш-пах! Оның ойы – аузындағы жүгері темекісін тұтату емес, егінді өртеу. Әрі ойында қылдай қиянат жоқ – тек қана жалынға оранып атпен шауып өтсем, жұрт мені Мачохон екен деп қалса дейді. Ол ұшқындарды қолымен жасқап бетін, қалпағын, киімін шапақтады, ал өзге ұшқындар жүгерінің күнге, тұзға, ай мен жұлдыздарға қақталып қаудырлаған алтын киіміне жармасып жатыр. Үшқыннан шыққан от собықтардың сақалын, жапырақтардың шаң қапқан қолтық-қолаттарын, шөліркеген тамырларын жерге жіберіп, көгіс тартқан жүгері сабақтарын және тек жәндіктердің іңкәрі болған алуан түсті жалаушалар – гүлдерді шарпып барады. Үйқысынан оянған түнгі шық өзінің мөлдір торымен от шыбындарға тосқауыл қоймақшы. Көлеңкелеу жерде оянған ол ұйқысырап былдырлаған қалпы күміс түсті, жұпар иісті торын табанда жалын тіліне айналып, отты одан әрі өршітіп, соғыстағыдай емес, жосықсыз төбелестегідей ретсіз, бетімен лаққан өртке ұластырып жатқан ұшқындарға тастамақшы болды. Түнгі шық оттан қып-қызыл болып кеткен, тұман ұйпалаған, түтін сасыған жапырақтарға жаңбырша себелеп, оқ-дәріше тарсылдаған, іші кеуек, өлі сабақтардың өзегіне дейін өтіп жатыр. Жалын тау-төбедей үлкен, жиын-терінге әзір тұрған сарыала жүгері алқабындай орасан зор сәуле қоңызға айналған. Сеньор Томас атының басын тартып, өзінің үстіне қарады: киімі мен қолы-басы алтынға малынды ма, жұрт от ішінен көре беретін өз ұлына ұқсады ма? Аспан түгел от құшағында. Жалын қоршауыңды да, шарбағыңды да аяйтын емес. Ағаш біткен бастарын иіп, от демінен тұншықса да өртке бой бергісі келмеген бұта-бұтаның түбіне құлайды. Басқа бір ағаштар үкінің қанатындай лап ете түседі, тіпті өздерінің қауырсын емес, ағаш екенін ұмытып кеткен бе дерсің. Бұрын бұлардың басына жүздеген құстар қонып сая табушы еді, енді өздері көк-алалы, қызылды-жасылды қауырсыны бар құстарға айналып кеткендей. Тандыры кепкен жер астынан өртпен айқаспақшы болып құмырсқалар өріп шықты, бірақ олармен қоса жер қойнауынан шыққан түнектің жарқыраған от сәулесін басарға шарқы болмады. Жанған нәрсені өшіре алмайсың. Жүгері сабағы жанып, ұшқын атқылап, собық тістері бір-бірімен шайнасады. Жыландар ирелеңдеп, тігісі кеткен жіп сияқты дарылдайды. Асқабақтың құрғақ гүлі, сары гүлдердің құрғақ қопасы лаулайды. Бұршақ атаулы ошақтағы отқа қойылғандай боп, бірақ қазансыз-ақ, майсыз-ақ бұқтырылып жатыр. Қазан біткеннің жақсы досы – қызыл от құтырынған бұқа сияқтанып түтінге қосылып, бетімен кетті дегенге сену қиын. Ақкөзденіп, ақиланып алған ат асаусып әрлі-берлі жұлқынып жүргенде сеньор Томас шақпақ тасын түсіріп алды; жүгері дәніндей ұшқын шығарып, өрт жайпаған жазық жерге төгетін, сөйтіп қазір қойнаулардың шырмауығы мен биік таулардың орманын жыландай жалап жатқан отқа ұластыратын титімдей тас сол еді ғой. Алаулаған тападан аспан астына алтын тозаң, алтын ауа көтеріліп, кәдімгі саф алтынның өзі ұшады. Жүгері егістігі қызыл тасбақалардың терісіне айналып барады. Сары қояндардың сарғыш құлақтарын – собықтарды тұмшалаған жапырақтарды дәл осы Томастың жағуында гәп бар. Бұл қояндардың киелі саналатыны осыдан. Олар жас собықтың сүт шырынын ұзын қара тұмсықты, көк қауырсынды ұсақ құстардан қорғайды. Ежелден-ақ сілтідей тұнған, түсі суық, бетіндегі айнасынан аса жиіркенішті сатқындықтың бейнесі көрінетіндей опасыз сусынға улы тамырды дәл осы Томастың салуы бекер деймісің. Адам арақ ішкенде тозақты бірге ішеді, сөйтіп мөлдір сусын оның жанын қарайтады, ішінен жегідей жеп, қайғы бұлтын үйіреді. Мачохон жоғалып кеткелі бері еңсесі түсіп, езіліп, ескі мүктей кеудіреп қалған және ештеңеге зауқы жоқ сеньор Томас сол түні жасарып, жанданып шықты. Дағарадай қалпақ киген басын кегжите ұстап, беліне жалпақ белбеу таққан адамша ат үстінде қаздиып отыратынды шығарды, аяқтары үзеңгіні сәндей басып, өкше батқысы ат бүйірінде еркін ойнайды. Тынысың еркін болғанда тамырларыңдағы салқын тартқан қаның да қайта ойнап, жантүршігерлік опасыздықтан өлгендерді тұмшалап тұратын түнек қараңғысы құмырсқаша қайнап сыртқа шығады. Өмір арағы опасыздықпен сатқындық жасағанда барып біз ажалымызды табамыз. Ал дон Томасқа өмір тынысы қайтып оралмаса да ол тірілді, сөйтіп, Мачохон сияқты, аттылы да, ат та алтынмен апталды. Оның тұла бойынан тер саулап, аузы-мұрнын түтін кеулеп, екі көзінен жас парлады. Қоян құлақ жалын тілдері оның көз алдында ондап, жүздеп, құшақ-құшақ болып жылтырап жатты. От-қоян жалыннан қашып, шар боп домалады, өзінің мойны жоқ, тек тұмсығы ғана, онысы да жерге тақау, ал оның соңынан қуған түтіннің қалың қасы жалбырап, сақалы желп-желп етеді. Сары қояндардың құлақтары өшпестен, бәсеңдеместен өзеннің құмдақ бойрасының бетімен безіп барады, олар тозу дейтінді білмейтін, еш нәрсеге тимейтін, бірақ назары ауған дүниенің бәрін жалмай беретін терісін төсеген жалыннан қашады. Қызыл алтын жалынның барақ бауырымен жүздеген көздері бар теңбілтерлер зымырайды. Өрт осы теңбілтерлермен бетін жуып жатыр. Күл сияқты құп-құрғақ әрі жансыз, саңыраулар тауындағы сиқыршы сәуле қоңыздардың қарғысынан аумайтын ақымақ ай бедірейіп сәуле шашып тұр. Сүрлеу салуға жанталасқан сатармандар тайсалмай отқа кіреді, оларға әйелдері мен балалары да көмектесіп-ақ бақты, бірақ өртті өшіру мүмкін емес екенін мойындауларына тура келді. Әл-дәрмен жоқ жерге сұлап-сұлап түсіп, терге малшынып жатып олар осыған тоқтады. Бұлшық еттерінің ширыққан талшықтары ызадан от боп жанды, еркектер осылай жүнжіп жерде жатарын немесе сілкініп қайта тұрып, отқа қайрат қыларын білмей жазмышты жазғырумен болды. Әйелдер бұрымдарын тістелеп, ең қартамыстарының әжім торлаған беттерінен жас парлады. Тырдай жалаңаш балалар есіктің көзінде тұрып бастары мен құйрықтарын қасыды, ал олардың аяқтарының астында жатқан төбеттер кімге үрерін білмей, бет алды далбасалайды. От орманды жалмап, тауға өрлеп барады. Сонау биікте, шың басында, алаулаған аспанмен астасып, қарсы беткейдегі егістіктерді аман сақтау үшін от ораған жүгеріні тып-типыл етіп отап жүргендердің сұлбасы көрінеді. Бірақ енді оған уақыт жоқ. От қарқындап төмен лықсыды. Ол талайды соқыр етті, табандарын күйдірді, жалмап та қойды, бірақ олардың айқайлауға да шамалары келмеді, өйткені ауыздарына түтін толған. Енді егістіктерді қорғайтын да ешкім жоқ. Хуан Росендо жерінен суыт жеткен салт аттылардың отқа кіруге жүректері дауаламады. Ауа жібермейді деп далбасалады олар, сөйтті де қолдарына таяқтарын немесе кетпендерін қысып ұстаған күйі қазықтардың да, өсімдік сабақтарының да, жүгерінің де, ағаш діңдерінің де, жапырақтардың да қалай жанып жатқанына мелшиіп қарады да тұрды. Писигуилитодан нағыз сен тұр, мен атайын дейтіндердің жасағы келген екен, олар тіпті аттарынан да түскен жоқ. “Кім өртегенін анықтаймыз”, – деді олардың ішіндегі бастық-сымағы, ал түбіт шәлісін жамылып сонадайда тұрған Вака Мануэла: “Өртеген сіздердің бастықтарыңыз, полковник Годой, солай деп айта барыңыздар, – деді. – Күйеуіміз екеумізге Гаспар Иломды у беріп өлтіріңдер деп бұйырған сол, ал Гаспар қорқу дейтінді білмейтін жігіт еді ғой; таудағы жалынды арқандап үйіне әкеліп, ешкімге залалын тигізбестей етіп қақпасына байлап тастаған болатын”. – “Мен айта барармын-ау, – деді бастық-сымақ, – бірақ сондай жүрек жұтқан болсаңыз өзіңіз айтқаныңыз жөн болар”. – “Егер оларыңыз сондайлық керемет болса, – деп жауап қатты сеньора Вака, – осында келіп өрт сөндірсін, өзі шақырған бәлекеттен құтылуға көмектессін. Біз оған жатып жастық болдық қой. Алысырақта жатсам қарғыстан аман болармын деп ойлайтын шығар. Жо-оқ! Егістік алқаптарды жеті рет тазартпай-ақ ол жанып бітпеген шалаға айналар. Мынау ағаш сияқты, Иломның мына жері сияқты. Бұл енді арам ниетті сатармандардың ба, құпия сырлы өрттің бе кесірінен осылай жана береді, қаңқайып қара тас қалғанша, өрті түскір мынау қара орманлы көк-ала түтіннің бұлтына, күл-қоқыстың жұртына айналлырғанша лапыллай берелі”– Бастықсымақ атын тебініп қалып қағып өткенле сеньора Вака құлап түсті. Хуан Росенло жерінен келген салт аттылар оған ара түсіп тұра-тұра қалысты. Мачете мен маузерлер, аттар мен аламлар жалынның жарығымен опыр-топыр. Аттыларлың біреуі жараланып елі, ол жалма-жан сол жеңін тісімен лар еткізіп, жарақатын байлап аллы. Олар ла мачетелерін аямай сілтеп, екі аламға жер құштырлы, сөйтіп енлі Голойлың тобынан он төрттей алам қаллы. Әлі жалын тимеген егістік жерлер ыстықтан парттай болып тұрған, ал ғаламат алау келіп лап бергенле шатырлай жарылған ләнлерлің тарсылы оқтың ысқырғанына ұласып қиямет-қайым боллы ла кетті. Қоллан қолға өткен мачетелерлің жүзі қызыл-ала, жараланғанларлың қаны аттарлың сауырынан жерге шүмектеп ағып жүр. Аламлар шүберекке оралған жұқа нан сияқты ғой: ерте ме, кеш пе бояуы сыртына шығалы. Өрттің жел айлаған құрғақ қауызы таңлайларлы кептіріп баралы. Бірақ ешкім шегінген жоқ. Аттар жаралыларлы таптап жүр. Өлгенлер қуыршақ қарақшы сияқтанып жерле жатыр, оларлы жалын тілі жалай бастаған. Шайқастың қызуынлағы аламлар оқшау төбешікте, от ортасынла қалғанларын сезбелі. Мекен-жай үйімен, атқорасымен, сарайымен, кептерханасымен қоса түп-түгел отқа оранған. Үрей қуған аттар мен өзге маллар айлалаға маңып баралы. От енлі шарбақтың сыртына шығыпты. Жалын аптабынан қып-қызыл болған тікенекті сым қара күйік бағанларла салбырап немесе жел өтінле шайқалып тұр. Тірі қалған алам қанша? Ат нешеу? Шайқас кенет тоқталы – соғысарлық ешкім қалмаған екен. Маузерлер атылмайлы, мачетелерлің жүзі қайтқан, енлі тірілей өртеніп өлмес үшін аламлар атқа таласып кетті. Қару сабын, сынған мачетені, әсіресе тісті, тырнақты жұмсап, бірін-бірі қолмен қылғынлырып, аяқпен теуіп, жұлқыласып жатыр. Бірақ бәрі де, бірінен соң бірі барып, от сұрапылына құлайлы. Біреулері кескен теректей боп жансыз ленесі құласа, енлі біреулері жантәсілім аунақшилы кеп; ал әблен әл-ләрмені кеткенлер от перлесінің ішінен алтын жаллы арғымақтарлың атырылып шығып жатқанына ашулы жүзбен суық қарап үнсіз тұр. Бірақ қарсы бетке аттар да жете алған жоқ. Ал Вака Мануэла Мачохон құлаған жерде күл белдемшелердің ішінен тек қылдырықтай аяқтар, шұнтиған бас, бір уыс шаштың күйігі мен қайқайып кеткен тырнақтар ғана көрініп жатты.





ЖЕТІ ДАЛАНЫҢ БҰҒЫСЫ





VI




	– Бұл жерден Жеті Даланың Бұғысы өтпеді ме?

	– Көрмедік... Шешей қалай?

	– Мәз емес, өзім көрдім. Нашарлап кеткендей. Ықылық атып, жаны қинала береді, тісі-тісіне тимейді.

	Осыны айтқан көлеңкелер қамыс-қоғалардың қараңғылығына бірінен соң бірі кіріп жоқ болды. Жаз еді. Өзен жайлап ағып жатыр.

	– Емші не деді?

	– Не десін? Ертеңге дейін күтіңдер деді.

	– Онысы несі?

	– Ішірткіні туыстарының бірі ішіп көріп, кімнің сұғы өткенін білсін дегені. Ықылық – науқас емес, біреудің көзі тиген ғой. Ол солай деді.

	– Онда сен ішіп көрсеңші.

	– Оны енді көрерміз. Тегі, Калистроның ішкені дұрыс болар. Үлкеніміз ғой. Емші соған айтсын-дағы.

	– Мейлі. Кімнің көзі тигенін, кімнің шілделік шегірткесі екенін білейік...

	– Үніңді өшір!

	– Білем, білем. Өзім де солай ойлаймын, – деді, жүгеріге жер өртеп жүргендердің бірі.

	Із кесушілер қоғаның ішінде еміс-еміс сылдырлайды – бұғыны үркітіп алмайық дегендері. Бұта арасынан ақырын ғана жел күрсінеді, қойнаудың жағасынан балапанша шырылдаған судың үні талып естіледі. Аспалы тор шайқалғандай, бір ырғақпен бақалар бақылдайды. Ыстық көлеңкелер көгілжім тарта бастаған. Алба-жұлба бұлттар қошқылданып барады. Аяқ астынан ешкемер ұшып, әлдеқайда барып жерге былш ете түседі де сусылдап қаша жөнеледі. Жолаушылардың аяғының астына құлайтын осы бір түн құстары жерге түсіп жорғалай жөнелгенде олардың қанаттары қоянның құлағына айналып жүре береді. Сөйтіп құлақты құстар пайда болады – сары қоян құлақты құстар.

	– Бүгін емші келсе, шешейдің ішіне шілделікті кім салғанын білер едік.

	– Жақсы-ақ болар еді.

	– Қаласаң, мен барып оны шақырып келейін, ал сен бауырларымызға айт, емші келген соң бәріміз жиналатын болайық.

	– Бұғыдан көз жазып қаламыз ғой.

	– Шайтан алсын оны!

	Қоғаның қараңғысынан шығып көлеңкелер екі айырылды. Біреуі құмға жалаңаяқ іздерін тастап жағалаумен әрман кете барды, екіншісі қоянның әбжілдігімен төбелердің арасына сіңіп жоқ болды. Ақырын сылдырлап су ағады, одан ананастың тәтті иісі шығады.

	– Калистроның сусынды ішіп, сеньора Яканы кім дуалағанын, оның ішіне кіндігі арқылы шілделікті кім жібергенін анықтауы үшін жас ағашты жағып, түннің жаңа от құйрығын, қоянның сары құйрығын жасаңдар.

	Осыны айтты да емші, тас сырнай тартқан адамша, балшықтанған қап-қара ернін тырнағы сояудай саусақтарымен бір сыдыртып өтті.

	Ағайынды бес жігіт жас шыбық іздеп кетті. Олардың абыр-сабыры үйге дейін естіліп тұрды. Бұтақтар оңай көне қоймады, дегенмен түнек қараңғы, жігіттер әлуетті, әлден соң ағайынды бесеуі орманнан қабығы аршылған құшақ-құшақ бұтақтарды көтеріп жетті.

	Жас ағаштан емші айтқандай алау жағылды, енді оның балшықтанған қара қожалақ еріндері тағы да сөйлеп кетті:

	– Мынау – түн. Мынау – от. Мынау – біз, қораздың құлпырған қауырсындары, сонаның қаны, жыланның қаны, жүгеріге арнап жер өртейтін, бізге ұйқы беретін, қайғы мен қуаныш беретін от...

	Тісімен бит басқандай боп жүріп осыны айтты да ол жасыл түсті қабық ыдыспен өзі әкелген сусыннан Калистроға құйып бергелі үйге беттеді. Сырты жылтыр, іші түрпі асқабақтың бір жартысын қолына ұстап қайтып келді де:

	– Үйге, сеньора Яканың қасына да от жағыңдар, – деп бұйырды.

	Ағайынды жігіттер екі айтқызған жоқ. Үй алдында жанып жатқан алаудан әрқайсысы бір-бір шыбық алды.

	Тек Калистро ғана былқ еткен жоқ. Ол ала көлеңкеде, науқас жатқан төсектің қасында кесірткеше қалт етпей тұрған болатын. Тар маңдайында әжім сызығы көрінеді, үш қылдан өскен мұрты салбырап, мықты әрі өткір тістері ағараңдап, безеулері талаурап тұр. Көнетоз киімдермен қымталған донья Яка тер сасып, май-май болған төсенішінің үстінде отырып, іші-бауырын түршіктірген азапты ықылықтың ырғағымен бір бүрісіп, бір жазылады, қиналған жаны әжім торлаған кәрі көздері арқылы араша сұрап жалбарынады. Отқа жағылған ескі-құсқының түтіні де, бұзау сияқтандырып аузына тықпалаған тұз да ем болмады. Тасқа тамызған сірке суын да жалады, Уперто да, Гауденсио да, Фелипе де – алты ұлы бірдей шынашағын қаната жаздап тістелеп те көрді.

	Емші ішірткіні қабаққа құйып, Калистроға ұсынды. Інілері қабырғаға сүйенген қалпы оған үнсіз қарап тұр.

	Калистро касторка сияқты жиіркенішті ішірткіні ішіп салып, аузын қолымен сүртті де інілеріне үрпие қараған күйі қамыс қабырғаға сүйенді. Неге екені белгісіз, ол жылап тұрды. Есіктің сыртындағы алау сөне бастаған. Апақ пен сапақ ауысып барады. Емші есікке тұра жүгіріп, түн түнегіне айқара құшақ ашып тұрды-тұрды да сырқатқа қайта келіп, оның екі көзін саусағымен сипалады – жұлдызды аспанның жарығы жанарларына көшсін дегені. Өзінде үн жоқ, тек қана қимыл бар – ол ырым-жырымның құпиясын біледі, сондықтан төсеніштің үстіне құрғақ құмның дауылы көтеріліп, тұзды нөсер төпеді (жас кермек болады, адам туысымен-ақ көз жасының тұзына шомылады) және сояу тырнақ түн құстары құйғытып жүрді.

	Оны күлкі тоқтатты. Жігіттердің үлкені тістене күліп, аузы мен көмейін от қарып жатқандай түкірініп тұр екен. Артынша күлкі де үзілді. Калистро ақырын ыңырсып, көздері жан шошырлықтай болып шарасынан шығып кетті, ішіндегі у-зәрді қайда төгерін білмей сипалана береді. Бұрышқа жетіп, ішін ақтарып болды да сұлқ құлап түсті, көздері суға шылаған күл сияқтанып ақшылданып кетті, көмейінен қырылдаған үн қысылып шықты. Сол-ақ екен, інілері тарпа бас салды.

	– Калистро, кім екен дуалаған?

	– Шілделікті жіберіп жүрген қай оңбаған?

	– Айт кәне...

	– Калистро, Калистро...

	Әбден ауру дендеп жаны қиналған, қу сүйегі қалып азған талшыбықтай науқас әйел жанын қоярға жер таппай бойра төсеніштің үстінде аунақшып жатыр. Кеудесі көрікше басылып, көзі ақиланып кеткен.

	Калистро ұйқыда жатып, емшінің үйретуімен:

	– Шешейді Сакатондар дуалаған. Оны сауықтыру үшін солардың түгел басын алу керек, – деді.

	Соны айтып, көзін жұмды.

	Ағайынды жігіттер қайырылып емшіге қарады, бірақ оның түсіндіруін күтпей-ақ, мачетелерін білеп жүгіре жөнелісті. Олар бесеу еді. Емші есіктің көзінде тұрып, әйелдің қарнындағы шілделік шегірткеге үн қосқан қара шегірткелердің шырылына елтіген күйі ұшпалы жұлдыздарды, киік терісінен жасалған шатырларда тұратын әрі жанның тынысын бағатын сиқыршыларға қызмет етуші сары қояндарды санаумен болды.

	Ағайынды бес жігіт балғын шөп басқан соқпақпен салып отырып қараңғы орманға, байырғы ағаштардың түбіне жетіп тоқтады. Иттер үріп, ажалды сезгендей ұлып ала жөнелді. Адамдар азан-қазан болды. Бес мачете бір мезетте сегіз басты домалатты. Өлімге кесілгендер ажалдан қашып, өздерін төсектен түнекке тартқан сұмдық түстен құтылмақшы болып саусақтарымен ауа қармап жанталасты, бірақ бірі жағынан, бірі құлағынан, тағы бірі көзінен айырылып, жаңағы ұйқысынан да қатты ұйқының тереңіне құлап кете барды. Асылдың жүзі адам басын балғын құрақ құрлы көрген жоқ. Улыған-шулыған болған иттер қараңғылық қойнауына зым-зия батып жоғалды.

	Ағайынды жігіттер қау боп құрақ өскен қалыңға кірді.

	– Үшеуін кестің бе?

	– Екеу...

	Қанды қол құрақ үстінен көтеріп екі басты көрсетті. Үсқыны кеткен бастар адам көргісіз.

	– Мен кейіндеп қалып, біреуін-ақ кестім.

	Қос бұрымда салбыраған әйел басы. Оны кескен жігіт басты жермен сүйретіп, жап-жас әйелдің беті тастан тасқа соғылып жүр.

	– Менікі шал ғой деймін, тым жеңіл көрінеді.

	Екінші қолыңдағысы анонаның жемісіндей жұп-жұмсақ сәби басы екен, қызыл кесте салынған кепеші де баланың басында жүр.

	Шық пен қанға малмандай болып ағайынды жігіттер үйлеріне жетті. Түстері суық, қолдары қалтырайды. Көзі алақтап, емші жұлдыз санап тұр, ықылық атып науқас жатыр, Калистро ұйықтап қалыпты, еденде сұлап жатқан иттер ояу.

	Бастарды әлі сөне қоймаған оттың жанындағы сегіз тасқа қойысты. Адам қанының иісін сезген от жалыны үрейлене қалбақ қақты, алтын түсті жолбарысша ырғымаққа ышқынып жатыр.

	Жалынның жалқын тілі екі бетті – нәресте мен шалдың бетін жалап өтті. Мұрттың, кірпіктер мен қастардың сытырлап жанғаны естілді. Баланың кепеші лап ете түсті. Тағы бір тіл бұрымды жалап еді, ол да жанды. Күндізгі жарықта алау бәсең тартты, бірақ өшкен жоқ. От, ашылған гүл қауызы сияқтанып, ақшылданды. Сегіз басты қақталған сегіз асқабақ дерсің. Тек өздері көп шайнаған жүгері дәндеріне ұқсап ұсақ тістері ғана ақсияды.

	Ауруды керемет жазғаны үшін емшіге өгіз тиді. Ұлдары әкеле жатқан қан-жоса бастарды көргенде-ақ науқас ықылықтағанын қойған болатын. Майып боп жатқан мына адамдар шілделік шегіртке ретінде кіндігінен салған ықылығы осылай басылды.





VII




	– Сірә, бұғы әлі келмеген-ау.

	– Көрінбейді ғой. Калистро қалай екен?

	– Шешесі байғұс тағы да емшіге апарса керек.

	– Сол шешесі үшін Калистро есалаң болып қалды ғой.

	– Бейшара біресе жылайды, біресе тоғыз басым бар, – деп сандырақтайды.

	– Емшінің не дегенін өзің білесің.

	– Иә, бұған ем қонбайды деді ғой, тек бірдеңе етіп бұғыны атып алмасақ.

	– Айтуға оңай, әрине...

	Калистро емшінің үйін айналсоқтап жүргеніне бір айдың жүзі ауды, содан бері оның інілері де қамыс-қоғаны қағып бұғы іздеумен әлек. Калистро, анасынан жаңа туғандай тыржалаңаш күйде, шашын тарамай, үнемі жұдырығын түйіп жүреді де қояды. Тамақ пен ұйқы дегенді білмейді, өзі жалғыз тал құрақтай боп әбден азған, қабырғалары қамыс сияқты сойдиып тұр. Соңынан қалмайтын қара құрым шыбыннан қорғанғансып далбасалайды, қандала шаққан аяқтары күп боп ісіп кеткен.

	– Бері кел, бауырым, бұғыны іздеп әуре болма.

	– О не дегенің, мен бұғыны мініп отырмын ғой.

	– Кел, кел, Калистро емшіні өлтірді.

	– Зәремді алмашы...

	– Енді не істейсің, өлтіріп қойса?

	– Ол қалай?

	– Қойнаудан бері шығып, тырдай жалаңаш емшіні аяғынан сүйреп келе жатыр...

	Өзінің олжасына және мергендігіне мәз болып Жеті Даланың Бұғысын мініп келе жатқан адам жерге сырғып түсті де аяқ-қолын созып, талықсыған жандай боп-боз болып, үнсіз қалды. Жаңағы жаманатты әкелген бауыры оның есін жиғызбақшы болып сілкілеп жатыр. Әрі-бері әуре болып, айқайлап, әбден ит сілікпесі шыққанда барып: “Гауденсио Текун!!!” – деп жердің үнімен, рудың үнімен, жайра-кірпінің тікенегіндей тиетін бақытсыздықтың үнімен атойлап жіберді.

	Сонда барып Гауденсио Текун көзін ашты, өзі өлтірген бұғы қасында жатқанын сезді де қолын созып, оның жирен түсті кірпігін, қоңырқай тұмсығын, тістерін, қап-қара мүйізін, шоқтығындағы, жүгеріге арнап өртелген жер сияқты, сұр түсті жеті теңбілін, бүйірін, шабындағы дүмпігін сипалай берді.

	– Байқаймын, сенің өзің де алжасқаның-ау! Өлген аңды сипағанды қайдан көрдің? Ақымақтанбай, жүр, өлік пен Калистроның қасында шешей жалғыз отыр.

	Гауденсио Текун есін жиып, көзін бажырайта ашқан күйі үзіле сөйлеп:

	– Емшіні Калистро өлтірген жоқ, – деді.

	– Сен оны қайдан білесің?

	– Оны мен өлтірдім.

	– Калистроның емшіні сүйреп келе жатқанын, ал сен осында бұғыны күзетіп отырғаныңды өз көзіммен көрдім ғой.

	– Емшіні өлтірген менмін, сенің көзіңе елес көрінген шығар.

	– Сен бұғыны өлтірдің, ал емшіні өлтірген Калистро.

	Қайдағы елес!.. Жұрттың бәрі көрді, бәрі мойындайды, ал оған ештеңе де болмайды, өйткені ол – есуас.

	Гауденсио Текун орнынан көтерілді – ол Упертодан аласалау еді, – шалбарының шаңын қағып, алақанын жүрегіне тосып тұрып, сөзбе-сөз былай деді:

	– Емші мен бұғы – бір нәрсе. Мен бұғыны атып, емшіні өлтірдім, өйткені олар бір бүтін, біліп қой.

	– Түсінсем бұйырмасын, дұрыстап айтшы. Емші, демек, бұғы... – Уперто екі қолын көтеріп, сұқ саусақтарын біріктірді – жіңішке екі саусақтан жуан бір саусақ шыққандай болды.

	– Жоқ. Олар бір саусақ. Екеу емес. Біреу. Емші мен бұғы – сен және көлеңкең, тәнің мен жаның, өзің мен тынысың. Шешей шілделік шегірткеден қиналып жатқанда емшінің оны жазу үшін бұғы ұстап әкеліңдер дегені содан. Калистро есінен ауысқанда да ол соны айтты.

	– Демек, біреу дейсің ғой...

	– Айна қатесіз. Деміңді алып үлгіргенше емші басқа жерден шыға келеді...

	– Бұғы болып кететіні ғой. Бәсе, көсем өлгенде, Гаспар Иломды айтам... ол бірден білді ғой.

	– Сол дұрыс, қиналмайды. Өзіне жақсы... Біреу-міреу ауыра қалса соны шақырады, емдік шөптерін алып, ол да дембе-дем жетіп барады. Барады, көреді, содан соң дәрі-дәрмегін әкелмекші болып шапқылай жөнеледі.

	– Оны Калистро сүйреп келе жатқаны несі?

	– Ол былай: Калистро сол маңда түртінектеп жүріп, оны қойнаудан көрген ғой, ол болса дереу бұғының кейпіне түсіп қашып жөнелгенде менің оғыма ұшыраған.

	– Солайы солай ғой, бірақ өлген адам мұнда емес. Ол сонау қойнауда жатыр.

	– Олар қашан да сол Егер біреу әрі аң, әрі адам болса, өлгенде адам денесін аңға айналған жеріне тастайды, ал аң денесі өлген жерінде қалады. Емші бұғы кейпіне қойнауда түсті. Мен атып өлтірген жерде ол адам бейнесінде қалды, ал мұнда аң бейнесінде жатыр.

	– Сұмдық-а-а-ай...

	– Барып көрші, денесінде оқтың ізі бар ма екен.

	– Барайын. Сен мені жол үстінде күт. Мылтығыңды жасыр.

	– Дұрыс айттың, соғыстың көкесі әлі алда.

	Гауденсио басын көтерді – жарық түнде жасыл айдын сияқтанып көрінген қамыс қопаға қараған күйі үйде не боп жатқанын білгісі келіп тың тыңдады.

	Ауладағы үлкен ағаштың жапырақтарын жел қозғап тұрғандықтан құлағын сүргек төсеп, үйдің бағытын аңдап алды. Шырылдауық шегірткелер шөптерді санап, шөптер жұлдыздарды санап, жұлдыздар Калистроның шашын санап, ал Калистро ту-у алыста айқайға басып жатыр екен.

	– Соны несіне өлтірдім? – деді Гауденсио, қасында ешкім болмаса да дауыстай сөйлеп. – Білсем, атпас едім... Бейшара болған Жеті Даланың Бұғысы-ай, ажалыңа асыққаныңды-ай! – дей тұрып, іштей тағы ойға кетті: “Барып, түн жарымына дейін оны оятып алайын. Тағдырдың маған қылған тәлкегін қарашы. Оятып аламын немесе терең қазып, тепкілеп көмемін”.

	Сіңбірініп, шөп пен сіңбіріктен дымқылданған саусақтарын шалбарының балағына сүртіп, ащы сілекейін түкіріп тастады. Үңгір-сымақты қолымен сипалап мылтығын жасырмақшы болып жатқанында емшінің денесінде оқтың ізі бар-жоғын тексеруге кеткен Уперто бауыры жетіп келді.

	– Сенің сөзің расқа шықты, Гауденсио! – деп айқайлады ол ентігіп. – Сол жақ құлағының түбінде бұғыныкіндей із бар екен. Тура сол жерінде, дәл құлақтың түбінде! Білмеген адам бірдеңеге сырып алған дерліктей. Калистро аяғынан сүйрегенде өзі оңбай сырылыпты.

	– Біздің бауырлар сонда ма екен? – деп тұнжырай сұрады Гауденсио.

	– Мен кетерде Фелипе барды, – деді Уперто. Өзі әбден терлеген, үйінен осында жеткенше құйын-перен жүгіріп келгені көрініп тұр.

	– Калистро қалай екен?

	– Біреу-міреуді зақымдап жүрер деп оны ағашқа байлап қойдық. Ол айтады, емшіні өлтірген басқа адам дейді, бірақ оны тыңдап жатқан ешкім жоқ. Оның үстіне, марқұмды сол сүйреп келе жатқанын көргендер бар.

	Ағайынды екеуі үйлеріне беттеді. Уперто артында, Гауденсио алда бара жатыр.

	– Гауденсио Текун! – деп айқайлады Уперто біраз жүрген соң. Бауыры қайырылмады, бірақ құлағын тоса қойды. – Бұғы мен емші туралы тек екеуміз білеміз.

	– Содан соң – Калистро.

	– Калистромыз науқас.

	Бұғыны кім өлтіргенін Текунның Гауденсиосы мен Упертосы ғана біледі. Басқа ешкім ештеңе білмейді – бауырлары да, шешелері де, ас үйде жұқа нан пісіріп, болған жайды сан саққа жүгіртіп тұрған әйелдері де ол жөнінен бейхабар. Келіншектер ара-тұра қамырды соғып-соғып қалғанда көшеде жұқа нан сатушыларды шақырғандай сарт-сұрт еткен үн шығады. Беттерінен айғыздап тер ағып, жанып жатқан қарағай бұтақтарының түтінінен көздері жасаурайды. Біреулерінің арқасында – балалары, енді біреулерінің айы-күні жақындап, шермиіп жүр. Бұрымдары арқаларында бұраң қағады. Судағы түйілген дәндерден қолдары қабыршақ-қабыршақ.

	– Мұнда екенсіңдер ғой!.. Неге шақырмайсыңдар?

	Наубайшы әйелдер, қамырларын шапаттай тұрып, арттарына бұрылды. Есіктің көзінде Гауденсио Текун тұр екен.

	– Сендерге ішетін бірдеңе әкелдім, қалайсыңдар?..

	Әйелдер маңғаздана бас изесті.

	– Стақан жоқ па?

	– Пәлесін! – деді жас келіншек оған стақан ұсына беріп.

	– “Бірдеңе ішкім келіп еді” деп турасын айтса ғой, жоқты айтып, басты қатырмай.

	– Немене бұрқылдайсың? Стақанды бердің бе – жағыңды қарыстыр.

	– Қарай гөр! Бұл еркек те, біз бұған қызмет ететін ақымақ қатындармыз ғой!

	– Жыланша ысылдауын!

	– Ал сен сәуріксің!

	– Байталға да тіл бітті.

	– Уятсыз!

	– Асықпа, алып қашып кетермін!

	– Сендей ебедейсізге қайда!

	– Мен ептейлімін-ау, ал сен – көкірегіме қонар көгершінсің!

	– Ақыр уәде берген екенсің, құйсаңшы, – деп дән үгітіп тұрған әйел оның сөзін бөлді. – Әйтпесе ішім ауырып кетті ғой. Анис арағы болса тәуір болар еді.

	– Өзі де анистен жасалған.

	– Маған да құй, аяма! – деді жастау келіншек, дән үгітуші алжапқышына қолын сүртіп, стақанды ұстағанша.– Калистроны көргенде зәрем зәр түбіне кетті. Құдды қарақшыны сүйреткендей етіп емшіні сүйретіп келе жатыр әншейін...

	– Сен сол маңда кір жуып жүр ме едің, жылан неме? – деп сұрады Гауденсио Текун. Келіншек одан көз алмай күліп тұр. Тістері күріштей аппақ, қалың ерінді, келте мұрынды әйел сөйлеген сайын екі бетінің шұңқыры үйіріле қалады.

	– Иә, айдаһар, – деді де ол күлкісін кілт үзіп, күрсініп қойды. – Ескі-құсқымды суға шайып тұрсам, өлікті сүйретіп келе жатыр. Ойпыр-ай, өлік дейтін жап-жасыл болады екен! Тағы құйып жіберші.

	– Ол рас, жасыл болады, – деді Гауденсио арақтан екі елідей етіп құйып беріп. – Адамның қаны аңдікіндей болады, біз өлген соң ол өсімдіктің сөліне ұқсайды, ал содан соң топыраққа айналады.

	Балдыркөктің иісі аңқыған аулада Калистроның келе жатқан тықыры естілді. Аяқ басысы ауыр, құдды қараңғыда бөрене арқалап келе жатқан сияқты.

	Уперто емшіні жатқызған бөлмеде отыр еді. Дене еденде, бойраның үстінде, иығына дейін жабулы жатыр, ал бетіне қалпағы жабылыпты.

	– Шешей, – деді Уперто. – Шешей, өлікке қарап отыру қиын екен.

	– Маған қиындығы жоқ, балам.

	– Бойым үйренетін емес: күнде көріп жүрген, өзім білетін адам, енді өліп жатыр. Әрі бар, әрі жоқ. Уйқыда жатып, содан соң оянатын сияқты. Жерге апарып көмген соң жападан-жалғыз қалады...

	– ЬІқылықтан-ақ өліп қалсамшы. Өлсем, жата берер едім, сонда менің құлыным аман-есен, ақыл-есі дұрыс жүрер еді. Калистроның есі ауысты дегенге көне алмаймын. Ал өлімнен қорқар жөнім жоқ – кәрі кеуде ештеңеге жарамайды.

	– Қиын болды ғой, шешей, әбден қиын болды.

	– Он екі бала таптым, алтауыңды жер қойнына бердім, алтауыңның көзің тірі. Калистро бәз қалпында жүре берсе ғой, ал мен әлгілермен бірге зиратта жатсам. Ана бейбақтың балалары өлген болса, оған о жақтың да, бұ жақтың да қызығы бірдей.

	– Біз сізді жазып шықтық қой.

	– Құдай тілеулеріңді берсін, – деп міңгірледі де ол үнсіз қалды, тек мұң-зарының ырғағымен көз жасы тама берді; сәлден соң қинала отырып сөзін сабақтады: – Жалғыз үміт – Жеті Даланың Бұғысында. Сол тезірек ұсталса екен, құлыншағымның ақыл-есі қайта кірсе екен.

	Уперто Текун анасынан көзін тайдырып әкетті де өлікке жарығын түсіріп жанып жатқан қарағай бұтақтарына қарағыштап кетті. Ол қара шүберектерге құндақталып, басын ақ қырау шалған бір құшақ әлжуаз жүгері жапырақтары сияқтанып отырған анасының бұғы туралы шындықты көзінен оқып қоймауын тіледі.

	Сол сәтте ақырын басып есіктен бір әйел кірді. Бұлар оны еңкейе беріп басындағы себетін жерге қойғанда бір-ақ байқады.

	– Жағдайың нешік, тамыр? Сіз қалайсыз, сеньор Уперто?

	– Көріп тұрсың ғой. Өздеріңіз қалайсыздар?

	– Қай бір жетісіп отыр дейсіз. Баласы бардың пәлесі бар боп тұр ғой – бірінен соң бірі ауырады. Мен сіздерге сорпалық картоп әкелдім.

	– Құдай ниетіңізге берсін. Ал біздің тамыр қалай?

	– Неше күн болды, орнынан тұрмайды. Аяғы күп боп ісіп кеткен, тіпті қайтар емес.

	– Гауденсионың да аяғы ісіп жүре алмай қалып еді ғой. Бұл жерде бір құдайдан соң скипидар мен ыстық күлдің ғана көмегі тиеді.

	– Маған да солай дескен, кеше күл де бастым, скипидармен де сыладым – көмектесетін емес. Дәрі жұрттың бәріне жаға бермейді білем.

	– Тағы бір амалы бар. Бәсең отқа тұзды қыздырып, майға былғаңыз.

	– Мұны білмеуші едім, тамыр.

	– Себі тиеді, өзіңіз көресіз. Қайран тамыр-ай, қол-аяғы балғадай еді.

	– Сіздерге исоте гүлін әкелдім.

	– Құдай сыйласын. Әрі әсем, әрі бұдан жасалатын тұздық қандай. Өзіңіз тізе бүксеңізші.

	Үшеуі үш дөңбекке жайғасып емшінің мәйітіне қарады да отырды. Бөлме қараңғы болатын, жалынның ебелегі билеп, емші дауыл күнгі толқында қалқығандай бір көрініп, бір жоғалады. Тыныштық құшағында өлікке жақындай түскендей болып бәрі үнсіз отыр.

	– Калистро ағашқа таңылған күйі тұр, – деді анасы.

	– Өтіп бара жатып көрдім. Қарасаң жүрегің сыздайды. Күйеуім айтады, кеше кешке айтқан: оны Бұғы Көз емдей алар еді – дейді. Өзі сондайды көрсе керек. Мың да бір ем көрінеді. Сеньор Калистроның ақыл-есі кірер еді – дейді.

	– Сіз келерде осында біз де айтып отыр едік. Бұғы Көз дейтін тас қой. Сонымен басты бір сүйкесе ақыл-ес орнына келетін сияқты.

	– Жүгерінің жапырағын сыдырғандай етіп самайды сүйкеу керек, бастың астына жастанып жатса да рауа.

	– Ондай тас бұғының қай жерінде? – деп сұрады әшейінде Уперто атанып кеткен Руперто Текун. Ол мүлдем жоқ адамдай болып үнсіз отырған, ондағы ойы – Жеті Даланың Бұғысы керемет тасты құсқан-құспағанын көруге барғалы отырғанын әйелдер сезіп қалмасын деген еді.

	– Бұғыны атқан мезетте ол аузындағы тасты түкіріп тастамақшы. Рас па, тамыр? – деп жігіттердің анасы алжапқышының қалтасынан бір уыс шылым алып мейман әйелге ұсынды.

	– Иә, естуім бар. Өліп бара жатқанда, жаны тасқа айналғандай болып, түкіріп тастайтын көрінеді. Ауызға салып сорып тастаған койольдің жемісі сияқты кішкентай тас болса керек.

	– Мен тіпті соның қандай екенін білмеппін, тамыр, көрмеппін де, білмеппін де.

	– Демек, сонымен басты сипаса, адамның есі кіретін болды ғой, – деді Уперто. Ол ой жанарымен алыс қойнауда бауырларының бірі атып өлтірген бұғыны, ал көз жанарымен – қарсы алдында, жерде жатқан емшінің өлігін көріп отыр. Емші мен бұғының бір нәрсе екенін көз алдына келтіру оған өте қиынға соқты, сондықтан ол, шатасып кетуден қорқып, басын ұстай берді. Мына жатқан өлік – бұғы, ана жақтағы бұғы – адам. Бұғы кезінде ол марал сүйіп, қозықаларды көбейткен. Оның танауы көгілдірлеу түсті, жаздың күніндей жып-жылы терісі бар, оқыранып тұратын, махаббатқа тұрлаусыз маралдың иісін қапысыз сезетін. Адам кезінде, сонау бір шақтарында әйел атаулыға қырғидай тиетін, сөйтіп жүріп өздері күлегеш, бірақ қит етсе көз жасына ерік беретін шынжау балаларды тоғытты-ай дейсің. Сонда оның көңілі көбірек қалағаны қай ұрғашы еді – марал ма, әлде әйел ме?

	Басқа да меймандар келді. Жүз жасаған қарт сеньора Яканың көңілін сұрап, балалардың жағдайын білді – бала дегендерінің бәрі әлдеқашан үйлі-баранды болып кеткенінде жарықтықтың жұмысы да жоқ. Ауладағы ағаш түбін айналып есалаң жүр. Оның аяқ басысы ауыр, бейне бір бөрене арқалап келе жатқандай қара жерді қайқайта басады.

	Ағайынды Текундердің тағы екеуі – Росо мен Андрес – шарбақ түбінде жүрелей отырып әңгімеге кіріскен, бастарында – қалпақ, қолдарында – жалаң мачете.

	– Шылымың жоқ па, Андрес?

	Андрес айналасындағы бұтақтарды шабуын доғарып, мачетесін жерге қойды да жүгері жапырағынан жасалған сояудай сигараның бір уысын шығарды.

	– Мынау жарай ма?

	– Жарамағанда! Отыңнан әкел.

	– Қазір. Өзім де шегейін.

	Андрес Текун сигарын ерніне қыстырып, апельсиннің кепкен қабығына ұқсаған қуын шығарып шақпағын шаға бастады. Әлден соң қу тұтанып, бұлар шылымдарын бұрқыратты.

	Андрес Текун мачетесін қайтадан қолына алып, шөптердің басын қырқа бастады. Қараңғыда орман аңдарының көзі сияқтанып темекі оттары жылтырайды.

	– Әңгіме былай, Росо, – деді Андрес мачетесін оңды-солды сілтей отырып. – Емшіні өлтірген Калистро емес. Оның құлағының түбінде оқтың ізі бар, ал Калистроның мылтығы жоқ болатын.

	– Өзім де байқадым, құлағының түбінен қан ағып жатыр екен, бірақ соған тереңдеп мән бермеппін.

	– Демек, соғысып жүрміз де. Әлі талай соғысамыз. Бірақ қорғанатын дәнеңеміз жоқ. Айтпадың деме: бәрімізді біртіндеп жүріп құртады. Илом көсем қалай өлсе, бізді де солай жайпап келеді. Әлгі полковник Годой дейтін жауыз жетті ғой сабаздың түбіне.

	– Нағыз жауыз екені рас! Оны тек оқ тоқтатар, құдай бір кезегін берсе ғой шіркін!

	– Түбімізге жетіп болды...

	– Өзімізге де обал жоқ, қыңқ демей көніп береміз.

	– Несі бар, соғыссақ соғысамыз. Писигуилито жұртының көбі Гаспар Иломның өзенге түсіп о дүниеге кеткеніне сенбейді. Суда балықша жүзетін еді ғой. Аналардың құрығы жетпейтін жерде судан шығып, бойтаса жасаған болар.

	– Үміт үзбей, өздерін жұбатқан далбасалары да. Жұрт нені тілесе, соны ойлайды. Әттең, тек олай емес қой. Гаспардың суға кеткені рас. Тура айтасың, ол суда балықша жүзетін, бірақ қас дұшпаны серіктерін қырып, аяусыз кескілеген соң оны уайым жеп қойды. Енді қалай деп ең, ол жігіттердің серкесі болатын, сондықтан өлсе де солармен бірге болуды қалады. Өзенге адам сияқты емес, тас сияқтанып секіргені де содан. Жауыздарынан солай құтылды. Ол суда жүзгенде әуелі бұлт кейпінде, содан соң құс кейпінде болып, ақыры су бетіндегі көлеңкеше жүйткіген ғой.

	Ағайынды Текундер үнсіз қалды. Үнсіздіктегі тыныс ырғағымен жарысып мачетелер ысқырады. Ағайынды жігіттер қау өскен шөптерді қалай болса солай отап отыр.

	– Бұл полковнигі түскір адамдарын қырып салмаса, көсем оны бұйым құрлы көрмес еді, – деді Росо әңгіменің тоқ етерін айтқан адамсып, тіліне жабысқан темекі қоқымын түкіріп тастап.

	– Ол рас, – деді мачетесін сілтеуді бәсеңдеткен Андрес.

	– Соғыс деген адамды итше қатыру емес, шайқасып өлісу ғой. Оны улап өлтірді, енді бізді де мына емші сияқтандырып жайратып салады: жалғыз оқтың ұшында кетесің, өлігің де табылмайды. Мылтық болмаған соң тірлік емес. Тірідей ұйықтайсың, оянар-оянбасыңды білмейсің; оянсаң – ұйықтайтыныңды яки ұйықтамайтыныңды тағы білмейсің. Ал жеріңді қидай сыпырып, жүгері егу үшін отап жатыр. Бәрі кедейліктің кесірі. Біз әбден жарлымыз ғой. Сол иттер ең болмаса жүгеріге қақалып өлсе екен.

	Есуас сорлы әрі-бері жүруін қойғанда үй іші түгел жеңілденіп қалады. Бәрінің жаны ашып, бәйек болатыны – сол. Ол жел тербеген жасыл құлақтардың астында ұзағырақ тұрып, ағаш діңін иіскейді, қинала тұрып қайдағы бір сөздерді айтады. Жағы қарысып, тілі лореконың жапырағындай түрпіленіп, есуастық айғыздаған бет-әлпеті әлем-тапырақ болып, көздері шарасынан шығып барады.

	– Қызыл ай! Қызыл ай! Мен орманнан келген аңмын, орманнан келген аңмын! От, от... қанқызыл түнек, балшырын түнек... қараңғы, қараңғы, қараңғы!

	... Былш, былш, былш – Гауденсио Текун өлген бұғыны былшылдата ұрып отыр. Былш, былш – біресе ана жерінен, біресе мына жерінен ұрады.

	Шапаттап, қытықтап, шымшып отыр.

	Бұғы әбден жалқауланып алған, орнынан тұрар емес, діңкесі құрыған Гауденсио су алмақшы болып өзенге беттеді. Қалпағымен әкелген судан ұрттап алып, бұғының басына, көзіне, аяғына бүрікті.

	– Мүмкін тірілер!

	Ағаштар бір-біріне иілісіп, олардан құстар ұшты, сонда барып Гауденсио кешікпей ай туатынын білді. Дәл солай – міне, картоптың алтын қабығы мынау.

	Бұғыны су да оята алмады, содан әбден күдерін үзген Гауденсио оны шоқтығынан, қарнынан, мойнынан төмпештеді.

	Ұршық немесе мачете сияқты ауаны сызып, түн құстары – құзғын мен ешкіемер ұшып өтті.

	Бұғыны шомылдырып, төмпештеп болған Гауденсио аяғын, қолын және басын құрақтың көкшіл жапырақтарымен орап, құндақтаулы қалпында оны айнала билеп, алашапқын болып жүр.

	– Қаш! – деп ышқынады ол билей жүріп. – Қаш, жануарым, қаш!

	– Қаш! – деп ышқынады ол билей жүріп. – Жеті далаға қарай қаш. Есімде, сонау, алыста... Мен туған жоқ едім, әкем туған жоқ еді, атам да туған жоқ болатын, ал мен жаңбыр суымен жуынған сайын сиқыршы сәуле қоңыздарға не болғанын есіме аламын. Құтыл, жануарым, қаш, сенің шоқтығыңда үш сәуле қоңыз бар! Сені қанды түнек деп жұрт бекер атамайды... балшырын түнек деп бекер айтпайды – сенің мүйізің бал-шекер болғанмен өзің, жануар, кермексің.

	Өзі құрақты ат қып мініп алыпты, онысы арт жағынан құйрықша бұлғаңдайды. Бастан-аяқ көкшіл жапырақтарға тұмшаланған Гауденсио Текун билеп-билеп барып, өлген бұғының жанына сұлап түсті.

	– Қаш, жануарым, қаш, түн жарымы болып қалды, енді от жанады да жетінші дала өртке оранады! Саңыраумын деп немесе өтірік өлгенсіп қуланбай-ақ қой. Үңгірің әне, ордаң, орманың анау, қаш та кет, соры қайнаған жануарым!

	Жалынып, жалбарынып болды да ол қалтасынан сарғыштанған май шам алды. Көп әуремен шақпағын шақты, құрғақ шөпке от тигізіп, одан шамын жақты да қолына шырағданын ұстаған күйі тізерлеп отырып мінәжат етті.

	– Қош бол, бұғы жануарым, сен мені құдықтың шыңырауында қалдырдың, ал мен сені тербетіп, жан тәсілім етудің қалай боларын көрсеттім! Құлағымды сенің кеудеңе қойып, тынысыңды тыңдайын деп едім, ештеңе ести алмадым, тұмсығың да сұп-суық екен. Өзің апельсин болмасаң, иісің апельсиннің гүліндей болатыны несі? Сенің көзіңнен сәуле қоңыздардың көзіндей қыс ызғарын көремін. Назбедеу киіктің терісінен жасалған күркеңді қайда тастадың?

	Қою қамысты ақырын аралап көлеңке бара жатыр. Ол – Гауденсио Текун. Жеті Даланың Бұғысы – жер қойнында, ол оны терең қазып тепкілеп көмді. Иттердің шабаланғаны, есуастың айқайы, қамыс-құрақтардан бері өтіп келіп, емшіге арнап дұға оқыған әйелдердің үні – бәрі-бәрі Гауденсионың құлағына жетті.

	– Жаратқан Ием, бейшараны тозақтан құтқарып, жанын жаннатта қыла гөр... Тозақтан құтқарып, жанын жаннатта қыла гөр...

	Гауденсио мылтығын жасырған үңгірге қолын иығына дейін бойлатқаны сол еді, білегіне қара бал, қамыс балы жабысты. Ол жайлап мылтығын суырды – неменеден қорықсын, – шоқынды да саусақтарының шөкімін үш қайтара сүйді, содан соң үйіне беттемес бұрын, талаураған айға қарап тұрып саңқ етіп үн қатты:

	– Мен, Гауденсио Текун, емшінің жанымен, анамның және әкем марқұмның атымен ант етейін: денені қайда жерлесе жанын сол жерге қайтарармын, ал егер денеге қайыра жан бітер болса, оны өзіме пеон4 етіп алып, ешқашан ренжітпеспін. Мен, Гауденсио Текун...

	Сөйтті де үйіне бет алды, жол-жөнекей: “...кімде-кім нәрлі тастың бойынан құдайдың ықтиярын шақпақ қып шаға алса – сол еркек... кімде-кім талаураған айға тайсалмай қараса – сол еркек” деп ойлаумен болды.

	– Қара, Гауденсио келді, бұғы жоқ.

	Гауденсио бауыры Упертоның даусын таныды.

	– Жатқан жеріне бардың...

	– Бардым.

	– Жоқ болғаны ғой...

	– Жоқ.

	– Ал мен көрдім, ол қашып кетті.

	– Сен оны көрдің бе, Гауденсио?

	– Әлде көрдім, әлде көзіме елестеді.

	– Демек, тірілген ғой, енді емші де тіріледі. Ол тұра келгенде шешей қалай шошыр екен, жаназасын шығарып жатқанын көргенде оның өзі қалай шошыр екен.

	– Қорқынышы жоқтың құны да жоқ. Түн жарымы болғанда мен қатты қорықтым. Жарықтың өзі бір түрлі, құдды жұлдыз ағып жатқандай. Бұғы көзін ашты. Ал мен оны жөн-жосығымен жерлеу керек деп ойлап отырғанмын – қалай дегенмен жай аң емес, адам ғой. Көзін ашып еді, алтын түстес түтін боп көтерілді де қаша жөнелді, ал өзеннен сәуле шашып барады, көрген түстей бірдеңе.

	– Демек, құм алтын болғаны ғой.

	– Иә, құмның сондай түсі болатыны рас.

	– Бәсе, сен атқан жерден оны таба алмап еді-ау.

	Аузындағы тасты түкіріп тастаған шығар дедім; шешей айтады, сол тас есуастарды жазады дейді.

	– Тасты таптың ба?

	– Әуелі қарасам – жоқ. Іздеп-іздеп ақыры таптым-ау. Бұғы Көз тас. Міне, шешейге апара жатырмын,

	Калистроның басын осымен бір сипаса, мүмкін оның есі кірер.

	– Біздің жолымыз болды, Уперто Текун. Мұндай тас тек адам-бұғыларда ғана болады.

	– Мінеки, Жеті Даланың Бұғысы – сондай адам, оның тасы болғаны да содан. Сол тас әр түрлі ауру-сырқауға шипа. Мен соны тапқанда-ақ: шешей ауырып жатқанда әлгі шілделік шегірткеге ем болуы үшін Жеті Даланың Бұғысын ұстау керек деп емші дұрыс айтқан екен-ау деген ойға келдім. Содан күндіз-түні қамыс ішінде отырып оның жолын кесейін, мылтық кезенейін, ал оны өлтірген сен болдың, Гауденсио, бір дегеннен жалпасынан түсірдің, емшіні де сен өлтірдің. Бірақ өзіңді қажай берме – сен білмей қалдың ғой. Бұғы мен емшінің біреу екенін білсең атпас едің.

	Есірік ағаш түбінде жүруін қойғанда Текун аталатындардың бәрі тәуба десті. Науқас Калистро жасыл құлақты ағаштың түбіне тоқтап, оның діңін иіскеп: “Талаураған қызыл ай! Талаураған қызыл ай! Мен орманның тағысымын, орманның тағысымын! От, от, от-жалын! Қанқызыл түнек, балшырын түнек!” деп қайдағы бір түсініксіз сөздерді айтқанда Корроль де лос Транситосты мекендейтін он алты отбасындағы Текун атаулының бәрі түршігіп, қабырғалары қайысатын.

	Анасы оның самайы мен төбесін Бұғы Көз таспен үйкеді. Оның басы кәдімгідей-ақ болғанымен, есуастардікі үлкендеу көрінетіні бар. Қос орайлы, зілдей ауыр қазан бас әбден тамақ иістенген қара етекке құлады да ақырын уілдеп отырып битін қараған баланың басы сияқтанып жата берді, ал анасы оны таспен үйкей берді, ұлының ақыл-есі қайта кіргенше сипай берді. Бұғы Көз тас жанның жарықшақтарын дәнекерлейді – есінен айырылған адамның жаны пәршаланатыны бар ғой. Есуасқа айна сынған сияқтанады, бұрын бүтін көргенін ол енді сынықтардан көретін болады. Осының бәрін Калистро жақсылап түсіндіріп берді. Ол тек емшінің қалай өлгенін түсіндіре алған жоқ. Айтуынша, өлтіруші адамды ол емшінің қасынан көрген, бірақ бет-жүзін барлай алмай қалса керек, сондықтан өлтіруші әрі көлеңке, әрі адам, әрі елес болса керек. Калистро қазір де өзін онымен қабаттас, қанаттас сезінеді, анасының құрсағында бірге жатқан егізіндей көреді, ол емшіні өлтіріп жатқанда екеуі әрі бір, әрі бөлек болған сияқтанады.

	Бәрінің назары Калистроға ауған. Мүмкін ол әлі жазылмаған да шығар. Ал Гауденсио мен Руперто оның сауыққанына күмән келтірген жоқ. Дәрі көмектесті. Бұғы Көз – мың да бір ем.





ПОЛКОВНИК ЧАЛО ГОДОЙ





VIII




	Шашы дудырап өсіп кеткен, беті көгіс тартқан, тұла бойынан тер иісі мүңкіген, шалбары мен жейдесі қап кенептен (сондықтан қолтығының асты мен бөксесіне ұн жұққан), дағарадай қалпағы табаның астына қоятын сүйемелге ұқсаған, ағытпалы қонышы бар етік киген, жалғыз өкше батқысының өзі сынып, қабыршақты тақасында ілдалдамен ғана тұрған лейтенант Секундино Мусус жасақ бастығы, полковник Чало Годойды қуып жетіп, көзіне көзін қадап жарамсақтанғысы, көңіл күйінің қандай екенін білгісі келіп, астындағы сұр құласын сипай қамшылап, жолдың даңғылдау жерлерімен тепеңдеп-ақ келеді. Полковник қатал, сондықтан оның қырына іліккеннен құдай сақтасын.

	Арттан келетін тың күшті сонша күтіп, күдерін үзген полковник шынымен ашулы болатын. Қатты уайымдап келе жатқан.

	Сондықтан, әшейінде сөзуар неме, қазір үнсіз; шаршаған аттар барған сайын ауырлап, бір өңкей тастақ беткейге тырмысып, тастүнектен ығыр болған салт аттылар абыржи түсіп келе жатқан пәлен уақыттан бері ол ләм деп тіл қатқан жоқ. Лейтенант оны қуып жетіп, түнеріңкі жүзіне көлденеңнен көз тастайды да қайтадан шегіншектей береді.

	Тек бір жолы, қырсыққанда, сұр құласы қаздаңдай басып кетті. Біреудің құйрық тістесе келгенін сезген полковник, шаян көзі шатынап, артына қайырылды да боқтықты ағытты-ай келіп. Атының басын ірке алмай, үзеңгісін шіреп, ер үстінде қоқаңдап, лейтенант сорлы баяшая.

	– Алда ғана жеті атаңның көрі! Тың күш келіп қалған екен десем, сен бе едің! Астыңдағы жалғыз атыңа тыным бермейсің! Қайда жүр әлгілер, жер жұтып кетті ме? Құдай біледі, ауыздарына бір тыным жоқ, шөл басып, жынойнақ салып жатқан болар. Қит етсе аттан түсе-түсе қалады! Тартпалары босап кете ме-ау, түзге отырғысы келе ме-ау немесе құлақтарын жолға төсеп, тың тыңдап, біздің қайда екенімізді білмекші болады. Олардың несі кетіп барады!

	Ондайлар қалай ойлайды? Бастық алдымызда, бас қатырарлықтай ештеңе жоқ. Қайта, мал ұрламағандарына рахмет. Ондайларға қиын-қыстау жағдайлар да төніп тұрады: олай тартса – қатындар, былай тартса – тауықтар. Ойнамай көр, жемей көр – ол шіркіндер тек құлқынын тойдырып, құмарын қандырумен болады. Қайта мұндағыларға рахмет – маңайлатпай айдап салады: бар әрман, өңшең өлермен немелер! Кешіккен түрлерін! Шіркіндердің ұрлық істеп сұмырай болғандарын көрер ме еді. Жондарынан таспа тілетін біреу болса ғой! Сазайларын тартады әлі. Мұнда құйрығым жауыр болып мен жүрсем, тасбақаша қыбырлап олар келе жатса. Жер болғаныңа! Мынаны қайқаң демей не дейміз, ә? Жайылым дейміз бе?

	Лейтенантта үн жоқ, бірақ полковниктің аузынан шыққан әр сөздің мәнісін түсініп келе жатқанын бастығы білуі үшін ол, тентек текеше жұтқыншағын ойнатып, ащы сілекейін жұта алмай, тіпті демін ішіне тарта алмай, пұшайман халде келеді. Өзінде ес-түс жоқ – аты парылдап, тынысын әрең алады; сірә, тамағы әбден кеуіп кеткен болуы керек.

	Жарық түннің алакеуімінде тау зорайып бара жатқандай және көзге шаш түсіп, тері кірге малшынған сияқты. Шың үстіндегі беймаза көктен бетін жуған дымқыл түн құлап келе жатыр. Тасқа тиген тұяқтар қалайы ыдысша тасырлайды. Кепкен бұталардың, мизам өрмектердің ішінде, қабық бүркенген қаңқалардың, құмырсқа жеген ағаш қалдықтарының арасында жарғанаттардың жарғақ денелері сыпсың қағады. Сұр қанатты құстар көзге көрінбейтін тарақтың тістерін тұмсықтарымен т-р-р, т-р-р қасиды... Көгілдір құстар күндізді қанаттарымен бүркеп ұйқыға кеткен, ал енді біралуан құстар жақтары талмай жыраның соқыр көзіне жыр төгіп жатыр.

	– Төбе деп осыны айт, енеңді ұрайын!

	– Әуселесі әлі алда, сеньор полковник. Дегенмен, ашкезеңіне де жетіп қалыппыз. Әне, анау, емен өскен биік.

	– Жететіндей-ақ болдық.

	– Ал сол биіктен соң Оппа деп аталатын жерге жетеміз.

	– Арттағыларды сонда күтерміз. Олар да келіп қалар, бәріміз қыстаққа бірге кіреміз. Ақымақтар мен жалқаулардың көкесі сонда, маған өзі тек сондай жексұрындар бұйырып тұрады!

	– Мәселе бұл қыстақта емес. Мұндағының бәрі күйзеліс. Мысалы айтсақ, Сакатон дейтін бір отбасын үйелменімен түгел қырып, бастарын шауып әкетті. Қараңғы халық қой, сеньор полковник. Пәле-жаланың көзін көре тұрып біреуі тырп етсейші. Бұл – ашаршылық жайлаған жер, адамдарға олай да, былай да бір өлім: иә біреулер келіп қырып салады, иә болмаса өздері-ақ аштан қатады. Мен сізге айтайын, бұларды үндістердің қолымен жазалап жатқан – жер жарықтық. Жерден өнбейтін болса, мұнда дән сеуіп керегі не? Теңізге қарай жақындап бармай ма. Ол жерге тастаған дәнің шығады, жақсы ағаштарды құртып керегі не.

	– Оппаға жақындап қалдық...

	– Жақын қалдық...

	– Сәлден соң ай да шығады...

	– Шығады...

	– Оңбаған неме, менің сөзімді қайталай беретінің не?!

	– Жарғы бойынша солай, сеньор полковник.

	– Өй, жағың қарысқыр, жыртық төсек! Қасымда қашаннан жүрсің, тәртібіме үйренбей-ақ қойдың! Ондай ақымақтығыңның бастыққа түкке керегі жоқ. Сөзге қатындар үйір. Училищеде жатпай-тұрмай жарғыны жаттап, ақыры қатын сияқты бірдеңе болып шығасыңдар. Мен кітап өңгерген попты, нота көтерген сазгерді және жарғы жаттаған әскериді тегін берсе де алмаймын. Сол есіңде болсын, әйтпесе менің қасымда жүріп өседі екенмін деме. Діни сенім – бір бөлек, саз – өзінше, әскери іс – тағы басқа, ал бұлардың ұқсастығы – мұнда түйсік керек. Бұларды білген адам – біледі, ал кімге дарымаса – білмегені. Ей, бассаңшы! – деп атын тебініп алды да сөзін сабақтады: – Ат болмай, мат болғыр... Сонымен, менің айтпағым: діни кітап та, нота да, жарғы да өздері жарытымды ештеңе білмейтін, бірақ уағыз айтуға немесе ән шырқап, қол басқаруға құмартып тұратындар үшін ойлап табылған. Үйретуін үйретеді, бірақ түйсік жоқ. Әскери өнер – ең нәзік өнер, мұнда жаудың алдын алу, орайын табу керек, мұның өз заңдары бар. Бұл істе менің әбден-ақ басым піскен, сондықтан ешқандай оқу бітірмесем де талайдың көкесін таныта аламын!

	Олар қайқаңға көтерілді. Қып-қызыл ай тапа сияқты алаулап тұр екен. Салт адамдар мен аттар керіп тастаған шаяндарға ұқсайды. Аңғардың табанында ирелеңдеген өзендердің сұлбасы, құстардың жасыл шоқтары жылтылдаған ағаштар мен аласа төбешіктер көрінеді.

	Бұлар бірінен соң бірі беткейден белге көтеріліп, дәкеден себездегендей болған екі қабат әлсіз сәулені көргенде полковник:

	– Лейтенант Мусус! – деп атойлады. – Оңға түзел! Ай бетінде – шайқас!

	Секундино көкжиектің үстінен көтерілген орасан зор қанқызыл шараны көріп қарсылық айтты:

	– Орман өртеліп жатыр, сеньор полковник, қып-қызыл болатыны содан. Егер өртемеген болса...

	– Қысқарт! Оңға түзел дедім ғой! Әбден беттеріңмен кеткенсіңдер! Айға құрмет көрсет! – деп полковник оны дер кезінде тоқтатты.

	Лейтенант кәдімгідей кіділеніп қалды, бірақ бастығы терісі қалың болмайынша әскери болмайды деп есептейтіндіктен қолын қалпағына қарай апара беріп айға құрмет жасады да үдемелетіп жауап берді:

	– Түтін тым көп болғанда, сеньор полковник, бізге ай талаурап тұрғандай көрінеді. Сонда бір сойқан болып, жұрт жараланып жатқан сияқтанады, – деді ол, сөз төркініне мән беріп жатпастан, сонау алыстағы төбешіктердің арасында ұзыннан-ұзақ ирелеңдеген жал ағаштарды көріп тұрып. Оппа деп аталатын жер сол еді.

	Дон Чалоның иленген терідей бет әлпетіне күлкі үйірілді. Ол әскери істер жайында әңгімелесуді дүниеде жақсы көруші еді.

	– Осының бәрі маған ұнап тұр, – деді ол, енді лейтенантқа ешқандай өкпе-назы жоқ. – Мұндай кезде от көрсең оқ нөсерінің ортасында жүргендей боласың. Шырпының сынғаны оқтың ысқырғаны сияқты, айнала – көк түтін, зеңбірек атқандай боп әлденелер жарқылдайды, от дуылдаса адамдар шабуылға шығып, жел көтерілсе – бұға қалғандай болады. Саған айтып келем – сен осының байыбына бар. Орманның өртенгені құдды партизан соғысы дерсің. Біз оны мына жақтан тықсырсақ, ол ана беттен бізге қарай лықсиды. Ал партизандармен соғыстың не, отпен ойнадың не – бәрібір. Мен Гаспар Иломды қалай жеңдім? Өйткені қаршадайымнан діни мейрамдарда түнгі алаудың үстінен қарғып үйренгенмін. Ол жексұрынның да қулығы бір басына жетерлік болатын...

	– Сіз білесіз ғой, сеньор полковник.

	– Бірден байқамай да қаласың, ол өте ақылды болатын.

	Оның ақылы ормандағы өртше шалқитын. Өшіруің керек-ақ, ал бірақ сол Гаспарың туабітті жауынгер болса қалай өшіресің?

	– Сіз білесіз ғой, сеньор полковник...

	– Сен ойлама, мен шын айтам. Ол жай көзқарасымен ағашты жыққанын өзім көрдім, жай көзқарасымен ғана жыға салды. Күштілігі сонша, оны сыпырғыш құрлы қолына ұстап кете барды. Менің жасағымды да қоқым құрлы көрмей сыпырып тастады – адамдарды да, аттарды да, қару-жарақты да.

	– Сіз білесіз ғой, сеньор полковник...

	– Рас-өтірігін білмеймін, бір аңыз естігенім бар, – деді дон Чало тастар мен өрт шалғын қу жапырақтардың арасынан ирелеңдеп Оппаға қарай тартатын жолдан көз айырмай. – Жерді қасықпен сапырушы мына біз келе жатқан жерге, осы төбелерге келіп тоқтапты да таулардың, өзінің балықтарының суын ауыстырмақшы болыпты, ал Қабрақанның сатпақшы болып тозаққа алып бара жатқан төбелерін Құрақан үркітіп жібергенде олар соналарша бытырап түскен дейді, содан бері бұл төбелер сонау теңізге дейін көрінеді.

	– Көрінеді, сеньор полковник.

	– Төбелер Қабрақанның қабына қайта түспекші болған.

	Төбе деген – сона ғой. Олардың кері қайтқысы келеді. Ал теңіз желі ұдайы соғып, еркіне жібермейді. Жыра дегендер – кәрездің ұясы, төбелер үркіп көкке ұшып кеткенде жыра-тесіктер қалып қойған. Әр сонадан бір тесік қалған.

	Қарағайлардың тұла бойында ойнаған жел төбе-төбенің қойнауларында, жыра-сайлардың иірімдерінде гуілдеп, Оппадан қандай үн шығарғанына қарай бастық пен лейтенанттың аттары құлақтарын қайшылайды. Алдан біркелкі баяу үн шықса ат құлағын тіге қояды. Ал үн жер бетімен ирелеңдеп, толқындана жүрсе құлағын жымқырады. Құстар бұта-бұтаның арасын мұңға бөлеп тыпырлай қанат қақса, ал қол ұсыным жердегі салт адамдар өзеннің екі жағалауында келе жатқандай әңгірлесіп сөйлессе ат бір құлағын жымқырып, екінші құлағын тігеді.

	– Бұл жермен қа-ан-ша жүрді-і-ім, бірақ бә-ә-рібір қо-о-орқыныш-ты-ы, – деп айқайлайды Мусус.

	– Мен қо-орқу дегенді біл-ме-еймін, – дейді полковник те айқайлап. – Түсін-ді-ірші, ол қан-да-ай сезім? Түсіндіірші!

	Лейтенант естімеген болды, – оның жауап бергісі келмеді, бірақ дон Чало сәл ілгері озды да, оның атын шаужайынан ұстай беріп, аузын арандай ашып ақырғанда даусы мұрнынан ақтарылды:

	– Тү-сін-ді-і-ір ма-ға-а ... а-ан ... тү-сін-ді-і-і-ір!

	– А-арт-та-ан тық-сы-ры-ып ке-ле-е-ді!

	– Ал-ды-да-ан еке-ен де-се-ем!

	– Әр-ке-ез әр-қа-ла-а-ай!

	– Не-е-е?

	– Мә-ә-селе қай-да-а қа-шу-да-а! Артыңнан кел-се-е алғ-а-а қаш! Ал-дың-на-ан кел-се арт-қа-а қаш!

	– Қос өк-пе-е-ден келсе – бұ-ұ-тыңа жі-бе-ер!

	Полковник айқайын дарылдаған күлкімен аяқтады. Күлкінің лақылдаған тасқындары шуылды жарып өте алған жоқ, тек оның жүзі мәз-мейрам бетпердеге айналғаны көрінді және астындағы аты жағдайды түсініп қосыла күлгендей боп дүр сілкінді. Тіпті иесін жығып кете жаздады. Ол болса, құлап қалмау үшін үзеңгіні шірей беріп, аттың басын тартты да, шамасы келгенінше тіктеле отырып, ілгері озып кетті.

	Лейтенант Мусус кейіндеп қалды. Ол қатты ентігіп, үстіндегі киімі сияқтанып бозарып кетті, көзі алақтап, айналасына үрпие қарайды: дауыл құтырынып, ай ұйыған қанға ұқсап алыпты; бұлттар сапырылысып, су тигендей жұлдыздар өшіп, қараңғы орманнан аттың иісі аңқып тұр екен.

	– Шындап келгенде осы мен кіммін, – деп ол өзімен-өзі сөйлесіп кетті. – Ешкім де емеспін ... Өмір өксумен өтіп барады. Ат жалында ашығып, ат жалында тарығып жүргеніңде бостан-босқа өлтіре салуы мүмкін, артыңда қалатын да дәнеңең жоқ. Анда кеттің андалақ, мұнда кеттің мұндалақ, қатын алатын да мұршаң болды ма?... Өмірі өзіңмен бірге болатын, сен де оның қасынан шықпайтын қатының болса ғой... Балаң да, үйің де жоқ, гитараны айтсаңшы... саусағың тиер-тиместен асқабақша сыңғырлап тұратын гитараң болса... қант сияқты аппақ, жібек орамалың болса... жаңа пенжек киіп, орамалды мойныңа салып, тура жұтқыншағыңның астынан шығыршықтан өткізіп қойсаң... Қашып кетсем бе екен? ... Өлтіретін сұмдығы болмаса қашып-ақ кетер ем... Өмір қайтып келмейді, ол – кесірткенің құйрығы емес, көрінген жерге тастап жүре беретін. Өлдің – бітті. Ол саған қызмет емес, қолдың кірі дейтін.

	Бұлар Оппаға түсіп бара жатқанда дүниенің азан-қазан болғаны сонша, ол тіпті өзінің не айтып, не қойғанын естіген де жоқ.

	Екеуі белуардан төбесіне дейін ғана көрінеді, одан төмен жағын бұта жасырып, бұларды күйзелген жандардың мүсініне ұқсатып тұр. Тауды қанқызыл сәуле бояпты; бәлкім, тозақ оты да – айдың қызыл сәулесі болар. Жел баяуласа, құдды су қайнап жатқандай: жәндіктер құжынап, шалшық су мен батпақта құрбақалар сереңдеп, шегірткелер шырылға басып әлек; дұшпаны олардың қарындарын жарып, қараңғыда тірідей жей бастағанда бейбақтардың шырылы да сап болады; тек қана отта тұрған суша қайнап жатқан түн қалады, сол суға жалқын шұғыласын шашып алқаракөк аспан мен таулардың екі ортасында ай тұрады.

	Бастықтың сұлбасы қалың қаудың арасына батып кетіп, қайта көрінеді. Жоғалып барып, қайтадан пайда болады. Мусус одан көз алар емес, қай тұстан көрінсе де адаспай табады. Ол Годойдан қалып та қоймайды, қасына да бармайды, егер жақындай қалса атының басын ірке қояды – қосымша күштің келмегеніне күйінген бастықтың қамшылар жағынан шығып қаламын ба деп қорқады.

	Дон Чалоның бет әлпеті қимылсыз. Көк көздері ай сәулесімен жасыл шұғыла шашып алға қарай тесірейіп алыпты; жағы сүйек топсасына берік шегеленген есік дерсің; мұрты ұртын тіреп, миы дамылсыз ойлаумен келеді. Полковник ой құшағында. Өткенді қозғап қажеті не? Бірақ ол оны қозғай береді, қозғай береді. Істедің – істедің де тастадың деп айтуға ғана оңай. Істегенің соншама көп болса қалай тастарсың, қайтіп ұмытарсың? Гаспар Илом көсем у ішетінде үндістер қорғанған да жоқ: түн қараңғы еді, олар көсемсіз қалған, оның үстіне тойда әбден тойып ішкен болатын. Бұлар төтеннен шабуыл жасады. Полковник оларды өлтірейін деген жоқ еді, әншейін қорқытып алмақшы еді. Бірақ мұның адамдары оларға жүгерінің кепкен дәніндей сау ете түспеді ме. Бірін қалдырмай жайпап салды. Істеген екенсің – енді ұмыт. Тіпті бәрін қырып салғандары дұрыс та болды, әйтпесе көсемдері ішін жалаған отты өшірмекші болып өзенге қойып кетті де удың бәрін шайып тастады ғой. Өзен суын түгел ішіп қоя жаздады, жауыз! Ал ертеңіне түк болмағандай келіп тұр. Үндістер де тірі болса ол қалың қолын бастап қайтадан жүріп берер еді, сөйтіп жасақтың күлін көкке ұшырар еді.

	Ағаштар жеміс сияқты албырап алған ай астындағы қалың, қызғылт бұталарға құйылып тұр. Ашық даладағыдай тегеурінді жел аңыздағы асқабақтың көпіршігін бұрқыратады, салт аттылардың үстінен аунаған толқындар шөптер мен тікенекті бұталардың иіріміне соқтығып, тауда өскен інжірлердің көлеңкесі мен сансыз бұтақтардың ортасында ақсиған тіреулердің бастарын тұмшалап жер бауырлаған бұлттардың көбігі болып көкке шапшиды.

	Аттар желе жортып, жапырақтарды бұрқырата басады, ал ағаш басынан, тас жауғандай болып, алуан-алуан жәндіктер секіріп, жерге былш-былш түседі, аттарды үркітіп, бұта арасындағы су сияқты жалтырайды. Үсақ аңдар да осында – құйрығы бұлғаң етіп, денесі иірім ойнап, жасыл ұшқындар шашады; аңдар бұтақтан-бұтаққа ырғып, тынымсыз шиқылдайды; асыр салып, сүрініп-қабынып, зыр қағып, жорғалап, өрмелеп, ұшып-қонып, жүгіріп, секіріп жатқан бір әлемет.

	Мусус атын шаужайламақ болып, қолына іліккен шыбықты кесіп алды – әбден сілесі қатып болдырған, әрі алагеуім қараңғылық әлдилеп ұйқысы келген құла ат сөзді де, иесінің тебінгенін де түсінуден қалған еді.

	Оппаға жақындаған сайын жел құтырына түсті. Уыт ішкендей боп лейтенанттың құлағы шулады. Көзіне әлдене кереметтер елестегендей. Жел шайқаған ағаш діңдері мен бұтақтарының пақ-пақ-шш-рр... еткен тырсылы мен сыбдыры оның есіне мылтық асынған барымташының аптыққан қимылын, ә дегенше жалп етіп оққа ұшқан қапысын түсірді. Алда жазған-ай! Мал алушы барымташылардың да, тәртіп дегеннен бейхабар адамдарды өлтірушілердің де ісі – іс емес.

	Ол ш-р-р-пақ-пақ деген бұталардың да, пақ-пақ-ш-р-р деп құрғақ үн қатқан ағаш діңдерінің де шуылын естігісі келмей құлағын уқалап-уқалап жіберді.

	Қолында тек шырағдан сияқты сусып кеткен бұтақтың иісі ғана қалды, енді ол шырмауық жұлып алмақшы болды. Тікеннен жасқанып, ағаш бұтақтарын жасқай беріп шырмауыққа жармасып еді, жапырақтарда ұйығып жатқан су сау етіп иығы мен қалпағына құйылды. Қолын жұлқи тартып, шырмауықпен атты қамшылағанда суық тамшылардан денесі тітіркенді, сол-ақ екен ойы сөз боп ағытылды.

	– Жамандатқыр қу жабы! – деп айқайлап жіберді. – Шаужайламаса жүре алмайтын жының бар!

	Жел ағаштарды ұйпалап, жер боздап, бейне бір құмыра сынып жатқандай сатырлайды, тығыз өскен бұталарға аспаннан жапырақ саулайды, тіпті үрей билеген ердің өзі үрпиіп лейтенанттың құйрығына түрпідей тиіп келеді. Желдің әрбір екпінінде, жердің әрбір сілкінісінде – Оппада жер дегеніңіз шынымен-ақ сілкініп тұрған – Мусус салт жүрістің көптігінен қисайып кеткен қамыт аяғымен ат бүйірін қыса түседі, тек қорыққандықтан емес, үйлер мен тауларды қиратып жатқандай түнек боп төнген қалың қаудың арасынан жануардың бірқалыпты қимылмен қалай келе жатқанын сезіну үшін де сөйтеді. Әбден жан шықты дегенде барып дауыл басылып, сап бола қалды, тіпті жел де жоқ. Қаулаған өртше құтырынған бұтақтар тыныш тапты, солқылдақ ағаш діңдері біртіндеп тарқатыла бастады, ал от шеңбер боп аспанда тұрған айдың шапағымен қызғылт рең алған түн түнегі біртін-біртін басылып, жайланып, сейіліп, жеңілденіп бара жатыр. Ағаштардың ұшар басы ғайып болып, жер қойнауында әлдене күркіреп, таза су қорғасындай жылтырайды, ал жел шайқаған жапырақтар ауаны тілгілеген шегіртке үйірінше сусылдайды.

	Табадан шыққан нандай ыстық ерге құйрығын қажап алған Мусус аттың бүйірін аяғымен жанталаса қысып, полковниктен көзін алар емес, ал ол болса ер үстінде шалқалап, саңылауынан ай сәулесінің қуатты толқындары себездеген қарағай бастарының ара-арасынан биік терезелерді қадағалаған күйі қайта-қайта көзден таса бола береді. Ай бозарып, тоқ қызыл түсін жоғалтып, қан-сөлінен айырылып барады.

	Басшысы ер үстінде шалжия отырып, жоғарыдағы бұлттарға, сиқырлы сәуле тілгілеген ауадағы қарағай көлеңкелеріне қарайды, ал қосшысы одан екі елі қалмайды, бастығы бас алмай ішіп келе жатқан аспан көлінен ара-тұра бір тамсап қалмақшы болып шалқаяды. Әуелде бұлар жолды көз жазбай бағып келе жатса да гуате тоғайы шырылдаған жәндіктердің нөсері боп бытырай таралып, ай астында өзендей жарқыраған қарағай қылқандарының аткөпір мамығымен қалай алмасқанын, жалаңаш беткейді қарағайлар әдіптеп, тоқылған тор сияқтанған ағаш арасында тағы да жел құтырынып, бұтақ көлеңкелері шырмауықтың шыбыртқысынан қашқан аңдарша қалай безек қағып кеткенін екеуі де аңдамай қалған.

	Түн самаладай жарық болатын. Беткей айнадай боп жылмағай жатыр. Тастақ жерде бұталар бұрқырайды. Бұлаң еткен ақтиіннің құйрығын көбікке тасталған шоколад дерсің. Балқыманың жылжығанындай болып көртышқандар қыбырлайды, олар суық түскенше жер қазып, әрлі-берлі соқтығумен болады. Ағаштарды шыныдай ақ, мақтадай жұмсақ гүлдер орап алыпты. Қарағай бүршіктері қимылсыз қатып қалған құстарға ұқсайды – әлдебіреу серт қылып, үрейден тас боп қатқан құстарды діріл қаққан бұтақтарға қыстырып-қыстырып кеткендей. Жел қуған жапырақтар тынымсыз бебеу қағады. Жылусыз ай тұр мұңайып. Қураған қылқандар жабындысының астындағы жол сұлбасы біресе жоғалып кетіп, біресе бәкенелеу ағаштардың бұтақтары арасынан жерге және салт аттыларға себездеген сәуле дақтары мен қазынды індер кейпінде қайта пайда бола қалады. Әлден соң қылқан сүрлеуі бітіп, қопалар мен қау өскен қалың жыныс қайта басталды, ұзыннан ұзақ қылуеттегі жол жылан терісіндей болып әзер көрінеді.

	Ай нұрының ақ тамшыларын сезген ат басын сілкіді. Бұтақтардан тартылған қозғалмалы қалың перденің кеуекті алакөбеңінде шеңберлі ойықтар, итмұрынның үлкенді-кішілі, жылусыз гүлдері көрінеді. Ат құйрығын қамшылап, бүйіріндегі сәуленің суығын сыпырып тастады, содан соң келте құйрығын көтере түсіп жел мен тезекке жол берді. Оғаш үннің сатырлай шыққаны сонша, тіпті полковник көзін жыпылақтатып жіберді. Сәуле мен көлеңке ойнап құбылғанда лейтенант өрмек тоқыған өрмекші сияқты көрінеді екен.

	Полковник мұрнын уқалады. Лейтенант тісін шықырлатты. Сәуле мен көлеңкенің әсерінен оның саусақтарының арасы тағы да қышып жүре берді.

	– Испан жыла-ны-ы-ы! – деп айғай салды лейтенант. – Сіз егер қотыр болса-ңы-ыз о-о-ны шо-о-қын-ды-ры-ы-ңыз!

	– Рас, жар-қы-ра-ай-ды!

	– Со-о-лай сияқ-ты-ы!

	– Үр-кі-тіп жебе-е-ер! Ай-ғай-ла-а-а!

	– Сұр жы-ла-ан-ғой! Жек-сұ-ры-ы-ын!

	– Бә-әрі бос се-ні-ім!

	– Мүмкін бос сенім шығар, – деді полковник даусын бәсеңдетіп, – бос сенім болуы да ғажап емес, Секундино Мусус, бірақ малға індет жіберіп, балаларға бит жұқтыратын, әйелдерді жолдан адастырып, құлағы ауыр адамдарды таскерең қылатын, қышымасы бар адамдардың қотырын шоқындырып үлгірмесең оны тіпті күлдіретіп жіберетін Испан Жыланы екені сөзсіз.

	Қара дақтардың ара-арасынан сәуле тамшысы боп Испан Жыланы жарқырайды. Жел шайқап ұйпалаған бұтақтардың арасынан қылуеттің түбіне ай нұрының тамшылары сорғалайды, сол кезде әлдебіреу жерде аунақшып жатқандай болады. Жалғыз ат әрең өтетін қысаң жол айнала толған үшкіл бас солқылдақ қарағайлардың қара жолақ көлеңкесі түскен ақ тастардың арасымен еңіске қарай жыланша ирелеңдейді.

	Алғашқы соққының өзі-ақ бұларды қатты састырды. Екеуі сескене беріп көздерін жұмды да бағжаң етісіп қайтадан ашып-ашып алды. Мачетелерін суырып-суырып ала жаздап, тарсылдатып оқ ата жаздап, қашып жөнеле жаздап – батырға да жан керек – әйтеуір дер уақтында түсінді: беттерін осып-осып жіберген қарағай көлеңкелері екен; соны түсінді де, аямай осқылаған сәуле жолақтарынан жасқанып еңкейісе берді. Ағаштардың арасынан себездеген ай сәулесі ат сауырына шағылысады, ал лейтенанттың ұн жұққан жейдесінде қара жолақтар ойнайды. Салт аттылар ілгері тартып барады, алақатпар боп астасқан жер мен ауаның буалдырында бұталар мен тастар шегірткеше секіреді.

	Аттар мен адамдар көлеңкеде де, көлеңке еместе де, жарықта да, жарық еместе де, жылжып та, жылжымай да жарқ ете беріп қайта сөнеді. Жарық сәуле көзді осып жібереді де қараңғымен ауысып жоқ боп кетеді, қақ маңдайдан қайтадан атады – тағы да түнек басады.

	Ал полковник тойға келе жатқан жоқ. Ол көңілсіз. Қосымша күштің келмегеніне қатты қапалы. Гуате тоғайлары Оппаның жеріне қалай ауысқанын басшы мен қосшы ай сәулесінен аңдамай да қалған; міне аттарды ақшаңқан зебраларға, ал ақ киімді лейтенантты – арқанмен жүріп өнер көрсететін мейрампазға немесе тұтқынға ұқсатып жіберген жарық пен көлеңкенің шатасынан бұлар мүк ойнаған жұмсақ, тұнық алагеуімде бұтаның орнын ағаш басып, қалың қауға айналып, қоюланып келе жатқанын тағы байқаған жоқ.

	Ілгері төменде жел құтырынып жатыр, ал мұнда әлі шапақ ойнап, жұпар иісті жуан самырсындар, басынан ақ мамығы ұшқан кәрі сейбалар, гуайяно мен басқа да кәделі ағаштар иін тіреседі. Олар барған сайын ұйлығып, жақындай түсіп, ақыры қабық пен өзектен, ауада салбыраған тамырлардан, бос қалған ескі ұялардан, кеуек гүлдерден, тозаңнан, желден, түнектен тұтасқан пердеге ұласты. Сәуле мүлдем жоғалғанда сәл толқығандай болып тұрған осы қалың перде жолақ таңбалары бар жеп-жеңіл ақ мұнарға айналып жүре берді, ал одан әрідегінің бәрі сұрапыл теңіздей болып шулап жатыр.

	Көзге түртсе көрінбейтін қараңғылық, бірақ салт аттылар бейнебір су жылжығандай немесе бос кеңістік көшкендей болып, толқын шуылының үстімен, жапырақ нөсерінің астында ілгері тарта берді. Жоғарыдан бұтақ құлап, жатаған ағаш беттен осқылап мазаны алады.

	Полковник лейтенанттың ысқырығын баса атын шу-шулейді; оныкі бірақ ысқырық та емес, алқынып тыныс алған түрі – қараңғыда жолды әрең тапқан адам осылай алқынса керек. Әлдебір бұтақ Мусустың қалпағын іліп түсіре жаздап еді, ол ентіге тұрып айқайға басты:

	– Алда ғана қураған қу таяқ! Қалпақ керек еткенін қарай гөр атаңа нәлеттің!..

	Түнде молада сүйек жарқырайтыны болады, бірақ ғажайып түнектен бұларға жақындап айқындала берген нәрсе дүние жаралғаннан осында ұмыт қалған аспан сәулесі дерліктей. Ілкі дүниенің шытырманы қайдан жарық беріп тұрғанын олар білген жоқ және алдарынан мың-мыңдаған жарық сәулелер мен айшықтанған емен еңселі ағаш көрінбесе оны білмей де кетер еді.

	Годойды қуып жеткен Мусус: ”Қараңызшы, сеньор полковник, от қоңыздардан қаланған қақпа сияқты!” дегісі келіп еді, бірақ абайсызда бірдеңе жұтып қойғандай тамағы жыбырлады ма-ау, әйтеуір: “Қараңызшы, бастық!” деген сөзі жарықшақтанып шықты.

	Ең ұшар бастағы бұтақтарға жабысып алған ұрғашылары жалғыз көздері жарқыраған еркектерін еліктіріп, шамдары шарқ ұрып, мыңдаған от нүктелермен түпсіз түнекті тескілеп жатыр. Еркектері де өз шамдарын жағып алып, кәдімгі құшыры келген еркектерше жанығып, қанның көгілдір ағыны сияқтанып ағаштың діңін, бұтағын, гүлі мен жапырағын ала жоғары өрлеп барады. Еркегі үздіккен демімен отын үрлеп ағаштың ұшар басына жақындаған сәтте ұрғашысы түскір зар күйіндегі шамын тағы-тағы жаға түсіп, жігіт шіркінді жарқыраған жұлдызымен қыздыра түседі, ал некелері қиылып біткен соң бәрі сөнеді, бастапқы салтанаттан бұлдыр дақ, құс жолының бір жарықшағы, өзін шамшырақ санаған жай дарақ қалады.

	Ай қайта көрінді. Аттылар жарқабақтың басына жетіп, алаңқайдай ғана ашық жерге тоқтады. Алаң бос екен. Су мен жарықтан жұқалтың кіреукеленген қызғылт жартас, жұмбақ сыр бүккендей ақырын тербелген қара қошқыл төбелер. Өздері жүріп келген, сусыз арна сияқты тар жолдың ұшындағы Оппаның ортасында бұларды күткен жұмбақ бұдан да керемет. Тынымсыз жылтылдаған осынау алып қазаншұңқырға жеткенде ұзақты күнге толастамай жапырақтарды сілкілеген желдің ызыңы пышақпен кескендей тына қалды, енді тек ат тұяғынан тасырлаған тастардың үні ғана естіледі. Көк түтін түстес өрмек торлаған құрғақ жапырақтарды бұрқыратып алдарынан қаңбақ қашады да қара жермен қайықша жүзіп бара жатады. Бұларды төменге, Оппаға бастап бара жатқан соқпақтың жиегінен әлдебір жануардың тырнақ ізі байқалады.

	Көлеңкелер көлбеңдеп, тастар сыңғырлайды, енді айқайламаса да болады. Міне, осында тоқтау керек деп шешті олар, осында аялдап, басқалардың келуін күтіп, Корраль де лос Транситос қыстағына біртұтас жасақ болып кірген жөн. Ал әзірге қоржын-қолабадағы кофей, бұрыш, арақ сияқты барды-жоқты ішіп-жеп, әбден ақсорпа болып титықтаған аттардың белін босатып алса рауа, тек сол шіркіндер ойда жоқта осқырып-пысқырып, келген іздерімен қайта салып, бәрінің ауыздарын аңқитып кетпесе болды ғой.

	Сонадайда – тас лақтырса жететіндей – Оппаны кесіп өтетін жол үстінде табыт тұр екен.

	– Ой, сұмдық-ай! – деуге дегбірі әрең жеткен полковник атының басын кейін бұрып жоғарыға қарай құйғыта жөнелді. Құла ат иесінің ырқына көнбей оның соңынан салды, ал лейтенант артына бұрылып, табытты атпақшы болып әуре. Алаңның шетіне жете бере маузерден атып та жіберетін еді, бірақ үрей билеп парылдаған атының жалына жармасып алған полковник: “Атушы болма!” деп оны дер кезінде тоқтатты. Құрғақ жапырақтар беттеріне ұрды, әлгіде ғана өздерін өлген адамша шешіндіріп алғандай болған Оппадан кейін мына жамыраған жасыл толқын екеуін киіндіріп, желеп-жебеп, тыныштандырды. Жапырақтар шыркөбелек айналып, адам кейіпті маймылдар шаңқылдап, ұсақ аңдар серіппеше секіріп жүр; аспан астында адасқан балапандарша шиқылдап алқызыл сәуле шашқан жұлдыздар ағып түседі; желдің екпініне шыдамай, өздерін өлімге қиғандай болып, қараған жемістері сонау биіктен саулайды. Бір қатерден қашсақ қалың топтың ортасына кіріп, қоян-қолтық араласып барып тынышталатынымыз сияқты, Оппаның бос кеңістігінен безіп шығып, аспан мен жерді тулақтай сілкілеген алай-дүлейдің құшағына қайта түскенде ғана Годой мен Мусустың жандары жай тапты.

	– Ей, сен ақымақпысың? – деген сөзді естіді лейтенант.

	– Олар өліктердің үстінде отырған жоқ па! – Соны естіді де оқ атқан жоқ.

	Аттылар ағызып келеді. Жел көздерін жұмғызып, ауыздарын ашқызып, танауларын делдитіп, құлақтарын мұздатып келеді. Аттарының шабысына кедергі жасамау үшін жалына жабысып алған: тегі, тер басып, сор иістенген жан иесіне жанасудың өзі бір медет.

	Олар тектұрға, беткейдің ең биік қырқасына барып тоқтады, бұл жерден төменге түсу оңай емес екені өздерінің есінде. Полковник терге шылқыған мойын орамалын шешіп, бетін сүртті.

	Мусус қарсы алдында жалбаңдаған жапалақтан жасқанып көзін жұмды. Оның банан қабығы сияқты талшықтармен айғыздалған қанаты ай сәулесімен анық көрінеді екен. Қураған ағаштар, жапалақ, табыт – бәрі жаман ырым екенін жүрек сезеді.

	– Сеньор полковник!.. – дегенді әрең айтты; жағы қарысып қалғандай, аузы сөйлеуге келер емес.

	Годой оған ернін жыбырлатпастан тіл қатты:

	– Сеньор полковник... иә... енді мен саған сеньор полковник...

	– Қарақшылар өліктің үстінде отыр...

	– Иә... енді өліктің үстінде отыр...

	– Ал табыттары бос.

	– Қуланып алған ғой. Біле білсең, бұрын біреулері бойраға жатып, өздері тіпті төрт шырағдан жағушы еді. Енді әбден тіс қаққан – табыт та жарай беретінін біледі. Кімде-кім табытты көрсе тапжылмайды, ал олар ұрлаған малын жайбарақат айдап кете барады.

	– Солардың Аполинарио Чихолой дейтін біреуін сіз атып өлтіріпсіз ғой, полковник мырза. Ұдайы өліктің орнына жататын сол екен – аурушаңдығы себепті мал ұрлауға жарамайтын болса керек.

	– Сен оны білушімең?

	– Естуім бар. Соның алдында ғана сіз Илом көсемінің көзін жойған алмағайып күндер болса керек қой. Сіздің айлакерлігіңіз болмаса, сіздің батылдығыңыз болмаса бәріміз біткен болар едік. Сары қояндар күзететін көсемнің тауда жатқан жеріне іздеп барып, ол өзенде ішек-қарнын шайып жатқанда адамдарының бәрін қырып салу үшін жүрек керек қой!.. Мен өз көзіммен көрдім: жасақ барып жасындай тигенде үндістердің пәрша-пәршасы шықты ғой. Содан бері алты жыл өтті, бірақ әңгіме әлі сол жайында.

	– Жетінші жыл... – деді полковник. – Мен санап жүрмін, өйткені сол жолы біз қырып салатын әлгі сәуле қоңыздар жетінші рет жер өртенгенде менің өлетініме сәуегейлік айтқан болатын. Демек, оларға сенсек, биыл мен өртеніп өлуім керек. Айтқан жылдары басталды түбің түскірлердің!

	– Чихолойдан соң сіз ешкімнің қанын жүктеген жоқсыз ғой.

	– Әлі есімде: мен оны жолдан қаға берісте, беткейде өскен бұтаның қалқасында тұрып атып жықтым, содан соң оның достары жазым етіп жүрмесін деп сол беткеймен сырғып төмен түсіп кеттім. Бейшара, ешкі терісін жастанып жатыр екен, төрт шырағданның біреуі өшіп қалыпты. Енді қалған үшеуі өшпей тұрғанда үлгіріп қалайын деп шүріппені басып қалдым. Ол бүктетілген күйі жан тәсілім етті.

	– Арттағылар келетін емес қой.

	– Оларды күтетін дәнеңесі жоқ. Ал бірақ тың күш келмейінше жолға шығу ақымақтық болар. Барымташы дегендер нағыз жексұрын, әккі қулар емес пе, есіңде болсын: барып тұрған қулар – қауіп-қатер солай үйреткен. Олардың әрі байқампаз, әрі сақ, ақылға да жүйрік болатыны содан.

	– Иә, бұл қарақшы дегендер – барып тұрған арыстан, иә жолбарыс, тіпті жылан десе де болады. Бұта-бұтаның арасындағы желдей боп, өтпейтін жерлері жоқ өздерінің.

	Әңгіме қызығымен отырып тағаның тасырын естімей қалды, тек үстеріне төне келген салт аттылардың сұлбасын байқағанда барып зәрелері зәр түбіне кетті. Сол-ақ екен, орманда азырақ салқындап, оттап алсын деп арқандап қойған аттарына тұра жүгірді; жаналқымда полковник атын байлаған бұтаны тамырымен жұлып, лейтенант арқанын үзіп алды.

	Келген – тың күш екен. Үсті-бастарына ұн жағып, топырақ пен ай сәулесін сеуіп жібергендей он жеті сойдауыл. Айтары жоқ, тіпті қарап тұрғандай-ақ! Махаббатқа да, ғадауатқа да қайтпай түсетін жігіттер.

	Осындай ойға тоқтаған жасақ бастығы полковник Чало Годой билікті қолына алып, жауынгерлердің алдына шықты да, қанат жая сап құрып жауға қарсы жүруге бұйырды.

	Қарақшылармен бір шайқасып бағуға құмартып келген солдаттар төмен құлдилай жөнелді. Жаураған дене мен жабырқаған көңілге қиқулаған атыс-шабыстан артық дауа жоқ. Оппа жақтан әлдене күркіреген дыбыс естілді, бұлар топталып алды да жолды кес-кестеп табыт жатқан жерге шоқтай үйіріліп лап қойды. Ай сәулесі табыттың қырларын анық айқындап, әрі қорқынышты, әрі сырланбаған қарабайыр ағашқа шағылысып, ағараңдаған тақтайларды шапағымен орап тұр екен.

	Лейтенант Мусустың басқаруындағы жасақтың бір бөлігі, өзгелерге қапыда жау бас салмасын деген сақтықпен, Оппаның кірер аузында қалды. Бәрі қараңғыға қадалып, құлақ түре қалған. Тіпті Мусустың аузы кеберсіп кетті. Ол қоян-қолтық ұрыс алдында сардардың істейтін салтымен бір түкіріп тастамақшы болып еді, аузынан тек құрғақ ауа шықты. Лейтенант та, оның адамдары да шаршы алаңдағы бұқалардың соғысын тамашалағандай жоғарыдан қарап, төменде не боп жатқанын көріп тұрды. Полковник атынан түсіп, өзі ым қақса болды оқ атуға сақадай сай солдаттарының қоршауында табытқа жақындап барды да оның қақпағын тапаншасының оқпанымен дүңкілдете ұрды. Жауап болған жоқ. Түсінікті: табыт бос болғаны, полковник те солай деген болатын. Бос. Тағы да қулықтарын асырып, мал ұрламақшы. Өз адамдарынан ешкімді өлімге бергісі келмейді, ал енді өлгенсіді ме – тірі болса да өліп жатады.

	Дон Чало қақпақты тағы ұрды, тағы да өктем түрде, тіпті одан да қаттырақ соқты. Жауап болмады. Бос. Тағы ұрып еді, тағы да үн жоқ.

	Ол көзімен атып, басын кегжең еткізгенде солдаттар дереу қақпақты аша қойды. Тапжылмай қалған бастық қана, өзгелерінің бәрі кейін серпіліп, қаша жөнелуге шақ қалды. Табытта ақ киінген адам жатыр, бетін тоқыма қалпақпен жауып қойыпты. Полковниктің жон арқасынан суық тер саулады. Бұл кім болуы мүмкін?

	Аттар мен адамдар қызғылт сары жартастарда сұлбаланып тұр, көлеңкелері тасқа қара дақ болып жабысып қалғандай.

	Полковник тапаншасының ұңғысымен тоқыма қалпақты көтерді. Табыттағы адамның бетіне ай жарығы түсті; ол көзін ашып, зәре-құты қалмай, салқам жәшігінен атып шықты. Годой бұл жолы да тапжылған жоқ, тек бір шегінді де қойды – қанша дегенмен ол, тәңірінің өзі сияқты, өлгендерге жан бітіруші ғой. Содан соң әлгінің адам екенін, басқа екенін білмей-ақ қаруын кезеп берген. Оны көріп солдаттар алқа қотан тұра қалысты.

	– Сен иә елес шығарсың, иә адам шығарсың... – деп бастады полковник.

	– Мен жүкшімін, сеньор, – деп әлсіз үн қатқан үндіс ұйқысынан таза-тақыр оянып, қарны ашқанын сезді.

	Өзі сұғын қадап келген адамдарының бірі емес екенін білген полковник сабасына түсіп, қатқыл үнмен:

	– Жүгің кәне? – деп сұрады.

	– Қыстаққа табыт апара жатыр едім.

	– Шыныңды айт, әйтпесе миыңды ағызамын!

	– Жүкшімін мен, өтірік айтып нем бар... Беталысым -

	Корроль де лос Транситос қыстағы, емшіге табыт апара жатырмын, кеше сондағы емші қаза болып еді...

	Солдаттар ақырын жылжып жақындай түсті. Қолына қалпақ ұстап, тізесіне жететін ақ дамбал мен қысқа жең ақ жейде киген үндісті тас пен қоладан құйылған мүсін дерсің.

	– Табытты сатып алып әкеле жатыр едім, әбден ұйқым келсін. Табыт барда не қам бар деп, ішіне кіріп жата қалдым. Өйтпесең болмайды – аң жортып, бүйі жорғалап жүрген жер...

	– Соқпа өтірікті! Мал ұрламақсыңдар ғой...

	– Ұрламақшы болғандар бар шығар, бірақ табыт екеуміздің оған қатысымыз жоқ. Барымташылар үндістерді жақамайды, олар үшін сужүрек қорқақ та – біз, ит те – біз...

	– Міне, солар сені табытқа тыққан. Үндісті олар адам екен демейді. Ендеше олардың қайда екенін айт кәне, әйтпесе табытқа қайта түсесің!

	Суықпен және сәулемен жуылған ақ жейденің астынан білінген қабырғаларына қарудың оқпаны тірелді. Үндіс табытының өзіне қарай шегінді.

	– Айт кәне! Немене, біздің тілді түсінбейсің бе? Үмыта қалдың ба?

	– Мен табытқа жата алмаймын. Ол емшінікі. Егер мені өлтірер болсаңыз, осы араға жерлеп кетіңіз, тек табытқа салмаңыз, ол үшін о дүниеде жаза тартасыз. Мені өлтірсеңіз, табытты қыстаққа жеткіздіріп тастаңыз.

	– Оны алатын кім, өлік пе? – деп кекете сұрады полковник. Мал ұрлаушылар мына үндісті әдейі жолға тастап кеткеніне оның еш күмәні жоқ еді, енді бұл солардың әмірімен басымды қасақана қатырып тұр деп ойлады ол. Мұндай жағдайда қарсыласының мысын басып, күлмәнін ашу үшін полковник бойына біткен әзілкештігін пайдалана қоятын. – Тапсырған жұмысын тындырып бергеніміз үшін құшағын жая қарсы алып, бетімізден сүйіп, рахметін айтатын болар! Бәлкім, өзі кедей-кепшік біреу шығар, бұдан былай өлшемімен тапсырыс бере алмас та! Саған өлшемін берген болар?

	– Берді, сеньор, ал табытты өліктің басында отырғандар қабылдап алады.

	– Табыт! Бұл табыт дейтіндер жып-жылтыр болады, сырты – лак, іші – жібек. Ал сенің жәшігің қарағай екен. Оның басында отырған кімдер?

	– Әйелдер.

	– Және еркектер ғой, солай ма?

	– Көбі әйел...

	– Ол неден өліп жүр? Біреу өлтірді ме?

	– Кәрілік қой.

	– Жә, сені ататын кезде атармыз, ал әзір сөзіңнің рас-өтірігін білейік. Қолыңды тас қып байлаймыз, содан соң менің адъютантым, мен тағы бес адамды бастап жолға түсесің. Өтірік айтқан болсаң сені табытқа салып, ағашқа сүйеп қояды да атады. Тек көрге лақтырып тастау ғана қалады.

	Үндіс анасынан қайта туғандай қуанып кетіп, табытты арқасына салып алды да көкшіл көзі от шашқан адамның қасынан тезірек кеткісі келіп емпеңдей басып жөнелді. Солдаттар шұңқырдың құлама жиегін ала оның соңына түсті, ал Мусус бастаған бесеуі қыстақтың өзіне тартты. Алдарында – табыт арқалаған, қолы не үшін байланғаны белгісіз үндіс. Әлден соң бәрі жамыраған жапырақтардан көрінбей кетті.





IX




	Алты арыс Текундердің анасы бейнеттен де, жылдардың жүгінен де әбден қажыған. Ол суға шыланатын жүгері ұнын жұқтырған сары жылдарды да, чилате ішімдігіне арнап бала тырнағындай балғын дәндерді ұнтақтаған ақ жылдарды да, өзі бұрыш қосып, қызанақ пен күріш араластырып бұқтыратын еттің қаны сіңген қызыл жылдарды да, түтінмен ысталған қара жылдарды да көп көрді – осы жылдардың бәрінде себеттің зілмендей салмағынан мойны қажалып, тері тамшылап, маңдай терісі қабынып, қырыстанумен болды. Бәрі оның белін бүгіп, еңсесін басты.

	Өткен өмір мен еткен еңбек қарттардың басын, иығын, арқасын жерге ие береді, олардың тізелері бүгіліп, тілерсегі талады, ақыры өздері соншама күш-жігерін сарп еткен нәрсенің алдына барып шөкелейді.

	Шілде қоңыз ажалына жете жаздағалы бері ағайынды Текундердің анасы күйген келтек сияқты қап-қара қолын қарнына баса беретінді шығарған. Қазір ол басқа қолына шатырлай жанған қарағай бұтағын ұстап, шүңірек жылан көздерімен ылғалды қараңғылықты тінте қарайды. Әлдебір сөздерді тамсаған күйі ол есікке тақады. Ат тағасының тықылын естуі анық, ал оның ұлдары мен немерелері қыстақта емес болатын.

	Кенет оны бейтаныс адамдар қоршап алды. Аттарын жетектеп келіп жатыр, келіп жатыр. Өздері жалаңаяқ, қалай болса солай киінген, бірақ бәрі белдік тағынып, қару асынған – демек, солдаттар болғаны.

	– Бізді айыпқа бұйырмаңыз, сеньора, – деді ішіндегі бастықсымағы, Мусус, – емшінің үйі қайда екен? Адамымыз ауырып қалды, емдемесе болатын емес.

	Табыт көтерген үндісті бұлар әрегірек, қараңғылау жерге, Бенито Рамос дейтіннің қарамағына тастаған.

	– Әне, емшіңіз, – деп күңкілдеген кемпір қолындағы алауын иіс үшін гүлдер мен кипарис бұтақтары тасталып, өлік жатқан бөлмеге бағыттады.

	Жәреукеші біткеннің бәрі сияқты, әр істе полковникке еліктеуге тырысатын Мусус өлікке тақап барды да тапаншасының аузымен оның кіндігін нұқып көрді. Жейденің етегі түріліңкіреп, қарт адамның суалған қарны көрінді.

	– Неден өлді? – деп сұрады лейтенант, бұл да тіріліп кетер деген қорқынышпен.

	– Кәріліктен, – деді кемпір. – Өзі бір жаман ауру, ем-домға көнбейді.

	– Сіз де сау емес сияқтысыз...

	– Бәрі сол кәріліктің салдары, – деп қайталады кемпір бір табан ілгері басып. Бірақ өлікті Калистро тастан тасқа қалай соққанын солдаттар байқап қалмасын деп алауын оған жақындатқан жоқ. Калистрода ес жоқ еді ғой, енді жазылды. Бұғы Көз көмектесті. Иә, көрешегі бар екен: самайын сипап жіберіп еді сауығып жүре берді. Ал ең бастысы – мына солдаттар келгенше бауырларын ертіп кетіп қалғаны. Құдай сақтасын, бұлар қан тілеп қасарысатын еді-ау...

	Алаулаған бұтақты мәйіттен аулақтау ұстаған күйі, келгендерге қарап тұрып сеньора Яка осыны ойлады. Мұның өзі өлмегенін, кісі қолынан өлгенін байқап қалмасын де. Сұмдықтың көкесі сонда болады! Жұрттың бәрін байлап-матап жолға салады, қыңқ дегізбейді.

	– Не айтатыны бар, өздерің көріп тұрсыңдар, – деді Мусус солдаттарға қарап, екі ұштылау түрде. Сөйтті де, қалпағы болмаған күннің өзінде жүндес асқабаққа ұқсайтын басын қасып қойды. Оның көңіл хошы мәз емес еді: үндісті атуға болмайды, ал полковниктің әмірі әмір-ақ еді ғой... Үндісті табытқа салып, қақпағын жауып, тіктеп қоясың да... “Ат!”

	Табыт көтерген үндіс үйге жақындаған сәтте лейтенант бастаған бес солдат қыстақты тастап, Оппаға, дон Чало Годойға қайта аттанайын деп тұрған. Мусус ақыр соңында полковникке еліктеп, бұл табыт емшінің “соңғы сылтауы” екенін айтып салды. Содан соң бесеуі бірдей аттарына ырғып-ырғып мінді де, үй иесі әйелден тек бір уыс жүгері сигарын алып, құйғыта жөнелді. Кез келген темекім өзі тұтанатын болсын деп шайтанмен келісімге келген Бенито Рамостан өзгесі тіпті шылымдарын тұтатқан да жоқ, тек ауыздарына салып сорып бара жатты. Ал анау Бенито дейтін шайтанның қылын жұтып қойыпты – келісім осылай жасалады ғой – содан ол мүлдем семіп, күлгін тартыпты, ал көздері көмір дерсің. Шайтанмен уағда бойынша: мұның әйелі теріс жүріске салынса, анау оны айтып тұрмақшы болған ғой. Бірақ бұл алдау еді – әйелі түскір шайтанның өзімен шатасыпты. Рамостың әйелі қандай сұлу: ай дидарлы, қолаң шашты, көздері майға піскен бұршақтай. Өзін жеп қойғың келеді. Әсіресе көздерін.

	Аттылар жамыраған жапырақтардың арасымен шоқтай үйіріліп бара жатыр. Жол ыра төмен тартты. Сол жақсы – кешікпей діттеген жерлеріне жетеді, көз шырымын алуға да уақыт болады. Түн тастай қараңғы, тікенекті бұтақтар, жерленбеген ағаштардың жел шайқамас қаңқалары Рамостан өзгелерінің бәрін тырналап, дүрелей берді. Ал Рамостың көмірдей көздері түнде де жақсы көретін. Ол бәрінің соңында бара жатқан. Бара жатты ма, әлде бара жатпады ма? Ол қашанда шерудің соңын ала жүреді, ең артында болады. Бұдан Ібіліс те жақсы болар-ау.

	Аспанға жұлдыздан тұқым шашылыпты. Корроль де лос Транситос пен қырсық шалған Оппаны жалғастыратын бұралаң жолмен тұңғиық шыңыраулардың арасында желе жортып бара жатқан салт аттылардың аяқтарының астында, сонау төменде қап-қара белдеу болып орман жайылып жатыр. Аттар ырсылдап, таң алдында соғатын ызғырық жел бетке ұрады; жеңсік асындай көріп айға ұлыған қасқырлардың үні алыстан талып естіледі; ақтиындар шықылықты қойып, біреу қытықтап жатқандай шиқылға басыпты; үрейді ала шуылдаған бұталарға түн құстары қақтығып топ-топ құлайды.

	Аттылар орман ішімен бара жатыр. Шық тамшыларын сорғалатып, талаураған аспанда айдың өлімші сәулесі жайылып барады. Бөгде біреулердің көзіне түсіп қалмайық дескен олардың жүрістері өте баяу – жасыл мүк түстеніп, ай астында сарғыш тартып бара жатқан жүндес жандардың бары-жоғы белгісіз. Болдырған аттар ұйыққа түскендей болып аяқтарын ілбіп басады. Зәршөптен әрмән болған адамдар тарақандарша сақ. Аспан екеш аспан да бұтақ баспалдақтарын ширақ басып, тастардың үстіне шашылып қалған айна сынақтарындай сұйық сәулеге нық түседі. Аттар құйрықтарын шаншып алып, бастары салбыраған күйі қалың қабырғадай қапталмен өздері жүріп келеді, ерге шалқалай жатудан басқа амалы қалмаған адамдардың қалпақтары ат сауырында. Қалың қопаның сусылдаған теңізі тербеп, сонаның бұлтынша толқыған ауадан қарағай шайырының иісі шығады. Буланған күкірттің қапырығында жаман аурулар құжынап, піштірілген аңдардың айқай-шуы мен құрбақаның көздері қалқып жүргендей. Құламаға қарағаннан әрі шаршағаннан жігіттердің бастары айналды, оларды ұйқы қысты, иіс-қоңыс діңкелетті, жапырақпен осқылап жел де мазаларын алып бітті.

	Кенет орманның лүп еткен күйік иісі мұрындарына келгенде олар қыстақтан шықпай тұрып-ақ Бенито Рамостың айтқанын үрейлене естеріне алысты. Ол қысқа қайырым ғана сөз айтқан, өзі туасы көп сөйлемейтін адам ғой, мүмкін бұларды қорқытпайын деген де шығар. Шайтанмен ауыз жаласқанның да пайдасы бар – бәрін күні бұрын біліп отырасың.

	– Міне, жігіттер, Оппа, – деген болатын қыстақта Бенито Рамос, – бұл дегенің – әшейін бір аран. Шыныдай жалтыр шыңдар қазаншұңқыр болып сол жерде бітеді. Жел қалай ұйтқыса да оның түбіне жетпейді. Мүмкін оның сонда жете алмайтыны да дұрыс шығар, әйтпесе ол ұрық беретін бұлттар да, алаңқай далалар да, дауылдың барлық әйелдері де жесір қалған болар еді. Тіпті жаның түршігеді: қалың бұтақтар қаңғалақ ойнап, жел азынап тұрады, ал оның түбіне қарасаң – тыпа-тыныш, шөп басы қимылдамайды. Дүние – азан-қазан, ол жерде – тыныштық. Айнала – дауыл, онда – дамыл. Қайда барсаң да – сапырылған сұрапыл, ал онда барып ұйықтасаң да өзің біл. Құлаққа ұрған танадай. Өздерің түсіп көрдіңдер ғой: қазаншұңқыр – алапат үңгір, тек жерде емес, аспанда. Жер асты үңгірлері қара түнек болады ғой, ал онда – көгілдір түнек. Енді тыңдаңдар, тек ештеңе сұраушы болмаңдар, өздеріңе белгілі: не білсем соны айтамын. Қазаншұңқырдың түбінде полковник Годой жасағымен жатыр. Ол темекі тартады. Қара от қосылған сорпа ішкісі келеді. Осы маңайда қараот өсе ме деп сұрайды. Сорпа пісіру қауіпті деседі ғой. Одан да өзімізге бұйырған жол азығын жейік, ысыта саласың да қылғыта бересің деседі. “Дәмесін қара! – дейді полковник.

	– От жағуға рұқсат жоқ. Суықтай жейміз, ал қараотты қыстаққа апарып, ертең пісіреміз”. Оның қараотқа тәбеті шапқанының оқасы жоқ. Жаманы – орынсыз жерде, ол өспейтін ортада сұрағаны; өзі оны пісіріп жегісі келе тұрып, болымсыз от жағуға да тыйым салады, жол дорбалардағы мұз боп қатып қалған шошқа еті мен жұқа нанды жылытып жеуге, ыстық кофе ішіп ауыз жылытуға мүмкіндік бермейді. Қара отты өлгендер жеуші еді. Ол – жер қойнауынан шыққан әлсіз жасыл жалын. Жер қойнауында мәңгі ұйқыға жатқандардың тәніне кіріп, олардың бойына сәуледен қуат береді. Егер мына полковник сияқты біреуге қатер төнсе (оған жерді жетінші рет өртегенде өлесің деп сәуегейлік айтылған ғой), әрі оның қара от жегісі келсе – бұл жақсылықтың нышаны емес. Ал әзірге полковник солдаттармен әңгіме-дүкен құрып отырғанда жақынырақ тұрған аттар құлақтарын қайшылап, құйрықтарын желпіп, түсінде бір жаққа құйғытып бара жатқандай жер тарпиды. Жануарлар түсінде қауіп-қатерден қашып барады, бірақ оларда ақыл-ес деген жоқ, жалғыз түйсік қана бар, сондықтан өңінде тұрған орындарынан тапжылмайды. Сөйтіп, қазан-шұңқырдың түбінде әңгіме-кеп жүріп жатқанда полковниктің, солдаттардың, аттар мен қарудың айналасына үш шеңбер, ажалдың үш тәжі, білігі мен шабағы жоқ үш доңғалақ үйірілді. Егер іш жағынан, төменнен санаса, біріншісі – үкінің көзі. Тесіле қарайтын дөп-дөңгелек, сұп-суық мыңдаған көз. Екінші шеңбер – тәнсіз сиқыршылардың жүздері. Аспанға ілінген ай сияқты ауада қалқыған, денесіз, тиянақсыз мыңдаған жүздер. Ең мейірімсіз әрі ең алыс үшінші шеңбер – қайнап жатқан тал-шілік сияқтанып, от жарығында қанды қанжардай ақсиған исоте бұталары. Алғашқы шеңбер полковниктен көз алмай қарап қалған, қанды ірің сасыған тақтаға бұғы терісін шегелегендей етіп, оны орнынан тапжылтар емес. Екінші шеңбер – сиқыршылар: денесі жоқ жүздер назбедеу киіктің терісінен жасалған күркелердің саңылауынан сығалап, ішек-қарны, алтын тістері мен қару-жарағы саудыраған келіссіз тұлыпты көреді. Өздерінің денелері де – сәулелі қоңыздар, сондықтан қыс баласы олардан аяқ алып жүргісіз, жалтылдап, жылтылдап, өшіп-жанып жатқаны. Олар Годойдың қалған жасын бір – екі – үш – төрт – бес жыл, алты жыл деп санап берді, ал жетінші жылда алтын үкінің мыңдаған көздерінен атылып шығатын жалын боп лап ете түспекші. Бұл суық от, ол айналасының бәрін тоңдырып, аязымен қариды. Әуелі Годойдың адамдары құлақтарының қышып, дуылдатып бара жатқанын сезеді. Олар сырғалықтарын уқалап, қаси бастайды. Қышуын қалай басуды білмеген олар оң қолдарымен сол құлақтарына, сол қолдарымен оң құлақтарына жармасып, білектерін айқастырған күйі құлақтарын жұлқылап, жұлып ала жаздап тұрады, ақыры құлақтары мұз боп қатып, әйнек сияқты сынып түскенше тұра береді. Солдаттар әрқайсының екі жағынан қан саулап тұрғанын көреді, бірақ оған мәу деп мән бермей, өздерінің қас-қабақтарын опыра бастайды да тасырайған ашық көздерін алтын үкінің суық оты қарып түседі. Шыны боп қатып қалған қас-қабақтарын жұлып-жұлып тастаған соң олар еріндеріне қол салып, қызыл собықты жүгерілерін аршиды. Тек үкілердің тесіле қараған көзқарасы тақтаға жабыстырып тастаған полковниктің ғана құлағы, қас-қабағы мен ерні бәз қалпында болмақ. Тіпті шылымының күлі де ұшып кетпекші. Пышақтарын жалаңдатқан түн-түнектің қолдары дегенін істеп тынады: ол өзін-өзі атып өлтіреді. Оқ самайын тесіп өтіп, полковник жер жастанады, басқа бір қара түсті қолдар оны жерден көтеріп алып атына отырғызады, содан соң біртіндеп атын да, өзін де қанттан жасалатын қуыршақтай етіп кішірейтеді. Ал қалың қопалар от қаруын серт ұстап жалаңдатады да жатады.

	Лейтенант Мусус ашық алаңға шыққан. Қоңырсыған күйік иісі қолқасын атып бара жатқан соң тоқтай қалды. Өз адамдарының бірі:

	– Әй, қа-ай-сың темекі тартқан? – деп айқайлады.

	Беріректен де, әріректен де тарсылдаған дыбыстар естілді – солдаттар үсті-бастарын қолдарымен, қалпақтарымен ұрғылап, от ұшқындарын өшіріп әлек. Жүрек айнытар ауаның толқынында әр-әр жерден аптыққан дауыстар естіледі: “Мен емеспін...”, “Менде емес...”, “Менің шылымым сөніп қалған болатын...”, “Айнала бәрі дымқыл, шылымнан тұтанушы ма еді...”, “Өшіретін су болса ғой...”, “Мүмкін ауаны сауып су шығарармыз...”, “Аттан түсіп ... дәрет сындыруым керек еді...”, “Ұшқын дейтіндей ұшқын жоқ, ал сасық иіс алып барады...”

	Аты тоқтап, иесі жерде дәрет алып тұрғанын естіген біреу:

	– Сасық иіс енді сенің өзіңнен шығатын болар! – деп айқай салды.

	Бірақ иіс алдамаған екен, ауаға жарқ етіп жалын көтерілді. Жақын маңда орман өртеніп жатқан болды.

	Аттылар күбір-күбір: “Төменде не боп жатқанын білсе ғой... Масқара болғанда, бастық көз шырымын алуға жатамын деп, шылымын құлағына қыстыра салып, өрт содан шықпаса... Жоқ, оларда жаңбыр жауып тұрған сияқты ғой... Құдай сақтасын, жаңбырда өрт шықса... Су қайнап, дүниені тегіс күйдірсе... Жоқ... Бұл – жел... Бұл – жапырақ... Жел... Жапырақ... Жел...”

	Күдік бірден сейілді. Адамдар бір-біріне қарасты. Бәрі осында екен, бәрін тер басқан, үрейлері қашқан, безгек болғандай дір-дір етеді. Әйнек сияқтанып сәуле жарқ етті. Адамдар мен аттардың көздері жалт етті. Солдаттар ат басын кері бұрды. Беткеймен жоғары салғанда ылдиға тартқандай-ақ ағындатты, аптап ыстықтың құшағында құйын-перен құйғытып бара жатыр. Қып-қызыл тістерін сақылдатып бұталар тұр. Түтін жайлады. Жалын лықсыды. Адамдардың білетіні біреу-ақ – басамандау керек. Бәлкім Мусус: “Қа-шың-дар!” деп әмір етіп үлгірген шығар.

	Бенито Рамос қалыңның арасында қала берді. Ол жалыннан қорыққан жоқ. Шайтанмен бекер ауыз жаласып жүр деймісіз. Жүгенін сыпырып, атын еркіне жіберген. Түтінге тұншыққан жарқанаттар жерге топ-топ құлайды. Оқпанның аузынан атылып шыққандай болып бұғылар құйғытады. Жер бетінде көң-көсірдің қарасынындай боп жатқан илеу-ұялардан ыстық арақ сасыған қара соналар құжынайды.

	Сонадайдағы төбеде әлдебір көлеңкелер шұңқырдан шыққан отты тамсап отыр. Жалын тілі ауаның қабырғасын қармалаған қолдарға ұқсайды, жүгері егістігінің мехрабында құрбандыққа тауық шалып жатқандай болып олардан қан саулайды. Даладай қалпақ пен қолапайсыз қара жейде киген біреулердің сұлбалары жерге емес, бүгулі аяқтарының өкшесіне құйрық басып, сояудай шылымдарын бұрқыратады. Бұлар Калистро, Гауденсио, Руперто, Андрес және Росо Текундер еді. Темекі тартып, ақырын, баяу, бірқалыпты әңгіме-дүкен құрып отырған беттері.

	– Гауденсио Жеті Даланың Бұғысын көрді, – деді Калистро. – Ол мұны жер астынан шақырып, жатқан жерінен қазып алуды өтінген ғой. Бұл қазып шығарса, Бұғы тұрып кәдімгі адамша, қазір біздің сөйлеп отырғанымыздай етіп “Гауденсио...” депті, – соны айтып, артқы сол аяғымен тырп-тырп-тырп еткізіп жер қазғандай ишара жасапты.

	– Солай деді ме, демеді ме, бірақ болғаны рас, – деп жалғастырды әңгімені Гауденсио. – Оны көмген жерімнен қазып алып едім, орындыққа жайғасқандай боп барып тасқа отырды. Сол-ақ екен, отырған орындығына да, арқалығына да ақшыл қалампыр түстес гүлдер төгіліп, біреулерінің мүйіздері мен көздері жасыл түсті, ендігі біреулерінікі қызыл түсті, тағы біреулері қара түсті жұлдыз құрттар қаптасын кеп. Көздері жылтырағанмен, өздері қыбыр етпейді, сонда бар ма, бұғының астына, отырған орны мен арқалығына түкті пүліш жабылғандай болды-ау. Ол орынтағына жайғасып, құдды бір төрелерше аяғын айқастыра тастап, күлімсіреп отыр. Күлімсірегенде ай сәулесі аузына түсіп еді, тістері аппақ екен, бірақ жарқырамайды екен. Солай күлімсіреп, сол көзіне алтын шіркей қонғандай жыпылық қағып отырды да былай деді: “Біліп қой, Гауденсио, – деді, – мінеки, жеті жыл өтті, енді мен тірілемін, өйткені менің де, мысық сияқты, жеті ғұмырым бар. Иломға жасақ жабылатында оның қасында болған сиқыршы сәуле қоңыздардың бірі мен едім. Сол жолы мен алғаш рет тірілген болатынмын, содан соң тағы бес мәрте тірілдім, ал енді жетінші ретте мені сен өлтірдің, өйткені қамыс арасында жатып қапымды табуға шыдамың да жетті, қалт жібермей атуға мергендігің де бар екен. Мені өлтіргеніңе өкінбеймін, міне мен тірілдім, енді жеті жылдық кесігі жеткен тағы біреудің тағдырына куә болуым керек...”

	– Демек, бұл... – деп Калистро Андрес, Уперто мен Росо, немесе әйелдер айтатындай Росендо – бәрі бір деммен айқайлап жіберді. Еркектер оны Росо десе, әйелдер Росендо – деп атайтын.

	– Иә, – деді Гауденсио әлгі айтқанын абайлап қана нығарлап, содан соң Оппаның астауымен оттың қалай жылжығанына қарап отырып сөзін жалғады: – Соны айтып, Бұғы сол құлағын бір қасып, маған сол аяғын берді де ыра төменге құлдилай жөнелді. Аздан соң от та көрінді ғой.

	– Ал сен оны сол жағынан ұстап, өзіңе тартпақшы болдың...

	– Ақырын, бауырларым, абай болыңдар. Кешікпей олар осы жерден өтеді, әлгіде емшінің өлген-өлмегенін білгісі келіп шешейден сұрап жатты ғой, – деді Росо Текун бәсең үнмен.

	Сол-ақ екен, мылтық оғы жауып кеп берді. Бес шақпақ шық-шық-шық-шық-шық деп бір мезетте шағылды да үнсіз қалды – жүгері егістігінің мехрабында құрбандыққа тауық шалғандай болып, қанға боялған денелер исотенің қылпылдаған жүздері мен оттың алақандарына құлап түсті.

	Басамандап Оппаны тастап шыққандардың талайы ат жалын құшты, ал Мусустың адамдары олармен мидай сапырылысып, ағайынды Текундер отырған жерге жетпестен кері салды. Ақыр өлетін болған соң қарағайдың қиқы-жиқы көлеңкелері айғыздаған қанқызыл жолдарда болуға тиісті кескілескен кек майданына неге қатыспасқа?!





МАРИЯ ТЕКУН





X




	Тілдің шытырмандарынан, күріштей ақ тістерден, көз жасының терең түкпірінен айқай шығып жатыр:

	– Мария Текууу-у-у-ун!

	Мария Текуу-у-у-ун!

	Дауыс біртіндеп бәсеңдеп келеді:

	– Мария Те-ку-ун!

	Мария Те-ку-ун!

	Жаңғырықтың салмағынан төбе-төбенің белі қайысты:

	– Мария Те-ку-ун!

	Мария Те-ку-ун!

	Жаңғырық та бәсеңдей түсті:

	– Мария Те-ку-ун!

	Мария Те-ку-ун!

	– Алда ғана жағың қарысқыр-ай! – деді секпіл бетті, ұзын жирен бұрымды әйел шаптығып. Өзі сұңғақ бойлы, сидиған арық. Осы сөздері жүрегінен әлде ішкөйлегінің бір бүрмесінен шыққанын аңдау қиын. Тууын жүрегінде туса да, ішкөйлектің жыртығынан шықты білем. Киімдері әбден тозған, құрсағында нәрестесі бар, қолында – тағы бір бала, белдемшесінің етегіне кішкентай балалары жармасып, ересектеулері арбаға жегілген өгіздерді айдап барады. Ол балаларын алып, өздеріне керегі болмай қалған адамнан, ағаш жаруға, су әкелуге, мал суғаруға, бал жинап, мысықты пішуге жарамайтын жаннан баз кешкен беті. Азын-аулақ дүниеліктерін арбаға салып жолға шыққан. Аз да болса аларлығы бар екен. Ештеңесін тастағысы келмеген. Оған ие болатын адам бәрібір өлетін болса, тастап керегі не?

	– Мария Текууу-у-у-ун! Мария Текуууу-у-у-ун! – деп Гойо Йик даусын үзбестен созады. Өзінің әбден сілесі қатты, балалары мен әйелінің қайда кеткенін қолының, құлағының, мұрнының көмегімен іздей-іздей шаршады. Көз жасы кір-қожалақ бетінің қобы-қобысын қуалап сала-сала ағып тұр.

	Ол айқайлады, жас балаша өксіді, ештеңені көрмесе де, ештеңені сезуден қалса да бала-шағасын шақыра берді, шақыра берді, қобыраған шашын жел жұлмалай берді, жұлмалай берді. Кетерінде қашқындар ауланың ана шетінде жорта дабырласып, Писигуилитоға бара жатқандай-ақ күлісіп тұрды-ау шіркіндер. Ал шынтуайтында олар басқа жаққа бет алды және енді көп кешікпей-ақ дөңестің қырқасынан жағалауды көріп, мұхиттың ұлы сарынын естіп, демдерін іштеріне тартып тұратын болады. Олар кеткен тастақ жол жазда даңғыл болса, қыста – тасқын. Таудан теңізге қарай ағатын су ызғарлы өлкелерден жұмыс іздеп жағалауға келетін адамдар сияқты таза, адал, адуын. Қойнында алуан түсті құстар мекендеп, үстінен алуан түсті құстар ұшатындықтан өздері де құсқа айналып кеткен қарағайлардың басында бұлт дамылдайды. Бірақ су да, адамдар да сол жағалауда, теңіздің жағасында бұзылады. Олар иістене бастайды, қапырық жайлап, сәуленің өзі ыдырайтын биік мангр қопаларында бәрін безгек қинайды.

	Гойо Йик демін ішіне тартып, тағы тың тыңдады. Өзі ауаға қақалып, екі иінінен демін әрең алып тұрған. Әйелі мен балаларының зым-зия жоқ боп кеткені, дауыстарының еш жерден естілмегені оның зәресін ұшырды, қан тамыры лүпілдей соққан жері шаншып тұрғаны содан. Бұл не? Жапырақ па? Құстар ма? Жаңбыр ма? Әлде дүниені астан-кестен етіп жер сілкінді ме?

	Ағаштар құлап жатыр. Балалардың айтуынша, бұлардың ең кем дегені үш құлаш болса керек.

	– Мария Текууу-у-у-ун!

	Мария Текууу-у-у-ун!

	Әйелі мен балаларын шақырып ұрандатқан қалпы үйіне жетті. Айқайлай-айқайлай тамағы да қарлықты. Етсіз қолдарымен дірілдеген қу сүйек аяқтарын сипады. Сағат қанша болды екен? Гойо Йиктің уақытты шамалайтыны бар. Кенеден ісініп кеткен әлсіз табандарының астындағы жер салқын екен, кеш болып қалғанын содан сезді. Тал түсте жер табанды қуырып жібереді, таңертең дымдайды, ал қараңғыда өлі аңның терісі сияқты сап-салқын болады.

	– Мені аясаңшы, Мария Теку-у-у-ун! Тығылғаныңды қойсаңшы, Мария Теку-у-у-у-у-ун! Бұл неткенің? Бұларың қалай, қарақтарым-ау? Балапандарым-а-а-ау! Құдай жазаларыңды берер, оңбаған иттер. Айқайлаумен шаршадым ғой, Мария Текун, Мари-и-и-и-и-ия Текун! Әу десеңдерші біреу-і-і-ің! Әкетпе балаларды-ы-ы!

	Өз бетін өзі ұрғылап, шашын жұлып, киімін даладай қылды, ақыры айқайлауға да шамасы келмей, баяу үнмен сөйлеп кетті:

	– Ештеңе қалдырмады, киерге киім де жоқ... Маған істеген бұл не сұмдығың, иттен ғана жаралған қаншық, оңбаған шошқа! Құдай есебіңді табар! Оған Сакатондардың бастары куә. Мен сені сипалап жүріп сәкінің астынан тауып едім. Тірі жүргенің – менің арқам. Мен болмасам сәби күніңде-ақ боғыңмен қатар едің. Құмырсқа жемі – өлексе болып қала беретін едің. Емшек іздеп шырқырадың, ақыры таптың білем, әйтпесе тыныштала қоймасаң керек еді. Содан соң тағы бақырдың, өйткені шешеңнің бауырында емес, қара жерде жатқаныңды сездің. Әдеттегідей жоғарыға тырмыспақшы болдың да шырқырап кеп жыладың. Сірә, шешеңді оятпақшы болдың-ау деймін, қарның ашқанда оны осылай оятып үйренгенсің ғой. Сен оның мұрнын, бетін, көзін, маңдайын, шашын, құлағын іздеп түртінектедің, бірақ ештеңе таба алмадың – шешеңнің басын Текундер алып кеткен болатын. Енді сен мені талақ тастап барасың, үндістің сүмелек ұрқыны, ал мен сені сипалап тауып, деміммен тірілтіп едім, бір шағым ұшқыны қалған жалындай деміммен! Шалқасынан қалған тасбақаша тырбаңдаған жеріңнен ажалдан құтқарып едім!

	Гөй-гөйдің арты самал қонып бүлінген таңқы танауды жыбырлатып жіберді.

	– Сен мені түк көрмеген нақұрыс деп атадың ғой, Мария Текун, солай ма? Сөйткен нақұрыс Сакатондардың әулетінен сені аман алып қалған болатын. Сен бақырып-шақырып қолды-аяққа тұрмадың, ал ол саған орманнан шөп әкеліп ішкізді, сол-ақ екен өзің басы кесілген денеден емген қанды сүт аузыңнан ақтарылды. Ал содан кейін түк көрмеген нақұрысың... мені сыртымнан осылай деп атадың ғой, Мария Текун? Сол нақұрыс сені шошқаның үлбірімен емізіп адам қылды, үлбірді кеудесіне тағып алатын, себебі сен шишадан да, емізіктен де нәр татпай қойдың емес пе. Үлбірді бізбен тесіп, әйелдің емшегі сияқтандырып кеудесіне тағып алатын, ал сен болсаң су қосылған ешкі сүтін тойғанша еміп, балбырап ұйықтап қалатынсың.

	Сай-сала тыныс алып жатыр, олардың жақын екенін Гойо сол тынысынан сезді. Ол аяғын абайлай басып, гөй-гөйін айтып, өзі әлдеқашан азан-қазан айқаймен шығып кеткен үйіне қайтып келе жатыр.

	– Нақұрыстың қанатының астында өстің, ол сенің қолыңмен егін екті ғой, үндістің әбжыланы. Жүгері, бұршақ, асқабақ, көкөніс өсірді. Нақұрысың шошқа бордақылайтын. Нақұрысың жәрмеңкелерде қайыр сұрап, сенің мойныңа маржан тізді. Сенің көйлегің көк болсын деп ол ине-жіп сатып әкелетін. Мал сатып алатын. Үйқыға жатқанда сен маған садақаға пейіліңді беруші едің, сонда соқыр нақұрыс сенің тәніңді сипап, өзіңді көргендей болатын. Менің өмірім сенің қолыңда болды, Мария Текун. Сонда неге ғана мені жарқабақтан құлата салмадың екен? Нең кететін еді? Көзімді біржола жоғалтсаң, саған оралғы болмайтын едім ғой. Жақсы-ақ болар еді!

	Алакөбеңнен-ақ балалар жыртқыш аңдарша жымын білдірмей тауық қорада жүрген. Олар таң бозымен тұрған, тіпті ұйықтамаса да өздері білсін. Жата салысымен қайта тұратын болса ұйықтап неғылсын. Шапақ көтерілгенде өгіздер жол тілеп жегулі тұрды, ал диірменнің тасы, жұқа нан пісіретін қыш шеңберлер, бос кеспек, бақыраш, қам терінің тіліктері тартылған кергіш, тоқыма бұйымдар, аспалы төсек, тауық, торай, арқан, ау, ат әбзелдері, жаңбырдан қорғанатын шетпір, аузы майысқан қаңылтыр ыдыста қатып қалған әлдебір қоспа, бір қап әк, қыш тақта, пышақ, отын, әр алуан тастар мен әулие-әнбиелердің бейнелері сияқты жүк біткен есіктің көзінде және аулада үйіліп жатты.

	Артқы есік жақтағы тас төселген көшеде арба сықырлады, құдды оның майланбаған біліктері енді мұнда қайтып келмесін білген сияқты.

	Ас үйге кірген Гойо Йик бала-шағасының қашып кеткеніне көзі жетті. Аяғының бас бармағымен, содан соң қолымен сипалап ошақтың тас жемсау сияқты үлкен, бұдыр тастарын іздеді. Олар үй мен үйелменнің бейнесін білдіретін, жер-ананың жемсауы болатын-ды, жалынға, қазан мен шәугімге деген адалдықты сақтап, күлге көміліп, отқа шарпылып, ыстан сауыт киіп тұрған-ды. Тастар жоқ болып шықты. Қашқындар тіпті шатырды да сыпырып кетіпті, ас үйдің үстінен аспан төніп тұр. Гойо Йик дімкәс иығымен аспанның салмағын сезгендей болды да жоғарыдан маңызды бірдеңенің жоғалғанын ұқты. Аспан құмырадағы су сияқты ауыр екен. Оның иығы бұл салмақты білетін; ол ұзақты күнге қайыр тілей жүріп, кейде апақ-сапақта жолда келе жатып содан әбден діңкелейтін, сондықтан аспанның, ауаның, бұлттардың, жұлдыздардың, құстардың – әйтеуір өзі елдің сөзінен және әндерден естіп білген нәрселерінің салмағынан езіліп жермен жексен болмас үшін өзінің баспанасына, жаппаның астына, жол-жөнекейгі ағаштың түбіне паналайтын. Балалар ас үйдің төбесін жалаңаштап кетіпті. Өзі әшейін бір жылу деп білетін таңғы сәуле шатыры жоқ, дүние-мүлкі мен тұрғындарынан қаңырап қалған бөлмелерге құйылып тұрды.

	Әйтеуір, дес бергенде, Гойо Йик түп-тамырымен жұлынып, тапталған, рәсуа болған бұрыштарды, жапырақтары солған чайоте жемістерін көрген жоқ; Писигуилитоға баратын жолдың бұрылысындағы амате ағашының саясында отырып созған алақанына түсетін азын-аулақ табысын салатын қобдишасы тұрған бұрыштың бос қалғанын да білмеді. Бұл ағаштың қабығын арқасымен сыдырып-ақ жауыр қылған осы Гойо Йик болатын; өткен-кеткеннің көзіне көбірек түсетін артықшылығы болса да ол қодастар мен өгіздердің аяғы астында қалудан қорқып, тура жол үстіне, ашық аспан астына шықпай, осы ағаш астында отырып қайыр сұрайтын. Жаз баласы үсті-басы шаңнан көрінбейді, ал қыстың алғашқы жаңбыры оны жуып-шайып, сергітіп, жасартып жіберетін, содан былай ол сүйегінен өткен ылғалдан өзінің жан-тәнін сезе бастайтын. Сарып ауруы денесін жайлап, қыстай білгенін істейді, сүйек-сүйегі қақсап, сіңірлері тартылады, сөйтіп көктемге салым Гойо Йик ылғал мен судың кесірінен жүріп-тұрудан қалатын. Ол ағаштың діңін арқасымен-ақ жауыр қылды, сондағы тірнектеп жинаған ақшасы тек өзінің – өзінің, бала-шағасы үшін болатын, солардың баспанасы, ішер асы, киер киімі, өгіздері, қам-қарекетіне керектісінің бәрі болсын дейтін.

	Түнгі ауа Гойо Йиктің бетіне жаңбырша тамшылайды. Тауда түнгі суық ауа ылғалды болады. Ағаштар мен жолдар жел өтінде бұтақ болып сыбырлайды, бейне бір олар да қашқалы жатқан сыңайлы. Гойо Йик әрең деп су шөпке қисайды да, бетін қалпағымен жауып, ұйқыға кетті.

	Қараңғыда сәуле қоңыздар жымыңдасады. Қырсық шалғанда, Йик өзінің көз тоқтатар нәрі жоқ, сиырдың жапасындай мағынасыз шұбар бетін сәулелендірген үміт түсті оттарды көре алмады.

	Әнші құс сайрап кеп берді де мың бұралған үнімен елітіп орманды әлдеқайда алып кетті. Тағы бір құс сайрап, оны орнына қайта әкелді. Алғашқысы құйқылжытып, төгілдіріп барып, орманды одан әріге алып жөнелді. Екіншісі енді тоқылдақты көмекке шақырып, екеулеп жүріп оны тағы да қайтарып әкелді. Осылайша тайталасқан құстар арайлап таң атқанша орман мен ағаштарды бәсекеге салумен болды.

	Күннің аптабы соқырды ұйқыдан оятты. Түрпіленген әйдік тастар, құрғақ орманның кірпіктері, сонау алыста дөңбекшіп бара жатты. Ал бұл оларды саусақтарымен сезді. Айналада не боп жатқанының бәрін солай біледі. Төменгі сай жақтан құстардың сайрағаны естіледі, бұл – Писигуилитоның алаңындағы сейба ағашына үймелеген құстардың үні. Жыраға жақын өскен ағаштар жөпшеңді тыныстай алмайды. Ол оң жағында соқпақ жол барын сезді. Бұталардың арасынан кесірткелердің сыбдыры естіледі. Шөптердің иісі өзгеріп сала берді де, ол бір жағында бұлақ бар екенін білді, одан әрі үлкен жол жатыр. Енді ағаш екеуі тағы кездеседі, тек бұл жолы Гойо Йиктің өзі де жападан-жалғыз. Бұлардың кездеспегеніне бір тәулік болды. Кеше ағаш бұған жемісінің бойындағы гүлдерімен қараған болатын, ал бұл сол гүлдерді соқыр көзімен көрген еді.

	Алғашқы садақа құстың тұмсығынан түсе қалған жып-жылы құрт болды. Гойо Йик алақанын мұрнына апара берді де, мән-жайдың құсқа қатысты екенін біліп, боқтап жіберді. Бүгінгі күн сәтсіз болар деп ойлады ол Алақанын шөптесінге сүртіп, тағы алға созды да ағаш түбінен жолға қарай сырғып ақырын ығыса берді.

	Бәсең естілген қоңырау даусы шық етіп жүйкесіне тиді. Мал келе жатыр екен, сүйменнің тасқа тигеніндей шақылдаған үн жанды жейді. Өгіздердің аяқ алысы мен мал айдаушылардың қауқылдасқанынан олардың қалай бағыт алып бара жатқанын білді. Олардың жүк артып яки бос бара жатқанын да бұл айтқызбай таниды. Егер өгіздер мен қодастар аяқтарын ауыр алып, тұяқтары жерге бата түсіп, ал айдаушылар үсті-үстіне қамшы үйіріп бара жатса, онда артулы жүгі болғаны. Ал бос бара жатса олардың аяқ басысы жеңіл, айдаушылары көңілді, әзіл-қалжыңы жарасып-ақ бара жатады. Мал айдаушының бет алысы қалай екенін де айнытпай білуге болады: қыстаққа бара жатқанда онда үн жоқ, ал қайтар бетінде әзілі де, әні де үзілмейді.

	Өгіз жегілген арбалар тізбегі Гойо Йиктің таңқы мұрнымен өтеді. Тұқ-тұқ-тұлық деп дөңгелектер дүрсілдейді, қыңыратқып өгіздер асаусиды, “Тарт, та-а-арт!” дескен айдаушылардың айқай-ұйқайы жаңғырығып жатады; сол жаңғырық малды ғана емес, соқырдың жұрттан естуінше үлкен-үлкен ақ өгіздерге ұқсайтын бұлттарды да айдап жөнеледі.

	Айдаушылар айқайласып, ұрсысып азан-қазан болады, ысылдаған шыбыртқы өгіздің жұмсақ денесіне былш-былш ұрады, ал кейде өгіз тым ширақсып, арбаны азынатып жөнелсе маңдайына немесе шүйдесіне тарс етіп таяқ тиетіні бар.

	Балаларын көтеріп, бастарына себет қойып, шелпек сатушы әйелдер өтеді. Себеттің астына олар бір кесек мата төсейді, ал баласы жоқ әйелдер бастарына шәлі салады, онысы тауарының бетін жауып, перделеніп мойындарына түседі де күннен қорғайды. Әйелдер әлеміштеп көкірекше киеді, ышқырланған сансыз белдемшелерінің астынан көрінетін тап-таза жалаңаш аяқтары жерге тиер-тимес болып бара жатады. Гойо Йик бұл әйелдерді жиі басқан әрі асығып тапырақтаған аяқ алысынан біледі. Олар дәп бір табандарымен нан жапсырып жатқандай боп жүреді, ал демдерін алғанда таспен дән үгітіп сілесі қатқан, енді кішкене дамылдағысы келген адамдарша алқынып тұрады.

	Қайтар жолда олар ентелемейді – аяқтарын байыппен басады, байырқалай тұрып, кешқұрымғы салтпен әңгіме-дүкен құрысады. Гойо Йик оларды үркітіп алмау үшін демін ішіне тартып, әңгімелерін тыңдайды. Бұған олардың садақа-сауқатынан гөрі айтқан сөздері қымбат, ал өз үйінде адам даусын есту үшін өзі сөйлеуге мәжбүр болып қалған мынадай күйінде оның бағасы тіпті бөлекше. Ал өзіңмен өзің сөйлескен мүлдем басқаша: даусың адамша болғанмен ақымақтың сөзіндей естіледі.

	– Қайда асықтың, Тересе?

	– Түгел саттың ба?

	– Иә. Сен ше?

	– Мен де.

	– Қаншадан бердің?

	– Онын бір реалдан.

	– Кеше мен жүгеріден емес, қайнатылған гискильден пісіріп ем. Сеньора Ильдефонса да сөйтіпті. Не жеп келесің?

	– Манго ғой.

	– Өзің ғана жей бересің бе?

	– Саған немді берейін, алғаным біреу, оның өзі мәз емес екен. Айтпақшы, сеньор Гойо соқа басы сопиып жалғыз қалғанын естідің бе?

	– Сондай бірдеңені естуім бар. Әйелі балаларын алып кетіп қалыпты деседі.

	– Басқа ештеңе жоқ па?

	– Теңізге қарай кетсе керек.

	– Онысы несі?

	– Байынан әбден жерінген ғой. Үнемі жүкті болып шермиеді де жүреді.

	– Тегі, бұл әйелін қызғанатын болғаны ғой...

	– Соқыр біткеннің бәрі қызғаншақ.

	– Рас. Көзің көрсе – ол қызғаныш емес, шындық болғаны.

	– Ол еркекпен кеткен жоқ.

	– Иә, бір өзі, балаларымен кетіпті ғой. Оқасы жоқ, басқа біреуді табар. Енді сеньор Гойо оны ұстай алмайды, соқыр сорлыда не шама болсын.

	– Соқырдың аты – соқыр. Бейшара, жақсы әйел еді ғой. Іскер десең – іскер, жуас десең – жуас. Азапты тартудай-ақ тартты. Өзі Мария десең – дегендей-ақ, аппақ боп уылжып тұр. Мария Текун. Ақ жүзді, жирен шашты.

	Соқыр орнынан тапжылмай, басын иығына тығып, суық терге малшынып жыпықтай берді, жыпықтай берді, жыпықтай берді. Көзге түсу үшін даусын қатайтып, жалбарына бастады:

	– Құдай ақы, соқырға рақым етіңіздер! Мейірім-шапқатыңыз барларың құдай анасы үшін, әулие-әнбиелер үшін, тәубе келтіруші, азап шегуші әулиелер үшін садақа-сауқат беріңіздер... – Бірақ жеңіл аяқ басысы алыстап, крахмалданған белдемшелердің сусылы ұзай берді де зағип жұдырығын түйіп, жан күйзелісін басу үшін өзін шымшылап, тістене сөйледі: – Мені көре тұрып, шошқа немелер, жорта білмегенсіп айтады... ол туралы айта береді, айта береді, айта береді... не дегендерін білмейсің... қаншық иттер өңшең... сұрқия жыландар... келесау-кеңкелестер... салдақы немелер...





XI




	Жәрмеңкеге бара жатқан адамдар жолға сыймайды. Қалың нөпір сары судай сапырылысып көбейе берді, Писигуилитоға бара жатқан жұрт арнасынан асқан өзендей болып қопа-қолаттарға жайылып, етегінде гүл мен ағаш өскен тас қабырғаларға дейін жетті. Қарақұрым халық түнімен жүрді, күнімен жүрді, тынымсыз аяқ сыбдыры соқырды тербетумен болды. Оны өзінің гөй-гөйі де тербетті. Таудан түскен, жүннің, терек пен тастардың иісі сіңген адамдар бара жатыр. Теңіз жағалауынан келген, тұз бен тер иісі аңқыған адамдар бара жатыр. Шығыстан, тау беткейлерінен келген, құрғақ ірімшік, темекі, юккиден тартылған ұн, түйіршіктеліп пісірілген крахмал иісті адамдар бара жатыр. Солтүстіктен бас қосып, ұсақ жаңбырдың, қайнаған су мен құс қапазының иісін ала келген адамдар бара жатыр. Біреулері – саудакештер өртеп, қыстың суы шаятын төмпешікті, бедерлі жерлерден, екіншілері – жота-жондардан, үшіншілері – теңіздің шетсіз-шексіз жазықтарына ұласатын тастақты далалардан, күн сүйген, ризығы мол, жаңбыры шелектеп құятын, құнарлы әрі аптапты алқаптардан келіп тоғысқан. Ал Мәсіхтің5 қанына салауат айтылғанда кімнің қайдан екені ұмыт болып, суық өңірлерден келгендер де, жылы және ыстық өлкелердің тұрғындары да, батыр тұлғалы балпаңдары да, жігерсіз былжырлары да, шәркей ілгендері мен бәтіңке кигендері де, қалталы қайырсыздары мен дорба ілген қайыршылары да – бәрі-бәрі әнге қосылып, бірге шырқасты.



	Жаратқанның уысынан

	лағыл тас боп шашылды,

	биік аспан төрінде

	шарап болып ашылды.



	Гойо Йик ағашының саясынан жәрмеңке бітпей-ақ тұрып кетіп еді. Бүгін ол садақаны молырақ жинамақшы болды. Таяғына байлаған орамалының бірнеше түйіні бар: үлкені – ұсақ тиындарға, кішілеуі – ірі тиындарға, ал ең кішісі – қағаз ақшаға арналған. Шоқиып ұзақ отырғаны сонша, қос тізесі жауыр болуға айналды; алақанын жайып ұзақ отырғаны сонша, қолы жансызданып, семіп қалды; қайыр сұрап, тіленіп, сонымен бірге қаңғыбас иттерді боқтап-сілегені сонша, тілі икемге келуді қойды; ашаң жүзі әбден шаңытып, тотығып алды. Ол жаңбыр селдетіп, бет-аузын жуып бергенін күткен жоқ. Жол үстіне күміс теңгедей салмақты, жұмыр тамшылар тамғанға дейін-ақ өзінің ағашын, бауыр басқан орнын тастап шыққан болатын.



	Жаратқанның уысынан

	лағыл тас боп шашылды,

	биік аспан төрінде

	шарап болып ашылды.



	Көне тырнақтың доғал қасығымен Гойо Йик орамалдың бесінші бүрмесі байланған қос түйінді шеше алмай-ақ қойды. Ас үйдің шүберегіндей кір-кір боп сауыстанған көнетоз матаны жыртып ала жаздап, оңдырмай бір боқтады да түйінді тісімен іліп тартып қалғанда аузынан түкіріп тастағандай сау етіп төгілген соңғы тиындар жолға арқасын бере үлкен тасқа сүйеніп отырған оның екі аяғының арасында жатқан қалпағына құйылды. ¥зақ отырып әрі санады, бері санады. Шынашақтың тырнағындай майда тиындар да, сұқ саусақтың тырнағындай орташа тиындар да, бас бармақтың тырнағындай ірі тиындар да бар екен. Ақыры табысын санап болып, дәрігерге көрінуіне жетерлік екен деп шешті. Тиындарын топтап бөліп, орамалына қайтадан түйіншектеп байлады да орнынан тұрып, сеньор Чигуичон Кулеброның үйіне беттеді. Жолды өзіне таныс белгілер арқылы білетін: мынау – тастар, мынау – тамыры жуан ағаштар, мінеки мынау – біреулердің егістігі, мына жерде бұрылыс, тағы, тағы бұрылыс, міне енді мығым тұрған ескі көпір.

	Тәуіптің үйі көпірдің тура түбінде болатын, бірақ сол екеуінің арасындағы таяқ тастам жерді соқыр мықшыңдап әрең игерді, өйткені көпірден үйге дейінгі аралық матасана бұталары өскен кедір-бұдырлы қия бет болатын. Гойо Йик оларды иісінен таныды. Адаспай келгеніне көзін жеткізу үшін итше тіміскілеп иіс алды, дегенмен осы бір дәмді жемістің иісін өзі әшейінде де тәуір көретін. Әбден көзі жеткен соң көпірден өтіп, тұп-тура үйдің ауласынан шықты.

	– Сен тек аматенің түсін көресің, бірақ көзім ашылып, барлық түсті көрсем екен дейсің. Туабітті соқырлық рахметсіздік сияқты қараңғы, сүзілмеген бал сияқты ащы. Өзіңе баспана берген, сүйеу әрі сая болған ағаштың түбі саған мәңгілік мекен де болмақшы, ал сен көзіңнің ашылғанын аңсайсың әрі жемістің ішінде ғана болатын, тек соқырлар ғана көре алатын гүлдерді к^ргің келмейді...

	– Мәселе онда емес, – деді Гойо Йик, сөйтті де ешкімге ұқсамайтын қырылдақ дауыспен сөйлеген тәуіптің қайда тұрғанын білгісі келіп басын оғаш шайқап қалды, – мәселе онда емес, рахметсіздік жұрттың бәріне дерлік тән нәрсе, әйтпесе дегеніңе жете алмайсың, сеньор Чигуичон. Өте-мөте рахметсіз, әйтпесе дегеніңе жетуің қиын.

	– Сенің соқырлығың емдеуге келетін болса емдеп көрейін деп саған талай айттым, бірақ сен қорқақтай беретінсің. Саған керегі көз емес, ішінен сарсу ағатын андағы жуан құрттар ғой. Әлі де көмектесуге болар ма екен, көрейік. Аурудың да мерзімі болады – өткізіп алсаң өкініші бітпейді.

	– Сіз нарқыңызды айтыңыз, жәрмеңкеден жиған-тергенім жетер ме екен, білейін. Ақшамды ала келдім... Тек жетсе болды...

	– Сен сияқты, аматенің гүлін ғана көре алатындарды емдеу оңай емес. Оны тіс жұлғанмен бірдей екен деме. Әуелі әулие тақулардың сүйектері жерленген ай қалай жылжитынын білу керек. Омарта жақтан келетін желдің екпінін білу керек – бұта арасында отырған мысықша ақырын желпи ме, әлде құтырынып, екпіндей соға ма. Егер ол ақырын соқса – жақсы, адуын болса – жарамағаны, ондай желден ауа ауыр тартып, қоюланып кетеді, ал ем қонуы үшін ауаның жеңіл, ерке назды болғаны керек. Содан соң, мен сенің қандай соқыр екеніңді де білуім керек қой. Біреу туабітті соқыр болады, енді біреулерді қара тікен немесе құрт соқыр қылады, ал оның қанға кіріп, ақырын-ақырын бүлдіріп жатқанын адамның өзі білмей де қалады. Ең оңайы – көздегі сүйелді емдеу. Оны қияқтың талшығын тартқандай етіп көзден суырып аласың. Ол да – талшық, суық тигенде көздің қарашығын бірден матап тастайтын немесе бірте-бірте басатын талшық. Одан жазу үшін көздің қарашығын айналдыра беру керек, талшықтың бәрі тарқағанша айналдыра беру керек. Ауырғанда, ашық жараға бұрыш сеуіп жатқандай болып, жаның көзіңе көрінеді.

	– Мен ауырғанынан қорықпаймын, бәріне де мақұлмын, тек емдеп шығыңызшы. Жүрегім сап-сау, бірақ жанға бататын даты сіздің еміңізден де ауыр бола жүріп, тек жалғыз амате гүлін көрумен шектелуім өзегімді өртейді.

	Сеньор Чигуичон Кулебро еңкейіп, кіре берісте тұрған диірмен тасының үстіне қойып ақша санай бастады. Ол осы тасқа әр түрлі балташылық аспаптарын қайрайтын, ақшасын үнемі соның үстінде санайтын және оларды қайрап өткірлейтін, ондағы мақсаты, әлде әзілі, әлде шыны, – ақша сараңның қалтасын, қудың қолын кессін дер еді.

	Тұла бойы бананның ескі қабығынан жасалғандай болып тарамыстанған, жыртық қалпағының дәл төбесінде ағашқа біткен қынадай бір шүйке шашы селдіреген Гойо Йик тәуіптің қайда тұрғанын білгісі кеп ағалақтанған көз жанарын әрі-бері төңкере тұрып сөйледі:

	– Сіз мені әшейін батырсынып, өтірік айтып отыр дерсіз. Тірідей үйтсеңіз де шыдаймын, тек жанарым ашылып, бір қуансам екен.

	– Кімде-кім туабітті соқыр болса, оны емдеуге болады, – деп қайталады тәуіп. Ақшаны санап болып ол сырқаттың қай тұста екенін білмекке соқырдың көзін басып, ісінген қабағын сипап көрді. – Көздің сүйелін емдеуге болады, суықтан, суық тигеннен болған зағиптықты жаза аламыз...

	Гойо Йик аққа мойын ұсынып шыдап бақты. Ол шипалы қолға тап болғанына дән риза еді, сондықтан тәуіп қолын қаттырақ батырған жерде еш қорықпай, іштей оған риза болып, тәуіптің аузындағы ақ шайыр сағызын малжаңдай шайнағанын, тілімен бір ұртынан екінші ұртына аударғанын естіп тұра берді. Сеньор Чигуичон сілекейінің дәнекері арқылы соқырдың тасырайған көзін аузындағы сағызымен жалғап жатқандай еді.

	– Ақай жоқ, тоқай жоқ далаға жүгіре шығатындардың көзін ерте ме, кеш пе сүйел басатыны сөзсіз, – деді тәуіп. -Беттеріне салқын ауа тиеді, көздерін кіреуке шалады. Одан гөрі арттарына суық тигізсе ғой, онда көз жоқ, немесе далаға ертерек шықсын, әйтпесе асып-сасып дәрет сындырып жүріп беттерін қорғауға мұршасы келмейді. Ал сенің науқасыңа керегі мынау, Гойо Йик: сүйелді пышақпен сылып, көзіңе көк сабақты, көк жапырақты, көбелектің қанатындай сары гүлі мен кептерлер тәуір көретін тікенекті жемісі бар өсімдіктің шырынын тамызу керек.

	– Демек, мен осында қаламын, – деп, байқаудан шаршаған соқыр саусағының ұшымен көзін сипады, онысы: “Қорықпаңдар, мен осындамын, мына сеньор сендерді емдейді, тәуір боласыңдар, тазарасыңдар” дегендей еді.

	– Иә, осында қал, қарның ашса ас үйден тамақ сұрап іш.

	– Құдай тілеуіңізді берсін...

	Гойо Йик иттер жатқан сабанның үстіне жайғасып, тәуіптің тынымсыз сағыз шайнағанын естіді де жатты, түн тыныштығында оның шайнаңдағаны бүкіл үйге естілетіндей екен. Үй сыртында шегіртке шырылдап, еденде тышқан жүгіріп жүрді, бірақ сағаттың тықылы сияқты бірқалыпты естілетін осы шылпылдан басқа үн атаулыға соқыр ешқашан бұлай құлақ түріп көрген емес. Күн сағат болады, құм сағат немесе кәдімгідей сағат болады. Ал тәуіп сағыз сағат екен. Ол тісін тісіне басқан сайын ем жақындап келе жатты. Әрі-беріден соң Гойо Йиктің өзі де шайнай бастады, бірақ оның тамсағаны сағыз емес, ой еді. “Мария Текун ақымақтың ақымағы, ақ-қ-қымақ, ақ-қ-қымақ... ақ-қ-қы-мақ Мария Текун. Ол болса ғой көзім пышаққа түспес еді”. Осы арада оны қорқыныш биледі.

	Қанша дегенмен, көзді пышақпен кесу дейтін оңай емес қой. Ол басын көтерді. Жүрегі де: “Ақ-қ-қы-мақ, ақ-қ-қы-мақ, ақ-қ-қы-мақ...” деп сағыз шайнап жатқанын естіді. Сабаннан епті қолдардың, жазғы күннің, ат тұяғының иісі келді. Қол созым жоғарыда, арт жақта, қолтық астында, бет алдында, тізе тұсында біреулер тақтай сүргілеп, ағаш кесіп жатқандай. Бәлкім, сеныор Чигуичон Кулебро бұған арнап табыт жасап жатпасын. Мүмкін қу соқырдың ақшасын түгел бермегенін ол біліп қойған болар. Гойо Йик бір кесім ішек сияқтанып қарнының үстінде жатқан, бірнеше жерінен түйілген орамалды қолымен қозғап қойды. Ол өлем деп қорықпайды, тек тірідей көмілмесе екен, жүрегіне опасыздықтың гүлін бүгіп, өкініштің қара гүлін сақтап, аматенің жемісі сияқты жер қойнында жатпаса екен. Торығып жатып ол көзі ашылғанда қасында Мария Текун болатын шығар деп ойлады. Өзі кіл өліктің арасынан тауып алып, бағып-қағып өсірген, жүкті қылған сүйіктісінің жанында дүниенің жарығы, боқташағы, адамдары деген не, тәйірі? Тәуіп шайнаңдайды, шайнаңдамайды – тақтай кеседі, тақтайды кеспейді – сүргілейді. Соқырды ұйқы жеңді, ұйықтап жатып түс көрді: қасында Мария Сакатон жатыр екен дейді. Оңбаған опасыздың аты Мария Сакатон ғой, ағайынды Текундер туғандарын түгел қырып, бастарын шауып әкеткен соң оны Мария Текун атандырып жүрген мұның өзі емес пе. Гойо Йик әрі ұйқыда, әрі ояу, астындағы қамыс бойраны құстар тербетіп тұр екен дейді, сөйтсе – құс дегендері мейірімді сөздер екен дейді. Өзі ұйықтап жатып жымиып қояды. Табыттан қорқатын бұл ма! Балаларын алып Мария Текун кетіп қалғалы бері бұл тау-тасты, жыра-жықпылды кезіп, иесіз жолдарда жүріп өзіне өлім тілеген болатын.

	Тәуіп оны алакөбеңнен оятты да құлағына ақырын сыбырлап, еденге ағаш жаңқалары мен үгінділерін төсегенін, онсыз таң жұлдызының ылғалын тартуға болмайтынын айтты. Содан соң соқырды орнынан тұрғызып, қолынан жетектеп алды.

	– Біз үгінділер мен жаңқалардың еліндеміз, – деп сыбырлады ол, – ал мен сенің таяғың есептімін. Бұрыштың піскен жемісін өлтіріп, езіп-жаншуымыз керек. Сенің аяқ басысыңды ешкім сезбейді, таяғыңның тықылы да естілмейді. Түкірсең – ол да естілмейді, құдды шыңырауға түкіргендейсің. Біз қайда барамыз? Құздың шетімен білдірмей жүріп қайда кетіп барамыз?

	Гойо Йик аспанның құс сияқты тыпырлағанын естіді, ал шабы мен емшектерінің айналасы бір түрлі шымырлап жүріп берді.

	– Жүр, – деді тәуіп биязы үнмен, соқырды ақырын ғана итеріп, – Гойо Йиктің көзін сылатын пышаққа барайық, оның тазаланған көзіне жабатын жапырақтары бар өсімдікті табайық, қабағына жағатын қарлығаш тамшыларын алайық, папоротниктің тамыры да, орман көкнәрі де бізге керек болады. Біз жерге дейін тағзым етеміз, – тәуіп соқырдың басын төмен тұқыртты, – басымыз қасиетті жерге тиеді, сонда біз үгінділер мен жаңқалар елін көрмейтін боламыз, өйткені біз соқырмыз, маңдайымыз аттың шоқтығынша түрпіленеді. Қолдарымыз күшіктерше құлдыраңдайды, – деді ол лепіре, қырылдай сөйлеп, соқырды қытықтай түсіп, – шаттанып, шабыттанады, өйткені қараңғылық қарбыздың шөпегіндей ырсиып үйден қашады.

	Тәуіп біраз үнсіз қалды – тістері қызыл иегіне дейінгі жылымшыға батып-шығып, батып-шығып, барған сайын жылдамдап, жылмаңдай берді. Копаль өсімдігінің сағызын шайнайтындар шынтуайтында шайнамайды, шабысқа салады, секеңдеп жүгіреді.

	– Бізді алдаған болды! Ай қайда? Қара түсті қарбыздың үйінде тек шыбын ызыңдайды. Шыбындар шағады, шыбындар ұшады, шыбындар: мына бір екі еркектің епсекті қолдары үгінділер мен жаңқаларды қопарып, сыпырып-сиырып тозаңын аспанға шығарды, ал жаңқалар мен үгінділер олардың оқтай атылып ырсылдаған демімен бұрқылдап, жын ойнағандай болды деседі.

	Тәуіп соқырдың шынжау денесін қаңғалақ қақтырды. Гойо Йик тағдыр адырнасындағы соқыр жебе сияқты қалтырайды. Тәуіп оны көтере беріп жерге тастап жіберді де арпалыса кетіп, қарлыққан үнмен айқайға басты:

	– Біз бітіспес жаумыз, қамал бұзып, қасарысқан дұшпандай бір-бірімізді алмай қоймаймыз! Біз қараңғы түнектеміз, жарықты құс алып кетіп, бізге тек түн түнегін қалдырды, алыс қиырлардағы шайқастарда жеңіліс тапқан ұйқының қалың қолы жеткенше оларды қараңғыда күтеміз осылай. Зәңгі бізге араның балымен сыланған наркескен берді, шоқынды дұғаның балы жұққан сапы ұстатты, түрік өзінің құлағын кесіп қайық қылып, Константинопольге жетіп өлмекші боп теңізге түсті.

	Тәуіп арпалыса берді, мұның иә ем екенін, иә төбелес екенін білмеген соқыр әшейін ырсылдаумен жүр.

	– Уа-ха-ха! – деп қарлыға айқайлайды тәуіп. – Жаңбыр кәрі боп туып, балаша жылайды. Жаңбыр дейтін – қарт бала. Ай соқыр боп туады да бізді көрмекші боп нұрланады, бірақ көре алмайды. Ай тырнақтай болып қана туады да, Гойо Йиктің көзіндегі сүйелді пышақ қалай сылса, ол да сол тырнақпен көздегі көлеңкенің сүйелін солай сылады.

	Жоралғысын осылай аяқтаған Кулебро соқырды шаттауыққа жатқызды да шырмауықпен шандитынын айта бастады. Қоңыр шырмауық емді ауырсынып шоршуына мүмкіндік бермейді екен; теңбіл шырмауықтың қасиеті – азаптан жаның ышқынып, бойыңа алып күш бітсе де арқанды үзе алмайды екенсің; өрмекшінің жібіндей жіңішке жасыл шырмауық тіліңді тістеп алудан сақтайтын көрінеді, ал тағы бір шырмауық анаңның кіндігі орнына керек сияқты. Кәдімгі шырмауықтай емес, бұлар денеге дақ салмайды, ал тәуіптің соқырды шаттауыққа матап байлап тастаған арқандары оған қатты батып, жанын көзіне көрсетіп барады. Сиқырлы шырмауықтар туралы әңгімесін айта тұрып тәуіп соқырдың кеудесіне, қолына, аяғына арқан ілмектерін тастай берді, тастай берді, ал содан соң оны қатты шандып байлап тастады, сол қалпында ол көзін кесіп жатқанда да қыбыр ете алған жоқ.

	Емдеуге кіріспес бұрын тәуіп қол жетер жерге пышақтай қылпыған қандауыр-өсімдіктердің бірнешеуін әкеп қойды. Содан соң сүйелді пышақпен тіліп жіберді де ауырғанын басқысы келіп үрлеп-үрлеп қойды. Қақпанға түскен аң сияқты пұшайман халдегі Гойо Йик күңірене ышқынды – онысы, бір жағынан, тәні ауырғаннан болса, екінші жағынан, енді өзі Кеңкелес деп атап алған Мария Текунге күйініп жаны ауырғаннан еді.

	Гойо Йик қиналғаннан бұтына жіберіп қойды. Тәуіп екінші тілікті жасады. Пышақтың жүзі тәнге кіріп, сананы қиды, әбден азап көрген дененің енді шыдайтын дәрмені жоқ еді. Соқырдың тістері сақылдап, тынысы тарылды.

	Бұл жолы Кулебро пышақты қаттырақ басты. Соқыр табанын отқа басып алған мысықша мияулады. Ол созылып, шашының ұшынан қара бақайына дейін сіресті де қалды. Солқылдаған ып-ыстық арқанмен шандылған аяқ-қолы ау тартатын қазықтардан аумайды. Мұрнынан қан кетті. Өзі оның иісін сезіп, ішіне тартамын деп тұншығып қала жаздады. Мұрны қышып барады, бірақ түшкірерге шама жоқ. Тамағы жыбырлады – жөткіріне алмады. Тамағына тығылған түйінді аздап та болса жібіту үшін сілекейін жұтты.

	Үшінші тілікті салғанда тәуіптің үні жұмсарайын деді:

	– Сүттің көбігін үрлегендей болып қана бұлт қозғалды. Енді уақыт өткізбей оны тиекке бекітеміз. Сәл шыда – ең қиынын өткердік.

	Сөйтті де дарушының асқан ептілігімен Гойо Йиктің көзін басқан ақ шелді тиекке орай бастады. Бұл жұмыстың нәзіктігі сонша, оның саусақтары ебедейсіз, домбаз боп көрінді. Соқыр көзден бұлт аршу деген оңай болып па! Сол көзді жалаңаштап болып тәуіп оған дереу жасыл жапырақтан жапты да оң көздің сүт қабығын шиыршықтай бастады. Содан соң шалт қимылмен жапырақты алып тастап, екі көзге де қарлығаш сұйығын тамызып, жалаңаштанған көздерге тағы жапырақ жапты да солқылдаған ұзын тамыр тіліктермен соқырдың бет-аузын орап тастағанда оның басы кәдімгі шар табақтай болып шыға келді.

	Ол арқандарды шешіп еді науқас қинала ыңырсыды. Гойо Йик ессіз-түссіз жатқан. Чигуичон оны ақырын көтеріп, ең қараңғы бөлмеге апарды да жастығы жоқ жайдақ төсекке жатқызып, жаурап қалмауы үшін екі қабат, жоқ, үш қабат сулықпен жауып тастады. ЬІстығы көтеріле қалса ертең дәрі беруге болар...

	– Кеңкелес қой өзі... әй, кеңкелес-ақ...

	Гойо Йик есін жия бастады. Ауырсынғаннан жүрегі айнып, қызуы көтерілгеннен қалтырап жатыр екен. Үшінші күн дегенде тәуіп оған іш жүргізетін шөп берді де, ұйықтасын деп, басына бір буда меңдуана жастады (ең жақсы емші – ұйқы ғой), бірақ ұйықтап жатқанында да оған гуарумоның қайнатпасын ішкізіп жүрегіне демеу жасады. Шөптен соң Йиктің іші босады, әйтпесе қақалып-шашалып жұта берген қаны ішегінде түйін боп тұрған-ды. Енді жетінші күн дегенде отты гүл дейтін тағы бір шөп беріп, қызуды басу, ұйқы келтіру үшін шым-шымдап құмаргүлдің қайнатпасын ішкізу керек еді.

	– Ке-е-ң-ке-лес, ке-ең-ке-лес... – деуді ғана білді Гойо Йик. Мұны тіпті айтқан да жоқ, тек ойлады, бұл сөз көзінің тірі етіне ауа тисе болды шықшыты мен иегіне дейін зар қақсап ауырып жатқан аузында, тістерінің арасында жүрді. Шыдамның шегінен асқанда ол тырнақтарымен астындағы бойраны жұлумен болды.

	Тоғызыншы күн дегенде басын көтерді. Тәуіп сүйемелдеп орнынан тұрғызды. Жараны таңған дәкелер алынған, бірақ әлі бөлмеден шығуына болмайтын еді. Мұндай науқастар үшін жарық сәуле пышақтан жаман. Содан ол төрт тәулікті қараңғыда өткізді. Тек он үшінші күні кешқұрым Чигуичон оны есік алдына шығарды. Батып бара жатқан күннің жарығында зәресі кетіп, соры қайнап, сорайып сол жерде тұрған ол бұрын өзі білмеген, өте әдемі көрінген заттардың ылғал түстеніп жарқырағанына қарады да тұрды.

	Соқыр Чигуичонға қарады. Бұрын даусы зор емшіні ол бір кезде Мария Текун барып қайтқан сарқырамаға ұқсатушы еді. Енді Чигуичонға қарап тұрып оның бейнесін биіктен құлаған судың дыбысынан ажырата алатын емес. Тәуіп адамнан гөрі судың сарыны сияқты, оны көз емес, көңіл қабылдайтындай. Гойо Йик енді оны әрқашан сарын ретінде түйсінетінін сезді.

	Тәуіп оны оңаша қалдырды, әр түрлі заттарды көрген сайын бағжиып, таңырқамай, қолымен шұқып әлектенбей, көзін пайдаланып үйренсін деді. Құламадан естілетін су сарылына енді одан гөрі мөлдірлеу әрі нәзіктеу бір үн қосылып, қолымен құлағын жапқанда көз алдында жібектей есіліп жататын бір көрініс пайда болды. Көз жасының екі тамшысы тағы да жанарын жапты. Өзі жылап, жүрегі ризашылықтан жарыла жаздап тұр. Гойо Йик орындыққа қолын созып, оның шынымен осында екеніне көз жеткізіп, отырмақшы болды. Соқыр кезінде ол бүйтпеуші еді, заттарға қолын тигізбеуші еді, енді оларды көре тұрса да, қайда тұрғанын анық білгендіктен, қолымен ұстап көрмекші болады. Соқыр кезінде қалақайы мен тікенегі көп шарбақтардың ішінен шошқа ұстағанда еш жерін шаққызбай-ақ, киімін бірде-бір жыртқызбай-ақ аман шығатын. Есік алдындағы ағаш қанатқа, Йик бойына қуат жинап дамылдап отырған орындықтың қарсысына барылдақ торғай келіп қонды. Бұтақтан құлап түскен жапырақтан аумайтын құс біраз отырып, үш мәрте секірді де ғайып болды. Электрмен зарядталған кофе дәні сияқты құйтақандай, үргедек құс. Гойо Йиктің оған көзі тоятын емес және қабығынан аршылған жанары енді кез келген нәрсеге осылайша құмарлана қарайтынын өзі білді де. Ол қуаныштан толқып терең күрсініп қойды, бет әлпетінің терезесі жаңа өмірдің қызығын сыйлағанына өзі дән риза. Енді ол заттардың сүйегін де, етін де, дүниенің бар көркін көре алады. Ол ағаштарға қарады. Бұрын бұған олардың түп жағы қатты, басы жұмсақ көрінуші еді. Солай болды да шықты. Өзі бұрын қолымен ұстап білетін, қазір көзі көрген қатты бөлігіне қара қошқыл, қоңыр түс, қалампыр түс дәл келеді екен; бұл оны қою түс деп атады және ол ағаш діңінің қаттылығымен байланысты болатынын түсінді. Жұмсақ басына – бұтақтары мен жапырақтарына – жасыл түс: әрі ашық, әрі қалың, әрі көгілдірлеу түс лайық екен. Бұрын бұл жұмсақ нәрсе дыбыс болатын, бұл оны ұстап көруге де құлықты бола қоймайтын; енді оның жеп-жеңіл, жап-жасыл екенін көріп тұр. Қолымен ұстай алмайды, бірақ оның үні ғана емес, кескін-кейпі де, бояуы да ғажап екен.

	Үйден алғаш аттап шыққанында ол көпірге қарай беттеді. Онда барып көзін жұмды да қайта ашты, тастардың ара-арасында тышқандарша шиқылдаған, ағыстардан жіп есетін қолға ұқсаған суға қарады да тұрды. Ағыстың асау шумақтары жағалауға соқтығып, тәуіптің жабысқақ сағызын сулаған сілекейі сияқты көпіршік атады. Су тас көпірдің астына жөңкіледі, ал оның тиянақтары өгіздерше табан тіреп, көпірді су алып кетпеуі үшін қайрат қылады. Көпірдің мойынтұрығын асынған өгіздер. Гойо Йик судың қалай қозғалатынын көрген жоқ – ол уақыт сияқты білінбей ағады екен. Чигуичон оған: уақыт әрдайым өзімізбен бірге, сондықтан біз оның ағысын байқамаймыз деп түсіндірді.

	Тәуіп үлкен уысымен фуксия гүлдерін әкелді. Бірінде – қара қошқыл тостағаншасы мен ақ түсті гүлтәжі, екіншілерінде – көгілдір тостағаншасы мен қызғылт гүлтәжі бар, ал үшінші біреулері тегіс ақшыл көк түсті, сырға сияқтанған осынау балғын өсімдіктер палуанға лайық күректей алақанда әсіресе нәзік көрінеді. Тәуіп оларға зергер сияқты сынай қарап, аң-таң күйде басын шайқап қояды. Ол табиғаттың әсемдікті неге жарататынын түсінер емес. Қыз Марияның өзі құлағына таққан осыншалықты әсем гүлдерді ол не үшін жасайды? Жүгері адамға ас болу үшін, шөп – аттар мен басқа малдарға азық болу үшін керек, ал фуксия дегендер жай ғана әшекей, тірі тостағанша, ал суретші атаулының ең кемеңгері оған қарапайым және нәзік бояу жаққан да қойған. Копаль өсімдігінің сағызын шайнап жүріп осылай өтесің де кетесің, бірақ мұның сырына жете алмайсың. Бірдеңе істесең жұрт көзіне түсіп мақталса дейсің ғой, ал табиғат шіркін өзінің фуксияларын көзден таса, қаға-беріс жерлерде өсіреді. Егер адам титімдей тостағанша жасап, нәзік бояулармен ажарласа және онысын жан баласына көрсетпесе, оны жұрт өзімшіл есуас санайтыны сөзсіз, әрі оның өзі де ешкімнен мақтау сөз естімеген соң еңбегім еш болды деп қатты өкінер еді. Міне, Чигуичон Кулебро да мынадай әсемдік босқа өледі-ау деп қапаланып тұр.

	Тәуіп Гойо Йикті шақырған жоқ – мейлі, дүние ажарын көпірден бағып тұра берсін, судың аққанын, көбелектің ұшқанын, бірін-бірі қуалап қояндардың ойнақ салғанын, ара-тұра найзағайдай жалт етіп бұғының қашқанын қызықтасын. Бұрынғы соқыр ештеңеден қаперсіз, түс көргендей халде еді, ол құдды өз жолымен кері жүргендей болып тұрған, бірақ кенет беймәлім бірдеңеге тірелгендей селк етті де, көпірдің жақтауына тұра ұмтылып, бұрынғысындай одан шап етіп ұстай алды, жүзі сұрланып жүре берді. Тастар мен бұталарға сүрініп-қабынып, көпірге, ағаштарға, көрінген нәрсеге соқтығып, аттап-бұттап тәуіптің үйіне қарай жүгірді.

	– Қайтадан соқыр боп қалды немесе ақылынан алжасты! – деп ойлады есік алдында тұрған Чигуичон Кулебро. Гойо Йиктің қайыра соқыр болуы да, ақылынан тануы да әбден мүмкін еді. Кейбір аурулар сауыға бастаған шағында әсіресе қауіпті. Ессіздіктің емі жоқ. Ал Гойо Йик ессіздеу адам. Ғажаптың ісімен жанары жанған соң оны қорқытып-үркітіп те, жалынып-жалпайып та бірер күн үйде ұстаудың өзі күшке түскен. Ол аты-жөні жоқ кетпекші болып әлек салған. Сонда қайда бармақ, неге кетеді? Көздің сүйелін сылған соң қатты сақ болған жөн, өткір жарық пен өкпек желден қайталап мәңгі соқыр боп қалу ғажап емес. Сондай-ақ ол тартқан азабына бола ақылынан адасуы да мүмкін. Содан сақтандыру үшін Чигуичон оған томар дәрі ішкізген болатын.

	Гойо Йик ауыз үйге апаратын баспалдаққа жетпей омақаса құлады да, жаны кеткен адамша, баспалдақтан жолға қарай түсетін шағын беткеймен кері домалады. Дәл қазір ол ешқандай ой жоқ, жан жоқ, бақырайған шыны көз қуыршақтан аумайды. Ештеңенің байыбына бара қоймаған тәуіп оған тұра ұмтылды да, сояудай тырнақтарын жаңа ашылған, әлі сәуле мен таңғы шықтың иісі аңқыған жанарына сала жаздаған сәтінде оның үстіне түсе қалды. Чигуичон жан ұшырып келіп қолынан ұстағанда оның саусақтары шаянның қармалауыштары сияқтанып селдір шашының арасында сойдиып қалды. Гойо Йик шіміркеніп, тұз себілгендей боп кеберсіген ернін тістелей берді. Көздің қажеті жоқ екен. Ол Мария Текунді білмепті, бұл үшін ол аматенің гүлі болыпты, бұл оны өз махаббатының жемісінен, өзінің балаларынан көрген екен, ал жанары бар көзбен гүлді көре алмайсың, оны тек сырттан емес, іштен көретін адам ғана бажайлауы мүмкін. Гүл де, жеміс те көздегі сүйелден аулақта, жүрекке жылы түнекте; дыбыс, қан, тер, сілекей – бәрі сонда; түкті қозғасаң немесе лимонның жемісіндей жұп-жұмыр төсті уқаласаң жон арқа шіміркеніп, тыныс тарылатыны да сонда; құрсақтан зымыранша атқып шығып бала туатыны да, әйелдің анар төсі сүтке дертетіні де сонда; ішің ауырғанда, немесе көз тиіп қызуың көтерілгенде, яки болмаса анаң емшектен шығармақшы болып анарына бұрыш жаққанда ботадай боздайтының да сонда; шелпек жеуге немесе өмірдің өзіндей қара бұршақтан жасалған көжені ішуге құлқы болмағанда баланы қауырсыннан жасалған аңдармен қорқытатын қызық күндер де сонда. Көзінің жасы сарқылып, өзін шөл қысқанға дейін Гойо Йик жылау мен сықтауға толған қараңғылықтан шыққан жоқ.

	Марияны еш қиналмай-ақ табасың, өйткені оны қашанда даусынан танып үйренгенсің ғой деп тәуіп әбден сендірді.

	– Енді бар ма, оның даусын өзге дауыспен шатастырмайтын шығарсың.

	– Мүмкін солай да болар, – деп бұрынғы соқыр екі ұштылау жауап берді.

	– Естисің де танисың. Ал ол сені, тіпті ант-су ішсең де, танымайды, өйткені сен соқыр емессің.

	– Құдай тілеуіңізді берсін...

	Гойо Йик тәуіппен қоштасып жолға түскенде аппақ тістерімен аппақ сағыз шайнаған сеньор Чигуичон Кулебро ғана емес, өзі сонша ынтық болған, бірақ кете салысымен есінен де шығарған көпір астындағы өзен де, өзгермелі өкпек жел де, қодастар да, өгіздер де, арба дөңгелектері де, қопа ішіндегі салт аттылардың дауыстары да құлағына сыбырлап: “Көресің де танисың... танисың... танисың...” деп қайталай берді, қайталай берді.





XII




	Шіркеудің кіре берісінде әйелдер майысып, дудыраған бастарына шәлі тартып, еркектер ауыздарындағы жүгері шылымдарын тастап, суып қалған нан сияқты жалпиған қалпақтарын киісті. Бәрі қыбыр етпей қақиып қалған. Ғибадатхана іші от лебімен күйіп тұр. Әйел-еркек түгел балауыз тамған, тершіген қолдарына бір-бір уыстан шырағдан ұстапты. Аяқ астында, еденде, кипарис бұтақтарымен, чореке жапырақтарымен аралас – жүз бе, екі жүз бе – басқа шырағдандар жанып тұр. Олар алуан түрлі: бағалы қағаздан өрнегі, түйреуішпен түйрелген серті бар кәделі шырағданнан бастап кіп-кішкентайына дейін, жұқа қаңылтырмен және шайырмен безендірілген қымбат шырағданнан бастап болымсызына дейін – бәрі осында. Мехрабтағы қарағай бұтақтары мен пакайя жапырақтарының арасына да шырағдандар қойылған. Осындай қастерлеу белгісінің бәрінен астам биіктен қасиетті қан тамшыларын білдіретін алқызыл дақтары бар жасыл түсті ағаш айқыш көрінеді, оның көлденең келтегіне жабылып, салбыраған ақ мата да қанға боялған. Оның алдында қыбырсыз тұрған, ағаш түстес қоңырқай жүзді адамдардың жалбарынған сөздері, сақардай қайнап, азаптың азалы бейнесіне қарай көтеріліп жатқан сияқты.

	– ... бір өзіңнен өтініп сұраймын, қуат беруші қасиетті айқыш, – дейді жалбарынушы әйел екі қолымен бірдей шоқынып, – ақ тілеуім болсын, сол екеуін жақсылықпен айырып берші, әйтпесе жамандықпен өзім-ақ айырамын, ондай күйеу баланың маған керегі жоқ. Одан да қызым жесір қалсын, әйтеуір екеуі бірге тұрмасыншы!

	– ... оңбаған ит, әкемнен қалған жерімді тартып алды ғой, сенен жалбарынып сұраймын, қасиетті айқыш, соның жазасын беріп, өмірем қаптыршы, әйтпесе өзім өлтіремін, аяйды екен деме. Жақсылықпен көзін жоймасаң не болатынын өзің көріп тұрсың ғой!

	– ... дүние тегіс қурап кетті, арна біткен тартылып қалды, ауыз шаятын су жоқ. Өзге жерлер бәз қалпы, оларда жылан да жоқ, бәле-бәтір, ауру-сырқаудан да аман. Құдай атымен сұраймын, сонда көшуіме көмектесші, ал мен келесі жылы саған тәу етуге барайын! Бармасам – сазайымды бер, тек мына жерден құтқара көрші!

	– ... бүйткенше, жарқынымның өліп-ақ қалғаны жақсы еді, қасиетті айқыш. Енді бәрібір беті бері қарамайды, соқыр тауық сияқтанып, қара желім боп әлсіреп бітті. Байғұс баланың жаны неге ілініп тұр екен – не басын көтермейді, не дәрі ішпейді.

	Олардың көздері су жапқан, қоймалжың көшкін, теңіз құмы, қораздың қаны, жүгері шашағы басқан айқышта, олар үшін бұл – жолда да, әрбір істе де қолдау көрсететін, дауылдың, жын-шайтанның да, найзағайдың да, боранның да, індеттің де, ажалдың да бетін қайтаратын сенімді дос, іскер көмекші. Олардың жалбарынған сөздері сақарша бұрқырайды, тіпті иісі де ашыған сақардан аумайды, тілдері күрмеліп, тізелері ұйып, қолдарының басына жас парлап, көздері ұсақ қарақат жемісіндей жылтырайды.

	Аяқ киімі барлардың ұлтандары тарсылдап, үндіс әйелдерінің арқасын жапқан ақ матаның ішінде сәбилері қыңқылдап, қоңыраулар қағылып азан-қазан. Айқыш шеруі сылтып қозғалатын сияқты: қарақұрым еркектердің, балалар мен әйелдердің қоршауындағы айқыш салынған зембілдер шайқалып барады.

	Айқыш жылжып барады, шіркеу тапжылмай тұр, ал шіркеудің ауласы мен оның үстіндегі аспан қоңырау үнімен қоса теңселеді. Шеру айдау жерлерден, ұйысқан сақал сияқты қалың гүлдер салбыраған шарбақтардан, әлдекімдердің қора-жайларынан, құрт тәрізді иін тірескен, қыш төбелі ақ үйлерден көктей өтіп, суат басындағы мақта ағашы өскен қоңырқай алаңға шықты, бұл кипарис бұтақтарынан жасалған күркелері, үш таған сырғауылға жабылған тоқыма жаппалары бар, ең мықты құрақтарға тартылып, жел кеулеген алабажақ ен маталар тұрған жәрмеңке алаңы еді.

	Гойо Йик көз жасын көлдеткен күйі Жаратқанның Айшығы ғибадатханасына келіп кірді. Тізерлеуге шамасы жоқ еді, сүріне-қабына барып етпеттей құлады. Шырағдандарды күзетуге қалғандар жырқылдай күлісті.

	– Көз жасының түсі қандай? – деп айқайлады ол еденде жатқан күйі, содан соң еңірей түсіп, өз сөзіне-өзі жауап берді: – Аппақ, арақтан аумайды!

	Түймесі алты қатар көк пенжекті староста мен жейде, сулық және шалбар киген екі көмекшісі жергілікті билік орындарының араласуын күтпей-ақ Гойо Йикті шіркеудің кіре берісіндегі басқышқа сүйреп апарып тастады да, үсті-басына біртіндеп шыбын құжынаған ол сол арада жата берді.

	Шіркеуге қайтқан немесе әрлі-берлі өткен әйелдердің даусынан селк етіп оянып, ыңырсиды, қолын созып, аяғын бүге түседі. Ол Мария Текунды күтеді, бірақ көңілінің түкпірінде оны күтуін қойған да еді. Үмітін үзген болатын. Әйелдердің даусын көбірек естіп, оны даусынан тану үшін ол қыдырма саудагер болып, сан тарау жолдармен өтіп, көптеген қалалар мен жәрмеңкелерді аралады.

	– Айна ала ғой, сұлуым! Тарақ! Сабын! Хош иісті арулар, иіссудан алыңдар! Альбом керек пе, ине-жіп пен шашбау керек пе! Көріңдер, ханымдар, маржан сырға алыңдар! Білезік пен орамал – керегінше орап ал! Ғашықтарға – ашық хат! Алмасаң да көріп қал, өз нарқыңды беріп қал!..

	Үй құсындай шуласқан әйелдер оның тауарын ақтарып, көңілдеріне ұнағанын алып немесе келесі жолы алмаққа уағдаласып жатады. Енді мұнда жолы түссе түймесін бе, инесін бе ұмытпай ала келуін өтініп жатады. Біреуіне дөңгелек кергіш керек, екінші біреуі ғашықтарға арналған кеңестері бар кітап сұрайды, енді біреуге керегі – тіпті айтуға да ұят! – жігітті дуалайтын ішірткі... ақшасы сөз емес... іңкәрлік сөздері бар, қыздың аты жазылған ашық хат болса, соны ұмытпаса... Мария... Маргарита... Луиса... Кармен...

	Үлкендер оның тауарларына қызыға қоймайды, сондықтан олардың дауыстарын есту үшін ол тасбих, дұғалық, киелі су құйылған құты, тарақ, қара жамылғы, сарыптың дәрісін, іш қатудан ішетін дәрі, киім-кешекке себетін нафталин, камфара, жөтелдің дәрісі, тіс ауруға таптырмайтын тамшы дәрі, киттің мұрты... дейтіндерді ұсынады.

	– Мария Текун ақымақ әйел болатын, – дейді ол жолда келе жатып. Оның болымсыз тауары үлкен аспада жатады, онысын біресе сауыстанған, қайыспен қапталған кенеп баумен арқаласа, енді бірде алдына өңгеріп алып жүреді.

	Базарлар мен жәрмеңкелерден қыстақтағы керуен сарайына кештете оралған ол салпаңдаған қорабының көлеңкесіне қарап келе жатады. Сол екеуі қосылғанда үлкен қосқұрсаққа ұқсайды. Ай сәулесімен ол адам кейпін, еркек кескінін жоғалтып, балаларын қарнына салып жүретін егізқұрсақтың ұрғашысына ұқсап кетеді екен.

	Самаладай жарық болатын түндердің бірінде ол балта шабылған ай қабығынан сорғалаған ақ тамшының, балгерлер мен тәуіптер қайнатып, дүниеден баз кешіп, ұйықтағысы келетіндерге беретін жылымшы сәуленің астына барып тұрды. Сәуле, ақ копаль, созылмалы қара көлеңкенің жұмбақ бауыры. Ай сәулесінің астындағы қалталы қасқыр-адам секірсе, онымен бірге қара көлеңке де секіреді.

	– Егізқұрсақ, қыдырма саудагерлердің досы, мені ең бір бұралаң жолдармен жүргізсең де, туралап апарсаң да Мария Текун мен балаларыма жеткізші! Біз, адамдар, тура сен сияқты, балаларымызды қалтаға салып жүреміз, олардың бет әлпетін білмейміз, күлкісін естімейміз, сөйлетіп үйретпейміз; онда отырғанда олар анасының жарты көлемін алады, содан соң анасы оларды сыртқа ытқытады, олар сөйтіп үсті-бастары жүн-жүн болып, ақырып-шақырып, қарадомалақ қалпында дәл сенен аумайды. Айналайын егізқұрсақ, саудагер Гойо Йикке көмектессеңші, бұл байғұс өзінің Мария Текунін даусынан және қоңыраудай сыңғырлаған күлкісінен танитындай етіп септессеңші!

	Шөлді сумен басуға болмайтын, ал тәнің жаныңды көзіңе көрсетіп сүйегіңе жабысып қалатын жерде жатқан Гойо Йик орнынан аунап түсті. Күн күйдіріп тұр екен, өзі әбден тершіген, бет-аузынан аққан тер өмірдің тауқыметін тартқан адамның мас болып жылаған көз жасымен араласып сала-сала. Шіркеу жабылыпты, әйелдердің үні өшіпті, бұл болса бет алды күңкілдеп, қолын жыбырлатып қойып әлі жатыр. Жәрмеңкелерде жұрт мұның күркесінің, төрт құрақ қадаға тартылған матаның алдына иірілгенде тек көз тартарлық тауарларына бола емес, адам көрсе сүйір тұмсығын тыға қоятын кішкентай аңды қызықтауға құмартатын. “Бұл неғылған аң?” – деп сұрайды балалар мен әйелдер, әсіресе әйелі түскірлер жорта қорыққансып, мойылдай көздерін бағжитып, таңырқай күліседі, қолдарын созғанымен, оған тие қоймайды. Қалай дегенмен, қорқынышты әрі жиіркенішті де – үлкен атжалманнан бір аусашы.

	Гойо Йикқа керегі – дауысты неғұрлым көбірек есту (мүмкін біреуі сол болып шықса қайтесің?), бірақ сауданы доғара тұру. Бәлкім, байлық үшін сауда жасамағандықтан солай болар, бірақ ол күн санап пайданы көбірек табатын болып барады.

	– Бұл – егізқұрсақ, – деп түсіндіреді ол. – Мұны мен жолдан тауып алдым, бұл маған бақыт әпереді, сондықтан тастамай алып жүремін. Жаңбыр болсын, дауыл болсын, нөсер болсын екеуміз біргеміз.

	– Бикешіңнің аты қалай?

	– Бұл – еркек. Аты – Егізқұрсақ.

	Сол-ақ екен, ең батылдау дегендері аңның о жер, бұ жерін сипап: “Егізқұрсақ! Егізтай!” деп ентелеседі, ал ол тырысып, жасқанып, айбат шегеді. Әуесқой әйелдер оқыс селк етіп, тауарды ақтара бастайды.

	Гойо Йик жәрмеңкеден жәрмеңке қоймай кезеді, оны танымайтын жан жоқ: пончо киген, ау мен ер-тоқым сататын таулықтар да, қолдан жасалған диірмен, піспек және бақыраш сататын, жүгері егістігіндегі қарақшы сияқты ақ киімді үндістер де, ачиоте жемісін, пияз, сарымсақ, пісте сататын, қара майша жылтыраған басқа үндістер де, тоқыма тормен нан, цукат, грейпфрут, кокос тілімдерін, анис қосқан тәтті нан сататын, жүздері көгіс тартып тарамыстанған басқалары да – бәрі-бәрі оны Егізқұрсақ ретінде біледі.

	– Оған мен шамданбаймын, әсіресе балаларға ренішім жоқ. Мен еркек Егізқұрсақпын, сен – ұрғашы Егізқұрсақсың... – деп әйелге наздана сөйлеп, оны сылап-сипап, еркелете берді, ақыры ол мұның ыңғайына жығылып, соңынан ерді. Батпақ, орман, бұлттар су ішкен көлшік... Әйел мұнымен таң атқанша бірге болды, бұл да одан екі елі ажырайтын емес, араларында тек пышақ қырындай ғана орын бар. Мария Текун кеткен соң бұл өзіне құлпы салғандай еді, есі-дерті сонда кеткен болатын, енді міне – басқа әйелмен жатыр! Қуаныш сезімі бола қойған жоқ, тек тәні ғана, талықсыған терісі ғана ішкі жан дүниесіндегі Мария мен қасындағы әлдебір әйелдің екі арасында жанығады. Әйел мұның несін алған... Тіпті ұнаса неғылсын, әсіресе – иісі бөтен. Мария Текунның жібектей майда шашынан ошақтағы қарағай бұтағының иісі шығар еді, екі емшегі асқабақтан жасалған табақтай болып мұның бүкіл кеудесін жабар еді, аяқтары мықты, іші тартыңқы. Бұл өз ішінен Мария Текунның иісін сезеді, ал сыртында, мұның астында, шеті-шегі жоқ жұлдызды түнде өзіндік иісі бұрқырап басқа бір әйел жатыр. Гойо Йик көзін жұмып, әйелдің кеудесіне қолын тіреді, ойы – оны бір құшып, орнынан тұрып кету еді. Әйел тісін шақырлатқандай, сүйектерін сықырлатқандай болып, созыла беріп, қайта жиырылды, бетінен әрі өкініштің, әрі ләззаттың жасы сала-сала боп ақты. Гойо Йик қараңғыда – әлде түн түнегінде, әлде ыбырсыған жәрмеңге құрылысының сыртына төгілген топырақтың арасында сипаланып бара жатыр. Аспан жыпырлайды. Оған аспанның сағатша жүретіні ұнайды. Маримбалар даңғырлап, гитаралар ән сызылтып, арзанқол кітап сатушылар қарлығыңқы дауыспен айқайға басып жүр: “Шадияр Петрдің әтеші“! “Теңіздегі су перісі“! “Өз тілімен өзін өлтірген“! “Өзін-өзі шағып өлтірген“! “Әйел кескіні“! “Үш түсті ту“! Гойо Йик барлық ойындарды – жұрттың құмарын қоздырған шарларды да, лотереяны да, талайының таразысын да кесіп өтіп, ақыры жеті қат жер астында жалған қазынасы тығулы жатқан өзінің күркесіне жетті. Соның бәріне бас-көз боп қалған міскінге бір шақа тастады да егізқұрсағы жатқан қапқа қолын сұқты. Қалай дегенмен, жануарды бір сипасаң да – көңілге тоқ. Қап бос екен. Саусағының ұшы аңның түкті арқасына тимеді де қолын бойлап ток жүріп өткендей болды. Аң ұшты-күйлі жоқ. Гойо Йик қапты умаждап тұрды да, қолына ештеңе білінбеген соң, қорабының үстіне тастай салып, үнсіз қалды. Егізқұрсаққа айналған амате гүлі соңына бос жемісін тастап қашып кетіпті, өзге әйелді көрген адам енді мені де, Мария Текунды да көрмесін дегені болар. Сүйіктіңді енді көрмейсің, ол – тек соқырдың ырқындағы амате гүлі, соқырлардың гүлі, махаббатқа, сенімге, өмірге елтіп, өзге дүниені көруден қалғандардың гүлі. Гойо Йик басынан қалпағын жұлып алды. Мұнда бір сыр болуы керек деп ойлаған ол егізқұрсақтың ізін көрмекші болып сіріңке жақты. Із осында екен – терең емес, жұқалтың ғана із. Сол қолымен сипап ізді өшіріп еді, саусақтары мен алақанында тозаңы қалды, содан соң ол бетін және бөтеннің сүйгенінен иісі мүңкіген тілін қолымен сипады, енді тірлігінде де, өз өлшемімен жасалған қараңғы табытта – жұмулы көзінің қараңғы табытында да көрмейтін сүйіктісін іздеген далбасамен көзін жұмды.

	– Әй, Егізқұрсақ! Шабытың келмесе, бірдеңе тастап кетпейсің бе!

	Гойо Йик бұл үнді ұйқыдағы жәрмеңкелердің мұңды тыныштығында естіді де, енді ештеңе күтпестен, қорабын қолына ала сала сейсеп астынан өзін торға түсірген әйел денесі көрініп жатқан тұсқа бара беріп, әйнек салынған үлкен жәшікті соған лақтырды-ай келіп. Сейсептен кофе дағына ұқсаған қоңырқай сұлба ытқып шықты, быт-шыт болған әйнек жан-жаққа шашырады да айна-тарақ, моншақ, сырға, білезік, арзан әтір, тәсбих, оймақ, ине, түйреуіш, біз, сабын, желбірей ұшқан орама жіп, орамал мен айқыш сияқты көр-жер дүниелер жерге төгілді...

	Қашу керек, тезірек қашу керек... Мұның өзі де егізқұрсақ. Үнемі тау-тасты кезе жүріп кішірейіп, шөмиіп кеткен. Оны қойшы, ең жаманы: ұдайы жалғыздықтан бұл ақылынан адасып, өзінен-өзі Мария Текунмен сөйлесетінді шығарды – ол қанша есалаң болса да үйде жүргенде мұнымен сөйлесуші еді ғой. Енді бұл гүлдеп тұрған ағашқа тап болса да қалтыраған қолын созып алдында Мария Текун тұрады. Сен, сірә, алжастың-ау, деп ойлайды бұл, сөйтеді де, өзгелерден бой тасалап, ілгері тарта береді, тарта береді. Сорғалаған суды көрсе бетін тосады, өйткені судың көбігі соның, ақымақ неменің күлкісіне ұқсайды. Тірі пендені, тіпті итті де көрмесең жаның жабырқау тартады... Ит те адам сияқты. Гойо Йик тісіне басуға келетін мен өңешінен өтетіннің бәрін жей береді. Дәмі шикі картопқа келіңкірейтін қатты тамырлар, құс шоқыған жемістер (демек, улы болмағаны), еті қалың жапырақтар, ақ тиіннің тісі тиген бұтақтар.

	Көп уақыт соқыр болғандығынан ғой, Гойо Йик елді мекенді алыстан-ақ сезді. Оны қалай білетінін өзі де айта алмас еді. Көз көрмегенді танау сезеді. Міне сондықтан да көп күнін кезбелікпен өткізіп, адамдар мен ыстық асты аңсап келген ол Жаратушының Айқышына арналған мейрамға тап келіп, ақырын ілбіген арбалы керуеннің соңына ілікті. Әлден соң ол соңғы арба мен мерекеге шақырылған мейрампаздардың екі ортасынан бір-ақ шықты. Алабажақ киінген, әмбесі сары, жасыл, қара, қызыл түспен құлпырған мейрампаздар әр алуан саз аспаптарын құйқылжытып, шыбыртқыларын шартылдатып, би билеп мәре-сәре.

	Бас сүйегі, көзі мен шашы ғана қалғанша әбден азған Гойо Йик оларға балаша аңтарылып қарайды. Бастарына қауырсын орнатқандары – патшалары; шаштары мен сақалдары – күмістен, қастары – алтыннан, салпиған бетперде еріндеріне де күміс шапқан. Басқаларының бастарында да тәж бар, ал енді біреулері орасан зор қалпақ киіп алыпты, тіпті қағаз гүл салынған себет пе дерсің. Жын ба, маймыл ма – сондай бірдеңенің кейпіндегі мейрампаз өзгелерінен гөрі құтырынып, билеп те, тулап та қызықтаушы жұртты келемеждеумен жүр. Өзі қара киінген, мүйізі мен құйрығы бар, көзін айналдыра қызыл шеңберлермен бояған, ерні – қызыл, тісі – ақ, нағыз сайқымазақ.

	Егізқұрсақ біраз жаяуламақшы болып арбадан түсті де мереке жаршыларының шаң басқан даурықпалы тобымен араласып кете барды. Меймандар артқы қақпадан ішке енді, қолдарына басбұзарлықтың әр түрлі қару-жарағын ұстаған ересектерінен бастап бақырып-шақырған нәрестелеріне дейінгі балалар да, әлем-жәлем бау таққан тайыншадай бойжеткендерден бастап бурыл шаштары бұрқыраған, жүздері қуаң жердей боп қуарған ұрысқақ кемпірлерге дейінгі әйелдер де солардың соңын ала кірді.

	Себілген су мен байыған күннің иісі аңқыған тап-таза аумақты аула ішінде адамдар бірен-саран сарғайғаны болмаса жемісі әлі жапырақ түстес ағаштар мен ұйқылы-ояу, мұң басқан бұталардың түбіне жайғасты. Үстел үстіндегі дастарқанда тәтті бадам иісті оршад құйылған стақандар самсап тұр; дәмқабықтың суынан шыққан хош иіске қарағанда темір құрсаулы ыдыстары көзге инеліктің қанатындай нәзік көрінеді, ал магнолиядан жасалған сусын қышқылтым әрі тәтті, мұрынды жарғандай иісімен есті тандырады. Стақандардың ара-арасында қара бұршақ қосылған бәліш, ірімшік қосылған, көкөніс қосылған, балық қосылған нан түрлері жайрап жатыр, ал бұрыш қосылған жұқа жүгері нандарының үстінде құжынаған шыбындарды жасқап сопақша қоңырқай жүзді, бадана көзді сатушы әйел тұр.

	Мерекелік музыка сазына бөленген бауырластар саудасын қыздырып жіберген, ал басқа үстелдерге басқалай сусындар қойылыпты. Сондай бір сусынның түбінде шөгінді боп қара түсті ұрықтар жатыр; Мария Текуннан айнымайтын сатушы әйел стақанды толғап қалса олар шеңбірек атып жоғары көтеріледі де, әлдебіреу дүниенің қалай жаралғанын көзге көрсеткендей әсер береді. Үстел үстінде, сондай-ақ түсі тудай қанық, дәмі балдай тәтті жеміс суы да, ішінде ұзынша талшықтар мен қара түсті ұрықтар қалқыған тұнба да тұр.

	Сонау түкпірде мехрабтың үлкен қуысы жарқырайды, оның іші-сырты қарағайдың және кипаристің бұтақтарымен, жапырақтармен, шырмауықпен, құстарға ұқсайтын гүлдермен және шикі жемістермен көмкерілген екен. Бүрмелі алқызыл жібек жабылған тепсеңде мейрамның қожайыны – киелі әрі дем беруші айшықтың өзі тұр. Оның алдына, шамдалдарға немесе еден тақталарға (құрбансәкі айналасына бауырластық жаңада ғана тақта төсеткен еді) жұп-жұқа ақшыл көк қағаздармен және алтын фольгамен безендірілген сары шырағдандар мен олардан кішілеу, тіпті кішкентай, бірақ әлгілерше жарқырай жанатын майшамдар қойылған. Періште тіліндей көрінген шамдардың аспан аясында, шалқыған түтін пердесінің әр жағында еңселеніп құрбансәкінің өзі – аппақ дастарқан жабылған үстел тұр. Тәу етушілер мен бауырластық мүшелері әкелген гүлдерін, жемістерін, тауықтарын, тау құстарын, кептерлерін, собықтарын, бұршақтарын және басқа да құрбандықтарын соның үстіне қойып жатыр. Дәл ортада – ақша тастауға арналған шара, ал одан гөрі кішілеу тағы бір шара оң жақтағы үстелдің үстіне, сидиған және қампиған бөтелкелердің арасына қойылыпты. Жайдары мөлдір кесіртке боп арақ ұйқыға кеткен хрусталь әлемінде лимон қабығы, шие және тағы біралуан жемістер қалқып жүр.

	Маримба кешкі сағат алтыны күтті. Бар дүниеге егізқұрсақтың мұңлы көзімен қараған Гойо Йик тамыры бұлтық-бұлтық болған биік ағаштың түбінде бұрқаққа арналған отты жағуға көмектесіп отыр. Қалпағымен желпіген сайын от шаласының түсі мың құбылады. От оған Мария Текун сияқтанады. Өз ошағындағы жалынның қызуы. Гойо Йик қалпағын қаттырақ желпісе әрбір шоқ қоңырауша сыңғырлайды, ал қалпақтың желпуі баяуласа жанып жатқан отынға ауадан да жеңіл тозаң қабығы қонады: сәл ғана желпи қойсаң лып етіп ұшады да ошақта қансыраған ағаш кесінділері қалады.

	– Мария Текун – ақымақ қатын...

	Гойо Йик отты үрлеуді қойды да бұрқақ атқыштар келгенге дейін өз ойымен өзі боп кетті. Келгендердің бәрі жалаңбас, аяқтары тап-таза, ашық түсті үр жаңа жейде киген, мойындарына жібек орамал тартып, белгі таққан – ақ және ақшыл көк жапырақшаларға қадалған үлкенді-кішілі айқыштарына қарап қайсысы мерекені басқарушы, қайсысы бауырластықтың жай мүшесі екенін айыруға болады.

	Салтанат сәтінің жақындағанын сезіп айналадағы ағаштардан құстар ұшты, ал қонақтар түгел жиналып, аттар оқырана үркіп, қоңыраулар қаңғыр қаққанда отбұрқақты аспанға атушылар аулаға келіп кірді.

	Қоңыраулар тез-ақ соғылды. Алаулаған тауларға кеш жамырап, ақша бұлттар жалынға оранғанда шеті-шегі жоқ, жанға жайлы, үргедек тыныштық жарыса даңғырлаған қоңырау үніне толды.

	Осы даңғазамен жарысып, қоңырқай қолдардан парылдаған отбұрқақтар ұшып, ауаны сасық иісімен жарып өтіп, үйлердің үстімен жұлдыз боп ақты немесе, оған жетпегендері, шарбақтардан асып құлап жатты. Мұндай атысты тұңғыш көрген бозбалалар аспанға бос снаряд жіберіп рәсуа болысты. Ал ептілеу біреулері снаряд ұңғыға түсісімен тышқанның құйрығындай сүметілген білтені шаламен тұтататынды шығарып алыпты – сол-ақ екен жұлдыз самсаған аспанда құлақ тұндырарлық гүріл пайда болады да, содан соң жарықшақ жаңғырық естіліп тұрады.

	Кеш айқышты да, тіпті алау қоршаған тауларды да тұңғиық көлге батырды. Гойо Йик егізқұрсақ сияқтанып әбден жаурады, бірақ жыртық қалпағымен отты желпігенін әлі доғарған жоқ. Отбұрқақтар түгел атылып, енді шаланың ешкімге қажеті болмай қалса да ол бірдеңе істей бергісі келді.

	Мұнда сағат алтыда болған азан-қазан дабыра-шудан қалғаны – маримбаның дүңкілі ғана. Оны дамылсыз пергілейді кеп: құдды ағаштың басындағы жемісін қағып, немесе қыңыратқыған қодасты жон арқадан сықпыртып, яки қашам деген қатынды сабап, иә болмаса өкімет орындары еркектің абыройы мен намысын жер қылмақшы болып оған дүре соғып жатқандай-ақ. Гойо Йикта абырой да, намыс та қалған жоқ, ол қазір адам да емес, еркек те емес. Қазір ол егізқұрсаққа айналған әрі оның еркегі де емес – ұрғашысы, өйткені жан дүниесінің қалтасында балаларын сақтап жүр. Мария Текун бұл бейшараны таза-тақыр құртты. Ал адам көзін егізқұрсақтың көзімен алмастырып берген емші одан әрі қылды.

	Құдай Айқышының мейрамы! Айқышты оттар үшін – ағаштардың көреген көзі сақтайтын суды аңсаушы оттар үшін тұрғызады. Осы күні өз жерлерінен баз кешіп келіп, оның құлаш жайған қолдарына шығып, қанға бөккен желкеннің астында тұрып құдайға сөз арнағысы келетін шаруалар үшін тұрғызады. Аулалар мен көшелерде қоқыстан және жасыл бұтақтардан алау жағып, аяқтарының астында жарқыраған жұлдыз жатыр деп әуейленетіндер үшін тұрғызады. Сенің көз алдыңда жуан шырағдандар жалынның алтын семсерлерімен шайқасады, өйткені сен өзің – майдансың, құдайлық және адами екі тағдыр өліспей беріспейтін жаулардың сүренімен, дауылдың сұрапылымен және ананың аңырауымен сенің бойыңда беттесіп, шарпысқан. Киелі әрі дем беруші құдірет, тезірек су жіберіп, аспанда қара түнек айқыштарды сызушы қаршығаларды аластай гөр! Сенің күніңде, сенің сағатыңда, сенің сәтіңде саған келушілер шаттыққа бөленеді! Ормандағы бұғылар да құлақтарын тігеді – өйткені аңшылар ең сәтті олжасын саған арнайды ғой. Адамдар айқышқа арнаған құрбандықтарының күнін тағы да атап өтерде өздерінің ең дәмді жемістері сенің сән-салтанатыңа арналатынын ағаштар да біледі, сондықтан шырыны балдан да тәтті болуы үшін бой түзеп, иіп береді, ал қара тілді соналар оларға уытымен көмектесіп, сиқыршы әйелдерше дем салып жатады.

	Мәсіхтің өлер жылында онымен үйлесім тапқан киелі әрі дем беруші айқыш! Сенің мерекең басталысымен адам баласы жамандықтан арылып, саған кеп бас ұрмақшы болады, қу сүйегі қалып, тірі аруаққа айналғанша әлде құшағыңа кіріп, әлде шайқаса жүріп, жүгеріге жауыққан кептерлерге қырғидай тиюді қалайды!

	Елді мекенді жасыл жапырақтармен араласқан түн түнегі басты. Бұтақтармен безендірілген қуыстағы қасиетті айқыштың алдында маримбаның үніне елтіп бауырластықтың мүшелері би билеп жүр, олар құдды бір үлкен зауалдан аман қалғандай аламан-асыр. Тағы да үрейге берілмеу үшін қайта-қайта үстелге келіп, тастап-тастап жіберіседі. Бөтелкеден қылқ-қылқ-қылқ-қылқ-қылқ еткізіп құйып алады да тырс-тырс-тырс еткізіп шараға тиын тастайды. Әрі құлқындарын қандырады, әрі айқышқа тағзым етеді.

	Түн жарымы болды. Аулада және оның айналасында ұйқысыраған аттар мен қодастар тықыршиды, тамақ ысытуға жағылған алау оттары жылтырайды, ас-су қойылған үстелдерде қарағай шырақтар жанып тұр, ал адамдар – туыстар мен таныстар – сулық киген елестерше көлбеңдеп, жалаң аяқтарымен жерді мысықша басады, күлкілері де бәсең, тіпті беттеріне тыртық боп қатып қалғандай көрінеді.

	Гойо Йик кофе ішті де әлдебір әйелге көмектесіп, басынан көкөніс пен құс толы себетін түсірісті. Әйел оған ризашылықпен қарады. Бейшара әбден қалжырағаннан жүзі қуқыл тартыпты, көздері қап-қара екен, ал шашы жүк астына қойылатын біліктің қажауымен мүлдем бітуге айналған. Демін әрең алған ол: “Құдай тілеуіңізді берсін...” – деді, ақырын айтқаны сонша, тіпті Гойо Йик оның даусы қандай екенін де аңдамай қалды. Екеулеп себетті төбешікке шығарды, сол арада Гойо оны қайта сөйлетпекші болып қолына қолын тигізді. Өзі соны күтем деп көңілі де босап кетті, бірақ әйел: “Құдай тілеуіңізді берсін...” дегеннен асқан жоқ, сиқыр да сонымен бітті. Жоқ, бұл Мария Текун емес. Ал даусы қандай ұқсас еді... Бұл бағанға арқасын қаси отырды, әйел болса қараңғыға кіріп зым-зия жоғалды. Содан соң бұл оның дәрет сындырғанын естіді, бірақ одан не біліп жатырсың: жұрттың бәрінің дәрет алысы бірдей. Жалынның шапағы мұның кезбеліктен өзгеріп кеткен, ілмиген қара қошқыл жүзіне алтын жалатты. Қараңғыда мизам тұмшалаған ауада бақташылар шылым тартып отыр. Шақпақ шағылып, от ұшқындап, жүгері темекі мен тоқыма сигардың бастары жылтырайды. Гойо Йик бақташылармен бірге темекі тартып, арақ ішті де масайып қалды. Бір-екі ұрттауға берген бөтелкені бұл түгел қотарып салған. Түгел дерліктей, түбінде шамалы ғана қалды.

	– Арақ ішісің мынадай, ұмытпақшы болған дертің қандай? – деп сұрады бет әлпеті көнетоз кебістен аумайтын бақташы.

	– Қайғыдан егізқұрсақтың ұрғашысы болып кетерсің... – деді Йик; ішкен арағы оның қанын ойнатып, көзінен, қимылынан біліне бастаған.

	– Енді тоқтау жоқ... – деді тағы бір бақташы.

	– Ол рас, – деп қостады үшіншісі.

	Бірақ Гойо бұдан кейін ішкен жоқ, түнімен бір жерлерде би билеп, сенделіп жүріп таңертең шіркеудің ішінде етпеттей құлап еді, біреулер кіре беріске сүйреп апарып тастады.

	Сол жерде әрі-бері өткен әйелдердің әңгімесін тыңдап, ара-тұра құлаққа ұрған танадай болып ұзақты күнге жатты да кешке қарай таңдайы кеуіп, әйтеуір орнынан тұрды. Екі аяғы дір-дір етіп, сүйретіліп барып суатқа жетті де құстың саңғырығы иістенген суға бас қойды. Ішкенің ірің болса да есіңді жисаң болғаны.

	Одан бойшаңдау бір шаруа оның жанына келді.

	– Ал, – деді ол, – енді бүгін жүреміз. Уағдаласқанымыздай, жартысын мен беремін, жартысын сен бересің, табыстың бәрін тең бөлеміз. Уақыттан тапшылық көрмеу үшін ертерек шығайық.

	Гойо Йик ақша түйген орамалын іздеп еді, таба алмады...

	– Қарамай-ақ қой, ол міне, мен алғанмын. Демек, кеттік, тек жолға кофе ішіп алайық.

	Соны айтты да ол үстелге қарай бет алды, ал Гойо Йик таяқ жеген немеше сүмеңдеп оның соңынан ерді. Кофе біршама жақсы әсер етті, сол арада Гойо жолсерігінің арқасына үлкен құты артып алғанын байқады. Түске таман бұлар су ішпекші болып соқпақпен төмен түсті, ал жолға қайыра шыққанда серігі:

	– Енді сен көтер, – деді.

	Гойо Йик құтыны арқасына тастай салды да ілгері тарта берді. Құты бос екен. Әлдебір уәделі сөз есіне түскен ол жаңа досының аты кім екенін сұрады.

	– Паскуалы Револорио. Екеуміздің әңгімелескенімізді ұмытқан болдың ғой. Мені аймалап-құшақтап, сауда дос болайық, екеулеп арақ сатып алып, мына елді мекенде сауда жасайық деп жабысып едің ғой. Егер дос-жаранға, сенің де, менің де туыстарыма ақысыз-пұлсыз дым татырмаймыз деп уәделессек – бұл ақылға қонатын шаруа. Ішкің келеді екен – ақысын төле! Ақша – біздікі, арақ – сіздікі. Өзіміз де тегін ішпейміз. Бір жұтқың келе ме – ақысын маған төле. Менің ішкім келсе – саған төлеймін. Екеуміздің сыбайлас екендігіміз есеп емес.

	Бәрін теңдей көреміз деген уағдаластыққа сай Паскуалы Револорио сағат төрт шамасында құтыны Гойодан алып, ескі тәсілмен қыш ыдыстарда керемет арақ айдайтын қыстаққа дейін оны өзі арқалап жүрді.

	Ертеден бері сыбайластардың аузына бұрыш қосылған қайнақ судан басқа дым тимеген болатын, сондықтан олар ең әуелі тамақтанып алмақшы болды. Жұқа нан, ірімшік, бұршақ алып, кофе ішу керек, азын-аулақ ішімдік те артық болмайды. Екеуі атқораны кесіп өтіп, ет көженің иісі бұрқыраған керуен сарайға барып кірді. Паскуалы Револорио қожайын әйелмен келісті де бұл екеуі тамақ ішіп, қыстақты бір шарлап қайтып, ұйқыға жатты. Гойо Йик әйел даусын естігенде ғана әйелін іздеп жүргенін есіне алады. Соңғы кезде оны ойлауды азайтқан. Әрине, ойлауын ойлайды, бірақ бұрынғыдай емес және онысы ойламайын дегеннен де емес, жай әншейін... есіне түспегендіктен. Алда ғана егізқұрсақтың пендесі, егізқұрсақтың көздері-ай!... Оны қорқыныш биледі. Адам шіркін қорқақ қой... Енді оны ойласа және әйел даусын естісе бұл селк етіп бұрынғысынша қиналмайды, әбден байып, әулеттеніп алғандай қалып танытады. Көзі көретін болса, егізқұрсақ көкейіне де көз бітсе, оны іздеп не жыны бар? Ол енді жас емес, қайғының қасіреті де барған сайын бәсеңси бастағандай, ол бөтен жерлерде бөгде қатындардың қойнында жатты, саудагерлік жасап жағалаудағы мекендер мен қыстақтарды адақтап шықты, уайымның уытын кетірем деп ішкен арақтан жүзі сарғыш тартты, сөйтіп ол барған сайын шөге берді де ізім-қайым жоғалды. Тәні бар, жаны жоқ. Не істесе де біреу зорлағандай құлықсыз, мақсатсыз істейтін болды, ал әйелі мен балаларын табудан күдерін үзгені бәрінен де қиын тиді. Базбіреудің қайғысы баспана іспетті, оның қайғысы – бұлтты күндей. Ол аяғын бауырына алып, бір уыс болып жатты да таңға дейін ұйқыны соқты.

	– Ояндың ба, тамыр?... – деп есен-саулық сұраған Паскуаль тауар алуға ақша сұрады.

	Ол оны тамыр деді. Олар бірін-бірі тамыр десті. Солай басталды да солай болып қалды. Тамырлар. Бірақ ата тамыр қайсысы, атпа тамыр қайсысы екенін екеуі де білген жоқ.

	– Жетпесе, кейін төлейін, – деді Егізқұрсақ қасын қаси отырып. – Тезірек есепте, жолға шығу керек, әйтпесе ыстыққа ұрынамыз. Барымды саған бергенмін, енді менде ештеңе жоқ.

	– Бәрі дұрыс, тамыр, ақшаның бәрін сен ал, менің есебім бойынша бізге сексен алты песоның арағы керек. Біздің құтыға жиырма бөтелке сияды. Әттең, үлкенірегін алмай...

	Керуен сарайда олар қодастарын суғарып, ерттеп, ұн салынған ақ қаптар мен қант салынған шетелдік кенеп қаптарды соларға теңдеді.

	Ақша – Гойо Йикта, ал тамыры оның артынан ілесіп сарнап келеді:

	– Демек, екеуміз теңдей төлейміз... Толы құтыны кезектесіп көтереміз... табыстың жартысы – саған, жартысы маған... Құдай берсе, бәрін теңдей бөлеміз.

	– Қалай... енді қалай... енді қалай деп ең!... – деді Гойо Йик жауап күткен тамырына. – Ал ең бастысы, уәде болсын: ешкімге тегін бермейміз – өзімізге де, өзгеге де. Тек оймақтай ыдыспен бір-бір тартып аламыз демесек.

	– Өйтпесең іс біте ме. Ішімдік сататын орным болып еді – өзім ішіп құрттым. Тағы біреуіне ие болып едім – достарым ішіп құртты. Енді мені азғыра алмайсың.

	– Әлбетте ғой, тамыр-екесі! Ал ең жақсысы – олар арақтарын түгел ішіп болғанда біз сап ете түскелі бара жатырмыз. Шаруамыз шалқығалы тұр, әке десе бір жұтымды тегін бермейміз...

	– Сексен алты шақа жұмсап, мыңның үстінде табыс аламыз...

	– Оған сөз жоқ...

	– Махаббатыңа да жетіп артылады. Сол бір махаббатты қатты сүйесің-ау, тамыр, бірақ ақшаң болмаса оны қалай таппақсың? Сүйгенің қасыңда болса жаман лашық та – жұмақтың төрі деген сөз жай былшыл. Махаббат ақшаға үйіріледі, ал кедейде ақша болушы ма еді? Кедейдің сүйгені – күйгені, сүйсе қалталы сүйсін!

	– Мен біреуді сүйеді екен дегенді қайдан алдың, тамыр?

	– Сен әйел біткенге құлағыңды тосасың. Қайсысы кездессе де тоқтай қалып тыңдап тұрғаның.

	– Саған айттым ғой бір әйелді іздеп жүрмін деп, бірақ өзін көрген емеспін, тек даусын естігенім болмаса. Сондықтан даусынан танығым келеді. Үміт деген не істесең де үзілмейтін нәрсе.

	– Табылмаса ұмытарсың, тамыр, басқасын табамыз. Немесе таптың, бірақ ол басқа біреумен жүр делік – ондай неме саған неге керек?

	– Тіліңе шоқ түссін сенің! Мейлі, басқамен болса бола берсін, тек жаман жолға түскеннен құдай сақтасын, балаларға теріс өнеге бермесін десеңші. Менің көрмегенім бар ма! Біресе іші-бауырым езіліп, балаларды сағынатынмын, қандай болғандарын көргім келетін. Енді бірде тынысым тарылып, өзімнен-өзім елегізетінмін, соларға қарай жақындап бара жатқандай болатынмын. Олар кеткелі көп болды ғой, енді менде ешқандай сезім жоқ. Бұрын оны тапсам деп іздеуші едім, тамыр, енді таппасам екен деп іздеймін.

	Бойы тапал, жүндес, қалың қасты және біршама ақ құба жүзді Паскуаль Револорио өз шамасынан едәуір жас көрінеді. Күлгені әлдебір аспапта ойнаған сияқты, ал үндемеген кезінде тіпті көзге де түспейді. Сөйлей бастаса, жеңін түрініп белсенгендей болушы еді.

	Қазір ол бірнеше рет сөйтіп жеңін түрінді, бірақ ештеңе деген жоқ, тек Гойо Йик араққа және жолда кідіртпеуге қажетті рұқсат қағазына ақша төлеп тұрғанда ол күбірлеп, өздерінің құтысына құйылып жатқан бөтелкелерді санаумен болды. Соның бәріне бұлар сексен песо төледі.

	– Тіпті жақсы болды, – деп қуанды ол тамырының жанына қайтып келіп. – Алты шақа өзімізде қалды. Арақ пен қағазға алғандары – сексен. Бізге қалғаны – алтау.

	– Өте жақсы, тамыр, өте жақсы, ақшаның жолда артықтығы болмайды. Әйтеуір қалтамыз бос емес.

	– Сонымен, алты шақа.

	– Ол өзіңде болсын, тамыр. Барған соң есептесе жатармыз. Екеуміз қырық үш шақадан шығарып едік, алтауы артылды, демек, қырық шақадан жұмсаған болдық, өзімізде үш шақадан қалды де.

	– Сенікін өзіңе қайтарайын ба?

	– Жоқ, тамыр, бәрі сенде болсын. Алған арағымыз да тәуір, тіпті айтары жоқ, шоколадтың иісі шығады, түсі – аумаған коньяк. Мұндай арақты сату да оңай, бұл әрі жұғымды. Мұндағылар арақты бұзаудың басынан айдайды, ол дегенің созылып тұрған сорпа. Ауруларға ішкізеді, бірақ өзі қымбатқа түседі.

	Паскуаль Револорио құтыны торға салып, тезірек жолға шығу үшін арқалап алды. Таңғы аспанның алғашқы бояулары апельсинді, лимонды, қарбызды, анарды, шие мен басқа да жеміс-жидектерді еске түсіргендей. Содан соң, көгілдір таулардың үстін ала, олар раушан, қалампыр, орхидея, георгин, камелия, гортензия мен қазоты сияқты гүлдерге айналды, ал күн шыққан соң тұтасқан жапырақтардың қалың көгіне айналып жүре берді.

	– Бір түрлі суық қой, тамыр, – деп айқайлайды біресе бүрісіп, біресе құрысып, бүгжең қаққан Гойо Йик. Олар Жарық деп аталатын қысаң тау қойнауымен бара жатқан.

	– Оның рас, тамыр, жүріп жылынбасаң болмас...

	Тұла бойы тітіркеніп жағдайы кеткен Гойо Йик құтыға үздіге қарап:

	– Сұмдық суық, тамыр, шыдататын емес, – деді тағы да.

	– Тезірек жүрсең жылынасың, суықты ұрғаның бар ма, қазір күн шығады!

	– Мүмкін бір-бірден тартып алармыз, тамыр-еке? Арақ ешқашан зиян болмайды, ал қазір оның пайдасынан басқа түгі жоқ, әсіресе маған...

	– Ішті жылытатыны рас, тамыр, бірақ біздің төлейтін дәнеңеміз жоқ қой. Уәде – құдай сөзі, бұл құтыдан ешкімге тегін татырмаймыз деп келістік қой, өзіміз де татпаймыз дестік, тек бір-бір жұтым болмаса...

	– Демек, сенің де ындының құрып келе жатыр ғой...

	– Құрымағанда... Бірақ болмайды! Берген сертіміз де бар, тамыр, тегін іше бастасақ шығынға қалатынымыз да бар. Мен бір ұрттармын, сен бір ұрттарсың, сөйте-сөйте құтының түбін құрғатып, әуелгі таз қалпымызға қайта келерміз. Ақшамның бәрін осыған салдым, өзің де сөйттің. Тегін ішеміз деп тентіреп қалмайық.

	Жолға биік, алып ағаштардың көлеңкесі түсіп тұр, олардың бұтақтары біртегіс жасыл ну болып ұйысыпты, жартастардың жарығынан су жылтырайды, құм күн сәулесімен ойнап, алтын шұғыла шашады. Егізқұрсақ Гойоның арақ ішкісі келіп тағаты таусылды, өйткені сыбдырлаған дымқыл үндер де, арқадан өтіп бара жатқан күн де суға шомылып, үйге қайтып келе жататын Мария Текунды есіне түсіреді. Ол үшін бұл не көрмеді!.. Мынау көрінеу дүниеден бір сәт баз кешіп, зағип жандардың көнбіс қуанышын сезінбекші болып көзін жұмды.

	– Тамыр! – Енді шыдарлық жағдайы жоқ. – Айналайын тамыр, арағыңды сатып-ақ алайыншы!

	Қалтасында барлық сауда-саттықтан қалған алты шақа бар ғой.

	– Жә, төлесең – сатамын.

	– Алдын ала төлеп қояйын, маған күмәнің қалмасын.

	– Мен онсыз да сенемін, өйтіп мені ренжітпе, екеуміз сауда доспыз ғой. Ал тегін бере алмаймын, ол уәдеге қайшы келеді.

	Револорио аялдады, ақ құба жүзінде қарайып көрінетін қабағы тұнжыраңқы. Даусы да қарлығып, суға кеткен адамның үніндей құмығып шықты – құты тым ауыр еді.

	Ол аялдап, жерге жантая беріп, қазір тау қопаруға да мақұл боп тұрған тамырының көмегімен арқасындағы құтыны түсірді, содан соң қолының шаңын қағып, түбі қарайған қабақ ыдысқа тұп-тура алты песоның арағын құйды.

	Гойо Йик, яғни Егізқұрсақ оған тиісті ақшасын санап беріп, арағын үш толғап ішті де рақаттана тамсанып қойды: әдбен шөлі қанғанда құс осылайша тұмсығын ашып-жабатыны болушы еді. Содан соң құтыны қолына алды. Паскуалы тамыр өз кезегін өткерді, енді осының кезегі.

	Жүріс қиындап, тыныс ауырлады, енді оның салмағы ауыр, аяғының астындағы құм шықыр-шықыр етеді. Соңынан ілбіп, қалжыраған Паскуалы Револорио келеді. Кенет ол бірдеңені шұғыл керек қылған адамша қисая кетсін. Реңі қатты қуқыл тартты, қайта ақ құба жүзінде онысы көп біліне қойған жоқ.

	– Тамыр... – деді ол қолымен жүрегін басып, – жағдай мәз емес, демім тарылып барады...

	– Ішіп жіберсеңші...

	– Өліп барам...

	– Ішіп жібер дедім ғой!

	– Арқамнан ұрып-ұрып жіберіп, кішкене құя қойшы... Гойо Йик, Егізқұрсақ, оны арқасынан қақты.

	– Енді құй... – деп жалбарынды Револорио.

	– Неңді төлейсің?

	– Менің алты шақам бар!

	Револорио арақ құйылған қабақ ыдысты, Гойо – алты шақаны алды.

	– Міне бұл басқа әңгіме, тегін сұрасаң өлдім десең де бермес ем.

	Арақ тәтті болмаса да бал-шекердей екен әрі иісі де шоколадқа ұқсай қоймайды, раушан мен тікенекке келіңкірейді.

	Күн түске тармасты. Өзінің баға жетпес байлығын көтеріп Гойо Йик келеді, жүрегі талған тамыры – соңында. Шарап құйылған кеспектер, жүгері ұны салынған қаптар мен темір-терсек бұйымдар артылған жиырма қодас бұларға қарсы ұшырасты. Тамырлар жарға жабыса берді. Қодастар шаңды бұрқыратып желе жортып барады, айдаушылары – соңында, ал салт мінген жүк иелері қолдарына бір-бірден шыбыртқы ұстап алыпты.

	– Жетер, тамыр, – деп Револорио бетінің шаңын сүртіп, көзін жыпылықтата беріп бір түкіріп тастады, – енді мен көтерейін, сен тым көп көтеріп жібердің.

	Тамырының жүрегі ақаулы болған себепті Гойо Йик екі сағат бойы өгізше тырмысып сыр бермей келген еді, енді жардан бері шыққан соң ол да байқалады.

	– Шамаң келсе, қиналып жүрмесең...

	Егізқұрсақ тамырының шікірттене қалғанына онша сене қоймаған. Солай қарай бара жатқанда жүрегі ауыра қоймаған сияқты еді!

	– Уәде – құдай аты, кезек менікі.

	Револорио тамыр күле жүріп, келте қолдарын ебедейсіз ербеңдете жүріп, құтыны қолына алды.

	– Жарайды, қиналып бара жатсаң айтарсың. Сәл кідіре тұр, мен бір жұтып алайын.

	– Ақшаға ма?

	– Енді қалай деп ең? Мә, саған алты песо. Бәрі жөн-жөнімен, тамыр, әйтпесе жұрдай болармыз.

	Револорио ақысын алып, қабақ ыдысқа шөпілдете құйды. Арақ күнге алтындай шағылысты. Егізқұрсақ оны бір-ақ толғап ішіп салды.

	Жоғарыдан саудырап жапырақтар төгілді – бұтақтардың басында бүркіт иә қаршыға таласып жатқан болар. Әйтеуір салбөксе аптап тыныштықта құс қанатының құтырына сартылдағаны естіліп, бұтақтардан жапырақ пен гүл төгіліп жатыр. Гойо Йик қазір Паскуаль тамырының арқасында бара жатқан асыл қазынасын безендірмекші болып бірнеше сары гүлді теріп алды.

	– Босқа гүлдегенше ептеп сіміріп алсаң етті, – деп күлді Револорио тоқтай беріп. Екі беті күн қызуынан алаулап алыпты – тал түсте қалпақтан көлеңке түспейді, оның еш көмегі жоқ.

	– Сіміре алмаймын, тамыр, ақшам жоқ.

	– Алты шақа қарыз берсем қалай?

	– Рахмет саған. Саудамыз жүріп берсе есептесе жатармыз.

	Тегі, құдай деген адамсың ғой! Бұйырса, қарық болармыз...

	Револорио Егізқұрсаққа ақша берді де түбі қара түсті қабақ ыдысқа арақ құйды. Арақ құдды кең ашылған, жалаңаш көзге құйылып жатқандай. Егізқұрсақ татып көрді де – таза шоколад дерсің! – тамырына алты песо ұстатты.

	– Демек, мен саған қарыздармын, тамыр-еке, оның үстіне сен сырқатсың. Әкелші, құтыны мен-ақ көтерейін, жол шеті әлі алыс.

	Бұлар енді ширағырақ жүрді. Құты Г ойо Йиктың арқасында, ал Револорио дәп бір Кириеняндық Симон сияқты оған септесумен келеді.

	– Қиналмасаң сәл кідіріп, арағыңнан сатшы, тамыр. Жүрегі түскір қобалжи береді, біресе соғып, біресе тоқтайды.

	– Сатпайтын несі бар, ол екеумізге де пайдалы: сенің саулығың жақсарады, маған ақша болады... Ал енді тегін ішсек жараспаған болар еді.

	Арақ қылқылдап құйылып берді, ындыны құрыған тамырлар одан көз алар емес. Егізқұрсақ алты шақаны алып жасырды да шишаны арқасына салды.

	– Саудамыз жүреді, – деді аяңдай беріп, – жүрмейтіндей не бопты? Сен науқастанып келе жатсаң да екеуміздің есептен жаңылмағанымыз дұрыс болды. Сенің жағдайың қиын болып еді мен сені сыйладым, есеп деген сол әне. Бірақ, біліп қой, мен сені аяушылықпен емес, уәде бойынша сыйладым. Иә, солай: екеуміздің саудамыз оңғарылды, содан соң біз Чигуичон Кулебро дейтін дәрігерге барамыз; ол менің көзімді жазған, сенің жүрегіңді де жазады. Әрине, тек соған дейін өліп қалмасаң.

	– Мені емдегендер болған. Олар айтады, өзім де сеземін – менің қаным әбден спирттеліп біткен.

	– Мәс-саған! Онысы қалай?

	– Кімде-кім көп ішкен болса, қанында араласып арақ жүреді, ал сол беті жүрекке барып түссе – бітті дей бер. Жүрек арақты көтере алмайды.

	– Оны да бірдеңе етіп жазып жатады ғой...

	– Енді бір жұтым...

	– Н-не дейсің?..

	– Іш дегенім ғой, саған ол пайдалы... тек ақшаңды төле.

	– Мә, саған алты шақа.

	Гой Йик ақшаны алып, қабаққа толтыра құйды. Арақ емес, құдды какао дерсің!

	– Кешікпей жетеміз, – деді Револорио. – Әне, ана төбеден көрінеу жерде. Осы маңға Суаснаварлардың әулеті, сайтан алғырлар, қазына көміпті. Баяғыда болған ғой, король заманында. Кеспек толы алтын, әр түрлі асыл тастар болса керек... Әлі ешкім тапқан жоқ. Сонау бір кезде түстері аппақ, алып денелі біреулер мен солардан кем түспейтін қара адамдар осында келіп, түртінектеп, жерді тас-талқан ғып қазып, динамитпен қопарып, шат-шәлекейін шығарды. Таудың төбесі со бойы ұшып кетті, соно-оу жерде... Бірақ қазына табылмаған күйі қала берді.

	– Амал қанша...

	– Олар да біз өлетін жерден ажалын тапты. Қазыналарын арақ айдайтындардан тауып, сол жерден шықпай қалды ғой. Алғаш келгенде ақтары тамақты оңаша ішіп, зәңгілері оларға қызмет көрсетті. Ал содан соң, іше бастағаннан кейін, ақтары зәңгілеріне қызмет істеп, бәрі құшақтасып-сүйісіп кетті. Арақ дегенің, тамыр-еке, оңбаған нәрсе, бірақ оның пайдалы жері көп: ол бар жерде жаман да жоқ, жақсы да жоқ, кедей мен бай да жоқ. Арақтың алдында адамның бәрі бірдей.

	– Сенен тағы алты шақа, тамыр...

	– Рас. Бірақ менің ақшам түгесілді. Қарызға сұрайын десем – қарымтасы қиын, ақшасыз-ақ құя салсаң қайтеді, тамыр?

	– Оны қой, тамыр! Сен менің сөзіме сеніп қарыз беріп ең, мен де сөйтейін. Мә саған алты шақа, табысыңнан ұстармын.

	Қабақ тағы толтырылып, Паскуаль ішіп салды. Содан соң Егізқұрсақтан қарызға алған алты шақасын төледі.

	– Менде ақша бар, ішуіме де болады, – деді Гойо Йик тамырының құныға ішкеніне қарқылдай күліп.

	– Оған сөз бар ма, – деп Паскуаль жеңін түріне бастады. – Кәне, құтыны берші, мен құяйын, сен ақшасын төле.

	Екеуі солай етісті.

	Паскуаль құйып берді де Егізқұрсақ үзіп-үзіп ішті. Қайдағы бірдеңе дейтін емес – ішімдіктің көкесі.

	– Па, шіркін, неткен рақат еді! – деді ол, қыш ыдыстардан өтіп, әлдебір себеппен шоколад иістенген таңғажайып сусынды, қайдағы бір көр-жер емес, дәмі нәзік, бірақ ашуы ақырған ішімдікті тамсай отырып. – Ішкің келе ме, тамыр, құтыны маған бер, құйып бере қояйын, сен ақшаңды төлей ғой. Бәрі орны-орнымен. Мен құямын, сен төлейсің.

	– Жақсы таптың-ау, тамыр! Адалдықты жаным сүйеді! Гойо Йик қолының екеу-ақ болғанына өкіне отырып құтыны абайлап алды да Паскуальға құйып берді. Құтыны екі қолмен көтеріп отыру да оңай емес. Ол тез-ақ ортайып бара жатты.

	Паскуаль Револорио кәдімгі ат сияқты ернін салпитып, көзін алайтып, қабаққа бас қойды. Бір тамшысын шашау шығармай ішу де оңай емес, бірақ ол жерге төккен жоқ.

	– Ішеді екенсің, ақысын төле! – деп шаптайды Гойо Йик. – Тамырдың жөні бір басқа, шаруаның жөні бір басқа.

	Паскуаль түшкіріп, жөткірініп, көзін жыпылықтата берді де алақанын соқты.

	– Сенің кесіріңнен шашалып қала жаздадым, тамыр! Арақ қолқама кетіп қалды. Мә, алты шақаны ала қойшы соншама жылаңқы болсаң. Тегінде, мен шаруақор жандарды тәуір көремін, олар ешкімнің беті-жүзіне қарамайды.

	– Бұл жылаңқылық емес, осылай етуіміз керек, әйтпесе жер соғып қаламыз. Тек құдайдан үміті жоқтар ғана тегін ішеді. Ішілген арақты іштен қайтып құя алмайсың – ол да жоқ, дос та жоқ. Қайта қас-дұшпаның көбеюі мүмкін. Ішіп алады да: мені түрмеге апар! – деп қарап отырады. Ал түрмеден не таппақшы? Өзің тіпті рақаттанып ішесің ғой. Менің де құлқыным құрып барады...

	– Құтыны бері әкел, мен сатайын.

	Екеуі қолындағыларын алмасты – Егізқұрсақ қабақты алды, Револорио барған сайын сарқылып бара жатқан құтыға ие болды.

	– Құй, тамыр! Ақшаңды берейін.

	– Өзің көріп отырсың ғой, тамыр, саған деген көңілім адал: әуелі құйып беріп, ақшаны содан кейін аламын... Әлде өте тірілігімнен бе екен. Әжем марқұм айтушы еді: “Тірлігіңде тыпырлап қал, сөйтсең тірі боласың” деп. Төлемесең – бопты, өзіміздің табыстан шегеріп аламын, кем дегенде мың екі жүз болады, сол жарап жатыр.

	Егізқұрсақ ішіп салды. Беті алаулап, көзі жайнап, шашы қобырап кеткен, бірақ ішкен кезде ішкі сарайы салқындап жүре берді, тіпті көзі соқыр кезінде Писигуилитодағы ағаш түбінде отырып қайыр сұраған күндеріндегідей боп домбыққан аяқтары да дуылдап әкетіп барады. Ішерін ішіп, үйме-жүйме жүннің үстіне қисая кеткен Егізқұрсақ алты шақасын санап берді де тамырының қолындағы құтыны ақырындап өзіне тарта бастады.

	– Әкелші, тамыр, құт дарыған құтыжанды маған берші... саған мен де бір құйып жіберейін!

	– Кәдімгідей берекелі етіп, солдатша құй!

	– Генералша құяйын, өлікше құяйын, әйтеуір арақтың аты арақ қой! Ал ақшасын аламын, иә.

	– Төлеуін мен төлейін, тамыр, құюын сен құй.

	– Тамырыма – алты шақаның арағы!

	Қабаққа көпіршіп арақ құйылды.

	– Жақсы болған соң көпіршиді.

	– Аналардың мекеніне барып сауданы қалай қыздыратынымыз көз алдымда, тамыр: бір кесесін – біреуге, екінші кесесін – тағы біреуге. Бөтелкемен сатқаннан гөрі сол пайдалы. Ең бастысы – екеуміз сияқты қолма-қол төлейтін болсын!..

	– Тиынын тиындай! Ал, тамыр, енді сен байсың, соңғы рет тағы бір тартып жібер, сосын жүрейік...

	– Жоқ, со-соңғының алдыңғысы болсын, мен әлі тірімін...

	– Жарайды, соң-соңғының алдыңғысы...

	– Ал сен маған алты шақаға және төрт шақаға құй...

	– Төрт?..

	– Қарызға дегенім ғой...

	– Сыйға бергенің – жоғалтқаның, қарызға бергенің – жұртқа күлкі болғаның...

	– Демек, алтауға. Тек жыланба және жерге төкпе, ішуін жер де ішеді, бірақ мас болғанша ішпейді, ал мас болса – ол да қалтырауық. Осы сенің Паскуаль деген атың әдемі. Пасха мейрамы сияқты көңілді. Сірә, Пасхада туғансың-ау, содан кейін солай деп қойған-ау.

	Енді құтының түбін көтеруге тура келіп қалды, қалай құйылып жатқаны Револориоға жақсы көрінбейді, ал Гойо қолындағы қабақты құтының аузына дәлдеп қоя алмай әрі-бері бұлғалақтай береді.

	– Д-дұрыс емес! – деп мәз болады ол аузын көпіршітіп. – Қ-қисық кеттің!

	Ол шырт еткізіп бір түкіріп тастап жалпақ алақанымен аузын сүрткенде толайым ернін жұлып ала жаздады, ернін де, тісін де, бетін де жұлып әкетуге шақ қалды. Құлағына дейін құшырлана сүртті.

	– Тек жер шайқалмай тұрса екен, – деп күңкілдейді Револорио. – Түзулеу ұстасаңшы...

	– Одан да тура ауызға құйшы. Қайда құйып жатырсың, тамыр, қабақ жерде тұрған жоқ қой... Әдейі істейсің бе? Ренжітейін дегендегің бе? Ме-ме-мені...

	– Міне, тамыр! Таптым.

	Ылай түсті сарқырама сияқтанған арақ лақылдап, қабақтан шөпілдеді.

	– Қанды төктің ғой, тамыр, таза табысты құрттың!

	– Екеумізге табысы не, шығысы не! Саусағыңды жала. Бір түрлі қолым дірілдей ме...

	Револорио әупірімдеп құтыны жерге әрең қойды, ал Егізқұрсақ саусағын сорып, қабағын айналдыра жалап, қайтадан ұсынды.

	– Құтының түбін сарқайық па, тамыр?

	– Сар-ра-қайық...

	– Әміріңе құлдық...

	– Әуелі саған алты шақа беріп қояйын, – деді Револорио.

	– Мә, ал, әйтпесе сенбей жүрерсің.

	– Әркімге сене берсең тамтығың қалмас.

	– Менің әжем Паскуала: “Өз білгеніңмен өмір сүрсең өлмейсің” деп ұдайы айтып отырушы еді жарықтық.

	– Бәріңнің аттарың Пасхаға бейім, көңілді екен, тегі...

	– Анамның атын Мұңды Марияның құрметіне қойса керек!

	– Дұрыс, ол – ана ғой. Сенің анаңа тие берсін айтып өзім сыйлайын, ақшаң мынау!

	– Со кісінің аруағын мен де сыйладым, алты шақаңды ала ғой.

	Едәуір жеңілейіп қалған құты, алты шақа сияқтанып, қолдан-қолға жылдам өтіп жатыр. Ақшаның есебінде жаңылыс жоқ.

	– Мен іштім, ақшам мынау...

	– Мә... бір, екі, үш... алты.

	– Енді мен... бесеу... алтау.

	– Төлеуін төледім, бірақ құйған жоқсың...

	– Демек, алтауы саған, алтауы маған...

	Бір-біріне қараған тамырлар өз көздеріне өздері сенетін емес. Егізқұрсақ тамыр өзінің алдында тамыры Паскуальдің отырғанына сенбейді, ал Паскуаль тамыр алдындағы қарайғанның Егізқұрсақ екеніне сенбейді. Кішкене ой тоқтатып қараса ненің не екенін білер ме еді, кім білсін, бірақ Паскуаль тамырға, шынын айтса, бәрібір еді. Ол Гойо тамырына қарап, әр жерін қолымен ұстап-ұстап қояды, бірақ оның сондайлық алыста, елді мекен жатқан жадағай құм тауларынан, қып-қызыл қазандай боп бара жатқан күннің шапағымен алаулаған өртеңнің арасында жүріп дәл қасынан қалай көрінетінін, не себепті тек жартастар ғана елеусіз елес болып ағараңдайтынын, ал олардан әріден, эвкалипт ағаштары мен у-шудың арғы жағынан Қасиетті Айқыш мекені қалай бұлдырайтынын түсіне алатын емес.

	Екі тамыр елбелек қағып, ара-тұра қақтығысып қалып, маңып барады, қалпақтары сырғып желкелеріне түскен, шаштары сәмбі талдың бұтақтарынша салбырап көздерін жапқан, өздері орынды-орынсыз ыржалақтай береді. Батырларың әуелде арақ сатып байымақшы еді, енді құтының салмағына қараса және Паскуальдың аяғы сүрінген сайын арқасынан естілетін болымсыз сылдырға бақса, арағы түскірдің қалғаны да шамалы сияқты.

	Гойо Йик бұрынғы соқыр қалпына қайта түспекші болып қалпағын милықтата киіп, көзіне, тіпті мұрнына түсіріп алды, бірақ кенет шалыс басуын қоюы одан емес еді. Өзінің үйреншікті мекенінде – сезу мен есту әлемінде – ол дереу Мария Текунмен жолығыса кетті. “Жағдайың қалай?” деп сұрады әйел; ол да жауабын іріккен жоқ: “Жақсы, өзің қалайсың?..” – “Мұнда не істеп жүрсің?” – “Бір досыммен бірігіп арақ сатып жүрмін, ол екеуміз тамырластық. Шаруаға кірісіп кеттім” – “Табысың тәуір ме?” – “Иә, – деп мойындады ол, – азын-аулақ болады...”

	Паскуаль оны етегінен тартып қалды (ол шалқасынан құлаған еді), құтысын сылдырлатқан күйі жанына жетіп барып, қалпағын шешпекші болды.

	– Жындандың ба, тамыр, әйеліңмен сөйлескенің не сасқаның?

	– Маған тиюші болма, тамыр, оны көріп жатырмын, әлі балаларды сұрап үлгірген жоқпын.

	– Өзі жоқта тірі адаммен сөйлескен жақсы ырым емес, одан ол қатып-семіп, сүйектері желге ұшып кетеді...

	– Міне ол, осында, менің қасымда! Жә, түсімді шошытып жібердің ғой, дәріңнен құйшы. Міне, мен анық көріп жатырмын: мынау – сенсің, мынау – менмін, әрі шөл алып бара жатқаны да рас.

	– Сенің түсіңді шошытқан жоқпын, тамыр, сен ұйықтаған да жоқсың, тек ұйқысырағандай шалықтап сөйледің. Ішкеннің кесірі...

	Револорио етпеттей құлады, құты кетті домалап. Орнынан тұруға әл-дәрмен жоқ, жер тырмалап Егізқұрсақ жатыр.

	– Бұл не пәле, – деп сықсыңдады Гойо Йик, – шаруамызды қалай жүргіземіз? Ш-шаруамызды қал..қал.. тіфу... Байып-ақ кетер едік, ә, тамыр? Енді мынау... арақ... жоқ... ұрттам арақ жоқ... дегенмен, табыс қалтада, ақшаға саттық қой... Кәне, санайыншы. Кілең алты шақадан, алты шақадан, ол дегенің бірталай... екеуміздің қалтамызда. Қазір санаймын, есептесеміз қазір, менің табысымды өзіме бер, біз сауда-дос-пыз... Шаруамыз жаман басталмап еді ғой, шаруамыз... тәуір... тіфу... қилаға кеткеннен... қиыны жоқ... қиыны... қилаға кеткеннен... қиынның қиыны... ал ең қиыны құтыны қотарып... екеуміз ішіп қойдық... ішіп... шаруаны құрттық...

	Револорио қорылға басты.

	– Арақ қ-қ-қайда, т-тамыр? – деп Егізқұрсақ қояр емес. – Іштік, ақысын төледік, д-демек, табыс бар де-деген сөз... Өзіміз қосқан... е-екі жүз ш-шақадан басқа... Тапқан т-табысымыз... н-неден дейсің ғой? Ж-жынды судан... Қ-қанша шақа? Үш жүз... т-төрт жүз... б-бес жүз... алты жүз... ә-әлгі с-сексеннен басқа...

	Сол арада басқармадан қарауыл келді де елсіз жердегі жүгенсіздіктеріне бола бұларды алып кетіп, арақтың жайын анықтау үшін екі полицейді шақырды.

	Қарауылы қолдарына қолақпандай мачете ұстаған, дағарадай көнетоз қалпақ киіп, белдерін әлем-жәлем қызыл әм көк белбеумен шалған ақ киімді тоғыз үндіс екен. Мастарды жерден көтергенде аппақ балақтары мен жеңдерінен сойдиған шойқара қолдары мен аяқтары бөгде зат сияқтанып көрінді; сөйлеп кеп бергенде тістері мачетенің жүзіндей жарқырады.

	Тапалтақ полицейлер шоколад иістенген құтыны мұрындарына апарып әуре. Оның ішінде иістен басқа дәнеңе қалмаған. Тәртіп сақшылары ауыр-ауыр күрсініп, еріндерін жалап, алақандарымен қарындарын сипалап шат-шәлекей, бірақ көмейлерінен өтерлік ештеңе бола қойған жоқ.

	Егізқұрсақ өзіне көрсетілген құрметке риза сияқты – есептесетін несі бар, өз адамдары!.. – бірақ кішкене абайласа болмай ма... басы алқымына салбырап... артына шалқақтап... оң жағына... сол жағына түсіп... әрлі-берлі бұлғақтап, біресе шашымен кеудесін жауып, біресе мойнын үзіп жіберердей боп сықырлатады. Құлағы қызыл-ала қан, маңдайындағы тамырларды білеуленіп кеткен.

	Үндістер оны қолынан сүйреп алыпты, ол болса аяғымен жер сызып келеді, ал оның тамырын, құтыны және екі қалпақты аналар көтеріп алған, қалпақтар қап-қара бастарының ақ көлеңкесі дерсің.

	Ес-түстен айырылып, қолдарына кісен салынып, айдауылдың әміріне бағынған батырларың ертеңіне соттың алдына келді. Түрмеде жақсы нәрсе жоқ, бірақ оның ең қиыны – мастықтан айығу. Қалтырай тұрып, ауыздарынан сөзі түсіп, сол күнгі сот қазысының сұрақтарына жауап берді, бірақ түкті де ұққан жоқ, не айтып, не қойғандарын да білмеді. Қағаздарын бір жерде жоғалтып алса керек. Ақшаларын қалтадан бір алып, бір салып жүргенде түсіп қалған болар. Әттеген-ай, ә, сондай аппақ, тақтайдай ғана қағаз еді!... Құдіреті қандай, сауда және ішімдік орындарының соққан мөрі мен қойған қолдары қандай еді десеңші. Мұндағылар темекі тартқанда осы екеуінің қағазындай боп қыруар қағаз рәсуаға шығады екен. Онсыз – аткезші қарақшысың, ол болса – адал жансың. Қағазың бар ма – қамсызсың, қағазың болмаса – түрменің түбіндесің, қылмысың кісі өлтіргеннен де ауыр. Кісі өлтірген адамды кепілдікке шығаруы мүмкін, ал аткезшіні тіріде шығармайды және, онымен қоймай, қазынаға төлемеген салығыңды еселеп төлетеді.

	Түрмеде көретініңнің бәрі жаман, бірінен-бірі асады. Ішің ауырса жаныңды қоярға жер таппайсың, жетімсіздік деген пәле одан асқан, қамығу – тіпті қиын, одан қиыны жоқ. Түрмешілер мен қазылар бір түрлі есуастау келеді.

	Өмірге сорпасы қосылмайтын қайдағыбір қағидаларды орындап ақымақтанып отырғандары – әйтеуір заңның қисынсыз шеңберіне түсіп көрмеген адамдарға олар солай көрінеді.

	Мәселенің басы ашылуы қиынға түсті. Бұларға жынды суды сатқандар куәлік беріп еді, сөздері пәлендей анық болмай шықты. Сот қазысының өзі солай айтты: “пәлендей анық емес” деді. Екі тамыр оған таңданған жоқ. Судың шуылы құлақтарын тұндырды, қарындары ашып берекелері кетті – таңертеңнен ауыздарына тигені бір-бір кесе чилате болатын. Осы бір оғаштау сөздің мағынасына бойлағанда барып бұлар: шоколад иістенген сарғыш түсті ішімдіктің жиырма бөтелкесін аналарынан жаңа туғандай боп көрпеге оранған ұйқылы-ояу әйелдерден сатып алсақ қалай анық боламыз деп үнсіз ғана ойға батты.

	Қылмыскерлер құтының түбін қағып, бәрін жалап-жұқтап ішіп қойғандықтан бұл арақтың жасырын түрде немесе рұқсатпен айдалғанын білу мүмкін болмай қалды, осының өзі-ақ кінәні ауырлата түсетін еді. Енді келіп, олар арақты қолма-қол ақшаға саттық деп түсіндіре бастағанда былықпаған нәрсе қалған жоқ, өйткені қанша санаса да табыстарының бары-жоғы алты песо, ал шын мәнінде кемі мың песо құралса керек-ті. Егер құтыда жиырма бөтелке болса, әр бөтелкеге кәдімгі он кесе сыйса, кесесі алты песодан сатылса, бұларда қазір мың екі жүз болатын жөні бар. Қылмыскерлер қалталарын қарап, қағаздар мен шақалар солардың түбінен шыға келетіндей әбігерлене ақтарғанымен, ақшасы түскір жым-жылас. Ғайыптан тайып жылан жалап кеткендей.

	Билік иелері үшін мұны түсінбейтіндей дәнеңе жоқ. Ақша ұсталған (тамырлар олай емес екенін біледі); немесе жоғалған (тамырлар ойласа келіп осыны дұрыс десті, әйтпесе өздері аткезшілік дейтін немесе, қағаз табыла қалған жағдайда, салықтан жалтарған дейтін пәлеге қалайын деп тұр, ал қазының бұған да, тіпті сол қағаздың болғанына да иланатын түрі жоқ); немесе мекенге кірген бетте бұларды тінткенде ұрланған (осы арада екеуі едәуір елеңдесіп қалды); немесе, ақыр соңында, біреуі сол ақшаларды қымқырып қалған.

	Күннің ыстығында екеуін сотқа апара жатқанда бұлар бір-біріне ұрлана көз тастап, әуелі үстірт қарап, содан соң жіті қадағалап, ішкі қырындысына дейін тінтіп бақты.

	Біріне-бірі сенбеді, бірақ оны мойындаудан және қорықты, өйткені, бәрін жоғалтқанда, турашылдық дейтіннен де айырылып қалған еді. Түрмеде адамның жоғалтпайтын нәрсесі жоқ және оның ең түкпірінде жататын, емін-еркін, жақсы өмір сүруіне мүмкіндік беретін қасиеті ізім-қайым жоқ болады.

	– Ақшаны қайда құрттың, тамыр? – деп сұрайды Гойо Йик, бала қоразша қоқиланып.

	– Жоқ, сен қайда құрттың? – деп оған қарсы Револорио сұрақ қойғанда қалың қасы жұлдыз құртша созылып тұтаса қалады. – Талай ақшаның ізі жоқ, өзің санашы... – Сөйдейді де жеңін түре бастайды.

	– Қазы санады ғой, тамыр.

	– Талай ақша құрыды, ал ең қиыны – ішіндегі арағымен қоса жоғалтқан шиша сияқты, жоғалтып алдық па, ұрлатып алдық па, өзіміз де білмейміз, әлде... несін айтасың!

	Сөз аяғы “әлде” мен “несін айтасыннан” аспайды, “... мені ортақтастырғың келмей ұрлап алған сенсің, тамыр” деуге екеуінің де аузы бармайды.

	Ақыры біріне-бірі мұны да айтты ғой. Гойо Йик шыдамады, тамыры жөнінде жаман ойда жүргенін мойындады, ол да көңілінің түкпірін ашытқыға қалдырылған қамыр сияқты күдік кеулегенін жасырмай айтып салды. Бірақ олай болмаса керек. Арақ сатқанда екеуі де нақпа-нақ бағасын алып отырды, сондықтан әрқайсында табыстың жартысы болатын жөні бар.

	Демек, ұрланған. Жәрмеңкеде ұры-қары жыртылып-айырылатыны өз алдына, оның үстіне мына елді мекен ұрлығымен және басқа да бассыздықтарымен қоймай, небір кереметтерімен, жаңбырсыз бұлттарымен, адам өлтіретін кесепаттарымен аты шулы болатын. Ал адамды Жаратушы Иенің Айқышымен айшықталған, аптап ыстық жаңбырлы күндермен алмасып, сұрғылт аспан аласарып келіп жерге төнген, заңмен есеп айырысудың сәтті күндері туған осы айда өлтірмегенде қашан өлтіруші еді?

	Тамырлардың ісі талай бетті алып, солардың әр жолында бұл екеуінің аты-жөндері “қылмысты” дейтін сөзбен өрілді де отырды. Өзіңді қылмыскер дегенге көндіге қою қиын, сондықтан: “Қылмыскер, жауап беріңіз”, “Қылмыскер, тіктеліңіз”, “Қылмыскер, бара беріңіз” деген сөздерді бұлар бірден құлаққа іле қоймайды. Өзге қылмыскерлер күзеттің иегі астында қап-қара домалақ балауыздарды қағыстырып ойнап, іштері шұрқырап, ауыздарын кере есінеп, дембе-дем отырады.

	Мұндағы түрме аса сенімді емес еді, сондықтан жәрмеңкеде айыпты болғандардың бәрін шығыс жағалаудағы бір аралда орналасқан, испандардың кезінен қалған қорғанға ауыстырмақшы болды. Аткезшілік пен салықтан жалтарған деп айыпталған тамырлар да солардың ішінде кетті.

	Қолдарын арттарына қайырып байлап, өрмеге салынған іш киімдерін, сулықтарын, сейсептерін арқаларына артты, кофеге арналған бақыраштарын, су құйылған қабақтарын, бадам майы құйылған құтыларын мойындарына ілді. Сөйтіп олар капитан бастаған солдаттардың күзетінде жолға шықты.

	Гойо Йик көзін жұмып, бір сәт қауызы ашылмаған гүлдің, өз жүрегіндегі әйелдің – Мария Текунның әлеміне шомды. Сұп-сұр болып, қабағын қарс жапқан Револио оның соңынан салып барады. Жеңін соншама түрінгісі-ақ келеді, бірақ түрінбейді. Қашайын деген ойы жоқ екенін бастықтарға сездірмекші болып күлмекші де болады. Ол өзін тұтқын атаулының үміті болған құтқарушыға тапсырып, Он екі Эммануилге сиынумен келеді. Бұл дұғаны біле қоятындар аз.

	Сол күні сенбі болатын.





ХАТ ТАСУШЫ ҚАСҚЫР





XIII




	Хат тасушы сеньор Ничо таулардан асып, сайларды басып, қыстықтарды адақтап, өзендермен жарысып, құстармен салысып, бұлттармен жағаласып, астанадан қиян шеттегі мекенге пошта арқалап жүргенде оның әйелі кетіп қалды.

	Сормаңдай болған сеньор Ничо Акино, арсалаңдап үйіне жеткенде әйелі алдынан шықпаса не күйде болар екен!

	Өз шашын бір талдап жұлар-ау, үйленгенге дейінгі үрдісімен оны көгершінім демей, үйленгеннен кейінгісіндей Исабро демей, күйеуін тастап кеткен көргенсіз әйелдің атымен Текуна деп атар-ау.

	“Текуна, Текуна!..” деп гөй-гөйге басар, аттың арқасындағы жауыры сияқтанып жүрегі сыздап, қан жылар. Қаңырап, ошағы сөнген сұрқай лашығында жападан-жалғыз аласұрар, ал сол сәттерде саудагер немістер сеньор Ничо Акиноның итке тән адалдықпен астанадан Сан-Мигель Акатан қалашығына жеткізуі үшін теңіз асып келген хаттарды – туған-туыстарының, достарының хаттарын, іскерлік хаттарды қайта-қайта оқып мәз болысар. Бұл қалашық теңіздей көкпеңбек шыңыраудың үстіндегі алтын тастардан қаланған сияқты текшелерде, көк-жасыл қарағай орманының арасында, жартастардың қоршауында тұр; сол жақпар тастардан созылып, қобдидан суырылған жіптей болып жылға сулар құлайды да етектегі алқаптарға жайылады, ал оларда жүрекке ұқсас ала жапырағы бар ғажайып гүлдер өседі, папоротниктер жайқалады және ыстық жел еседі.

	Бейшара ғана сеньор Ничо, үйіне барып, әйелінің зым-зия болғанын көргенде не дер екен!

	Ештеңе демейді, тер сасыған сауыс-сауыс киімімен состиып тұрады-тұрады да, даусы қайта шыққанда барып: “Текуна! Текуна!” деп айғайға басады, ал сол сәтте көздерінен бұршақтай боп қуаныш жасы домалаған аналар астанада оқитын ұлдарынан келген, бітістіруші судья мен қалалық басқарманың бастығы – әйелдері жазған хаттарды оқып отырады, гарнизон офицері де таныс қызынан келген хаттарды қайта-қайта қолына алады, ауру болса – саумын деп, жабырқау болса – көңіл-хошым жақсы деп, көңілдесі бола тұра сағынғанын, сарғайғанын айтып жазған жәдігөй сөздеріне қайта-қайта тамсанады...

	Осы түнде бейшара болған жалаң аяқ хат тасушымен бірге Сан-Мигель Акатанға қаншама аярлық келді десеңізші!

	Сеньор Ничоны күтіп тұрған бүркемесіз шындықтың айналасында конверттерден қаншама көлгірсіген жалған сөздер ақтарылып жатты!

	Үйлері құстың ұясы сияқты құламаға жапсырыла салған қалашыққа қаншама хат келді! Сеньор Ничо аяқ астында қалған құрт сияқты құнысып, “Текуна! Текуна!” деп сілесі қатқанша айғайлап, әдіра қалған лашығына сыймай аласұрып жүргенде қалашық тұрғындары қаншама хат оқып жатты десеңізші!

	Сеньор Ничо тасығанда пошта кешкі апақ-сапақпен бірге жететін. Сондай қуанышты сәтті өткізіп алудан қорыққан тұрғындар есік-терезелерін ашыңқырап қойып күтіп отыратын да, ақыры: “Пошта келді! Сеньор Ничоның келгенін жұрт көрді! Екі қап хаты бар екен, иә, сықасқан екі қап!” десіп даурығысатын. Күткендері де, күтпегендері де, тіпті хат келер деп үміт етпейтіндері де оны есік алдында немесе терезенің көзінде күтіп алып, конвертті жыртып жіберіп, бір парақ қағазға әуелі көз жүгіртіп шығып, содан соң асықпай, ойлана отырып, байыппен оқып шығар еді. Хатты оқи алатыны да, ежіктеп әрең оқитыны да, қағаз бетінен тек шимайды көріп, оны оқыту үшін көршісіне жүгіретіні де хат тасушының жолын тосар еді.

	Қаланың бас көшесінде ілби басып сеньор Ничо келе жатыр. Ол киімін де, аяғындағы сандалын да жаңада алғанын жұрттың бәрі біледі. Әйелі екеуінің арасында қандай тәтті қылықтар боларын ойлап келе жатқан оның қаперінде ешқандай күдік жоқ. Себелен гүлінің иісі аңқыған тас көшелі алаңнан, әрлі-берлі сенделіп күзетші жүрген қала басқармасының алдынан өтіп, ақыры темекі тұқылдарының жағымды иісі мұрынды жарып, қағаздары қобыраған үстел үстіндегі кәрәсін шамның жарығына бөленген пошта бастығының кеңсесіне жетті.

	Сеньор Ничо әбден діңкелеп, сүріне-қабына келген. Поштаға ентелей кіріп, екі қап хатты тапсырды да, “бәрі дұрыс” деген сөзді естісімен аяғын сүйрете басып далаға шықты. Еңбегінің ақысын алғанша баспалдақтарға жайғасып, қаңыраған бос алаңға қараған күйі шегірткенің шырылына, жарқанаттың сусылына, кешкі даланың басқа да үндеріне құлақ түріп, таяқ тастам жерде – лашығым, лашығымда – ғашығым деген тәтті оймен отыра берді. Жұмыс бабымен жолға шықса үйіндегінің бәрі өзгеріп кететіндей көрінуші еді, бірақ ол ылғи да қателесетін. Өмір өзгере қоймайды, бір қалыптан аумайды. Бірақ енді өзгеріс болғалы тұр. Бәрі өзгеріп, астан-кестен болды. Ол алақанымен тізесін ұрғылап, құрыс-тырысын жазбақшы боп аяғын созды. Сол кезде жалақысын да әкеліп еді, бұл – бір жолғы шауып келгеніне тиесілі алпыс песо табысы.

	Онысын қашан да қалпағын қолына ұстап, басын иіп тұрып алатыны бар.

	Пошта бастығы айбанға шыққан. Домаланған шартық адамдардың бәрі сияқты, ол да аяғын жорғалап басатын. Езуінде – қолақпандай сигара, май басқан көзі – күлім. Әсілі, семіз адам алаңсыз келеді, тамағы тойса – көңілі жай, бірақ мынаның нәті жаман еді, сондықтан сеньор Ничоның қолын созып ұзағырақ тұруы үшін ақшасын сыздана санайды.

	– Кір-қожалақ жаман үндіс, сумаңдатпа қолыңды, шыдай тұрсаң өлмейсің! Мә саған бес, он, он бес, жиырма, отыз...

	Елу беске жете бере кідіріп, сеньор Ничоға бұл ақшаны ішкілік үшін беріп тұрмағанын, кімде-кім ішкілікке салынса түрмеге түсіп, екі апта нан мен суға қамалатынын бір ескертіп өтті.

	– О не дегеніңіз, сеньор, мен аузыма да алмаймын! Менің ішкенімді көрген жеріңіз жоқ. Әрине, ішсем де болар еді, қалай дегенмен еркек атым бар... Тек үйленген соң орайы келмейді екен.

	– Не істесең де ойлап істе, – деп бастық енді майдалай сөйледі. – Ішкілік жақсылыққа соқтырмайды, мас болып масқараға ілігесің, дүниені бүлдіресің.

	Сеньор Ничо Акино оған сезіктене қарады. “Бір пәлені бықсытқалы тұр-ау” – деген ой келді. Бастық шынында да бірдеңе айтқысы келгендей еді, бірақ оның жуан еріндерінен тек сілекейдің көпіршіктері түсті.

	– Анауыңда не бар?

	– Мынада ма?

	– Иә, анада. – Аузындағы шылымы түсіп қала жаздап еді, ернін жымқырып, оны ішіне тартты – түтінді емес, шылымды тартты. – Жеке сәлем-сауқат тасуға болмайды, оған тыйым салынған. Керек адам өзі пошта арқылы жөнелтсін, ақшасын төлесін, пошта сол үшін керек. Сен тасимын десең түрмеге түсесің.

	– Жоқ, сеньор, бұл кісінікі емес, өзімдікі. Әйеліме шәлі алып ем, жақында туған күні еді. Жібек шәлі, нарқы да қымбат.

	Сеньор Ничо үйіне кіргенде байқамай көршінікіне кіріп кеттім бе деп қалған. “Үй арасында адасқаным ғой, – деп ойлады, – әбден алжасып... шаршағандікі болар...” Астанадан пошта арқалап қайтқан сайын оған қыш тәлеңкеде немесе әйеліне шешесінен мұра боп қалған тоқыма орамалда буы бұрқырап ыстық нан, шәйнекте бұрқылдап кофе, майлы дәмқосармен бұқтырылған бұршақ, ірімшік дембе-дем тұрар еді, жайлы ұйқысы, жайылған төсегі, жайнаңдаған әйелі қарсы алар еді. Ол кейін қарай тұра жүгірді – бұл бөтен шаңырақ, қаңыраған қараңғы үй. Есікке жақындай қалт тоқтады; ау, бұл өз үйі ғой, басқа кімдікі болсын, түпсіз түн түнегінен басқа көршісі бар ма еді оның. Сеньор Ничо Акино көзін жұмып еді, бастығының күлбілтелеп айтқан сөздері ойына сап ете түсті; оның арақ ішпе, есіріктеніп жүріп ештеңенің байыбына бармайсың, қайта бүлдіріп аласың деген ақылының астарын сонда барып түсінді; сол-ақ екен, есеңгіреген халде қабырғаларды, төбенің діңгектерін, кереуетті, өздері балалы болғанда тербетіп отырамыз ғой деп жүрген бесікті, оты сөніп қалған ошақтың тастарын бірінен соң бірін сипалай берді, сипалай берді.

	Иті де, бірдеңе дегісі келе ме, әлде қуаныштан, әлде қайғыдан қыңсылай түсіп, түрпідей болған құрғақ әрі ыстық тілімен қожайынының қолын жалап – сірә, қатты қайғырып, алаңдағаны болар, – саусағы мен балағынан ақырын тістелеп, далаға қарай тартқылай береді. Сеньор Ничо Акино онымен бірге далаға шығып еді, ит оны жетелегендей ғып су құюлы табаққа қарай апарды да мүлдем мазасы кетіп, ойнақтап ұлып, қап-қара жұлдызды аспанға, қараңғыдағы шық басқан шөптерге, тылсым тыныштыққа өршелене-өршелене үрді. Әйелдің қайда екенін ит білетін еді. Сонда ол қайда болғаны, қайда кеткені? Әуелгіде сеньор Ничо оны жақын маңда болар деген, бірақ әбден мазасы кеткен итті айдап салып үйіне кірген соң ол сезімі судай басылды. Ол не болғанын түсінгісі келді. Бірақ шаршағаны сондай, еденге қисая беріп ұйқыға шомды. Түсіне қайдағы-жайдағы қауіпті бірдеңелер кіріп, тыпырши берді, бірақ оянған жоқ.

	Лашығы бос емес сияқты. Есікпен жел ойнап, бір ашып, бір жабады. Қашқын әйелдердің мекен-тұрағы жұмбақ үндерге толы. Біреулер дабырласып, біреулер тасырлатып жүргендей. Кофенің қалдық шамбасынан күдіктің сұқты көзі, қасірет жасының мағынасыз жанары көрінетіндей. Үтік иісі шығатын тап-таза іш киімдер үйіндісі сандықтың құлыптарын салдырлатса, олар темір құлақтарымен сандық ағашты күмбірлете соғады, ал даладан, басқа кірлер жаюлы тұрған есік алдынан азынаған желдің үні келеді. Сары лай су құйылған табақшада тышқан қалқып жүр. Азық қоймасында жауынгер қара құмырсқалар құж-құж қайнайды. Олар қойма мен ас үйдің арасында жүйткігенде әлдебір ұры таспиқ ұстап дұға оқып отырғандай көрінеді, олар қашқын әйелдің үйіне демде толып кететін собықтардың арасынан құжынап шығып жатыр; ал соған тақау жерде құстар қарқылдап, көзге көрінбейтін төбет иттердің сұлбасы қараңдайды; олар көнетоз тастанды заттарды, тозаң мен мизамды тіміскілеп, сідік иісін иіскегенде тырнақтары тақтайды тырсылдатып, ырсылдаған үндері естіледі; содан соң, күндердің бір күнінде ажалды ұйқының жағасындағы осынау жүрек айнитындай иесіздіктің ортасында, белағаштың бетіне және одан әріге қарай көгілжім өскін пайда болып, тозығы жеткен сабан шатырға, терезеге, есіктің маңдайшасына өрімтал жайылып, үйдің ақсөңке қаңқасынан жаңа өмір өсіп шығып, жасыл көркімен жердің сәнін кіргізеді, өйткені жердің өзі де – жұлдыздардан тамған бір тамшы ұрық қой. Сонда ешкім де, тіпті қарттардың өздері де бұршақ сияқты қара жамылып, жылаулар киім киген соқыр әйел Текунаның басына түскен қайғылы жайды еске алмайтын болады.

	Ничо Акино көзін ашып алса күн шыжғырып-ақ тұр екен. Ол тер мен тозаң сіңген көнетоз лыпасының үстіне әйелім көрсін деп киіп алған жаңа киімдерін шешті де ақ шалбар мен ақ жейде киді. Текуна біткеннің Текунасы мені қаттырақ сағынсын деп таза киімдерді үтіктеп, қалап жиып қойыпты. Мүмкін ол қашайын демеген шығар, мүмкін мұны күткен де болар, бәлкім, оны біреулер алып кетті ме, жоқ әлде...

	Басқармаға ол нағыз үндістерше аппақ киініп келді. Іс тындыру үшін испан болғаннан үндіс болған көп артық. Үндіс табанды әрі турашыл, ал испан даңғой, қызғаншақ әрі ақымақтау келеді. Қалай болғанда да өкімет орындарына хабарлау керек. “Өлігін тапса да тапқандары керек қой” – деді ол; сөйтіп еді, қадам басқан сайын “өлігін... өлігін... өлігін...” деп қайталай берген сияқты болды. Шашын сулап, жылмита тараған, енді одан андыздың иісі бұрқырап келеді, екі езуінде мұрт қылтаңы тікірейеді. Сеньор Ничоның мұрны жалпиған, екі иығы бөтелкенің иініндей тайпақ болатын.

	Арызды басқарма хатшысының өзі алды, капитан шеніндегі осы бір қарт жауынгер Иса Мәсіхті кергіге асатын адамдардың аузынан түсіп қалғандай ұқсас еді. Сеньор Ничо қолымен қалпағын айналдырып тұрып-тұрып, ақыры өзінің ойын айтқанда адам өлтіргіштердің ардагері сұрқай жүзінің әжімдерін ойната отырып, оған: жыламай да сықтамай басқа бір қатын ал, олардың еркектерден көп туатыны бекер деймісің деген ақыл айтты.

	Сөзін былай аяқтады:

	– Сенен тәуірлеу біреуге қашып кеткен болар. Әйел деген сол, қайда жеңіл болса, сонда жүгіреді, өздері сол жеңілден өмірем қапса да қарамайды!

	– Біреу басын айналдырған ғой...

	– Басын? Айтасың-ау. Мен ешқандай бұлталақсыз, тура сөйлегенді ұнатамын. Жарайды, біз оны ұстауға бұйрық берейік, бірақ өзің ұстаймын деп әуреленуші болма. Мария Текунды іздеп-іздеп, ақыры өзі жоғалып кеткен соқыр есіңде ме? Ол әйелінің даусын естіп, көзі ашыла кетсе, анау табан аузында тасқа айналып жүре берген ғой. Жарқабақтың шетінде тұрғанын ұмытып, әлгі сорлының өзі шыңырауға құлап кеткен. Біліп қой, жұрт оны әлі күнге іздеумен жүр.

	– Сазайын бір құдайдың өзі берсін... – деді сеньор Ничо мұңдана қолын сілтеп.

	– Құдай біреудің берешегін өтемейді, ал сен мүләйімсімей жөніңді тап. Ақымақ болған өзіңсің...

	Әйелі дайындап қойған інжір иісті шылымын тұтатып, сеньор Ничо басқармадан алаңға қарай шықты. Өзгелерден бір ерекшілігі, оның әйелі темекі жапырағын баяғының адамдарынша қыздырып, ұсақтап турап, електен өткізудің әдісін білуші еді. Ничо базардан өтті, әдеттегідей сағат он бірде балалардың тамаққа шыққанын көріп мектепті де артқа тастады, сөйтіп барып қытайдың дүңгіршегіне бас сұқты.

	– Аласың ба? – деп орама қағазын ашып шәліні көрсетті.

	Қытайда үн жоқ, тек шыбындар ызыңдайды. Ақыры ол қауырсын сыпырғышты қолына алып сөренің әйнегін желпіген болды. Өзінің шашы қап-қара әрі жып-жылтыр, қытайдың қара баяуын жағып қойған ба дерсің; бет әлпеті мағынасыз, дене бітімі сөлекет.

	– Ұрланған ба? – деп сұрады ол

	– Сен өзің ұрланғансың, қиғаш көз көксау неме!

	Сеньор Ничо сөреде жатқан шәліні алды. Оған керегі – ақша емес, осыдан құтылу болатын. Дүңгіршекке көңілі астан-кестен боп кіргені содан. Осы шәліден тезірек құтылғысы бар, өйткені қанқызыл жібек өзінің біреуге деген махаббатын білдіретін, махаббаттан садаға кеткір біреуге. Ол шәліні бір сілкіп, қағазға орамастан, шіркеудің дәл түбіндегі неміс дүңгіршегіне қарай беттеді. Батылдау болу үшін, тезірек жеткісі келген адамдай, екі қолын сермей түсіп келеді.

	– Жол бер, әсем шәлі әкеле жатырмын! – деп, қаладағы басты дүкенге тауар түсіріп жатқан кіре айдаушы таныстарына айғайлай түсіп, дон Дефериктің өзіне тікелей тартты.

	Баварлық неміс ақшыл қастың астындағы шүңірейген көк көздерімен оған бір қарап қойып, әлденені есептеді де шалбарының қалтасынан ақшасын шығарып, оның сұрағанын берді, бірақ шәліні алмады.

	Сеньор Ничо алғысын айтып, шәліні алып қалуын соншама өтінді – оны өзенге лақтырып немесе пәрша-пәршасын шығарып тастап кеткісі келмеп еді, – бірақ дон Деферик көне қоймады.

	Ол далаға шыққанда кіре айдаушылар көрмегенсіп теріс айнала қалды: құлақтарына бір сыбыс жеткен еді, сондықтан оның көзіне түскілері келмеді.

	Содан ол қашықтап кеткенде ғана бұларға тіл бітті. Іштеріндегі ең ересегі әрі әлдісі Порфирио Мансилья тайланған ауыр жүкті есік алдына әрең жеткізген.

	– Жігіттер, көмекке кел! – деді ол, жүк жерге құлап түскенде терін сүрте беріп. – Ауыздарыңды ашып тұрғандарың! Осы сендер-ақ өлтіретін шығарсыңдар, мына пәлені жеткізгенше белім үзіліп кетсе де қол ұшын берер түрлерің жоқ! Адам көрмегендей сонша сүзіліп... Біреудің әйелі кеткен екен, онда не тұр!

	– Жә, қойшы! – деді басқа бір кірекеш. – Оған қарасам, жаным ашығаннан қараймын. Қатын деген доңыз емес пе! Тек, құдай сақтап, бұл сорлы соның соңынан кетпесе де, әйтпесе қайдағы бір Текунаны іздеймін деп ізім-қайым жоқ болар...

	– Жоққа сенетін сен де бір ақымақсың! Білем-білем сенің не ойлағаныңды! Сайқал қатын бұл бейшараны Мария Текунның тауына, ең биік шоқысына алдап апарып, кептерше зікір салып, уқандап-суқандап, екеулеп қайтадан ұя салмаққа кешірімін алады демексің ғой. Бәрі оттаубай сөз! Осының бәрінен шығатын бір-ақ шындық бар – оны саған мен де айтамын, кімнен сұрасаң да осыны айтады: алда-жалда осындай Текуна өзіңді тастап кететін болса сен де, қайғыменен қан жұтып, соны іздеуге шығасың; іздей жүріп, ішқұса боп өлмеу үшін, іше бастайсың. Үмітіңнің жібі үзілмесін деп ішесің, іздеген салдақыңды ұмытпақшы болып ішесің, жынданып ішесің, тіске басар нәр татпай, өлгенше мас боласың, мас болған соң көзіңе небір пәлекеттер көрініп, әлгі салдақың сені шақырып тұрған сияқтанады. Алды-артыңа қарамай тұра жүгіресің де шыңырауға құлап жай табасың. Біле білсең, қатын дегеннің өзі – шыңырау.

	– Ал енді Иларио белгілі жырын бастады. Жұмысыңды істе, жексұрын, сен мұғалім емес, кірекешсің!

	– Мұғалім болғаннан құдай сақтасын, одан да қайыр тілеп кеткенім жақсы! Тай емес, тас қой мына пәлесі, “Әсем бұйымдар саудасы” деп жазғаныңа болайын... Көтеруін көтерермін-ау, бірақ аузыма алмаймын деп бір үндіс айтқан екен.

	– Сен көп былшылдама... – деп әңгімеге Порфирио Мансилья араласты. – Екі шаруаны бірден істеуге болмайды. Сенің циркте істеуің керек қой, Иларио, үнемі бет-аузыңды қисаңдатып, қылжақтайсың да жүресің.

	– Сол үндістің талқаны таусылып, өлмекші болыпты, сонда оған алыстан арып-ашып бір дін қызметшісі келмей ме. Әлгіні о дүниеге дайындаймын деп келе жатып, жолай оған беретін шелпегін түсіріп алса керек. Келуін келеді, бірақ шелпек жоқ. “Бұған беретін жеңілдеу бірдеңені қайдан табам” деп дал боп отырғанда қолына тарақан іліне қалып, соның қанатын жұлып алады. Содан соң жаһаннамға аттанғалы жатқан үндіске төне түсіп: “Мынау біздің жаратушы иеміз Иса Мәсіхтің денесі екеніне сенесің бе?” – дейді. – “Сенемін...” – “Бұл соның қасиетті тәні екеніне сенесің бе?” – “Сенемін...” – “Бақилық өмірге сенесің бе?”

	– “Сенемін...” – “Ендеше аузыңды аш”. Сол сәтте үндіс оның қолын жасқап: “Сенуін сенемін, бірақ аузыма алмаймын”, – депті.

	Баварлық жымиды. Көк көздері – көгілдір таулары, көк аспаны оны кірекештерден алабөтен көрсететін; аналардың өздері де иленген теріден тігіліп, алтын жалатылған қалампыр қондырылған немесе әлдеқашан жүн жіппен кестеленген кеудешелері, таспа бау тағылған дағарадай қалпақтары және қашырларының көзін қалқалайтын терсіңді шүберектері сияқты тұрпайы, домбал.

	Дін қызметшісі Валентин әкей өзіне тән кішіпейілдікпен жай ғана Ничо деп атайтын хат тасушы үйінен шыққанда барып ол кісі дұғаға қусырылған қолын түсіріп, бір қабат шоқынып алды да өзі қағаз жазып жұмыс істеп отырған бөлмесіне қарай өтті. Ағаш үгінділерінің үстінен бойра төселіп, аяқ басуға жеңіл болғандықтан бұл бөлме әрі жайлы, әрі қабырғаларының жалаң, төбесінің биік болуы себепті құлазу еді.

	Соры қайнаған тастанды еркектерге діннің жұбанышы да кештетіп келеді. Оларға дамыл жоқ, әзәзіл жанын жегідей жеп, ақыры көрге тығып тынады. Сенбейсің ғой, әсілі, әйелдің өліп қалғаны жақсы; өлімге өкпе жүрмейді, ол о дүниедегі кездесудің үмітін жалғайды, ал әйелі кетіп қалған адам тек дүниеден баз кеше жүріп жұбаныш табады. Бәрі құдайдың қолында...

	Валентин әкей бір кезде қара сырмен сырланған, ал қазір өзінің бурыл шашындай боп көнетоз тартқан жазу үстеліне келіп жәшігін ашты да өзі “Ой қазынасы” деп қастерлейтін күнделігін алып Исаура Акиноның, тумысында Терронның есімін халық арасында өрмекшінің торы аталатын есалаң ауруына шалдыққандардың тізіміне тіркеді.

	Сол арада өзінің бұрынғы жазғанына көзі түсті:

	“Өрмекші шаққан деп қарапайым халық айта беретін осы аурудың сыры онша мәлім емес, бірақ маған қараған қауымда осы ауруға шалдыққандар көп-ақ, оған енді дауа жоқ; бұдан соң біз қорғаушы жануарлар дейтіннің қаскөйлегінен көп зиян шегеміз: осындағы надандар әзәзілдің айтағымен оларды тек қорғаушы деп қана емес, өздерінің екінші “мені” санайды да адам кейпін басқа, аң кейпіне түсіруге болады деп сенеді. Бұл өзі көнеден келе жатқан нағыз мәжусилік сенім. Әлгіде айтқанымдай, өрмекшінің шағуы туралы білетініміз шамалы, ал кесепаты бастан асады. Көбінесе әйелдер ақылынан алжасып, қаңғыбастыққа құлықтары ауып тұрады, олар үйлерінен безіп, бет алды жоғалып кетеді де “текун” атаулылардың санын молайта береді. Бұл сөздің төркіні Мария Текун дейтін бейшараға біреудің көзі тиіп өз үйінен безіп кеткеніне байланысты шыққан, ал оның тән сүйіспеншілігі сияқты соқыр күйеуі артынан қуа шыққан ғой. Аңыздың айтуына қарағанда, ақыры ол әйелін тапса керек. Көк пен жерді түгел шарлап жүріп, дүниенің бір мазасыз түкпірінде оның даусын естиді де, абдырағаны соншалық, есінен адасып қалады, бірақ, құдай сорлатқанда, сонша іздеген жарының қара тас боп қатып қалғанын көру үшін көзі ашылып кетеді. Содан бері сол жер Мария Текунның Қырқасы деп аталады”.

	“Мен, – деп оқи берді Валентин Урданьес әкей өз тұқымына біткен қыран көзін қағаздан алмай, – мен Сан-Мигель Акатана қауымына келген соң сол қырқаға өзім шығып көрдім, сондықтан оған баратын жол әр түрлі себептермен оңайға соқпайтынын кәміл сеніммен айта аламын. Биіктік жүрекке салмақ түсіреді, ал тал түсте болсын, тәуліктің қай уақытында болсын қақаған суығы тұла бойыңды алып, сүйек-сүйегіңе өтеді. Жаның да жабырқайды, өйткені ондағы тылсым тыныштыққа ең бір ер жүрек адамның өзі шыдай бермейтін шығар. Осы бір сөздің “ты-ныш-тық” дейтін үш буыны онда, полюстегі сияқты, бар құдіретімен көрінеді. Дүние-думаннан аулақта үнсіздік тұнып қалған; селдірлеу болса да, тұманы бір сейілмейді; құс ұшпайды, ал тұманға бөккен өсімдіктері елес сияқты әрі мылқау, үнемі қырауға немесе тамшыға тұмшаланып-ақ тұрғаны. Сен өлі дүниеге тап болғандайсың, бұл сезімге басқа, одан ешбір кем түспейтін тағы бір сезім жалғасады. Тұман мен қол созымда маңып бара жатқан бұлттар көк жүзін көрсетпейді, сонда сен соқыр болып қалғандай әсерге бөленесің. Қолыңды созсаң – қолың көрінбейді, ал кейде аяғыңды да көрмейсің, бұлтты басып жүрген қанатты мақұлықтан аумайсың. Соның бәрі аз болғандай, түпсіз шыңырау – тура қасыңда. Біз орманға кіргенде тасадан аңдар шыға келетіндей боп қорқамыз ғой; мұнда жердің араны ашылып тұрады, ол аң сияқты, күшігін алдырған ұрғашы арыстан – қаншыр сияқты. Шыңырау көзге көрінбейді, оны бұлттардың жұмсақ сеңсеңдері бүркеп тұрады, ажалдың аяқ астында екенін анық сезінетінің сонша, аты шулы қырқаға көтеріліп бара жатқанда сағатың жылдай созылады. Епископтың батасын алмай-ақ, Қасиетті Жебеуші Қыз-ананың бұйрығымен жолға алып шыққан қасиетті суымды тасқа шаштым; мен сол араны киелендіріп жатқанымда біздің қашырларымыз әлденеден секем алып кісінеп жібергенін, жын-пері көргендей боп көздері шарасынан шығып кеткенін ант-су ішіп айта аламын.

	Енді жергілікті тұрғындардың айтуынан өрмекші ауруының жайын баяндайын. Бұл есалаңдықтың мәні қашқындыққа саяды, ал оның себебі – дұғалау немесе көз тию. Осы пәлекетті дарыту үшін осынау шынайы діннен безгендер түйілген қызыл саз балшықты, қара ұрықты, ақ ұнды немесе тазаланбаған ақ қантты төсенішке яки бойраға сеуіп, нан мен кепкен бал және басқа да азықтарды үгітіп шашады, тек қасиетті шоқындыру кезінде қолданылатын тұзды пайдаланбайды. Төсенішке немесе бойраға осының бәрін шашып тастап, қабақ ыдыстан бір уыс ұзын сирақ өрмекшіні алып үстіне төгеді де оларды үрлейді келіп, сол уақытта естері шыққан өрмекшілер әлгі азық ұнтағының үстіне шимай шатпақ із тастап әрлі-берлі жөңкіледі. Содан соң осы ұнтақты діттеген адамына берсе оның бойына дес бермейтін желік пайда болады: ол үй-күйінен, туған-туысынан баз кешіп, бала-шағасын ұмытып, безіп кеткісі келеді де тұрады. Делқұлы ішірткі табиғи сезімдерді осылай жеңеді.

	Жаманат жалғыз келмейді, оның соңынан одан да сорақысы жүреді. Қарапайым адамдарша айтқанда, “өрмекшінің торына түскендер” тастап кеткен еркектер ізгілік атаулыны сезінуден қалады. Қабығынан айырылып, жауын-шашыннан дәрменсіз күйге ұшыраған ағаш сияқтанып қалған әрі шынайы махаббаттың жетегінен айырылған олар жан жұбанышын шарап пен әйелден таппақшы болады, бірақ таба алмайды, өйткені күнәдан тыншу іздеген азапқа жолығады; содан соң үмітін серік етіп, жоғалтқанын іздеп жолға шығады. Бұл үміттің арты – қайғы, өйткені, жергілікті халықтың сенімінде олар Мария Текунның Қырқасына барып, тастың орнынан қашқын әйелдерінің елесін көреді-міс. Сол елес емексітіп шақырған соң махаббаттың шапағатынан дәмегөйлі сорлылар алды-артына қарамай тұра ұмтылып, шыңыраудың аранына түсіп кете барады”.

	Әрбір жазбаның соңында “Валентин Урденьес, дін қызметшісі” дейтін қолтаңба тұр. Жазба көп еді, оларды өзі аққа көшірмеген, сондықтан екінің бірі оқи қоюы да қиын. Оларда: бәлкім, Дон Кихоттың өзі де есуастықпен ауырған шығар, осынау елкезбе ерсері сол бетімен әлі де жер-жаһанды шарлап жүрген де болар деген ой айтылатынды, қырдағы дін қызметшісінің қытығына тиіңкіреп Валентин әкейге бір құдайменде досы жазғандай, мәңгі қозғалыс дейтінді ашқан дәл осы Сервантес болуы да мүмкін. “Текуналарды”, өрмекші ауруы мен тастанды еркектерді ойлап бас қатырғанша Минотавр туралы аңызды оқы деп ақыл береді әлгі досы.

	Валентин әкей Күнделікті ысырып қойып, қолына дұғалық кітабын алды. Қорғаушы аңдар... Бәтуаласып қойғандай, бәрі соларды айтады, бірақ олар жайында ешкім ештеңе білмейді. “Оның жебеушісі бар” деседі біреу-міреу туралы, демек, оны әлдебір жануар қорғап-жебеп жүреді деген сөз. Бұл түсінікті: бізде, христиандарда желеп-жебеуші періште болады, ал үндіс өзіне аңдардың бірі қорған болады деп сенеді. Бірақ түсініксіз нәрсе – жынның бір себі болмаса сол аңға қалай айналатыны. Мәселен, алысқа бармай-ақ қояйық, қаладан пошта салынған қоржын арқалап тауға жетісімен Ничоның өзі койотқа6 айналады екен, хаттардың қанат байлап ұшқандай жылдам жететіні содан болса керек деседі. Бірәдар қырау шалған басын шайқады. Қасқыр, қасқыр... Устап алып, Койот ағай туралы ертегідегіше құйрығын отқа қақтар ма еді.

	Бұл кезде хат тасушы Алеха Куэвастың дәмханасына бас сұққан. Қайтсін, шарасыздық жанын жеп барады. Қайда барса да көкейінен кетпейтін көп сұрақ: ол неге кетті, мен оған не істедім, нені істемедім, не айттым, нені айтпадым, немен ренжітіп, көңілін қалдырдым, ол кіммен кетті, кімді қалады, онымен қалай екен, ол да мен сүйгендей сүйе ме екен; жоқ, мен сүйетіндей; жоқ, мен сүйгендей, өйткені енді мен оны сүйсем де сүймеймін. Құдайдан көмек болмаса – арақ көмектеседі. Ол салқын суға күмп бергендей боп дәмханаға ошарыла кірді. Дәмхана иесі – құлағында сырғасы ойнаған қара торы кербез келіншек мырышпен қапталған жаймасөреге таянып біреумен әңгіме соғып тұр екен. Оның кіргенін көрген келіншек бұрылып қарамастан:

	– Не әкелдіңіз? Шәлі ме? – деп сұрады да, өзінің өңменіне итініп өліп-өшіп тұрған жігітке қылымси қарап: – Сатып әпере қоятын досым бар, менен басқа кімге сыйлар дейсің? Күйеулеріміз мұндайды әпермейді, көзге түсетінімізден қорқады, – деп қойды.

	– Бұл сатылмайды, – деп күңк етті де сеньор Ничо әуелі бірдеңе ішіп алмақшы болып жаймасөреге таяды.

	– Мен сатуға әкелген екен десем.

	– Бұл – сыйлық. Сыйлыққа алған нәрсеңді ешқашан да сатуға болмайды.

	– Жә, шәлі сыйламақ болған адамыңызды жолықтырсам, оған солай екен деп айтармын. Қытайға барып, су тегінге сатпақшы болған өзіңіз ғой!

	– Егер бұл бағасын бұлдағысы келіп тұрса, мүмкін біз келісерміз. Бір жұтым араққа алмаймын ғой мұнысын! – деп, келіншекпен әңгімелесіп тұрған жігіт кең балақ шалбарының бос қалтасынан қолын шығарды.

	– Сіз кешіріп қойыңыз, бұл сатылмайды.

	– Сатпайды екенсіз, сыйлыққа алған екенсіз, маған сыйлаңыз, – деген ұсыныс айтты Алеха Куэвас. – Маған жарасады екен, осындай түсті ұнатушы ем. Ал болмаса...

	– Болмайды. Берсем, сізге берген болар едім – сіз жап-жассыз, әдемісіз...

	– Қарай гөр мәймөңкелеуін!

	– Уәдем болсын, сізге дәп осындайын, осы түсінен әкеп берейін. Жақында қайтадан қалаға барамын, сонда осындайын ба, басқасын ба, қалағаныңызды сатып алайын...

	– Соған келісейік...

	– Мен алған жерде тек осы қалған екен, ал қытайға мұны көрсетуге ғана бардым.

	– Мен сатқалы әкелген екен десем...

	– Ол оңбаған мұны қолына алып та қараған жоқ, тек ұрланған емес пе деп сұрады.

	– Алда ит-ай, ә! Неткен сұмпайы!

	– Маған тағы біреуін құйып жіберіңізші. Ақша қайтармай-ақ қойыңыз, молырақ құйсаңыз болды.

	– Сіздікі не мейрамның құрметі, түсінсем бұйырмасын?

	Өзіңіз іше бергенше, бізге де ұсынсаңыз етті!..

	– Менікі мейрам емес, атау. – Соны айтып, зілді күлкімен өзіне-өзі күліп алды. – Жиіркенбесеңіз, сізге де сыйлайын. Біз сияқты кедейлерден бәрі жиіркенеді. – Арақтан суланған еріндері ызалы, бейшара түрде діріл қақты. – Менімен бірге атап өтіңіз.., – дегенде тамағына тас тығылды, – өліктің де атауын ішеді ғой...

	– Жұтып жібересің бе? – деп келіншек жігітке қарады.

	– Жоқ, менің ішетін уақытым болған жоқ. Күндіз ішкен арақтан тіске тамызатын дәрінің иісі шығады. Менсіз-ақ іше беріңдер, – деді ол Алеха Куэвасқа бетін бере тұрып.

	– Менің арағымды жаратпайсың ба? Аузыммен берсем қалай ішер едің.

	– Жаратпаған емес, бірақ дәмі де мәз емес қой.

	– Жарайды, дөрекілікке менің құлағым үйренген, тек назды сөзге қайранмын! Пошташы сеныордың саулығы үшін, атыңызды білмеймін, біліп те керегі жоқ – қарлығаш құрлы ұшады да кетеді, қайтып оралмайды!

	Сеныор Ничо ішыбіындардіың ызыңын тыңдап қимылсыз отыр. Келіншектің досы кетіп қалған, енді ол жайма сөренің әр жағынан сеныор Ничомен сөйлесіп тұр. Олар бір-біріне тіл қатысқан жоқ, тек қатыспақшы болған, екеуі бір тілекпен үнсіз ғана сөйлесті. Сондықтан келіншекке қайта-қайта арақ құйғызып мазасын алмайын деп солайымен сатып алған шишасын көтерген сайын Ничо Акино өзін жүгері сабағы салынған ақырда тұрған өгіздей жалғыз сезінген жоқ.

	Шынын айтқанда, үнсіз-тілсіз әңгімелесудің сондайлық бір қызығы шамалы, оның үстіне, қайта-қайта ықылас білдіруге тура келеді, ал Алеха Куэвастың көкейін тескен пошташының пошымы емес, оның қолындағы тоқыма шәлісі еді.

	Оның сары балдай тұнық көзі хат тасушының алқызыл жібек ораған қолында – ғашықтық меңдеген Ничо сүйікті жары Исабра Терронның жанында, осы шәлі жапқан оның иығына білегін артып, ләззатқа бөленіп отырғандай. Ақыры ол қиялдағы әлемінен бөлек, басқа дүниенің бір бөлшегіндей болған келіншекке қарап тіл қатты:

	– Тағы ұсынбай отырғаным – сіздің жұмысыңыз көп. Ал тәбетіңіз шапса – шиша мынау, ықылас тілемей-ақ іше беріңіз.

	– Сорпаға тұз салып келейін де сізге серік болайын. Сіз маған ұнайсыз. Бұрын екеуміз сөйлесіп көрмеппіз, сізді тек терезеден көріп, кім екеніңізді білетінмін және – есіңізде ме? – бір жолы жәрмеңкеде амандасып қалдық.

	– Басқаны қайдам, мені жұрттың бәрі біледі. Мен қалаға жүрерде базбіреулердің хат беріп жіберетіні бар, әсіресе ақшалы хаттарын.

	– Міне, сондықтан да сізге ақыл айтсам деймін. Сіз көп ішпеңіз! Мас болғаныңызды біреулер көрсе екіншілей сенбейтін болады, тіпті тұтқындап, түрмеде таяққа жығулары да мүмкін. Сіз секілді адамның мас болғаны үлкен қауіп. Жұрт сенімінен айырылу дейтіннің не екенін білесіз бе? Әлгі шетелдіктер ана жаққа... теңіздің аржағындағы бала-шағасына жазған хаттарын бермейтін болады. Маркаға деп ақша жинайтын кедейлер де, туған-туыстарына хат жазып, солардан жанына медет күтіп отырған науқастар да сенбейтін болады... Іштегі шерін, қуанышы мен үмітін балаларына жеткізбек болған аналар да... ерлі-зайыпты еркектер мен әйелдер де... жігіттер мен қыздар да...

	– Хе-хе-хе, – деп, судағы оқжыланның сыбдырлағанындай боп, сеньор Ничо сыңғырлай күлді, – сол хаттарда жазылатынның бәрі өтірік...

	– Өтірік пе, шын ба, жақсылық па, жамандық па – әйтеуір біздің меңіреу түкпірден шыққанның бәрі сіздің көлеңкеңіз боп өзіңізбен бірге жүреді ғой.

	Сеньор Ничо аяғымен аяғын үйкелеп қойды – бұларға жүктелетін жауапкершіліктің түрін көрмейсің бе! – сөйтті де, жаймасөреге еңсеріле таянып, қарсы алдына қараған күйі ақымақтана жымиды. Шәліні қолынан шығарған жоқ және басқа бір әлемде – жан дүниесінде – өзін тастап, аяғымен, аяғымен, аяғымен зытып отырған әйелі Исабрамен әңгімелесіп тұра берді.

	“Қайда барсаң да ізіңнен қалмаймын, – деді ойша, – қайда кетсең де таппай қоймаймын. Сені кездестіргенше мен Ничо емеспін, атым Дионисио болады. Саған үйленгеннен кейін махаббатым суып кетіп еді, енді қайта тіріліп, жанымды жеп, ішімді удай өртеп барады... Сенсіз мен ақымақтың ақымағымын, тағы да шошайып жалғыз қалдым, ал еркектің жалғыз болуы жарамайды – оны адам қылатын әйел”.

	Терезеден қиғаш түскен күн нұрымен ойнаған шәлінің қырмызыдай құлпырғанынан көзін ала алмай тұрған келіншек күңк етті:

	– Сонша күюін ақымақтың! Осы жынойнақты тастап-ақ кетуім керек еді, сылқиып алады да ауыздарына келгенін көкиді, тіпті аза бойың қаза болады... – деп алды да, енді оған қаратып, сәл көтеріңкі әрі наздылау үнмен сөйледі: – Сонша ішкеніңіз не, дон...

	– Онда шаруаңыз болмасын...

	– Мен жай көмектесейін дегенім ғой, бірдеңеге ұрынып қалмасын деп...

	– Маған ешкімнің әмірі жүрмейді...

	– Әмір етейін деген мен жоқпын...

	– Әкем мен шешем болып еді, екеуін де жерге бердім. Тағы бір шиша беріп, үніңізді өшіріңізші.

	– Ондай көргенсіздігіңді бұл жерде көрсетпе, әйтпесе бастықтарды шақырсам абақтыдан бір-ақ шығасың! Өзің оспадар болған соң әйелің дұрыс кеткен екен...

	Соңғы сөздерді Ничо Акино естіген жоқ. Оның бірдеңеге сүйенгісі келді, сол арада қабырғаны көрді де қисая берді. Келіншек келіп, терезеден далаға қарады. Қыбыр еткен жан жоқ екен. Тек бір ит жүр және есік алдында ақсақ біреу ұйықтап жатыр. Келіншек есіктің салтқысын салып, ілгегін ілді де, терезенің пердесін мұқият жауып қойып, мас боп жатқан хат тасушының қолынан шәліні ептеп суыра бастады. Оның саусақтарын аялаған адамша ажырата бастап еді, жұмырығы сәл ашылғандай болды... ¥йқыдағы Ничо мазасызданып, қыбырлағандай сыңай танытты... Келіншек бір мезгіл кейін серпіліп, содан соң басқа жағынан келіп, іске қайта кірісті. Ничо қолын тартқылап, жұлқына берді де күңкілге басты...

	– Кетіңдер... бәріңді сенің... мазаны алып... бермейім... өзімдікі... жабысуын қарашы!.. адам құсап сұраса ғой, әйтпесе – бермеймін, одан да өлгенім жақсы!..

	Ол сөйлеген сайын Алеха Куэвас оған еңкейе түсіп: “ш-ш-ш” деп, қайта ұйықтатады. Бірақ өзі де шаршады. Қаруы қол астында, уақыт ұтуы керек. Ол жаймасөре үстіндегі ең бір оңбаған арақ толы шөлмек пен оған төңкерілген күреңкені алды. Келіншек тауықты ақтармалаған адамша аузына қолын салғанда сеньор Ничо тістеніп, ырық бере қоймады. Күреңке жағын жаралап, жыртылған қызыл иегінен қан саулады, дегенмен көмейге жол ашылды. Жылан өлтіріп жатқандай болдым-ау, деп ойлады Алеха. Мас тұншығып, қақалып-шашалса да лақылдатып жұта беруге мәжбүр болды. Ол бір қолымен қорғанған болады – екінші қолында шәлі бар, – ал келіншегі түскір дәл сол екі арада осы бір әсем бұйымды тартып алмақшы болып әлек. Шәліге Ничо да бауыр басып алған ба, әйтеуір одан айырылғанша өлгенім жақсы дегендей тырмысып, басын бұлғаңдатып, қасарысып бақты. Бірақ күреңке ауыздан шығар болмады, қайта көмейіне қарай сұғына түсті. Ақыры ол шишаны түгел ішіп тауысты, келіншек те оны жайына қойды. Енді арақ бойын алып, әбден қылжырағанын күте тұру керек. Алеха шашы мен көйлегін оңдап, белдемшесіне жабысқан қызыл шашақтың бірер жібін қағып тастап, есікті ашты да бөлме табалдырығына отырып, монтаны күйге келе қалды.

	Кіре берістен тұяқ тықыры мен еркектердің даусын ести сала ол жаймасөреге қарай шықты. Бұл келген кіре-кештер екен. Олар дон Дефериктің дүңгіршегі алдына тауарларын түсіріп, ұзақ жолда кепкен қаңырықтарын басу үшін сыра ішпекші болып бас сұққан. Қырсығайын десе осы енді! Бірақ қайда қашып құтыларсың?

	– Айтқанымыз айдай келді, – деді, есіктен кіре бере, Иларио. – Ничо қасқа әбден-ақ сылқиыпты ғой. Жатысын қара, шошқа сияқты. Тым құрығанда музыкасы болсашы, көңілденетін...

	– Сенің күшің бар ғой, Порфирио, – деді оған ілесе кірген екінші кіреші. – Тұрғызсаңшы! Сорлы неме, жығылғанда аузын жаралап алыпты.

	– Қалай тұрғызбайын, бұл менің досым ғой, досым болмаса – жақыным. Өзі, тегі, қаңбақтай! Поштаны өзгелерден бұрын жеткізетіні де осы екен-ау.

	– Мен мұның ауылдан шыға бере қасқырға айналатынына сенемін. Мұның хаттары ауамен ұшып жүргендей болатыны содан.

	Иларио осылай дегенде Порфирио мен тағы бір кірекеш сеньор Ничоны көтермекке ұмсына берген еді.

	– Мәссаған! Мынау өліп қалған сияқты сұп-суық қой.

	Ұстап көріңдерші, беті тастай.

	Кірекештер күн қақтаған шаң-шаң алқандарымен сеньор Ничоның маңдайын ұстап көрді. Иларио оның құлағын қағып, қолын уқалай бастады; екінші қолын жаза алмады, ол шәлінің қырмызы жібегіне жабысқан күйі қарысыпты да қалыпты.

	– Қолындағысы не? – деп келіншек те сөзге араласқан болды. Өзінің көңіл-күйі мәз емес еді.

	– Әйеліне әкеле жатқан ғой мұңдар, – деді Иларио, келіншектің неге тұлан тұтып тұрғанын түсінгісі келген оймен оған бажайлай қарап.

	Еркектер жолдан келгенде олардан, әсіресе Илариодан құтыла қою оңайға түспейтінін келіншек жақсы біледі. Бұл да өзгелеріне: “Алехаға бармаймыз” демеген, оны айта алмаған, өйткені осында келуге және сыра үшін емес, келіншекті көру үшін келуге ынтызарлы болған өзі еді.

	– Тоңғаны өз алдына ғой, – деді Порфирио. – Ең жаманы, жүрегі тоқтап қалуы мүмкін, тіпті соғысы сезілмейді. Хабар беру керек еді. Сен барып келе қойсаңшы, былтыры саған жақсылық хабар әкеліп қуантқан осы еді ғой.

	– Қойшы, Порфирио! Мен басқармаға баруым керек, қошқыл сырадан бір жұтым ішсем болды.

	– Ақымақтанба! Ішуің қашпас, өмірің әлі алда, жүзіп ішсең де болады. Ал мына бейшара тоңып өлуі мүмкін, онсыз да мұздап қалғанын көрмеймісің.

	– Жарайды. Оның рас – кешіккенше игі шаруаны істемегеннің өзі дұрыс. Менікі игі шаруа ғой, оған ешкім ақы бермейді.

	– Байғұс, сеньор Ничо-ай, тіпті көзі шапыраштанып кетіпті, – деді Олегарио дейтін тағы бір кірекеш.

	– Шапыраштанарсың. Белін қалай сындырып алмаған десеңші...

	– Не десең о де, Порфирио, бізге бәрібір, тек мұны дұрыстап отырғызып, өбектей тұр, әйтпесе қайтадан құлап қалады. Масты құдай сақтайды деген рас-ау.

	Бұл кезде келіншек стақандарды сүртіп, орын-орнына қойып, ызадан жарылардай боп сағыз шайнап тұрған. Жаймасөре үстіне сыра бөтелкелерін шығарып, шайнаңдағанын қойды да әншейін айтқан боп, бірақ әдейілей үн қатты:

	– Құдай дейсің бе? Құдай да сақтады, періштесі де қақты.

	ЬІдыс жуып тұрып мұның құлағанын байқамай да қалыппын. Сөреге қарай келсем – жоқ. Сеньор Ничо кетіп қалған-ау деп ойладым, көп ішіп қойып еді, сонысы дұрыс болған екен дедім. Оңай ма, екі шиша ақты бір өзі ішті, ол кімді болса алып ұрады.

	– Ал, жігіттер, осының өзі үшін ішейікші, – деп дәудірлей сөйлеген Иларио жолдастарымен соғыстырмақшы болып стақанын көтерді. Олар көпіршіген стақандарын қолдарына алып, қалпақтарын шешті де шүберектерін иықтарына тастады.

	Порфирио Мансилья сырадан бір ұрттап қойып, қамқорлығындағы адамын да ұмытпай, көбік басқан мұртын жыбырлата тұрып сөйледі:

	– Тіпті шәлісін де жеп қоймақшы болыпты – пәрша-пәршасы шығып, қан болғанын көрмейсіңдер ме, – жыртқысы келсе де жырта алмаған сияқты. Онысын дон Деферикке өткізбекші болса, неміс алмай қойыпты.

	– Неміс дұрыс адам. Осы жақында басқарма бастығының балалары маймыл ертіп, көшеде қыдырып жүрсе, әлгі мешін неме суға секіріп кеткен ғой. Мен де жүгіре шықсам, неміс келе жатыр екен. Тоқтай қалып, маймылды шығарып алды ғой.

	– Е-е, бәрінен де адамның қиналғаны жаман ғой! – деп Порфирио гөй-гөйін сабақтады.

	– Бұл тіпті қиналдым деп жатқан жоқ, – деді Олегарио, оған бәрі ду күлісті, тіпті келіншек те күлді.

	– Ақылсыз болғанша саңырау бол деген рас. Мен айтсам, бұл ауру, ал оны ұқпасаңдар, жолдарың әне...

	– Әй, сен байқап сөйлесеңші! – деді Иларио шатынап.

	– Ал сендер мені шаптай бермеңдер. Бір жағынан – мына бейшара, екінші жағынан – сендер қажайсыңдар...

	Менің айтайын дегенім: адамның басына күн туғаны қиын, ондайда өзіңе қарап керегі жоқ, қарадың екен – өмір-ғұмырыңда аузыңа ішімдік алмай кетесің. Шарапханаларда айна қоюға болмайтыны содан. Айна деген ар-ұятың сияқты нәрсе – өзіңді өзің көресің.

	Оның сөзін Иларио бөлді.

	– Міне, сұлуым, – деді ол Алехаға, – сізде де айна жоқ, тек өзіңіздің көзіңіз болмаса.

	– Па, шіркін, құлап қалар ма екем!.. – деп анау қылымси қалды. – Мұны айтқан жалғыз сіз емессіз!

	– Өзгелер өтірік айтады, ал менің солай ойлайтыным рас.

	– Мен бәлекей сөзге сенбеймін. Ал егер астанаға қайта барып, мына пошташының қолындағыдай шәлі әкеп беретін болсаңыз...

	– Әкелді деп есептей беріңіз, тек мен де қарымтасын қалармын...

	– Қарымтасы болады, өкпелей қоймассыз... – деді Алеха, сөйтті де оған сыра құймақшы болып жұп-жұмыр қолын созды, ал жігіт оған сүзіле қарап, көзін алар емес.

	– Міне, маған осы ұнайды, – деп әңгімеге Порифирио араласты да өзінің және Олегарионың стақанын қатарынан тосты – оның үлкендігі сондай, бір өзі екі кірекешке татитын. – Маған осы ұнайды, мұндай мылжыңның арынын әлдеқашан-ақ басу керек еді. Өтірікті судай сапырып, жұртты алдайды да жүреді, көпінеді де жүреді, сонда өзі шылқыған бай болса екен-ау, шыр бітпеген қу тақым.

	– Сені мына пошташымен қосып абақтыда ұстаса ғой. Сен – мейірбан, ол – ақымақ, соның қызметін қыл да жүре бер!

	– Бұл шынында да шәліні жыртып тыныпты, – деді келіншек, зәрердей болса да күдікті өзінен аударғысы келіп. – Әбден тістелеген ғой. Әйелі тастап кеткен екен, ол байғұстың не жазығы бар?

	– Қашса өз жолын өзі таңдады, енді кімге пенде болам десе өзі білсін. Менің мінезім сол, біреуді зорлап сүйдіруге қарсымын. – Соны айтты да кіреші жүндес қоңырқай қолын келіншектің иығына артпақшы болды.

	Алеха әспенсіп, оны жасқаған болады, Иларио шеңгелдеп иығын қысты.

	– Өтірігіңізді қойыңыз, әйтпесе жұрт сеніп қалып жүрер. Біздің дон Порфирио... сы-па.

	– Немене?

	– Сыпайы!

	– Ал мен оған сол жолы-ақ уәде бергенмін...

	– Бердіңіз де ұмытып кеттіңіз. Әйел деген осы! Мейлі, Илариомен келісіңіз, екеуіңіз үйленіп, той жасаңыздар. Сол күні мен қуаныштан сеньор Ничо сияқты сылқия ішермін. Иларио бойдақ, бірақ, донья Алеха, одан байлық күтпеңіз. Жаман бойдақтан гөрі, үйленген болса да, жігіттің жақсысы дұрыс қой.

	– Сен ақымақтың сөзіңді тыңдағанды ұнатамын! – деп іліп әкетті Иларио. – Не айтса соған сенеді. Әйел жұрты өрмекшінің уына бола ақылдарынан алжасып, үйлерінен безеді деп ойлайды. Заманның өзгергенінде жұмысы жоқ, қазір текундарға өрмекшінің ізі қалған ұнтақты емес, жіп орамын беретінін білмейді. Ұқтың ба?

	– Мен ұқтым ғой, – деді келіншек.

	– Біздің бабаларымыз әр түрлі ұнтақтардың бетімен ұзын сирақ өрмекшілерді жүгіртетін болған, енді жағдай басқаша, қазір тігіншіліктің өрмекшілері шықты.

	Келіншек жұлқына босанып шықты да “маған не дейсіңдер!” дегендей иығын қиқаң еткізіп барып бәріне сыра құйды.

	– Әй, Порфирио, пошташың құлап барады! Мына достарым мені ұқпайды. Мейлі, сонда да түсіндіріп бағайын. Қазір дуаның жаңа түрі шықты. Енді қатындардың басын тігін мәшинелерін сатушылар айналдыратын болған.

	– Өй, қақсай бермеші, болды ғой! – деп тепсінді келіншек көзін шақшитып.

	– Сен жағыңды қарыстыршы! – деп Порфирио оны қолдай кетті.

	– Жарайды, мынадай жойдауыл айтқанда қойсам қояйын.

	– Немене, – деп Алеха Иларионың ишарасын жорта басқаға бұра қойды, – дон Порфирионың әйелін тігін мәшинесі алып кеткеннен сау ма?

	– Не сандалғанын өзі де білмейді...

	Алеха Куэвас саусақтарын аспаптың ішектерімен жүргізгендей етіп төсін бір сипап өтті, сол бір елеусіз қимылдан Иларионың түсінгені: келіншектің ойын өрбітуі арқылы Порфирио оның көкейіндегісін дөп басты. Ал келіншек болса, төсін сипай тұрып, былай деді:

	– Айтпақшы, біреуіңіз Нило дейтінді білемін деген сияқты едіңіздер. Ол өзі мәшине сатады және осы маңдағы бір ағаштың діңіне пышақпен ойып атын жазыпты.

	– Мүмкін, Иларио болар... оның танымайтыны да, аралас-құралас болмайтыны да жоқ. Құдды бір жұртты тәубеге келтіруші сияқты.

	– Нило? Нило дейсіз бе? Шет жұрттықтармен істес болмағандығыңыз бірден көрінеді, оныңыз бір үндіс болар ма. Нил оның аты...

	Иларионың сөз желісін үзуіне тура келді. Пошташы Ничо Акиноны іздеп капрал бастаған төрт солдат келді.

	– Бұл өлмеген ғой... – деді солдаттардың бірі.

	– Иә, – деп растады Иларио, – тек мас боп жатыр.

	– Демек, өлесі мас, – деп тұжырымдады қимылсыз денені ұстап көріп.

	Капрал табалдырықты аттай бере:

	– Маған үш қатарға бір көзгелдек! – деп айқай салған.

	Келіншек үш көзгелдек әкеп қойды. Өздерін ұятқа қалдырмау үшін әскерилер әрдайым осылай сөйлейтін. Төрт қатарға бір көзгелдек – төрт көзгелдек, бес қатарға бір көзгелдек – бес көзгелдек, сөйтіп жетіге дейін жетеді, ал бұдан соң олар: “төрт қатарға екі көзгелдек, яғни сегіз, “бес қатарға екі көзгелдек”, яғни он көзгелдек деп келеді. Басқа – басқа, ал ішуді, ішімдіктің жайын олар біледі, бейшара Ничодай емес, қашан тоқтау керегін де біледі, ал оның ісі тәмсілдегідей үйін ақтап, асай-мүсейін сақтап, араққа барған, жолай бәрін ішіп салған үндістің тірлігіндей болды да шықты.

	– Әкеліңізші... жоқ, мен өзім-ақ, – деп Иларио жуан бөксе келіншектің қолындағы шишаға жармасты. – Маған көбіксіз болғаны жақсы...

	– Көбіксіз бе?

	– Иә, – деп сылқым жігіт оның қолына жармасып жүріп, ақыры шишаны тартып алды.

	– Өзім құйып берейін дегенімнің сізге келді-кеттісі жоқ екен ғой...

	– Жоқ, Алехита, мен үшін өмір дегеннің өзі... махаббаттың арқауы!

	– Соғыңыз өтірікті! Одан да Нилоңыздың жағдайын айтыңызшы.

	– Нил!

	– Мақұл-ақ, Нил болсын...

	– Мен оның несін айтайын. Айта-айта пәлеге ұрынуың да оп-оңай. Порфирио рұқсат етпесе...

	– Өзің айтудан қорқасың, ә! Не, мен сенің әкеңмін бе?

	– Сен маған әкемнен де артықсың.

	– Маспын десеңші...

	– Солай де... – Иларио түкірді. – Мені мас де, мынаны салдақы де, өкіметті балағатта – сонда түрмеден бір-ақ шығасың.

	– Сені өлесі мас деген жерім жоқ, тек әншейін...

	– Неге деген жоқсың? Мен сені жақсы көремін, мына қатынды да жақсы көремін, тек біреулерді ренжіткенді ұнатпаймын. Алеха шарапхана ұстағанына кінәлі ме?

	– Кетейікші, – деген ұсыныс айтты Олегарио дағарадай қалпағының астынан шылымының түтінін будақтатып, – бұ жер жалықтырып жіберді... Ана Приетастарға барайық.

	– Сені кім ұстап отыр! – деп келіншек шаптығып шыға келді – Бар, саған сақтап отырғандары болу керек!

	Үнсіздік орнады. Көңіл көтермеген жайшылықта кірекештердің жүздері суық болады; міне, қазір де олардың бет әлпетінен хат тасушыны емханаға жеткізсе болар еді, тіпті уланған адам сияқты, жағдайы мәз емес қой дейтін қамығушылықты аңғаруға болатындай.

	– Тігін мәшинесі дегенге мен сенбеймін, – деді дудар бас кірекеш. Өзін ақымақ деп атағанға оның өкпесі қара қазандай еді, соның есесін дұрыстап бір қайтарудан да кетәрі емес-ті. – Мен өрмекшінің дуасына ескі наным бойынша сенемін, дегенмен өз көзіммен көргенге сенімім одан да күшті: Исабра Акиноны дуалады, ал мынаны о дүниеге аттандыра жаздады. Осылардың кегін қайтарайын дейтін біреу болсашы... Мен соған қападармын. Досың қасың болып шықса әңгіме біреу-ақ: дүрілдерсің де басыларсың, ал бүлдірушінің кім екенін білмесең медет қыларың – бір құдай.

	Бәрі топтанып бірге шықты, ал шарапхана иесі келіншек ызадан жарыла жаздап, қу шүберектей боп көгіс тартқан жұп-жұқа ернін тістелеп, тек намыс үшін жымиған болып, табысын санай берді. Аналар дуылдасып, қарқылдасып, ысқырысып далаға шықты да қашырларының тұяқтарын тарсылдатқан күйі тағы да ішпекші болып қадірі бөлек Приетастарға қарай тартты; көңілі қалған кірекештің айтысына қарағанда, оларда арақ пен чича дегеніңіз айдын боп ағып жатса керек, ал жүрек шіркіннің мұңайып та, қуанып та өрекпитіні әдетте ішкіліктен емес, сол айдынды жалдап өткеннен де болатыны бар.





XIV




	Кенет біреу әлсін-әлсін қайталап өжеттене ысқырды, құдды ысқырықтан күрек тістердің дірілдегені ауаға ілініп тұрғандай болды. Кеш батқалы жаңбыр жаумаған, бірақ қараңғылық дымқыл тартып тұрғандай. Желдің салқын тынысымен сыбдырлаған бамбук жапырақтары қауырсынның биязы желпуіштеріндей болып, ауыл сыртындағы зират басында орман тыныштығын сыпырып жатқан сияқты.

	– Сені ысқырығыңнан таныдым...

	– Сонша кешіккеніңіз сол екен ғой...

	– Өзің ашулысың ғой! Немене, ысқырудан шаршадың ба?

	Мені сүй де ашуыңды бас. Саған “сен” деп айтудың өзі қандай рақат! Әрі жұрт көзінше “сіз” деп сызылып тұрған қандай ерсі!

	– Сіз мені сүйесіз бе?

	– Өлгенше сүйемін! Тек “сүйесіз бең” не? “Сүйесің бе”! Тағы бір сүйші! Маған салса, құшақтағанда тұншық-

	тырып өлтіре жаздаса да “сізбен” сүйген “сенмен” сүйгендей болмайды. Сен де мені тұншықтырып барасың ғой, бірақ мейлі, сол үшін сен менің қожамсың.

	– Ал сіз тыпырши бересіз, тыпырши бересіз...

	– Сонда да “сізді” қоймайсың, тіпті көңілге келеді екен!..

	– Бірден үйрене алмай жатырмын ғой... міне мен күрсіндім... жаным жабырқау: сен жер-әлемді кезіп дүниенің көзін құрап жүрсең, ал сүйгенің басқа біреумен ойнап-күлсе...

	– Жеткізген екен ғой...

	– Жеткізуін жеткізген жоқ, өзім сездім – адам жолда жүргенде сезімі бәрін білдіріп отырады.

	Бұлар еркелей тәжікелесіп, қасақана ілгері басқан сайын екеуін бамбуктың көлеңкесі аймалай берді. Әйел үрейлене әрі наздана тұрып еркектің басын құшақтады да өзінің сырға толы жанарымен оның көзіне тесіле қарады. Еркек жылап тұр екен.

	– Ақымақ болма, – деп сыбырлады әйел. – Солай ойлауға қайтіп дәтің шыдады! Иә, әлгі бір әупірім қылжақбас сорлының келгені рас; айналмада күтіп тұрып, кейде бірдеңе ішкенсіп іздеп келіп, осы өңірдегі барды-жоқты айтып, тігін мәшинелерінің саудасы жөнінде әңгіме соғатыны бар. Сонда қалай, соны сүйіп, сені ұмыта қалуым керек пе? Сенсің ғой менің жүрегімді жаулап алған! Дос-жарандарыңмен бірге есіктен кірсең болды тұла бойым дуылдап қоя береді. Ал сен, байқаймын, солардың көзінше менен қысылатын сияқтысың. Мен сен үшін бәрін істей аламын – сүй десең сүйемін, тақ тұрамын; өл десең өлемін; маған не істеймін десең өзің біл! Ал бірақ менің шарапхана ұстағаным үшін қорланатын болсаң, өзгелердің көзінше танымағансып бөтенситін болсаң, онда екеуміз жараса алмаймыз. Зорлықпен сүюге болмайды, бірақ өзімді ешкімнің қор тұтуына да рұқсат етпеймін!

	– Мен сияқтылар жыламас болар, – деді сөзуар кірекеш бәсең үнмен. Оның бойынан арақ иісі мен күндізгі аптап қуырған ағаш жапырағына көздің жасындай немесе майдың бір тамшысындай боп таматын кешкі шықтың иісі сезілді. – Олар жыламайды, ал егер жылай қалса мына ағаштар сияқты өз-өзінен ширатылып, өзектегі дертінен өртеніп, тіпті діңіне дейін қарайып кетеді, ал содан соң...

	– Мас болғанда жылайды!..

	– Ішкенім рас. Бірақ біз өзімізді біреу алдағанын жүрегіміз сезгенде де жылаймыз, сонда бізге екі-ақ жол қалады: қайғының қасіретімен бақталасыңды өлтіресің немесе кеудеңдегі намысыңды тұншықтырып ештеңені көрмегендей, дәнеңе болмағандай жүресің де қоясың. Тиме маған, әлдекіміңді аймалағандай боп жарамсақтанғаның керек емес!

	– Жә, Иларио, сонша дөкір болмасаңшы! Сыра басыңа шыққан ғой. Қымбаттым, сүйіктім, сүйкімдім менің!

	– Жіберші-ей... қолымды жібер... басыма тиме...

	– Шіркін дүние, мені аяғаннан сүйгеніңді білсемші!

	Абайла, егер сен ақымақ ойлағандай опасыздық етсем... егер еркектер тек соған бола жылайтын болса, ендігі өзен атаулының бәрі арнасын бұзып кеткен болар еді. Әйел біткеннің бәрі мен сияқты емес қой! Айтпайын десем де айтқыздың.

	Екеуі үнсіз қалды. Осылар сияқты әрі жақын, әрі алыс жанған елді мекеннің оттары тұтаса сәуле шашып тұр. Шөптің дымқылы арқаларына білінді. Иларионың көзі аспанда, әйел күнге тотыға қошқылданған қолын созып шөп басын жұлды.

	– Шыны керек болса, – деді ол ақыры сөзін жалғап, – астанадағы жаңа махаббат алыс түкпірдегі ескі сезімнен артық болғаны да. Меніңше, ол бір сұлу шығар, шашы да, көзі де қарап тұрғандай-ақ болар...

	– Өзің айтшы, сол біреу сенің қойныңнан шықпаса, жаймасөреңе жабысып үздігетіндей не боп қалып еді?

	– Жатқыза қоярмын оны... – Иларио одан көз алмай, тіпті орнынан көтеріле беріп еді, анау жасқап қалды. – Ешқашан көнген емеспін, ал белгісіне келетін болсақ...

	– Ол не белгі тағы? – деп ақырды кірекеш.

	– Шынайы махаббат белгісі. – Әйел тістерін ақсита мәз боп күлді де, шалқая беріп, шашын желге таратты. – Сен ақымақтанбашы, мәшіңкені айтам, ол маған мәшіңкесін тықпалаумен болды емес пе...

	Иларио оған қайта жақындап отырды, бет әлпеті де тұнжырай түсіп, байсал тартқандай...

	– Әй, ақымағым-ай, шайнам ақылың жоқ-ау; оның мәшіңке сататынын өзің білесің, мені де жағалап, несиеге бермек болып: су тегін ғой, бұл өзін-өзі ақтайды ғой, анау-ақ, мынау-ақ деп майлы ішекше айналдырып бақты емес пе... Оны сен де білетінсің, айтқан өзің болатынсың. Қазір өрмекшінің уытымен емес, аяқпен жүргізетін тігін мәшіңкемен дуалайды дегеніңді өз құлағыммен естідім ғой.

	– Саған келгіштейтін жалғыз ол емес...

	– Оның рас. Бір күні екі американ әйел келсін, енді бар ма – еркектен әрі, сымпитып ыштан киіп алған, тек қара да тұр! Осы маңда ағашқа атын ойып жазған біреу туралы сұрайды. Мен оны білмейді екем, сол бойы қараларын батырды, дәптерге де ештеңе жазған жоқ. Өздерінше былдырлайды кеп, арақты суша сіміреді. Түйекөз ыдысты місе тұтпай үлкен стақан сұрады. Содан соң қалада пәле-жала басталды, бір әйелді ат сүйреп, жазым ете жаздады. Сонысы кім, сен білетін шығарсың?

	– Білем, бірақ айтпаймын. Ол менің құпиям.

	– Тіпті соның маған керегі не? Аты Нило, сені Қара деп атайтын, мен Қарашығым деймін, ол өз атын ағашқа ойып жазған болатын, маған осы да жетеді.

	Шөп тұтасқан жер бетіне шық тамшысы тамады, аспан сағатының бұлтындай болған солармен бірге манго жемістері де ақырын үзіліп, топылдай түскенде салмақтан белі талған бұтақтар сусылдаған уақытты өлшеп дәл көздеп атқылап тұрғандай болады.

	Қолында кепілдемелік хаты бар бір саудагер Сан-Мигель Акатанға келіп әкесіне жолыққанда Иларио Сакайон әлі жас бала болатын. Сакайон-әке әлгімен қыдырыстап ұзақ әңгімелесті де, қайтып оралған соң оның Нил дейтін біреу екенін және тігін мәшіңкесімен сауда жасайтынын айтты. Келесі күні сол Нил Сакайондардың үйіне келіп баламен, яғни Илариомен ойнады. Бала оған әрі қарап, бері қарап тұрды да шалбарының балағына қолын тигізді, содан соң оның кішкентай алақанына Нилдің шақа тиын салып, темекі иісін күлімсіте бетінен бір сүюі екеуінің достығына жол ашып берген еді.

	Иларио өсіп жігіт болды да, күндердің бір күнінде әкесі балаларына адамның қадыр-қасиетін сырт пішіні мен киіміне қарап бағаламау керегін айта келіп, сол Нилдің білімділігі мен мейірімділігін атап өтті. Сырт көзге бұл қонақ та өзге саудагерлердей-ақ болатын, бірақ оның көзінде бүкіл дүние кішірейген кейіпте бейнеленіп тұрар еді. Базбір адамдардың көздері жансыз көл сияқты болады, ал енді біреулердің көзінде күллі әлем судағы балықша ойнап жатады. Нил де сондай.

	Қонақтың есімін әкесінің қастерлеп сақтағаны сонша, Иларио есейе келгенде оны үлкен ағашқа ертіп апарды. Ағаш діңіне пышақпен: “О” Нил, 191...” деп ойып жазылыпты; соңғы сан өшіп қалған екен.

	Қарт кіреші – әкесі де кіре тартатын әрі ол жайдақ қашырға мініп құйғытқанда шылымының күлі жерге түспейтін нағыз кірекештерден болатын, – қарт кіреші, босқа қарап тұрмай, тері көкірекшесіне сол әріптер мен сандарды “О” Нил, 191...” деп көшіріп жазып алды да өле-өлгенше соны тастамай өтті.

	Міне, Иларио Сакайонның құпиясы осындай болатын. Әкесі өлген соң ұлы осы естеліктерге иелік етті де оған өзі шығарған өтіріктерден құйрық тақты. Енді тыңдаса, О” Нил осындағы Мигелита дейтін бір қызға өлердей ғашық болыпты-мыс. Ол қызды көрген-білген ешкім жоқ, бірақ жұрттың бәрі оны жыр ғып айтады, өйткені барлық шарапханаларда, мейманханалар мен керуенсарайларда оның даңқын асырып, дабырайтып жіберген Иларио Сакайонның өзі.

	Мигелитаның жүзі сонау испан дәуірінде жасалып, кісендеулі жауыздардың, қашқын үндістер мен қызғаншақ жұбайлардың ермегі үшін жергілікті түрменің бір түкпірінде ұмыт болған Кіршіксіз Қыз-ананың қасиетті мүсініндей қара торы екен. Мигелитаның көзі – оты сөнген, бірақ қап-қара шоқтай боп әлі жайнап тұрған көмір дерсің. Екі бетіндегі үйірі, жас шыбықтай сымбаты, шие тосабындай ерні, сүліктей қара шашы қандай! Ессіз махабатқа ол шекесінен қарайды, О” Нилді жарата қоймайды. Иларио оны жай ғана Нил деп атайды, ал халық Нило деседі.

	Жігіт сүйсе – қыз сүймейді, жігіт оны жанындай көрсе – қыз бұрылып та қарамайды. Жігіт оны пір тұтады, ішкілікке салынып кететінін айтып сес көрсетеді – ақыры солай болады. Теңізге құлап өлетінін айтады – ақыры теңізші болып, сол баяғы қорқорын аузынан тастамай, қара көңілінің қайғысын көк теңіздің толқынды су түбіне жібереді. Өзінің аталастары сияқты, ол да ақ құба өңді, көк көзді, қолы ұзын жігіт екен.

	Арақ ішкенде Иларио ұяттан жұрдай болады. Ол не айтпайды десеңші! Осынша сөзді қайдан тауып, қисынын келтіріп, әрі жылатып, әрі күлдіріп қалай айтатыны ғажап! Тіпті жазып алғандай ғып сөйлегенде мастың сандырағы емес, көзімен көрген адамша заулатады.

	Алеха Куэваспен оңаша болғанының ертесінде ол омалып үйінде отырып қалды. Кешке қарай достарымен бірге басқа шарапханаға, апалы-сіңлілі Приетастарға барып, ішкілікті сол жерде аяқтаған; сонда отырғанда ол Нилдің Мигелитаға деген махаббатынан басқа да біраз жайлардың басын ауыртып, әбден сұқитқан. Енді жұрт көзіне көрінуге беті жоқ, бірақ үйінде де әрбір бұрыштан, әр түкпірден және ең қиыны – баяғы сол көкірекшеден қабағы түксиіп әкесі қарап тұрғандай болады. Арына өзі араша түсе келгенде тапқаны: бала біткеннің бәрі де өз әкелерінен бірдеңе ұрлап, олармен сол арқылы есеп айырысады деген ой болды; оның үстіне, қарт Сакайонның бұған өкпелейтін жөні жоқ – оның қастерлі естелігін өзінікіндей етіп айтқанда бұл, әйтеуір, әкесінің де аруағын риза қылады ғой. Ақыры, ар-ұятының бетін мүлдем қайыру үшін ол кінәнің бәрін ішімдік сорлыға аудара салды. Арақ ішкен соң не айтып, не қойғаныңды қайдан білесің. Аузыңа не келсе соны көкисің. Дегенмен шалдың қарызын қайтару керек еді – Нилмен дос болған өзі емес, яғни Иларио емес, әкесі екенін жұрттың бәріне айтып, біржолата бетті ашып алу керек еді. Бірақ оның да жақсылығы шамалы – өйтетін болса, өзі айтып жүрген сандырақ пен өтірік атаулының бәрі жаны жаннатта болғыр қарт кірекешке қатысты болып шыға келеді.

	Сөйтіп, ол достары қанша кеу-кеулеп, әңгіменің жалғасын сұраса да ендігі жерде Нил мен оның ғашықтық істері туралы тіс жарып ештеңе айтпасқа өз ішінен тағы да серт байлады. Әдетте оны түртпектеп сөйлететін солар, ал әңгіменің жалғасы әйтеуір табыла беретін.

	Мінеки, осы себепті О” Нил туралы мәлімет жинап жүрген американ әйелдері Сан-Мигель Акатанға қайтып оралғанда Иларио өтірігін айтқан жоқ. Ол мас емес болатын, ал сау кезінде Нил мен Мигелита жайында ештеңе айтпайтын. Иларио әлгі әйелдерді ағашқа ертіп апарды, олар оны суретке түсіріп алды; содан соң әкесінің көкірекшесін көрсетіп, бала шағында көргендерінен бұтып-шатып бірдеңелерді айтып берді әрі сотта куәлік етіп тұрған адамша бір ауыз өтірік қосқан жоқ. Американ әйелдері Кіршіксіз Қыз-анадай әдемі, аяқтары кіп-кішкентай, қолдары топ-томпақ қара торы қыз жайынан бірдеңелерді естіген екен, бірақ кіші Сакайон олардың айтқандарын енжар ғана тыңдады да ләм-мим деп жауап қатпады. Кетерінде әйелдер оған әйгілі О” Нилдің суретін сыйлады. Иларио суретке бір қарады да тығып тастады. О” Нил тыриған арық, бір түрлі мылжа-мылжа, көзін ірің басқан сияқты, кісі көргісіз біреу екен. Жоқ, қиян шетте жүріп, ұйқы шыбынының шаққанынан көз жұмған ер жүрек теңізші еді, Мигелитаның түні бойы іс тігетін мәшіңкесін сыйға қалдырған шүлеңгір мырза сол еді дегенге бұл келіңкіремейді... Осы қалашықта сол мәшіңкенің тарсылын естімеген кім бар? Басқарманың үстіндегі сағат он екі рет ұрғанда барып құлағыңды тоса қойсаң сол тарсылды естисің. Мигелита ғой іс тігіп жатқан.





XV




	Үш аптадан соң, үрейден айыққан сеньор Ничо поштасын арқалап, астанаға бара жатты. Сол жолы өліп қала жаздады ғой, түні бойы тәніне ине сұққылап, камфора жіберді ме, әрі оның өзі табылмай, камфора майын пайдаланса керек. Ол аз болғандай, таяққа жығылды, оның ауырғаны әлі айыға қойған жоқ. Енді келіп, бір кезде аппақ болғанымен әбден кірлеп құбақан тартқан іш киіммен жүруіне тура келді – солдат оны үйіне жеткізгенше ұрылар үй ішін үптеп кеткен болатын. Әйел дегеннің мекерлігін қойсаңшы... Бұл түрмеде отырып шықса да қайтып оралмады ғой. Барып тұрған Текуна, Текуна, Текуна...

	Осы сөзді қайталай-қайталай, қалашықтан шыққанша сеньор Ничо жолай шіркеуге кіріп шоқынды, жардай боп семіріп алған бастығы ақылын айтып болғанша бетіне шашыратып біткен сілекейін біреуден сыйға алған пенжегінің жеңімен сүртті.

	– Сен енді өзіңе ие бол, – деген бастығы, – енді саған қарасын болатын ешкім жоқ. Әйелің болса кетті – енді сен қолы жоқ адам сияқтысың. Солдаттардың бірін жіберіп, үйіңнің амандығын білгізіп тұрармын. Үйіңді құлыптап па едің? Салтқысын салдың ба? Шошқаңның екеуін де сатып па едің? Тауықтарыңды ше? Жарайды, итің қала берсін, қатыннан гөрі ит жақсы.

	Түкірігін шашырата тұрып, жуан бастық тіл қатуға мұрсат бермеді, сондықтан сеньор Ничо жалғыз дамбал мен жейдеден басқа сымбылбайы да қалмағанын, өзі ауырып, түрмеге жатып шыққанша дүние-мүлкін ұры-қары қидай сыпырып кеткенін оған айта алған жоқ.

	– Қарамы біраз екен... – деп міңгірледі ол, екі кенеп қап пен іс қағаздары салынған пакетті сипалап тұрып.

	– Осы сен есті-ақ жігітсің, – деді бастығы ақылдымсынған кейіппен, – бірақ қалай болса солай сөйлейсің. “Қарамы” деген не сөз? “Салмағы” демейсің бе. Ал жүктің аты – жүк, тегінде, сен өзің кінәлісің бұған. Бұл сасық маймылдар бар ма, осындағы тұрғындар ше, сеньор Ничоның жолға шығатынын білді-ақ, хатты жәшіктің аузы-мұрнынан шығарады.

	Қала көшесімен ол ұзақ жүрді, ақыры ібілістің басын алтын табанымен басып тұрған періштенің семсерінше сәуле шашып жарқыраған еңселі эвкалиптің сүмбі бастары, скипидар иісі бұрқыраған алба-жұлба қарағайлар мен басқа ағаштардың жасыл сұлбалары оның желке тұсында, итінің құйрық жағында қалды.

	Сан-Мигель Акатан ақ жанан шапаққа астасып қала барды. Қызыл түсті шатырлар, ақ түсті қабырғалар, көне шіркеу шыққан күннің шапағымен жананша жайнайды. Саялы жолда сеньор Ничо мен тыриған аш-арық, күшік кезінде басы қотыр болған соң құлағын кесіп тастаған шұнақ құлақ, қой көзді, артқы аяғы қаратабан, ақ төбет екеуі жападан-жалғыз қалды.

	– Сен маған ештеңе демедің ғой... ол қашатында сен ұйықтап жатқансың, ештеңені естімегенсің, сезбегенсің...

	– Ит құйрығын бұлғаңдатты. – Е-е-ей, Себелен, Себелен!

	– Өзінің атын естіп, төбет құлдыраң қақты. – Ақырын, секірме де аяққа оралғы болма, екеуміз асығыспыз...

	Ал уақыт асығар емес. Жол біткен ылғалдан бүлініп, шіріген картоп қабығындай боп көпсіп алыпты, қайда қарасаң да сылдырлаған жылғалар, ілбіген екеуіндей емес, құлдыраң қағады. Кешке қарай төбет пен пошташының діңкелері бітті, енді хат тасушыларға әмісе пана болатын жиырма үйлі қыстаққа қайырылып демалуға бейіл еді. Бұлар оған жеткенше қас қарайып та кеткен, бірақ терезелерде шам бар екен. Төбет ентіге дем алады, сеньор Ничо көл-көсір су жайлаған тастақ көшеде сандалын сүйретіп әрең келе жатыр.

	Керуен сарайға жетіп қалпағын шешкенде сеньор Ничо тер басқан шашы ұйпаланып құлағына, маңдайына және желкесіне жабысып қалғанын көрді. Оны тарағансып, кішкене көтерген болды да қоржынынан жұқа нан, тұз, ұнтақталған кофе, ұнтақталған қызыл бұрыш шығарды, бір кесім тұздалған азықты итке тастады. Төбет бейшараға одан басқа дым тиген жоқ.

	Қожайын әйел амандаса шықты. Оның үстіне, беріп жіберетін сауқаты да бар екен.

	– Жарайды, – деді хат тасушы ауланың түкпір жағындағы баспалдаққа азық-түлігін жайғастырып жатып. – Тек тым үлкен болмасын, әйтпесе салатын орын да жоқ. Сауқатыңыз шағын болса сізден немді аяйын, Монча апай, оны өзіңіз де білесіз.

	– Құдай тілеуіңді берсін. Әйелің қалай? Кішкентайлы болуға жақындаған шығарсыңдар, шаруаңды бітіріппең?

	Сеньор Ничо жауап орнына бірдеңені міңгірлеген болды. Ол үйленгелі бері Монча апай кездескен сайын оның әйелі босанатын болғанын естігісі келетінін ұдайы сездіретін.

	Төбет елегізіп, тұздалған бірдеңеден тағы дәметіп еді, бір тепкі жеп жайына кетті. Мүмкін болса пошташы кемпірді де бір тебер еді. Жеген таяғы етінен өткен Себелен аяғын бауырына басып қыңсылаған күйі бұрышқа барып тығылды да, иесіне жәудіреген күйі ауаны иіскелеп жата берді.

	Кемпір әрі бақша, әрі бау орнындағы аулада жортақтай басып жүр.

	– Есіңде болсын, Ничо, – деп ол ескі әуеніне тағы басты, – сен айтсаң болды, келіншегің босанардан бір күн бұрын барамын да бәрін әзірлеп қоямын. Ең бастысы, маған айы-күнін айтыңдар, мерзімін аймен санау керек, сонда сенімді болады, бәрін үлгіртеміз, толғақ басталғанда бәрі қол астымызда тұрады.

	Сеньор Ничо ірімшік қосылған жұқа нанын тауысып, бұрыш салынған бір кесе су ішті де қисаятын жер іздеді, бірақ кірпігі айқаса қоймады. Мұндағы заттардың бәрі иесінің өзіндей көнерген, шарбақтың саңылауларынан аспанның тереңіне шаншылған жұлдыздар көрінеді. Кей сөздер айтуға да, ойлауға да жақсы: терең...

	Ол өзі де астындағы бойрадан, үстіндегі жаппадан шығып, тереңге, тысқары тереңдікке батып, өз денесінен аулақты, созса қолы жетпес алысты жанарымен шарлап бара жатты. Сол әлемге қолыңның ұшын тигізе алмайсың, ол туралы жаныңа хабар жеткізетін тек екі көзің ғана. Ал әйелі кеткелі бері оның өз ішінде басқа бір тереңдік, жан шошырлық қараңғылық ашылған болатын. Бірақ ол осы түнекке тек аса қиналғанда, қайғы жанына батып, құдды бір басын шауып тастағандай боп мойны ауырғанда ғана үңілетін. Әбден қалжырап, көзі ұйқыға кеткенше үңірейген бос қуысқа, түнекке, адам жанының аждаһадай түн-түнегіне үңілуге тура келетін.

	Керуен сарайдағы сол түні ол ұйықтай алған жоқ. Өзі әбден діңкелеген болатын, шаршағаннан екі аяғы салдырап, тіпті саусақтарына дейін қақсап, өкшесі тас боп қатып қалса да ол аулаға шыққан. Итін басынан сипағысы келіп еді, бірақ ол жоқ боп шықты. Төбет те ұйықтамай, сірә, иесінің тепкенін есіне алған болар. Ничо оны шақырып ұзақ тұрды – қасында жылы жүзді жанды бірдеңе болмаса оның хошы келмейтін. Бір мезгілде төбет те келді, бірақ әуелі жер бауырлап, басын сипата қоймады, содан соң қуаныштан жарыла жаздап иесінің қолын жалады да, дәп бір тілалғыш баласындай болып, қатарласа кеп шоңқиды.

	Сеньор Ничо кіммен сөйлесіп отырғанына мән берген жоқ. Сырттан қарағанға екі адам әңгімелесіп отырғандай еді.

	– Ал енді сен маған айтшы, Себелен, сен адамнан гөрі тәуірсің, түсінігің де көп, ал енді маған айтшы, мүбәда оның жүкті болғанын байқаған жерің бар ма? Саған айтам, Себелен, мүмкін ол сенен бірдеңе сұраған болар... Сол менің баламды алып кеткен жоқ па деп қатты қапаланам, жаным жай табар емес. Менде де әйелдер болған, сенде де қаншықтар болған, екеуміз еркекпіз ғой; менің де оларды тастағаным болды, олардың да мені тастағаны болды, ешқайсысы есімде де қалмапты. Ал қазіргідей күйге ешқашан ұшыраған емеспін. Іші-бауырымды ақтарып, ішегімді аузымнан тартып жатқан сияқты... Енді оны көрмеспін, одан мүлдем айырылған шығармын деп ойласам-ақ болды жаным құлазиды, қаным қатып қалады, не пәлеге тап болдым деп үрейленем, зәрем зәр түбіне кетеді...

	Ит оның қолын иіскелеп, шошқа етінің иісін сезем бе деп, босқа әлек. Әлдекім, бәлкім шолаққол ма екен, қақырынып-түкірінбекші болып далаға шықты. Пошташы оны әлгі кемпір ме екен деп ойлап, ұйықтаған бола қалды, ал Себелен келген адамға үре-үре сілесі қатты, содан соң қайта әупілдей бастап еді, оған бүкіл қыстақтың иті қосылды.

	Әлгі адам қақырынып-түкірініп болып, жөткірінді де қараңғыда тұрып қырылдаған дауыспен:

	– Жаңа бірдеңе дедіңдер ғой... Әлгіде ғана біреу сөйлегендей болып еді, енді ешкім жоқ, бәрі ұйықтап жатыр, – деді.

	Адам даусын естіген соң сеньор Ничо жорта керілген болып, басын көтерді де үн қатты:

	– Қайырлы түн...

	– Қайдағы түн, – деді анау. – Таң атып келеді...

	Енді таң атпаса да, екеуі қайырлы таң айтысты. Ас үйлерде сақталған оттың жансыз көгілдір түтіні жылжып келіп салқын ауаға араласатын мезгіл еді. Адамдар жапырлай кеп есінейді және, олардың үнін баса, әтештердің шақырғаны естіледі.

	Алғашқы әтеш Ничо Акиноны селк еткізді. Ол тұп-тура аяқ астынан шақырып, қанатын қағып-қағып жіберді. Оның жақын тұрғанын Ничо көрмепті де. Енді есіней беремін дегенде айқайға басқан қоразды пошташы теуіп жібере жаздады, бірақ теппеді – оның қажеті де жоқ еді, өйткені өзге әтештер де бақырып-шақырып іліп ала жөнелген...

	Арса-арсасы шыққан, ұзына бойы үйдің биіктігімен бірдей, пеші жарым-жартылай қирап жатқан ас үйге от жағу да оңай емес екен. Еден тауықтың саңғырығымен баттасыпты, қабырғалардың төбеге тақау тұсы күйемен, ыспен және мизаммен тұтасқан. Онда жарқанат та отыр екен, бірақ оттың жалынын көрген соң жан ұшыра далаға ұшып жоғалды.

	Қырылдауық шал жасыл түсті жұлдыз құрттан ауса неғылсын. Өзі тап-тұйнақтай, бірақ жүндес, бет-аузын әжім басқан, ақи көз, жанары мойылдай, келте мұрын, шықшытты, тар маңдайлы, ақселеу шашты, қалқан құлақты. Біреу бірдеңе десе онысын қолымен қалқалай қояды, себебі құлағының қаға берісі бар.

	– Сен итіңмен сөйлесуіңді қой, – деді ол сеньор Ничоға қарап тұрып. – Әйтпесе ол бірдеңе деп қалса, тіл-аузыңнан айырылып қаласың. Әрбір мылқау адамға тілі бар аң болады. Ит ақымақ болған соң сөз білмейді, ал сен бүйте берсең, сендегі сөз оған ауысады. Сен менен ақыл сұраған жоқсың, ал мен саған ақыл үйретіп тұрмын. – Ол әтештердің айқайына қосыла күліп алды. – Біз, қарттар, біреуге ақыл айтқанды тәуір көреміз, сонымен өмір сүреміз: жастықта істемегенімізді, қарттықта істемейтінімізді өзгелерге тықпалаймыз... ку-ка-ре-ку... жастық шақты қалай өткізсек қарттығымыз да солай өтеді... ку-ка-ре-ку...

	Содан соң, аяғын сүйрете басып, ешкі саууға кетті. Ничо Акино артынан ерді. Біреумен тілдессең де жалғыздығыңды сезбейсің. Шал бейне бір сыршы болғандай немесе жақында ғана пештің көмейін тазалағандай, қолдары қап-қара – сары тырнақтары қоңырқай биялай десең де өзің біл Сондай уысында ешкінің емшегі кәдімгі бегонияның гүліндей албырайды, ал шашырап, сорғалаған сүт аппақ қардай боп көрінеді.

	– Сен менің қап-қара боп қақталып, күнге күйген қолыма қарайсың, одан гөрі менің бетіме қара. Айнымаған гүлге түсетін жұлдыз құрт!.. Жұлдыз құрт жапырақты өлшейді ғой, сол сияқты мен де, адам болған соң, сенің ұйқыңды өлшедім. Ұйқың мәз емес, сірә, қайғы жеген-ау... Шолақ ұйқылы екенсің, міне, мынадай-ақ... Ку-ка-ре-ку, ку-ка-ре-ку... Жаныңды қайғы жеген, кірпігіңді айқастыра алмайсың, ұйқың қашқан... Сенің ұйқың жарқанаттың қанаты сияқты, ол да нәзік қой, тиіп кетсең жыртыла жаздап тұрады... Сен орныңды тауып, басыңа пенжегіңді жастанып, әрі аунап, бері аунап ыңғайыңды табам дегенше ұйқың жыртылып сала береді... Жата-жата жалығасың, әрі-бері сенделіп ұйқыңды іздеуге далаға шығасың... Ку-ка-ре-ку... ал оны қайдан табарсың? Міне, бүгін де сол, сен қанша сенделдің, қанша жүрдің ұйқыңды іздеп... Оны іздегенде барып түнде ұйқының болмайтынын, үлкенді-кішілі жұлдыздар да ұйқы көрмей сыңғыр қағып тұратынын білесің. Күндізгі әбігерді бойына сақтап қалған заттар да сыңғыр қағады. Үстелдер, абажалар, кебежелер мен орындықтар тірілерге емес, өлгендерге қызмет еткен сияқты, өлген адам одан әрі өмір сүре беруі үшін молада тұрған сияқты. Өлгендердің бір қиын жері: олар әрі бар, әрі жоқ, олардың кім екенін түсіне алмайсың.

	Шал мен пошташы Себеленнің соңынан еріп ас үйге сүт алып кіргенде киімі алба-жұлба боп, шашы дудыраған қартамыс кіндік шеше от тұтатып жатқан. Оның селдір шашы екі бұрым өруге әрең деп жетіпті, ал екі қолы үсті-басын тыр-тыр қасып, бүрге ұстап, сірке мен бит сығып үлгіретін емес.

	– Сеньор Ничо бізден кетпекші, – деді ол артына бұрылып қарамастан отты үрлей түсіп. – Маған скипидар әкеп беретін екі шақа бере тұрмайсың ба?

	– Берем, неге бермейін, скипидар алсын, ал маған қолыма жағатын май керек еді – саусағым қарысып, ешкі саууға жарамайтын болып барады... содан соң, жақында мал піштіруге тура келеді...

	– Монча апай сауқат ала кет деп еді.

	– Иә, ол рас, бірақ ол үлкен еді, сенің орның жетпейді. Оны кейін, бостау барғаныңда берермін... Сендерге жұрт ағылып келіп жатыр ғой, солар-ақ сенің мына ала дорбаларыңды хаттан босатпайды. Сендердің қаптарың неге осындай болатынын түсінбеймін.

	Үйлерде тауық, қораз, ит дейтіндер өріп жүр, ал қой-ешкілер ақ әскер сияқтанып жайылымға бет алып барады.

	Хат тасушы Үшқұдық қыстағын артқа тастады (құмдауыт құдықтағы су көгілдір, жай топырақты құдықта – жасыл, қара топырақты құдықта – қызғылт болатын), ал оның соңынан Себелен мен қошқыл қолды шал еріп отырды.

	Ничо Акино ошақтан шылымын тұтатқанда қожайын әйел оған тағы да:

	– Уақыты келгенде маған хабарларсың... Сенің әйеліңнің бедеу емес екені анық, – деген болатын.

	Ауада күн нұрымен құлпырған жүздеген, мыңдаған, миллиондаған жеп-жеңіл ұлпаларды жылы желкем айдап барады, өзегі қара қошқыл сары гүлдер әлі ылғалы кетпеген ажарсыз жерге сән беріп тұр. Жолаушылар жазықпен жүріп отырып жанартаулардың ұшар басы мен бейне бір түтіндеп жатқан сияқтанған жартастар айқын көрінетін ашыққа шықты. Алғашқы елеусіз ғана тіл қатысудан кейін-ақ шал мен пошташының аңсары жолға ауған – қалай жүретіндерін білмесе де әйтеуір жүргілері келді де тұрды.

	– Итіңді тек қасапқа жіберетін екен!

	– Арық бейшара!

	– Семіреді...

	– Итті жеуге бола ма екен, ол деген тағылық қой!

	– Адамның азығының бәрі тағылықтан. Қазіргі адамдарды тағы емес деп кім шатып жүргенін түсінбеймін. Олардың мейірімге лайық асы бар ма, тегі.

	– Жүгеріні алыңыз.

	– Жүгері дейсің бе... Жүгері үшін жерді қинайды, оның да тірі екенін ескермейді. Соның жонын тілгілегендей өз арқаңды тілсе көрер едім... Ал енді жүгеріні сату үшін өсіру – барып тұрған айуандық!

	– Соған бола құдайдың қарғысы тиіп жатқан жоқ па...

	Қолы жүгері сияқты қара қошқыл қарт бірден жауап бере қойған жоқ, хат тасушыға бір қарап, оның бет әлпетінен білгісі келгеннің бәрін оқып алды. Жүрісін баяулатпастан, күрсініп қойып, сөзін бастады:

	– Бұл жаза барған сайын ауырлай бермек. Жұрттың жағдайы жақсы, баланы топырлатып тауып жатыр, бірақ бұл өмір емес – өлім. Жүгеріні сату үшін өсіретіндер жердегі сүйек біткенді әкетіп жатыр. Жүгеріге нәр беретін ата-бабалардың сүйектері емес пе. Содан соң жер жаңа сүйектерді, ең балғын бала сүйегін қажет етеді, өйткені оған да нәр керек. Әне, сол қажетін алып жатыр, небір боздақтар соның қойнына кетіп жатыр.

	– Жердің тілеуі жаман ғой!

	– Жаман ба, жақсы ма, өзің ойлашы: бетінде тілеуі жаман адамдар жүрсе ол қайтпек!

	– Кел ойласайықшы. Жүгеріні не үшін егеді?

	– Тамақ үшін.

	– Тамақ үшін, – деп ойланбастан қайталады сеньор Ничо, – таудағы шөптердің иісі оның ойына әйелін түсіріп еді.

	– Солай етіңдер деген мен емеспін, өзі солай қалыптасты, солай болып та жүр... Өзің ойлашы, біреу сәбидің етін саудаға салам деп бала туатын болса...

	– Оның жөні бөлек!

	– Көрінуін бөлек көрінеді, байыптап қарасаң – бір-ақ нәрсе. Адам жүгеріден жаралды, жүгері – біздің тәніміз екен, сонда оны қалай саудаға саламыз? Бала да – тәніміз, собық та – тәніміз: көрер көзге басқа болғанымен, мәнісі біреу. Баяғы замандардағы ашаршылық тұсында заң әкеге баласын жеуге рұқсат етіпті, ал бірақ оның етін саудаға салуға ешқашан жол бермеген. Жүгерінің өзі – тәніміз, собығы – ұрпағымыз десек те, оны жеуге болады – бұл енді біздің ақылымыз жететін жер емес. Ал егер кімде-кім оның қасиетті, киелі екенін ұмытып, сату үшін өсіретін болса, одан береке күтпе: күн мен жел қақтап, жалын жалмап тып-типыл қылады.

	– Сөзіңнің жаны бар, бірақ осының бәрін бізге үйреткен ешкім болмады. Бұдан ештеңе өнбейтінін, жердің азып-тозатынын, оның да дамылдағысы келетінін білсек қой...

	– Сен, хат тасушы, көп жүресің де көп көресің: жер азып барады, арам ниетті саудагерлер оны құртып бітуге айналды. Төбе-төбенің бәрі қу тақыр, жалаң тастардың бетімен аққан сырдаң су, жайқалған шөпті де көрмейсің – ол деген өлген адам мен өлген ағаштың шашынан өсіп шығады емес пе. Ақсөңке тас, ақсабақ – қарап тұрып көңілің құлазиды...

	– Жоқ, деймін-ау, жүгері сатып пұл қылмасаң үйелменіңді немен асырайсың?

	– Бала-шағаңды асыраймын десең еңбек ет. Еңбек бір отбасын ғана емес, бүтін елді асырайды: тамақтандырады, киіндіреді. Аш-жалаңаш жүретіндер тек жан бақпас жалқаулар ғана. Жүгеріні еккен болады да қол қусырып қарап отырады; киімін де, ішім-жемін де, дәрі-дәрмегін де, айтар әнін де – бәрін жүгері әкеліп беретіндей көреді. Ата-бабаларымыз сияқты, өз қажетіне арнап егіп, ерінбей еңбек етсе ғой мұрттарын балта шаппас еді.

	– Сен маған қаншаға дейін ілесуші едің? Бірталай жерге келдік...

	– Әлдеқашан-ақ қайтуым керек еді, сені жалғыз қалдыруға жаным ашыды – қайғың қалың екен, итіңмен сөйлескенде жүрегім қан жылады.

	– Естіген екенсің ғой?

	– Мен бәрін естимін, сен ойлама. Құлағым тосаңдау екені рас, бірақ таңға жуық тамағыма жөтел кептелгенде қысымы басыма шығып, іші-бауырым астан-кестен болып, құлағымды да тазалап өтеді. Содан соң, жүріп бара жатып әр түрлі үндерді қалт жібермей еститінім де бар.

	Ғашықтардың әйелді көретіні сияқты, жемісіне жасырынған гүлін тек соқырлар ғана көре алатын амате ағашының түбінде отырып хат тасушы қолы қара шалға өзінің қасіретін жырдай ғып айтып берді. Оның сөзін ит қана және итке де, себеленге де ұқсайтын ақ бұлттар ғана тыңдады.

	– Оныңды сағынғанда кіндігіңнің асты сыздап ауыра ма?

	Ничо Акино жауап бере алмады.

	– Алдымен соны білу керек. Егер кіндігіңнің асты ауырса, кез келген әйелмен көңіліңді жұбатасың деген сөз. Ал егер кіндігіңнен жоғары, бетіңе дейін ауыратын болса, онда саған тек соның өзі ғана керек, сенің құлазыған көңіліңді тек сол ғана толтырады, сондықтан оны іздеп таппайынша жаның да жай таппайды.

	– Солай да ауырады, басқалай да ауырады. Кей-кейде соны ойлап кетсем желкемнен төмен тартып жон арқам түгел мұздап қоя береді, ал төмен жағым, аяғым болар деймін, қызып ала жөнеледі. Арқан ескен шырмауықша ширатылам. Немесе пышақтың жүзіндей бірдеңе жарқ еткен сияқтанады да өкшем арқылы өзімнен-өзім шыққандай боламын.

	– Онымен жатқың келе ме?

	– Тіпті өзім де білмеймін. Әйтеуір есіме түссе бір сұмдық – кеудем қысылып, басым зеңіп, көзім жұмылып, аузым құрғап жүріп береді, саусақтарыма дейін қарысып қалады...

	– Байқаймын, батыр-екесі, саған Мария Текунның Қырқасынан өтуге болмайды екен. Былай етейік: мен сенімен бірге барайын. Сенің әйелің қайда екенін мен білдім.

	Пошташының қасқыр көздері ризашылықтан жасқа толып кетті. Қаңыраған үйіне келіп таң атқанша қасқырша ұлыған күнінен бері тірі пенденің аузынан бір естісем деп арман қылған сөзін ақыры бүгін естіді. Адамның аузынан естігісі келіп еді ғой, өйткені тас, ағаш, көпір, қырат, баған, өзен, жұлдыз – бәрі-бәрі: “Сенің әйелің қайда екенін білемін” дегенді талай айтқан, бірақ бұл олардың тілін білмейтін, сондықтан не дегенін ұқпайтын. Іздеу салынған, ұстап әкелуге бұйрық берілген, бірақ одан еш нәтиже болмаған. Дін қызметшісі Валентин әкей де, мың болғыр, шіркеуде өзіне қараған қауымды құлағдар еткен, оның да пайдасы бола қоймады.

	– Жүр, маған ер, әйеліңнің қайда екенін мен білемін.

	Қуанғаннан сеньор Ничо Акиноның есі шығып кетті, сондықтан ол өзінің қастерлі борышын өтеп астанаға, орталық поштаға хат-хабар апарып, оттан нан алатын күрек сияқтанып үсті-басын ыс басқан, ұзын бойлы, сыптығыр қарт шенеунікке табыс еткенге дейін өзі жүріп өтетін табан жолынан қалай ауытқып кеткендерін де байқамай қалды.

	Олар соқпақ жолға түсті. Маржан сияқтанған қызғылт жолақтары бар жалғызаяқ жол әуелі тіке тартқан. Содан соң, дауыл төңкеріп кеткен ағаштың тұсына жете бере, кілт еңіске құлдилады. Ағаштың өзі әбден морланып, қиқымдарын құмырсқа тасып кеткен болатын, енді әлдебір елес сияқтанып, қалың қаудың ішінен қалдығы ғана ағараңдап жатыр.





XVI




	Пошта бастығы жұдырығымен үстелді қойып қалды. Дон Дефериктің ұрғаны одан да қатты болды. Пошта бастығы тағы бір ұрды. Дон Деферик те есесін жіберген жоқ. Көккөз баварлықтың арт жағынан кәрәсін шамның болымсыз жарығында, пісіп жетілмеген жемістер сияқтанып, қаладағы бетке шығар белсенділердің жүздері бозараңдайды. Олар үстелді тоқпақтаған жоқ, тек қана жуан шенеунікке көздері мен көзілдіріктерін қадап қалған, тіпті мұнда кездейсоқ келіп қосылған біреуінің адам шошығандай тас көзі тасыраяды.

	Дон Деферик кабинеттен атып шықты. Ол бастыққа: “Жұп-жуан доңызсың!” деп еді, анау да қарап қалмай: “Ал сен жексұрын неміссің!” – деді. Баварлықтың үйінде электр шамдары жанатын. Ондағы жарық осы бір “майонес қосылған сосқаның” – пошта бастығының кабинетіндегі сығырайған сәуледен мүлдем бөлек болатын. Баварлықтың соңын ала, бастықты қарғап-сілеп, басқалары да жүгіре-жүгіре шықты.

	Басқарма бастығы болып отырған майор дәретханадағы жұмысын шала бітіріп далаға атып шыққан. Содан ол шіріген тістерін сіріңкемен шұқыған күйі кабинетіне келді де жуан шенеунікке мәселенің мәнісін түсіндірді. Мәселенің мәнісін білетін адамның өзі осы шенеунік еді, ал майор мұнда бекер отырмаған болатын – Чало Годойдың әскері Оппаның сұмдығында үндістердің қолынан қырғынға ұшырағаннан бері ол осында жұмыс істейтін. Онда бұл жай ғана лейтенант еді – лейтенант Секундино Мусус аталатын; полковник пен оның жасағы торуылға тап болып қырылатында бірнеше адамды аман алып қалғаны үшін мұның шені жоғарылап, майор атанған.

	– Сен сияқты ақымақтар қорқатындай мұның еш пәлесі жоқ, – деді ол, мәселенің түйініне қаныққан соң салмақтай сөйлеп. – Немістің көзіне не көрінбейді! Ол түн баласы шиқылдатып скрипкасын тартады, жексенбі сайын, әлдебір ақсүйек сияқтанып, омырауына гүл тағып жүреді, ал әйелі қаратабан біреулерге ұқсап аттың құлағында ойнайды. Пошташыға бас-көз болып, Текунаның тауында оның жоғалып кетпеуін қадағалағаны үшін кірекешке ақы төлегісі келе ме? Тіпті жақсы – осы жолғы поштамен өзім де бала-шағама ақша жібергенмін.

	Шәлісінің бір шалғайы соңынан құйрықша шұбатылып жүрген, бар тұрпаты шамның бойынан аспайтын шартық кемпір ең үлкен институтта оқитын студент баласына жиырма песо жібергенін айтқысы келіп испан мақамымен шүлдірлеген болады; ақсақ пиротехник әпкесі Флораға қырық песодан астам ақша жібергенін айтпақшы болып балдағын тарсылдатып қырып-жойып барады; біреу науқастанған бауырына, енді біреу түрмедегі бажасына жақсылық жасапты; әлдекім банкке аударыпты: “Сол ақша жетпесе мені үйден қуып шығатын болды!” деп дүр-дүр етеді; ақсөңке сүйек сияқтанған жылмағай біреу лотерея билетін әпер деп досына қолқа салса керек, енді қайта-қайта: “Қажеті жоқ, тағдырдың салғанын көріп алайық... Жетсе – жақсы, жетпесе – ұтысымды Текуна ұтып алды деймін-дағы!” – деп өзін-өзі жұбатқан болады.

	Долылығы бетіне теуіп, күреңітіп алған пошта бастығы оларға кірпік қақпастан қарап қалыпты. Екі құлағы су шаянының мұртындай едірейіп кетіпті, қысқа қолдары жеңінің ұшынан әрең қылтияды, өзінің бар тұрпаты аузын шымшып буған қап дерсің. Ара-тұра көзінің алды қарауытып кетіп, өзі құлауға шақ қалады. Мейлі, ақыр өлетін болса табанда кетіп қалғаны дұрыс – мынадай сұмдықтан гөрі сол жақсы. Өмір-ғұмырында мұндай масқара болған емес. Мұның жуастығын пайдаланып, ақшаны, жай хат сияқты, конвертке салған деген не сұмдық! Осы бір сөзді үсті-үстіне қайталап, үстелді ұрғылап отырған ол қазіргі заң талабы бойынша аманатқа қиянат етушілермен бірге өзі де айыпты екенін байыптай алмай отыр әрі сөздерінің төркіні: “Жарайды, біз хабарлаған жоқпыз, ал енді осыдан ақша біткен жоғалды бар ма...” – дегенге саятын мына көптің ашу-ызасы да әлі санасына жете қоймаған.

	Бұл уақытта дон Деферик өз үйінде, шамның самаладай жарығы астында, ақсары бәйбішесін қасына алып, ақ гүлді азамияның саясында, ақ шымшықтары сайраған алтынды қапаздардың ортасында отырған. Бірақ көңілі қападар еді. Қайдағы бір Текуна үшін пошташы, жәшікке түскен хат сияқтанып, шыңырауға құлап кетсе не болғаны! Сеньор Ничо оның рояль мен скрипкаға арнап жазған ең жаңа музыкалық шығармасын апара жатқан.

	Донья Эльда оны жұбатқан болып, аңызға сенудің өзі ақымақтық екенін, аңыз дегеннің шыли өтірік болатынын, оған тек ақындар, ақылсыз балалар мен алжыған кемпірлер ғана иланатынын айтып бая-шая.

	Баварлық осы идея дейтіндердің бәрі – таза материализм екенін айтты, ал материализм деген қисынсыз нәрсе, өйткені материалдықтың өзі – материяның өтпелі күйінен басқа дәнеңе де емес. Аңыздары мен ертегілері болмаса Германияның жағдайы қалай болар еді? Неміс тілі өзінің қол жетпес биігіне надан шаруалардың ой-қиялы арқылы шықпағанда қалай жетті? Бізге шектеулі атаулының бәрі түкке тұрғысыз екенін ұқтырып, шексіздікті пайымдау бақытын берген ертегілер мен аңыздар емес пе еді? Дүниеде Гофманның ақыл-ойынан туған адам сенгісіз ғажайыптар болмаса...

	Донья Эльда неміс ертегілерінің шындықты баяндайтынын мойындады, бірақ оларды көрсоқыр үндістер мен бит басқан испандардың соқыр сенімімен салыстыруға бола ма? Дон Деферик жамағатының кеудесін тапанша кезеңгендей сұқ саусағымен нұқып тұрып, оның еуропалық ойлау машығын айыптады. Еуропалықтар, деді ол, ақымақ “тоңыздар”, олар үшін тек Еуропа керемет, ал одан тысқарының бәрі – қызықтауға болатын таңсық дүние ғана.

	Ол буырқанды. Ақ құба қолын, ақ құба жұдырығын төбеге қарата сермеп-сермеп, азалияның жұпарын, түн сұлуының естен тандырар хош иісін, жаңа суғарылған папоротниктер мен орхидеялардан шыққан дымқыл топырақтың иісін, дезинфекцияланған жәшіктер мен тайлардан шыққан сасық иісті, ошалаң бишіге ұқсап қиралаңдаған әрі керік сияқтанып сорайған өзінің сұлбасы, кеңірдектеген қанаттары бар қағаз аққуға ұқсайтын әсем әйелінің кейпі бейнеленген тап-таза еденнен шыққан одан жаман иісті де сезбестен өршеленді.

	Бұларға Валентин әкей қонаққа келді. Оның қара киімі де паркетте бейнеленіп, шіркеушінің рақаттана жайғасқан тоқыма тербелмесінің ақ түсін ажарландыра түсті.

	Оның көзінше дон Дефериктің испанша сөйлесуіне тура келді. Әулие әкей кеш баласы үйден шықпайтынын, тек әл аузында жатқандарға ғана баратынын айтты, ал қазір әңгіме дәл сондай өлім жайына қатысты болып тұр, егер Мария Текун Қырқасына біреуді жіберіп, оның қасында болуды тапсырмаса, пошташы тәубеге келмей өліп кетуі мүмкін деді.

	– Соған өзім барсам деп едім, – деді Валентин әкей, – және дереу жүріп кетсем деймін. Менің парызым – жанына қауіп төнгендердің қасында болу. “Раrvus еrrоr іn рrіnсіріо, maqnus іn fine’’7. Мен ібіліспен жекпе-жекке түсемін...

	– Әуре болмаңыз, Валентин әкей, – деді баварлық оның сөзін бөліп. – Мен онда сенімді біреуді жіберейін деп отырмын. Таңдаулы пошташымыз шыңырауға құлап кетсе өкініш болар...

	Енді баварлықтың сөзін әйелі бөлді.

	– Бәрекелді! – деп қолын шапалақтады ол. – Міне, поэзия мен ерлікке деген сүйіспеншілік!

	Оның сөзін Иларио Сакайон бөлді. Даладан жеткен дауыстарға қарағанда ол қашырмен келгенге ұқсайды. Қожайын жақсылап ақы төлемекші болып, көптен-көп өтініш айтыпты, ал оған түнделетіп болса да жолға шығу бұйым емес. Тегі, ер жігітке ертесі не, кеші не, қажет болса, қай кезде де жолға шығуға ол әзір.

	Дон Деферик оны құшақтап тұрып сигара ұсынды, жол шығынына деп ақша ұстатты, Валентин әкей қыратқа шығысымен дұға оқырсың деп тәспих сыйлады, ал донья Эльда сулық орамалға салып нан мен әбден иістеніп кеткен ірімшік әкеліп берді. Иларио сұр қашырға қарғып мінуі мұң екен, қараңғы көшемен тасырлатып шаба жөнелді. Кірекешке сеньор Ничоны Мария Текунның Қырқасына дейін қуып жетіп, жолға шығарып салған соң кері қайту тапсырылды.

	Валентин әкей сары уызбен араластырылған ром стақанын қолына алды, дон Деферик коньякқа бас қойды да донья Эльда жүзім шарабына ернін тигізді. Әңгіме ауаны некенің тұрақсыздығы жайына ауысып, қасиетті әкей жергілікті өмірдің мысалдарын термелеп кетті.

	– Ең бір қиын жағдайлар есалаңдықтан туындап жатыр, – деді ол. – Өрмекші жүгіріп өткен ұнтақты тамағына қосып берсе болды, әйелдердің бойын қашқындыққа деген құмарлық билеп алады. Олар үйлерінен безіп, ұшты-күйлі жоғалып кетіп жатыр. Мен мына стақан ұстап отырған қолыммен жазу жазып, таспих тартып үлгіре алмаймын. Мен ертелі-кеш дұға оқып, епископқа өтініш жазумен боламын, одан да, құдайдан да көмек сұраймын, неге десеңіз, отбасымыз бүлініп, ошағымыз өшіп жатыр, әйелдеріміз бен еркектеріміз жөн білмейтін бұзаулар сияқты тапырақтап, жолдан адасып, тұп-тура шыңырауға қарай жүгіретінді шығарды.

	– Олар өмірлерін аңыздың жолына құрбан етулі, – деп үстемеледі баварлық, соны айтқанда көк көздерінің тұнығы лайланып, олар әбден қажалған екі шақа сияқтанып қалды.

	– Саналы түрде болса бірсәрі ғой, – деді донья Эльда.

	– Өздерін қандай құпия күш айдап жүргенін олардың ешқайсы білмейді... – Содан соң күйеуіне бір қарап алып:

	– Ту-у, сені көргім келмейді! – деді.

	– Ібіліс қой айдайтын, сеньора, ібіліс!

	– Оның құрбандары – күні ертең шірінді ғой, солай емес пе? – деп сөзін жалғады донья Эльда. – Әйтеуір халық поэзиясының тойымсыз аранын толтырса болды. Аңызды тірі пендеден жоғары қоятын адам маған жексұрын көрінеді.

	– Егер біз аңызды ауыздықтай алсақ сенікі жөн болар еді, – деді дон Деферик. – Бірақ, қанша пасық десек те, менің сөзімнің растығына амалсыз мойынсұнуға тура келеді. Құдайлар жоғалып, аңыздар қалып қойды, енді олардың бәрі құрбандықты қалайды. Абыздар Обсидийдің пышағымен жүректерді кесуді қойғанымен сатқындық жоғалған жоқ, енді жүректі сол кесуі мүмкін.

	Осы арада Валентин әкей оянып кетті. Дон Деферик немісше сөйлеп отыр екен. Валентин әкей қоштасып тұрып, үй иелерінен Иларионың қайтып оралғанын хабарлауды өтінді. Дала тастай қараңғы екен, сондықтан қол шам ала шығуға қарсылық білдіре қойған жоқ. Жалғыз қалған соң жүрісін ширата бергені сол еді, әлдеқандай бір аң аяғына орала кеткендей болды. Шұбатылған етегін көтере беріп қасқырдың көлеңкесін көрді.

	– Сенбісің, Ничо? – деп айқайлап жіберді. – Сен қасқырға айналатын болыпты деседі ғой... – Айтуын айтса да өзі сенген жоқ: ондай болуы мүмкін емес.

	Он бес минуттан кейін қаланың сағаттары жарым түнді соқты. Донья Эльданың сүйемелдеуімен дон Деферик өзінің жаңа пьесасын скрипкада ойнап тұрған; егер сеньор Ничо қатерлі қырқадан аман өтсе Германияға жетуге тиісті шығармасы осы болатын. Бірақ кенет үрейі ұшқан әйелі ытқып келіп бауырына тығылғанда қолындағы қияқты рояль үстіне қоя салды: түн тыныштығында әйелдің құлағына Акатанның Мигелитасы іс тігіп жатқан мәшіңкенің тарсылы жеткен еді.



	Түн жарымы болғанда

	Акатанда

	Мигелита

	іс тігеді құлшынып.

	Түн жарымы болғанда

	тарсылдайды мәшіңке

	бұзып түннің тылсымын.

	Мәшіңкенің тарсылына қосылып

	басқарманың сағаты да

	даңылдайды жосылып:

	даң-даң-даң,

	даң-даң-даң,

	даң-даң-даң,

	даң-даң-даң,

	түн жарымы,

	Акатан.



	Иларио Үш Бұлақ қыстағына жетіп, шылым тартып алмаққа аялдады. Орманнан жас өскін мен жалбыздың иісі аңқиды. Таңмен таласқан жүргіншінің кім екенін көрмекші болып әлдебір қалтарыстан айоте жемісінен аумайтын, бірақ жылтыраған көзі бар, жалбыраған шашы бар, толып жатқан белдемшелері сусылдаған бір жан иесі мойнын созып қарады. Бұл – кіндік шеше де өзі, жеңгетай да өзі, балгер де өзі Рамона Корсантес болатын, ал жұрттың айтысына қарағанда, ол – адамның жадын жоятын дәрі жасаудан, бойдақтарды сиқырлаудан, адам жанын о дүниеге аттандырудан, түсік жасаудан және – ең сұмдығы! – өрмекшінің уытын дарытудан алдына жан салмайтын мыстан еді.

	Жүргіншіні түстеп тани алмады – бетіне түскен күн сәулесі кедергі болды, – сондықтан қолымен күн сала, сығырая қарап:

	– Бұл сенбісің, Хенисаро? Бәсе, иттер үре қоймап еді! – деп айқайлады.

	– Қайдағы Хенисаро! Иттердің үрмеген себебі – мен бөтен емеспін, донья Мончита, әрі бұлар менің шыбыртқымнан өлердей қорқады!

	– Өзің ашулысың ғой. Демалғың келсе – демал. Тұра тұр, бетімді қалқалайын, әйтпесе саған қараймын деп көзім қарықты, алтын шеңбіректер ойнап кетті ғой...

	– Сол-ақ па? Кофенің тұнбасына қарағаннан не айырмасы бар, тек түсі алтын демесеңіз. Демалатын уақыт жоқ, асығыспын. Жай, сізбен жүздесейін, көлеңкеде отырып шылым шегіп алайын деп аялдағаным ғой. Үйіңіздің сақал-шашы өскіндеп кеткен бе, шаштаразды шақырсаңыз еді.

	– Осы сен-ақ байқампаз екенсің, бірақ менің жарлы-жақыбай екенімді көрмейсің. Маған ақша ұстатып: “Ала ғой, Монча, үйіңді ақтата ғой...” деп жатқан кім бар екен. Бұрын бәрін өзім істеуші едім. Сатыға шығып алып, мына мүкті де, жексұрын мизам-торды да сыпырғышпен қағып тастайтынмын. Бір жолы тіпті жылан көрдім ғой. Жасқап кетіре алсамшы, сумаң деп бекер айтқан ба... Ақыры ортан белінен шауып түсіріп едік, алды қашып кетті де арты қала берді. Содан ба, жұрт мені мыстан атайтын болды.

	– Мына жеріңіз тып-тыныш екен...

	– Өлді ғой менің аулам, ешкім бас сұқпайды, тек тұрақты адамдарым болмаса. Мәселен, хат тасушы, сеньор Ничо.

	– Ол келіп пе еді?

	– Иә, түнеп кетті. Былай қарай кеткен сияқты. Сияпат беріп жібермекші едім, тым үлкен екен, орын бола қоймады. Содан, екеуміз біраз шүйіркелестік, жүрегім бірдеңені сезгендей болды...

	– Ол сенімді адам ғой.

	– Сенімдісі сенімді-ау, бірақ әйелінің жайын білесің. Өзі бірдеңе айтар ма екен деп әрлі-берлі жағалатып көріп едім, тіпті тіс жармайды-ау, тіс жармайды. Обал-ақ енді. Үлкен жолмен жүрмей-ақ қойсаң деп айтқым да келді. Қашырыңнан түссеңші, Иларио, кофе ауыз тиіп кет...

	– Асығыспын, донья Мончита, тағы бірде келермін, қазір уақытым жоқ. Рахмет сізге, ауыз тиді деп есептеңіз. Ал не себепті үлкен жолмен жүрме деп айтқыңыз келді?

	– Үлкен жол қауіпті. Ол пошта апара жатқан адам, алда-жалда әйелі кездесе қалып соңынан ертетін болса шыңырауға құлап кетуі кәдік. Қуып жете қалсаң айтшы, қырқаға шықпасын.

	– Соның бәрі бос сөз, донья Мончона. Адамға жала жабуды місе тұтпай, енді тастарға жала жабатынды шығарыпты, ал тас дейтін біздің істеген ісімізге жауапты ма? Әрине, сол қырқада бір керемет бар екені рас, ол жерден жүріп өтудің өзі қиямет-қайым, суық болғанда тісің тісіңе тимейді, көзің қарауытып, мұрныңа мұз қатады, сүйек-сүйегің қақсағанда қаңқаң теріңнен тесіп шыққандай күйге түсесің, бірақ ол биіктік пен жаңбырдың әсерінен болатын нәрсе. Айналаң тұтасқан бұлт, күннің көзін ілуде бір көресің, жол тұтасқан лайсаң, қылп етсең шыңырауға кеттім дей бер. Ал енді маған келетін болсаңыз, донья Мончита, мен ол жермен таң бозында да, кешкі алагеуімде де, күндіз де, түнде де талай жүріп өткенмін, бірақ ешқандай сұмдығын көрген де жоқпын, естіген де емеспін.

	– Сен асығыс сияқты едің ғой...

	– Асығыс екенім рас, онда не тұр? Алыңыз, донья Мончита.

	Ол жүгері жапырақтарынан оралған көгілжім сигара ұсынды. Кемпір оны айналдыра бір қарап, құшырлана сорды да әңгімені жалғады:

	– Біздегі қызыл сулы бұлақтардың басында өскен жүгерінің жапырағы осындай болады. Сен ештеңеге сенбейсің, өйткені кеудемсоқтау жігітсің. Өзі керемет болса өзгеге сеніп несі бар! Сенім дейтін мондыбас, жуас адамдардың ісі. Ал шындап келгенде күш-қуат қорланған қораш жандарда болады. Өзің орманға қарашы...

	Бір сәт екеуі де үнсіз қалып, өзді-өзі шылымнан ой сорып, оны мұрнынан, аузынан шығарғандай болып мейірлене, ұзақ бұрқыратысты. Содан соң кемпір көктемнің таңғы тұнық ауасында сейілдеген түтінді жасқап, темекінің тұқылын шынашағымен қағып-қағып қойды да сенімсіздігі үшін кірекешті қайтадан күстәналай бастады.

	Ал Иларио болса өзінің Мигелита Акатанын ойлаумен тұрған. Бірде мас болып, ағыл-тегіл жылап алған соң (мас болса жылайтын жыны бар) ол Нилдің Мигелитаға ғашықтығы және жарым түн ауған соң қалашықты тарсылға бөлейтін тігін мәшіңкесі туралы әңгімесін ойлап шығарған-ды.

	Бәрін ойлап табушы өзі болса да бұл әңгімелерді кім қайталамады дейсің! Ол тіпті Мигелитаның жаны жаннатта болуы үшін біреулердің шіркеуде де дұға оқып жатқанын естіген. Қалашық тұрғындары аты аңызға айналған осы бір қыздың шоқындырылғаны туралы деректі іздеп шіркеу кітаптарын да ақтарып көрді. Оның аты балалар мен қалыңдық қыздарға да ертеден таныс: жұрт тілазар балаларын тігінші алып кетеді деп қорқытса, мардамсыған қалыңдықтарға қол жетпестен дәметудің хабаршысы, ғашықтық жыры – серенадаға үн қосушы және күйеу жігіттерге селбесуші қырағы мәшіңке жайында ескертіп қоятын. Аңызды шығарушы өзі бола тұрып, оның текуналарға иланатындай не жөні бар?

	– Сенің менен тағы бір сұрағаның бар еді, мен де саған турасын айтқанмын. Мигелитаның жайын мен әжемнің аузынан, Венансия Корсантес Сан-Рамоннан естіген едім. Әжем ол туралы бір ән айтатын, сөзі қалай еді... Айтып көрейінші, есіме түсер...



	Құдай-ана, зар тілегім:

	Тұтқын қылып алсын мені,

	тар қапасқа салсын мені,

	салсын түрме бұрау маған.

	Мигелита – оның аты,

	Акатанның қызы атанған,

	түрмеде тұр Құдай-ана,

	ол да сондай қара торы,

	көркемдігі бір аумаған.



	– Бұл мүмкін емес, донья Монча, мұны ойдан шығарған өзіммін, әкем марқұмның атымен, құдай атымен ант етейін – мастықтың әсерімен бәрін ойлап тапқан мен едім. Тапқан ойым жазықты, айтқан тілім жазықты, бірақ сол шындыққа айналды да кетті. Осының өзі мына аузымдағы түкірігім менікі емес дегенге ұқсайды ғой. Сөз деген не? Ол да сол түкірік, ауыздан шығады.

	– Демек, маған сенбейсің ғой?

	– Солай сияқты...

	– Ендеше тыңда. Ойдан шығардым дегенді жұрттың көбі айтады, ал бұл әншейін адамдардың ұмытқаны болып шығады. Сондай бір ұмыт болған жайды жырдай ғып айтасың да осыны өзім шығардым-ау, бәрі менікі-ау деп ойлайсың. Ал шынтуайтында сенің санаңда басқа біреудікі жаңғырығады, іштің болды – қаныңда бабаларыңнан қалған жәдігер бас көтереді. Өйткені сен тек қана Иларио Сакайон емессің, сен – жер бетінде өмір сүрген барлық Сакайондарсың және шешең жағынан – барлық Арриасаларсың. Сенің бабаларың осында, осы жерде өмір сүрген.

	– Кемпір ғасырлар бойы сөйлеп келе жатқандай боп көзін жеңіл ғана жыпылықтатты да сөзін жалғады: – Сен Мигелита жайында өз көзіңмен кітаптан оқығандай етіп түйсіндің, ал мастың тілі оны жалғанның жалпағына жайды. Сен айтпасаң басқа біреу айтар еді, қалайда оны естен шығаруға жол бермес еді, өйткені ол болсын-болмасын, әйтеуір осындағы өмірге араласып, сіңіп кетті. Өмір өлуі мүмкін емес, ол – қашанда қауіп, бірақ оның өлуіне болмайды.

	– Бір ғана айтарым: мен бәрін өзімше өзгертіп айттым. Жаңағы сіздің әніңізді шығарған кезде сеньор Нил болған жоқ қой. Мен Мигелитаның атын өзіме әкем айтқан әңгімедегі адамның атымен байланыстырдым. Мас болсаң одан сорақыны да істерсің.

	– Демек, сол адамың мен мәшіңке жексұрын есепті болғаны да; бірақ мұның пәлендей жамандығы жоқ, қайта олар ұмытылмай, өзен сияқты болып есте қалды. Аңыз да, өзен сияқты, қай жерден ақса, сол жерден не көрінгеннің бәрін ала кетеді, тіпті болмаса сол жердің бейнесін әкетеді. Әлгі адам мен мәшіңке Мигелитадан бейнесін тапқан.

	Иларио темекі тұқылынан жаңа шылым тұтатып алып жерге бір түкірді де кең жазыққа көз тастады. Назары алып тастардың қатып қалған тасқынына түсті. Ол тау деген – әлдебір жақтан ағындап келе жатып кілт тұра қалған, сол орнында тыншу тапқан тастар деп пайымдады.

	– Жүрейін, донья Монча, қайтар жолда соғып, әңгімелесерміз. Сізге құс ермек бола тұрар.

	– Байқап жүр, шапқылаушы болма.

	Кәрі төбет ұйқыдан жалығып, керілді де пияздың сабағы сияқты жіңішке аяқтарына тұрып, салт адамды өткізіп жіберу үшін қабырғаға сүйенді, содан соң қарлығыңқы үнмен ырымға үрген болды. Донья Рамона, немесе оны сиқыршы санайтындар айтпақшы Кәрі Мыстан қауырсыны түбіттей ұлпа, көзі шоқтай жайнаған көркем құспен қайтадан сөйлесіп кетті.

	– Кел бері, солтақтай бас аяғыңды, – деп еліктірді ол – Саған арнап көгілдір суға жүгері жібітіп қойдым. Жасыл суды ішуге болмайды: шөпке айналып кетесің де шырқай алмай қаласың, ал қызыл су тіпті жаман: ақыл-есіңнен айырыласың да оққа ұшасың. Мына қауырсынның астында сенің де миың бар, сен де ойлайсың – ұйқыдан жақсы тұрсам, дұрыстап сейіл құрсам, Мончамды көрсем дейсің... Кел бері, жортақтай түс! Немене, менің керегім болмай қалды ма?

	Мончаның сұлбасы тауық қораға кіріп бара жатты. Үшбұрыштап қағылған тақтайларға бастарын сұққан шошқалар, дәп біреу сойып жатқандай, шиқылдап, қорсылдап ала жөнелді; соңдарына балапан ерткен тауықтар қанаттарын қомдасып, қыт-қыттап әбігерге түсті; тегеуріндері жарасқан аяқтарын алшаң тастап қораздар алға ұмтылысты; барылдасқан үйректер жер жыртып бара жатқандай аяқтарын әрең алып, теңселе басып есікке қарай беттеді; алжапқышынан жүгері жеп дәндеген кептерлер дүре көтеріліп, кемпірді қоршап алды.

	Бұл мал мен құстан жалмауыз не бар екен! Енді қайт дейсің, оларды біз жейміз, бізді құрт жейді.

	Аузына жұлдызқұрт тістеген көркем құс секең-секең етеді.

	Бәсе, былай ғой!.. Донья Монча қолын маңдайына апара беріп, жадындағы сөз құрт сияқтанып тілінің ұшына келіп түскендей аузын сылп еткізді. Бірақ әнді еске түсіріп қажеті де жоқ еді – Иларио әудем жерге кетіп үлгірген болатын.



	Кірешілер қашырларға

	алтын, күміс жүгін артты,

	көк теңізге көлбей тартты.

	Акатанның алтын қызы

	Мигелита ұзағанша

	түрмедегі Құдай-ана

	көз алмастан қарап қапты.

	Жанары оның көмірдейін,

	ерні – бейне гүл қауызы,

	ғибадатхана төрінен кеп

	орын алды Құдай-ана,

	кетті мәңгі Мигелита –

	Акатанның алтын қызы.



	Одан арғысы есіне түспей, селдір шашын шеңгелдеген күйі ұзақ тұрды. Гитара болса ғой, ән сөзі өзінен-өзі-ақ құйылып келер еді. Құс жұлдызқұртын жеп алып, жұпар иісті гүлдеріне көбелек пен ара үймелеген, тіпті жасыл түсті зиянкес жәндіктер құжынаған ағаш бұтағына барып қонды.

	Әннің кейінгі сөздерінде де бірдеңелер болушы еді-ау, тек енді еске түспейді. Донья Рамона бөксесін қасып, бірдеңе деп міңгірледі де не істерін білмей аңырып біраз тұрды. Мынау сыпырғыш, мынау шаң сүртетін шүберек... Киелі үшеудің суретінің артына бұтақтар қойылған, жай оғынан сақтайды... Көбелек сияқты теңбіл мысық мияулады. Донья Рамона сыздауыққа жағатын майды іздеп біраз әуре болды. Жүрегінің айнығаны басыла қойған жоқ. Кішкене дамылдамақшы болып қисайды. Шоколад ішіп несі бар еді... Бірақ тойда қалай ішпейсің, өзі тіл үйіріп тұрса. Бала шоқындырғанда да соны береді; тегі, шоколадсыз және құс етінен жасалған тортсыз қандай мереке болушы еді? Ібіліс нанды аяғымен таптай бастағанда сәби Иса Мәсіх нанның қоқымын сондай құстарға айналдырып жіберген ғой. Мәсіх үрлеп қалғанда қоқым біткен жерден құс боп ұшып кеткен.

	Қашырдың аяқ алысы қоюлады да кірекеш аты өшкір қырқаның жақын қалғанын сезді. Бұл маңнан аң екеш аңдардың да жүргісі келмейді деп ойлаған ол қалпағын милықтата киді. Оны желкесіне қайырғанда өзінше қоразданғаны болушы еді, ал енді, тасаланғандай боп, қалпақ астынан байқастай қараған жөн.

	Оның есіне қалыңдығына бара жатқан жолында алдынан сәуле қоңыздар кес-кестей берген соң ақыры өзі де сәулеге айналып жүре берген Мачохон туралы әңгіме сап ете түсті. Бейшараны қара құрым сәуле қоңыздар иектеп, ақыры құртып тынған екен.

	– Ей, арам қатқыр! – деп ол қиқаңдай бастаған қашырына ақырып қалды да солға қарай бұрмақ болып тізгін тартты.

	Жылбысқы мұзды тұман қалпағының астына, шашының арасына, күртешесіне, жейдесіне, шалбарына сумаңдай кіріп, кеудесін, қоңылтақ аяғын, тіпті оған киген ағытпалы қонышын тоңдырып барады.

	Сәуле қоңыздар әлгі бейшараға жаудай тиген ғой, бірақ ол да оңайшылықпен беріле қоймаған, содан бері сәуле болып аспанда жүреді екен; ара-тұра жерге түсіп, атына алшая мініп, басындағы қалпағынан астындағы атының қара тұяғына дейін алтынмен апталып, өртеліп жатқан ормандарға барады дейді.

	Иларио алақанымен бетін сипады. Маңдайы мен екі жағына қырау түскендей екен. Иларио мұрнын уқалады. Тұманмен тыныс алу зиянды. Бірақ осынау ақ түнек өңірде бұлт кешіп жүретін болған соң амалың не. Бұлт таулары үн-түнсіз қақтығысып, қосылысып, жерге қонып, қайта көтеріліп, үрейлене тына қалып, сапырылысады да жатады.

	Күндізгі жарық пен ақшыл тұманда көмескі тартқан ұшпалы алтын көз алдында бұлдырай бастағанда Иларио түршігіп, үрей қысқан жаны шырқырап барып сүйек-сүйегіне жабысты. Ол жылтылдаған сәулелерге үрке қарап, Мачохон туралы ойлаумен болды. Олардан көз алмай, сескенбей қарауға тырысып, өзін-өзі ширықтырды. Мұндағы ең керегі – үзеңгіден таймау. Қалай дегенмен сәуле қоңыздар мұны да ерден аударып ала алмайды. Әлден соң шақпақ оттар артта қалып, түрмедегі Киелі Қыз-ананың басын бүркеген жылтырауықтың торғынынша шұбатылып ерді де отырды.

	Тізгін қайта-қайта қолынан шыға берді, қашыр да үсті-үстіне сүрініп, соның бәрі жүйкесін жүндей түтіп келеді. Ол екі қолын құлаштай созып, кеудесін кере дем алды. Қырқа тіпті жақын еді, жер беті жалтыр қоңырқай түске ауысып, қиқы-жиқы қарағайлар көбейіп, соқпақ жол бұлт арасымен қашырдан гөрі жылдам ұзап бара жатты. Иларион оны тебініп, “Ей, құлагерім! Шу, жануар, шу!” деп тізгінмен ұрғылап, жазым өткел жерден тезірек шығуға жанталасып-ақ бақты. Бірақ қашыр тартыншақтап, бұлар бос кеңістікке сүріншектеп, тасқа айналған Мачохон сияқты бұлтқа іліне берді. Ол дірдек қағып, тісі-тісіне тимей, аяғындағы батқысы жел өтінде қалған темір гүл сияқты сақылдады. Мәңгі-бақи тас болып қатып қалғанша, бұлтқа айналғанша шыңырауға құлап-ақ кеткеннің өзі жақсы! Ол тапаншасын ұстап көрді де оқпанында жанды арашалауға жарайтын бес оқ бар екенін ойлап қойды. Алда-жалда атылып өлуге болады, ал қашыр қалай шығатынын өзі білсін. Тек әйтеуір ақ түсті көкөніс, тамыры басына шыққан картоп, сақалды пияз, тақырбас тарна сияқты ғұмыр бойы осында қалудан сақтасын.

	– Мария Теку-у-ун!.. Мария Теку-у-ун!..

	Айқай да, адам аты да өз құлағының тұңғиығында жаңғырыққан үнге ұласты. Ол құлағын қолымен басып қайта тыңдады. Үн сырттан емес, іштен шыққандай. Әркім өз санасының түкпірінен өзінің Мария Текунын шақырғысы келгенде аузына алатын әйел аты.

	– Мария Теку-у-ун! Мария Теку-у-ун!

	Ең болмаса бір рет осылай ышқынбаған, өткеннің қойнауында қалған әйелді шақырмаған кім бар? Өзінен ірге бөліп, безіп кеткен, әлі де кетіп жатқан әйелді іздеп мысықтың соқырынша түртінектемеген кім бар? Іздемесең қашқыныңнан, Текунаңнан біржола айырыласың – уақыт оны тас мүсінге айналдыра салады.

	– Мария Теку-у-ун! Мария Теку-у-ун!

	Осында, мына қырқада, бұл есім өзінің бар күйінішімен анық көрінеді. Еңселі “Т”, шағын ғана екі шыңырау мен түпсіз тұңғиық “у”.

	Иларион қырқаның ең биігіне, тұңғиықтың жарқабағында жартылай жерге батқан тас түбіне жеткен. Бұл тұңғиыққа жақындауға ешкімнің жүрегі дауламайтын, тек көзге көрінбейтін әлдебір әлуетті қол бұлттардан сыбаға тастап тұратын.

	Мария Текунның тасы, опасыздықтың бейнесі, жоғалған, жоғалып жатқан, қашып жатқан, тас боп қатқан махаббаттың бейнесі. Ол күмбез сияқты биік, оның кеудесінде жел сыбызғы сыңсытады, оның төбесі көмескі, өйткені ол, ай сияқты, тек бөтен сәуленің жарығын шашады және тағы бір себебі – ол кілең бір естеліктермен қарайып, күңгірттеніп кеткен.

	– Мария Теку-у-ун! Мария Теку-у-у-у-ун!

	Соқырдың соқыр даусы. Жұрт айтады: осы жерде зағиптың көзінен шелі түсіпті, оның жанары ашылыпты деседі, бірақ айнала-төңіректің бәрі басыр болып, бар әлемді сабынды су басып, ештеңені тұрақтатпай, ештеңені көрсетпей қойыпты, заттардың бәрі сусып, мектеп тақтасындағы әріптерше өшіп, жалпақ қара тастар қатып қалған кесірткелерден, ал жалаң ағаштар – мұзға қатқан бұғы мүйіздерінен аумай қалған.

	Аласа қарағайлардың тасасынан ытқып шыққан қасқыр жолды кесіп өтті. Ол тым жақын, қол созымда болатын, бірақ көзді ашып-жұмғанша жаңбырдың мұнарына және қау өскен солқылдақ бұталардың арасына кіріп ғайып болды. Зып беріп жөнелген ізінде тас бетіне тамшы төгілді.

	Иларио ысқырып жіберді. Мүйіз ысқырықтың бүкіл темірін қайыстырып, ышқына ысқырған. Қауіптен құтылды. Енді оның алдында гүлдері жайнаған, гүлшелері түрленген, жайылымдары масатыдай құлпырған, теректері көкке шаншылған, қой отарлары байырқалай жайылған, қызыл қанат құстар мен жабайы үйректері ұшып-қонған, ас үйлерінің мұржаларынан түтіні созылған тіршілік әлемі жатыр еді.

	Әлі ысқырған бойы ол қалпағының бауын ағытып тамағын босатты, сол сәтте Валентин әкей берген таспих пен дон Деферик сыйлаған сигара есіне түсті. Дұға оқып отырып шылым шеккен де бір ғанибет. Ол тізгінді еркіне жіберді. Бірақ нағыз сигара тартуды да, дұға оқуды да білмейтін. Иларио күліп жіберді де, ысқырық пен күлкі қосылып қоңырауша сыңғыр қақты.

	Қасқыры түскір болды ма, болмады ма? Қалай болмасын, өз көзімен көрді ғой. Көруін көрді-ау, бірақ онысы қасқыр емес, адам сияқты әрі таныс адам сияқты болса не дейсің? Иларио тағы да ышқына ысқырғанда жаңқаның бір кесегін жұтып қоя жаздады. Ол қырқаға дер кезінде жеткенін, Текунаның тасына қарап ұлып тұрған (мұны енді ойдан шығарды) қасқыр бейнесіндегі хат тасушыны көргенін, оның көз жасына шыланған түрпідей терісінің астында қашқын әйелдердің жандары зарығып жатқанын айтса, жұрт өзін тәлкекке айналдыратын болар. Тағы айтады: қашқын бейшаралардың табаны астында – өлгендердің сүйегі мен күлі, арттарында – құстардың ұясын жұлқылап азынаған жел, қолдары – қираған ыдыс-аяқтың сынықтары дерсің, көздері – мүләйім, ішіндегі нәрі мен барынан айырылған кокос қабығы сияқты меңіреу, еріндерінде – жымысқы әрі зымиян күлкі, абыройлары ашық, ал жүректері өкініштің мысқылды күлкісіне толы. Олар өлгенше ынтыққан нәрселерінің бәрінен ада болған.

	Иларио басын сілкіп қойды – қанша ойлағанмен пайдасы жоқ, – жел алып қашпақшы болып мазалаған қалпағын қолымен қармай бергенше деп бауын тамағының астына байлап, қашырын тебінді де осы маңайдағы жалғыз қарайған шағын қыстақтан қиялай өтті.

	Оған берілген тапсырма хат тасушы Ничо Акиноны қуып жетіп, қауіпті жерлерден өткізіп салып қайту болатын; бірақ оны көрді ме, көрмеді ме? Түсініксіз. Қырқада шайтан алғыр қасқырдан өзге тірі жан жоқ.

	Ол қашыры қалай бет алса солай кете барды. Құр қол қайтпау үшін орталық поштадан болса да хат тасушыны кездестіруі керек.

	Алдынан керуен кесіп өтті. Кірекештер арбаларының ішінде шалқалап-шалқалап жатыр екен, бірақ ояу көрінді. Иларио емешегі езілгеннен емес, сеньор Ничо жайынан жөн сұрау үшін оларға сәлем берді. Хат тасушы олардың көзіне түспеген екен. Бәрі оны білетін болып шықты, бірақ жолай кездеспепті. Олар тіпті бастарын да көтерместен, адамбысың-итпісің демей, самарқау ғана жауап қатты.

	– Қазына апара жатқандай мардымсуын! Пәруайсыз немелер, адам сияқты жауап бергенді де білмейді! Көздерін ашпай ма! Дені дұрыс адам – жылқы емес қой, көздері бақырайып жатып ұйықтамас болар!

	Оларға осының бәрін және басқа да біраз сөздерді айқайлап тұрып айтар еді. Ол керуенге жақындай бергенде қызыл қанат құстар, қайсымыз батыр екенбіз деп бәс ұрғандай, жолдан ұшып-қонып жетектеді де отырды.

	Салт атты еркек пен әйел қарсы ұшырасты. Алқызыл құстарды қызықтап отырған Иларио оларды әбден жақындағанда бір-ақ байқады, оның үстіне аналар да бұрылыстан шыға келген. Әйелдің астындағы ат тура жолдың ортасымен келе жатыр. Иларио шетке ығыса берді. Әйел әспеттеп ұстап келе жатқан торын қолынан түсіріп ала жаздады. Тор ішінде құс қанаты тыпырлайды, ал қуыршақтың бұрымындай әсем екі бұрым әйелдің кеудесін соққылайды. Оның көзі жасыл түсті екен, жүзі солғын. Еркек атының басын тартып еді, ол бір орнында тұрып текірек қақты. Жолаушылар бірін-бірі танымаса да жол ақысымен сәлемдесіп, амандық-саулық білісті, сол арада кірекеш хат тасушының жөнін сұрады. Аналар астанадан келе жатыр екен, ондай ешкімді жолықтырмағандарын айтты: “Пошташылар жанама соқпақтармен жүреді” деген сөзді Иларио ұзап бара жатқан аттардың тұяғынан көтерілген шаң арасынан естіді.

	Иә, ол солай кеткен болды, деп ойлады Иларио, немесе қасқырға айналған шығар, оның хатты өзгелерден жылдам жеткізетіні содан деседі ғой жұрт. Құдай бетін әрі қылсын, Мария Текунның Қырқасында көргенім сол болмаса де. Құрысын, ойламай-ақ қояйын, менің ойлағаным айна-қатесіз келетіні болушы еді. Дегенмен, оның жаман болатындай несі бар? Мен оны поштадан, былайша айтқанда, қылмыс үстінде, пошта тапсырып тұрған жерінде кездестірермін. Кездестіріп, біздің Акатаннан шыққан, жолай қасқыр кейпіне түскен сеньор Ничо сол екеніне әбден көзімді жеткізбекші болып бастан-аяқ қарап шығармын. Бәлкім, менің аяғымның астынан қашып кететін бұл емес те шығар, оның өзі бір түрлі шошымалдау көрініп еді-ау. Демек, оны көзімнен өткеріп шығамын да кері қайтып, бәрінің хаттары мен ақшалары дін аман жеткенін айтамын, оларға ең керегі – ақшаның жеткені, ал көрбай-жербай көбік сөз есеп емес. Әрине, хатқа түскенді қашап та кетіре алмайсың, бірақ уақыт өтсе оның құны да қалмайды!..

	Оның ұйқыдан безіп, тамақтан баз кешіп, ұзақ жүргені сонша, екі көзі шарап түбіндегі шиедей боп қызарды; оның ер үстінде тырп етпей ұзақ отырғаны сонша, екі аяғы салдырап, арқасы тұтасып, басы кеудесіне құлай берді.

	Таңертеңгі тыныштыққа ұйып, таңертеңгі абыр-сабырмен оянған, батысынан дел-сал ұйқыдағы таулар қоршап, шығысында күнмен алаулаған құмдарға барып тірелетін астанаға ол осы күйде келіп кірген болатын.

	Кеселердегі кофе буы ұйқыдан ерте оянып, мақта ағашының түбінде ауыз ашуға келген тұрғындардың тынысымен астасып жатыр; үлкен үстелдің басында ас қамдап жүрген әйелде тыным жоқ, ал ошақта дүркірей жанған ағаш отынның гуілі аумақты бұтақтарға қонақтаған құстардың ұйқысын шайдай ашты.

	Әйел күн мен түн қақтаған жүзін бу шалмасын деп қолын абайлай созып, тарсылдай қайнаған шәугімді оттан еппен алады. Оның арт жағында сәбиі ұйықтап жатыр, баланың екі қолы жалаңаш, киімі жұтаң, әлі пісіп жетілмеген жемістің суыққа шалдығып көгеріп кеткен қабығындай жұп-жұқа.

	Кірекеш келіп, бір кесе кофе ішкісі келетінін айтқанда әйел одан Хусто Карпио емеспісің деп сұрады. Карпио болсаң тезірек бой тасала, сені іздеп жүр деді. Кірекеш атының басқа екенін айтқанда әйел мына шайтан алғыр бастықтарды Карпио алдап соғып, цемент орнына күл беріп кеткенін, соның кесірінен кеше күні бойы жұмыс тоқтап тұрғанын ілтипатпен түсіндіріп берді.

	Үстел басына су жүргізуші келіп, мойны мен аузын бірдей тұмшалаған мойынорағышының астынан: “Сәлемат па, Хуана” – деп қырылдады. Бұрауыш темірін жерге қойды, әйел оған кофе құйып берді. Су жүргізуші қайнап тұрған кофеге аузын күйдіріп ала жаздады, содан соң қалтасынан әбжылан сияқтанған жуан, сарғыш сигаралардың бір уысын бір-ақ шығарды да тура алақанынан ернімен жебеп біреуін аузына алды. Кірекештің екі көзі сонда. Бойы Иларио шамалас болғанымен, бұтындағы қалалық шалбары өзін сұңғақтау көрсетеді, бірақ желкелігіне дейін баса киген қалпағы бойын едәуір пәсейтіп тұрғандай. Әйел екеуі алтын тіс турасындағы бір әңгімеге кірісіп кетті. Кофе ішпекші болып мойынорағышын ағытқан су жүргізуші темекіні құныға сорып, қосауыз мылтық атылғандай түтінді екі танауынан бұрқырата шығарды да қызыл ет аузын аңқита ашып алтын азуын көрсетті. “Керемет емес пе” деді өзі, әлде тұжырымдағаны, әлде сұрағаны белгісіз. “Сізге жарасады екен, өте дұрыс қой, – деді әйел, – енді қайда бет алдыцыз?” – “Ипогромға, – деп жауап қатты су жүргізуші, – құбырларын тазалап бермесем, бірдеңесі бітеліп қалғанға ұқсайды, су орнына тек лай жүріп жатқан көрінеді”. – “Біз де сол лайға қарап қалдық қой, – деді әйел шыны аяғын легенге жуып тұрып, – қайда барсаң көретінің бір құқай, үдеген қымбатшылық, өле қалайын десең, улы шаян шақса да, ажал алмайды, әуелден-ақ дәрімен сартап боп қалғанбыз”. Су жүргізуші алтын тісін көрсетіп ақсия күлді.

	Әлде аты Сосфен, әлде жұрт солай атап кеткен қарт келіп кірді. Әлі ұйқысы ашыла қоймай, пештің әлсіз жарығы күннің әлсіз жарығымен астасып жатқанын бір біліп, бір білмейтін құлқын сәріден кофе ішуге келетіндерді таниды деуге сиятын болса, кофе қайнатушы әйел оны да танушы еді. Таңертеңгілік кофе ішуге көптен келіп жүрген осы шалды ол да білетін, бірақ Сосфен дейтін лақап аты болар деп, атын атамай-ақ, оған жай ғана “дон” деп сөйлейтін.

	Шал кофеден бір ұрттап аузының дәмін алды да, енді ақырын, сыздықтата іше тұрып, мынау ағашты, шіркеуді, атам заманнан тұрған ескі үйлерді жаңа көргендей болып, кішкентай көздерімен, дәлірек айтқанда, көзілдірігімен бажайлап қарай бастады. Сыбағасын ішіп болып, есеп айырысты, бір түрлі дәрменсіз кейіпте қипақтап тұрып-тұрып, қолын уқалады да шығып жүре берді. Әйел оның соңынан айқайлап: “Ұмытып кетпеңіз, ертең мен істемеймін: мүмкін базарға барып ауыз ашарсыз!” – деді. Дон Сосфен қайта келіп, мән-жайды сұрап, түсінді де басын кегжең еткізіп, профессорлардың базарда кофе ішуі жараспайтынын, ондай қылық олардың ғылыми абыройына көлеңке түсіретінін айтты. “Тіпті жақсы, – дей берді ол, – тіпті жақсы, ертең құдай теңдес Платон туралы лекция оқыр алдында тыңқиып тойып алғаным жарамас”...

	Үш жігіт кіріп кофе, кофе, кофе сұрады. Сүрепеттеріне қарасаң, түні бойы ұйықтамағанға ұқсайды, өздері пияз бен тер сасиды. “Кеше ойнап па едіңдер?” – деп сұрады кофе қайнатушы олардың алдына буы бұрқыраған үш кесені қойып жатып. “Серенада болды, – деді іштеріндегі ең жуаны, сұңғақ бойлы, қара көзді будан жігіт, – бүгін таңғы тоғызда тағы жұмыс, тыным да жоқ, дамыл да жоқ”.

	– “Жаңа маримба алғансыңдар ма?” – деп сұрады кофе қайнатушы. “Жоқ” – деп жауап берген будан жігіт қолын күйдіріп алмас үшін кесе аяқтың сабын іздеп сипаланды. Екінші бір сазгер шалбарының қалтасынан бет орамалын ала беріп түшкіріп жіберді де, сіңбірінді. “Баланы оятасыңдар, солай да түшкіре ме екен, маримбаның үні де мұндай емес!” Бала жылай бастап еді, шешесі оны арқасынан алдына алды да, сүтке дертіп тұрған емшегін шығарды. “Хуананың кофені сүт қатып сатуына болады екен” – деді үшінші сазгер. “Сенің аспазың да сөйтсін-дағы, бірақ ол қоқыс қосқан кофе сататын болар”.

	ЬІсқыра басып тағы біреу кірді, – күртшесінің жағасын көтеріп алған жартылай итальян жігіт. Соңынан ерген аңшы иттері бар. Көрші тұрған шіркеу мұнарасынан: “Хуана, маған кофе қайнат”, – деп дін қызметшісі айқайлады. “Тәуәптің уақыты боп қалыпты-ау!” -деді аптыққан әйел басын жоғары көтеріп. Сазгерлер мен аңшы әлденені айтысып шығып бара жатты.

	Иларио есеп айырысты. Түймешегінен ақшасын алып жатып: “Демек, ертең мұнда болмайды екенсіз ғой...” – деді. “Иә, ертең мен... – деп келе жатты да әйел жабысқақ бөтен біреуге шаруамды айтып нем бар деген оймен ілтипатын кекесінге аудара қойды: – Сіз не, бір жаққа кетіп, қайтып келе жатырсыз ба?”

	Қоңыраулар даңғырлап ала жөнелді де әңгімелері кілт үзілді. Кірекеш мысқылды аңғарған жоқ, сондықтан тегі бұл маңның адамы емес екенін айтты. Қазыққа байлай салған қашырын шешіп алып, жолға шығып еді жүк көтерген, салт мінген, арбаға жайғасқан алашұбар топ алдынан кезікті. Еркек-әйел, бала-шаға қала көшесіне қаптап шығыпты. Салт мінгендер ойқастап өтеді, арқасында немесе қолында жүгі барлар емпеңдей басады, ал арбалар, батпақ кешкендей болып, әрең қимылдайды. Автомобильдер зымыранша жүйткиді, сым шабақты велосипедтер мен булары бұрқ-сарқ еткен тағы бірдеңелер олардан әрі сыпсың қағады, отын артқан жүк көлігі ыңырана тартады.

	Осындай жүк көліктерінің бірінен Иларионың бетіне, тұп-тура құлағына арс етіп бір ит үргенде ол иманын үйірді, содан соң бір жабық арба қашырын қағып кете жаздады, бірақ, соған қарамастан, кірекешіңіздің көңілі көкте еді, ол айнала толған жұртқа, әр алуан адамдарға: жасына да, кәрісіне де, бәкенесі мен сұңғағына да, жергіліктісі мен келгініне де – елдің барлық түкпірінен жиналған қара құрым көпшілікке дән ырза. Ол бұлардың бірде-біреуін танымайды, олардың киімдері де алабажақ, әркім өз бетімен, өз бағытымен сапырылысып кетіп жатыр, әрі өздері пәлендей шаруасымен емес, міндетті түрде қыдыру үшін, қаланың ұзақты күнге қазандай қайнап жатуы үшін көшеге шыққан дерсің. Иларио әлдебір қақпаның алдына келіп байырқалады. Тас қамбада пішен сатылып жатыр екен. Кірекеш қабырғаға тақау үйілген кере құшақ тайларды көзбен сүзіп шығып сатушыға дауыстады. Анау кәдімгі құлынша кегжиіп тұрып ақшасын алды да: “Пішеніңізді ала беріңіз”, – деді. Оған кіділеніп қалған Иларио оның сөзін түзеп, пішенді өзіне емес, қашырына алғанын айтты. Әуелгіде қала оған қатты ұнаған еді, бірақ жан-жағына алақтап, аузын ашып ілгері жылжыған сайын маңдайы жел үрлеген су бетіндей болып тыржия түсті – біреу намысына тиіп, қорлап кететіндей көріне берді. Бойын қорқыныш билеген ол базардан сатып алған қоразша бүрісті, бірақ қалалықтардан үстем болғысы келіп, олардың бәрін “Бейшаралар!..” деп қояды. Тас төселген көшемен оркестршілер өтті. Кірекеш шетке қарай ығысты. Біркелкі киінген аналар кәдімгідей күмпиісіп тер-тер болып, тура қасынан өтіп барады. Соңдарынан қараған ол шын көңілден жаны ашып: “Бейшаралар!..” – деді. Одан әріректегі дөңесте, кафедраға шыққан лекторға ұқсап немесе рингтегі төреші сияқтанып, аппақ қолымен қозғалысты реттеп полицей тұр; оны дұрыстап қарап алған кірекеш: “Бейшара!..” – деді айызы қана. Дабылдатып, кернейлетіп жанынан өткен солдаттар туралы пәлен деудің өзі де қиын еді – бұлар әлгілерден де асқан сормаңдайлар!.. Тамағы жыртылғанша айғайлаған газетші де, сыпырғыш көтерген үндістер де, киімдері бір түстес биязы студенттер де жүрегін қанжылатқаны сонша, ол жұрттың көзін ала беріп (қаладағылардың көрмейтіні жоқ), ерінің басын қос қолдап шеңгелдеп-шеңгелдеп қояды. Не десе де, ол салт мінген жолаушы, ал аналар болса осы қаладан қадам аттап шықпайды, ештеңенің мәнісін білмейді. Әй, сорлылар-ай! Бейшаралар-ай!.. Соры қайнаған байғұстар-ай!..

	Біраз жер жүрген соң ол қашырын суғарып алмақшы болып әрі сеньор Ничо жайынан жөн сұрайтын адамдар бар ма екен деп бір үйдің жанына тоқтады. Бірақ қашырын суғарып болар-болмастан безіп жөнелуіне тура келді: бөлмелері өлтірілген қандала иісіне бөгіп тұр екен. Тура бірінің үстінде бірі жатқан адамдар. Бейшара деп осыларды айт!..

	Киім-кешек сататын дүкендер тамаша болғанда бар ма, тура мехраб дерсің. Жаймада шалбарлар, пенжектер, белдемшелер, балалардың заттары сықасып тұр. Сөре толы мата, біреу келіп бір қиқымын сұраса да сатушылар оларды жаймасөреге ұзынынан ұзақ жайып салады. Не деген сұмдық – күні бойы аяқтарынан тік тұрғаны! Аяқтан аяқ қалмайды, ал өзің бордақы қоразша семіріп шыға келесің. Кім-көрінгенге жалбақтайсың, жәреукеленесің, өзіңді таза ұстап ит әуреге түсесің... Алда ғана бейбақтар-ай, тауда қалай жел соғатынын да білмейді-ау! Дүкендердің ара-арасында дәріханалар да бар екен. Тісің ауырса, дәріхана жұмақтың төріндей көрінетіні бар, өткен жолы бір келгенінде өзі де соны басынан кешкен. Ал бірақ онда жыланның көзіндей жылтыраған шыныларда у да тұрады ғой. Иломның көсемін алғаш өлтіретінде сондай у берген, бірақ ол өзен суын қотарып түгел ішіп тіріліп кеткен, ал содан соң, үндістерінің бәрі опат болғанын көріп, өз еркімен суға кетіп өлген. Дәріханаға жапсарлас аяқ киім дүкеншесі тұр және кебіс атаулы бұл сияқты жалаңаяқтарды өздері іздеп табатындай көрінеді. Рас, Иларио бәтіңкесіз емес, онысын қалаға кіргенде киіп, тауға шыққанда шешіп алатын, жалаңаяқ жүргені әлдеқайда оңтайлы. “Темір-терсек бұйымдары”. Небір аспаптар, пышақтар, қанжарлар, тұп-тура қыстақтағы би кешіндегідей... Соқа да осында, шамның астына қоятын тұғырық та осында... Алаңдарда, шіркеудегі әулиелер сияқтанып, мүсіндер тұр, тек бұлар тастан жасалған, солардың жанынан базарға қарай өтіп бара жатып Иларио, әдеттегісінше: “Атқа ескерткіш қойғандары қай сасқаны?” деп ойлады. Жануарды тасқа айналдырып, улаған-шулаған көшеге қойыпты, әрі жарты денесін онсыз да қатып қалған уақыт сияқты қабырғаға жапсырғанын қайтерсің. Оған, Илариоға, уақыттың ешқандай қатысы жоқ. Айналасындағылардың бәрі қартайып жатады; жұрттың әмбесі оны әрі көреді – әрі көрмейді. Міне, қаланың шахмат тақтасындағы тағы бір жаяу әскер... Оны тек балалар қызықтайды. Балалар мен сырттан келгендер.

	Бұлар қашыры екеуі Күншуақ көшесімен базарға мың мәрте көтерілген шығар, бірақ олардың қасында үнемі Порфирио Мансилья болушы еді. Бұл жолы Иларио келе жатқанын оған хабарлаған жоқ, әйтпесе ол мұны жалғыз жібермейтін еді. Тапсырмамен жүргенде қасыңа серік алудың қажеті жоқ, оның үстіне Порфирио да бос емес: ол екі қашыр сатып алу үшін теңізге қарай кетпекші болған.

	Иларио құлаққа ұрған танадай тыныш өлкеден келсе де абыр-сабыр мен абыр-дабырға еті үйрене бастағандай. Мүсін шеберханасының алдынан өтіп бара жатып тоқтай қалды. Киеленбеген әулиелерді қызықтау жақсы емес, бірақ оны түлен түртті де тұрды. Әулиелерді қайдағыбір қалып мүсін сияқты ғып жасауға не себепті рұқсат етіледі екен? Қыстақтағы Иларио білетін бір үндіс жұрттан тапсырыс алса болды, асай-мүсейін арқалап алып жоғалып кететін де жұмысын аяқтағанша сыйынумен болатын, сондықтан оның мүсіндерін тек гүлдер ғана көруші еді. Мүмкін сондықтан болар, Иларио далада, терезе алдында шеберлердің темекі тартып, ысқырып, түкірініп-қақырынып жүргенін және аяғы жоқ жалаңаш әулиелердің – құр дөңбектердің тұрғанын көргісі келмейтін. Ол алақанымен терін сүртті. Иә, қаланың мұндай әулиелері туралы да: “Бейшаралар-ай!..” демеске амалы жоқ.

	Оған Минчо Лобос дейтін бір танысы сәлемдесті. Оны көріп, Иларио ер үстінен елпеңдеп құшағын аша ұмтылды.

	– Ғажап! – деді танысы. – Күтпеген кездесу! Қайда тарттың?

	– Ғажап па, ғажап емес пе... – деді Иларио біреумен тіл қатысудың сәті түскеніне қуанып, содан соң тротуарға қарай шеттеп барып сөзін жалғады: – Е-е-ей, Минчо, Минчо! Қайда бара жатырсың? Не істеп жатырсың? Сені көрмегелі де жүз жыл болды ғой, тегі.

	– Жайшылық, жаман емес. Мен де сені көптен көрмедім.

	Ал жұмысым – Қасиетті Қыз-ананы қайтарып беруге бара жатырмын, мәз болмай шығыпты, құрметке лайық емес.

	– Демек, жарамағаны...

	– Көзі суық. Қашырыңнан түс, екеулеп қайтарып берейік.

	– Мен поштаға асығыспын. Айтпақшы, біздің хат тасушы Ничо Акиноны жолықтырған жоқсың ба?

	– Хат тасушыны деймісің... Жоқ, көрмеген сияқтымын. Жүр, мен Қыз-ананы қайтарып берейін де сені шығарып салайын.

	Иларио келісті. Минчо Лобостың көндірмейтіні бар ма! Өзінің сүрепеті де сүйкімді, сұрағанда да жан дүниеңді қозғайды.

	Хамбал-үндіс сейсепке оралған мүсінді көтерді. Үшеуі ағаш жаңқаларын сыбдырсыз басып шеберханаға кірді, оларды самырсынның, бояу мен сырдың банан аңқыған жағымды иісі қарсы алды.

	Минчо Лобос ешкімнің бетіне жел боп тимейтін, аңқылдаған момын адам болатын, бірақ бұл жерде ол бас мүсіншімен – жалбыр шашты, қас сияқты қиық мұртты, көбелек-галстук таққан жүдеу адаммен қатты ұстасты. Мұндағы заттар соншама нәзік, шетін екен, сондықтан кірекеш үстелдерде, шаттауықтарда, орындықтарда, сөрелерде тұрған әулиелерді абайсыз құлатып алмайын деп еппен қозғалуға тырысты. Әулиелерді баттасып шаң басқан, оларға қамқорлық жасайын деген ешкім жоқ, тіпті даладағы көк-жасыл балғын өсімдіктерге нұрын аямай төгіп жарқырап тұрған күннің көзі де оларға түспейді екен.

	– Тегін берсеңіз де алмаймыз! – деп дүрілдеді Минчо Лобос. – Мейлі ол сұлудың сұлуы болсын, бірақ көзінде жылылық жоқ!

	– Көзінің несі бар екен, маған түсіндіріңізші?

	– Көзінің... Білмеймін, айтып жеткізе алмаймын, мұны тек түсіну керек. Көз – жанның айнасы, ал мынаның көзінен Құдай Анасының жанын көре аласыз ба?

	– Өзіңіз ештеңені түсіндіре алмасаңыз мен оны қалай алмастыра аламын? Бет әлпетті жасау машақатты әрі қиын іс. Ал оны жандандыру одан да қиын. Өз сілекейіңіз бен шошқаның қуығын пайдаланып ағаштың бетін жылтырату үшін қаншама шыдамдылық керек екенін сіз білмейсіз де. Сіздіңше, домбаздай салса болғаны...

	– Меніңше, бұл жарамайды. Ақы төлейтін менмін ғой, ендеше талап қоятын да мен! Көзі ұнамайды...

	– Көзі кәдімгі әулиенің көзі, – деп табандады мүсінші аурулы адамның құмығыңқы үнімен. – Әулиелердің көзінде бейнеленетін еш нәрсе болмайды. Міне, қараңыз, әулие Иоаким, мынау әулие Антоний, анау, әріректегі, әулие Франциск, әне Мәсіх айқышын көтеріп келеді...

	– Талғамға дау жоқ. Көзін өзгертіңіз, әйтпесе ақысын төлемеймін. Басқа біреуді табамыз, дүние тек сізге тіреліп тұрған жоқ.

	– Оныңыз әділдік болмайды, біз уәделеспеп пе едік, сондықтан мен әзірге жарты ақысын ала тұруға келіскенмін. Тапсырыс ауылды жерден болса әйтеуір бір шикісі шығады. Тапсырыспен көйлек тіккенше буынып өлген артық дейтін сөз бар, тапсырыс берушілерің осындай көрсоқыр болса амал не!

	– Сіз менің намысыма тимеңіз, одан да мынаның көзін өзгертіңіз!

	– Тағы да көзді айттыңыз ба!

	– Иә, көзді айтам. Сіз бұған, құдай өзі кешірсін, қайдағы бір аңның көзін салып қойғансыз... – Минчо Лобос өз сөзінен-өзі қалшылдап кетті, бірақ тәуекел деп айтарын айтып қалды. Ерні дірілдеп, қолындағы қалпағы қалбақ қағып, жүзі сұрланып кетті.

	“Жайдары жесірдегі” вальс ырғағын ысқырып шәкірт жігіт кірді. Бөгде адамдарды көріп, ысқырығын тыйды да жұқа қағазға ораулы затын үстел үстіне қойды, содан соң үнсіздікті пайдаланып:

	– Сіз айтқан бұғының көзін әкелдім, – деді. – Осыны қайтадан салыңдар дейді, басқасы жоқ екен. Мүмкін мына жолбарыстың көзі ұнайтын шығар. Оларда құстың көзі де бар көрінеді, бірақ дөңгелектеу әрі ақшылдау сияқты.

	– Ал саған есектің көзін салса сауап болар еді! – деді мүсінші ашуға булықаннан жапырақша қалтырап, шәкіртіне төне түсіп. Маэстроның ашуы қандай болатынын бұрыннан білетін шәкірт зып беріп есіктен ата жөнелді. – Осы бір дүкенші мені алдап жүрген, – деп түсіндірді ол келушілерге. – Каталогта “Әулилелерге арналған көздер” делінген, ал әулие мен аңның қандай ортақтығы болуы мүмкін?

	– Мұны орағанда, – деп шәкірт имене тіл қатты, – сатушы кассир әйелге: “Әулиелер мен аңдардың көзі бірдей, өйткені олардың бәрі де күнәсіз” – деді.

	– Өзің аңсың! Қыстақтан әулие Аннаны да қайтарады әлі – аңның көзі салынған Анна кімге керек! Ал Ізашар Иоанн ше!..

	Пошта жақын болатын. Лобос Қыз-ананың осында қалатынын, оны қайтадан бояп беретінін түсіндіріп үндісті кері қайтарды. Иларио қашырына, Лобос атына мініп, екеуі көзді ашып-жұмғанша екі-үш көшені артқа тастап барып, поштаның қарсы алдына емес, айналмадағы ұзын әрі тар көлденең көшеге тоқтады.

	– Шығар есіктерінен кіремін, – деп түсіндірді Иларио, ал досы ат пен қашырға ие болып қалды.

	Өкшесіндегі батқысы шошайып, қалпағын қолына ұстап, қоржынын иығына асқан күйі үлкен есіктерден ішке кірген бетінде ол ақшыл-жасыл форма киген қисапсыз адамдарға тап болды. Біреулері кительдерінің түймесін ағытып тастап, тершіген табандарын бәтіңкелерінен шығарып ұзын орындыққа жайғасыпты, басқалары залдың ішінде сенделумен жүр, бірақ бірде-біреуі оның сұрағына жауап берген жоқ. Олар тіпті оны естімеді де – біреулері әзілдесіп, біреулері керіліп-созылып, біреулері жүрістен шаршаған аяқтарын уқалап, енді біреулері толы қаптармен, орталау қаптармен жан-жақтан арбамен, қызмет мәшинесімен жеткізілген немесе пошташылардың арқасында келген хаттарды сұрыптамақшы болып қарбалас. Иларио ілгері өтті, ақыры бір ұзынтұра арық адам оған көңіл бөлді. Оның сұрағын естіп, қауашаққа ұқсаған басын шайқады да, енді бірдеңе айтқалы оқталған сәтінде танауында бір пәле жыбырлап, қолын сермей бере, бет орамалын оңтайлаған күйі түшкіріп жіберді. Иларио сұрағын қайталағанда барып қошқыл бет шенеунік әлгіде ишарамен жеткізгенін енді сөзбен қайталады: Сан-Мигель Акатанның пошташысы Дионисио Акино әлі келмепті. Кеше кешке қарай, тіпті болмағанда бүгін таңертең жетуі тиіс екен, бірақ ұшты-күйлі жоқ.

	– Белгілі жай ғой, – деп шал нашар қондырылған жақтарын сартылдата отырып ренжи сөйледі. – Адамға сенім білдірген соң ол, байқайсыз ба, кассир болмаса да, жұрттың ақшасын тасиды, бірақ сонысына сынық тиын ақы алмайды, ал біздің жолдар қауіпсіз емес. Сондықтан ол жанама соқпақтарға түсіп, жападан-жалғыз, көбінесе қарусыз жүреді. Сендердікі қашып кетті ғой, ал шетелге өтіп кеткен ондайлар қаншама, сан жетпейді. – Осы арада ол сидиған қолдарын уқалап қойды. – Ақшаны қақшып алады да тайып тұрады.

	Иларио оған қараған күйі тынысы тарылып, тығылып қалды. Тұла бойы дуылдап, денесіне түгел пілпіл жапсырғандай қызып ала жөнелді, ол топырақсыз қалған тамырдай, арнасыз қалып, ұйқыдағы қалың қопаның арасынан жол іздеген өзендей болып діңкесі құрыды, көңіліне кірген бір сезік жанын жеді. Ол шындықтың мұхитына шыққалы тұрғанын сезді. Оны қорқытқан шенеуніктің сөздері емес – онсыз да ол бәрін бұрыннан білген, бірақ сенгісі келмеген, ал енді бүкіл адами табиғаты: тәні де, жаны да қарсыласумен келген нәрсеге өзінің көзі жетті. Сенің етжақын бауырың, әйелдің қанасынан шығып, төсінен нәр алған, оның көз жасына шомылған азаматың өз еркімен аңға, мақұлыққа айналды, жанын өзінен күштірек, бірақ бәрібір өзінен кеміс жануардың бойына дарытты дегенге қалай сенерсің?

	Сеньор Ничо мен өзі қырқада кездестіретін қасқыр – біреу болғаны ғой. Сол қасқырды ол жақыннан-ақ көрді және оның адам екенін әрі таныс екенін сезді емес пе.

	Иларио маңдайындағы суық тер тамшыларын жеңімен сүрткен күйі үнсіз-түнсіз далаға шықты. Қалпағын милықтата киіп, әлдебір өсімдіктердің түрпідей қатқыл жапырақтары көгереңдеп, көбелек сияқты жеп-жеңіл, нәзік сары гүлдер өсіп тұрған көлденең көшеден бір-ақ шыққанын өзі де байқамай қалды.

	– Жағдайың мәз емес, – деді Минчо Лобос оның үрей бұзып, әлем-тапырақ болған кескініне қарап. Иларио оның қолынан тізгінді алып, өз қолына орады да ерге мінді. – Ал менің жайым сенен де ауыр, – деп Минчо тартпаны қатайтты. – Тіпті үйге баруға шамам жоқ. Ондағылар Қыз-ананың не болғанын білгісі келіп екі көздері төрт боп отыр ғой. Алғаш үйге апарғанда-ақ оның көзінде бір кемістік бар екенін бірден сездім, бірақ басқалар қуанып, мәз болысып жатқан соң оқасы жоқ дей салып ем. Енді олар менің бетіме түкіретін болар! Жоқ, өзің ойлашы, әулиеге тұлыптың көзін салды деген не сұмдық!

	– Бері қара, Минчо, сөзіңнің жаны бар екені рас, бірақ соншама қапа болудың да қажеті жоқ, одан да екеуміз барып бірдеңе ішейік, мен саған басымнан өткен құқайды айтып берейін. Зәрем жоқ! Кей аңдардың көздері – адамдікі.

	– Тұлыптың ба?

	– Жоқ, тірі аңдардың. Солай болса, әулиенің көзі...

	Айталық, қасқырдың көзі болып шыққанына таңданатын несі бар?

	– Байқап сөйлесеңші! Лютерандардың қатарына өтіп кеткеннен саумысың?

	– Сол еді керегі!

	– ЬІқыласыңа рахмет, бірақ екеуміз басқа бір жолы ішерміз. Егер өзім мас боп қайтсам әрі Қасиетті Қыз-анаға бұғының көзі салынғанын айтсам ондағылар мені табанда түтіп жейді, одан тайынбайды олар.

	– Ал сен мас болмай іш. Бір-бірден тастап алсақ жетіп жатыр...

	– Жоқ, Иларио, саған көп рахмет. Адам көзі бар аңдар туралы әңгімеңді де тағы бірде тыңдармын. Ондайлардың болатынын өзім де білемін, атам айтатын, ол бұғы болған адамды көріпті, Жеті Даланың Бұғысына айналған адамды. Бірақ ол баяғыда болған...

	Минчо Лобос кірекешке қолын ұсынды. Екеуі хош-аман айтысты. Әрқайсысы өз бетімен, өзінің қам-қарекеті жетектеген жағына кетті. Иларио бір мәшинеден оза жаздады. Астындағы қашыры бұрын-соңды көрсетпеген ширақтық танытып, тұяғының астынан от шашып құйғытты-ай дейсің. Әйтеуір бір тәуірі, тізгіннің ырқынан шығып басасаулық жасаған жоқ.

	Шаштаразға кірген соң Иларио, қашанғысындай, өкшесіндегі батқысын сартылдата барып жұмсақ орындыққа отырып, кәдімгі ерге мінгендей жайғасып алды. Шаштараз, дон Тринидад Эстрада де Леон Моралес, жылы жымиып оны арқасынан қағып қойды.

	– Өзім ұнататындай етіп шашымды алып, сақалымды қырып беріңіз, – деген Иларио қалпағын қыстырар-қыстырмастан, ал енді, тізесінен төмен сейсепке оранып отырып: – шашым мен сақалымды, өзім ұнататындай, – деп қайталады.

	– Қытығыңыз келмеді ме? – деп сұрады дон Тринидад оның желке шашын мәшіңкемен қырып жатып.

	– Мына пәлеңізден тіс ауырады екен, дәріханаға баруға тура келетін шығар.

	– Енді мына бір жері, әйтпесе сіз ойлағандай болып шықпайды, дон Ила. Ал сіз маған ауыл-аймағыңызда қандай жаңалықтар барын айта отырыңыз. Қазір жолдың жайы онша жаман емес сияқты ғой... Сіз мұнда қанша болатын едіңіз?

	– Қазір кетемін...

	– Демек, базаршылап келмеген болдыңыз... Ал дон Порфирио келмей, үйінде қалыпты. Қашанғыдай, екеуіңіз бірге келген екен десем – сіздер тура ағалы-інілі сияқтысыздар, тіпті қарап тұрғандай. Естуімше, өткен жолы қашырларыңыз жоғалып кеткен сияқты, әлде біреулер ұрлап кеткен бе...

	– Таптық қой. Босанып кетіпті, сіздің жерлеріңізді қатты ұнатқан болу керек.

	– Менің ойымша, сіз де жаман көрмейтін сияқтысыз...

	– Ұнайтыны рас, бірақ мен мұнда тұрмас едім. Сіздерде не ғажаптың бәрі бар, бірақ сұмдықтары да көп. Бізде көп нәрсе жоқ, бірақ барының бәрі жақсы. Содан соң, тауда еркіндік мол. Сіздер құдды түрмеде тұратын сияқтысыздар, бәріне рұқсат керек, ананы өйтуге болмайды, мынаны бүйтуге болмайды – аяқ басып жүре алмайсың. Біздің адамдарда ондай жоқ, бір-біріне қысым жасамайды.

	– Тапсырмаңызды орындап қойдым.

	– Порфирионың тапсырмасы еді ғой, бірақ бәрібір, оқасы жоқ.

	– Қымбаттау болды, таба қою оңай емес екен. Бірақ енді керемет және, есіңізде болсын, оқтары да бар, қазір ол аяқ астында жатқан дүние емес... Енді шамалы қимылсыз отырыңыз...

	Дон Тринидад оның желкесін қырып, қара кокостың кесектері сияқты төмен түсіп жатқан шаштарына қарап қойып, тура құлағына сөйлеп тұр.

	– Келіссек, сізге хабарлармын, – деп сөзін жалғады дон Тринидад, ал мәшіңкесі: лармын-лармын-лармын деп оның сөзін қайталаумен болды. – Мен өзім оны көрдім, енді сізге ұнайтын болса істі тәмамдаймыз. Оны осында әкелгенде мен бірден-ақ сіз бен дон Порфирионы ойладым... Менің бір танысым маған дәл сондай заттың қажет екенін білетін. Оған мен тапсырған емеспін, өзі әкелді де сіздер көрсін деп осында қалдырып кетті. Мен сізді әне-міне дегенше келіп-ақ қалар дедім, бірақ дәл бұлай тез келер деп ойламап едім.

	Илариода үн жоқ, ол айнаға қарап, ондағы қоңырқай жүзді, үлкен қара көзді, әдемі ерінді, біршама кең маңдайлы, құс тұмсық жігітті қызықтап отыра берді. Адам шошитындай ештеңесі жоқ екен ғой! Алеха Куэвастың сөзі құрысын! Е, айтпақшы, шәліні көрсе ол қалай-қалай билер екен десеңші. Бұл шашын алдыруға бірден келмей, әуелі қытайларда болып, Ничо бейшара әйеліне деп апарып, дәл сол Алеханың ішін күйдіретіндей алқызыл жібек шәлі сатып алды емес пе.

	– Сізге ұнайды, ұнамағанда ше! Алыңыз ақысын кейін төлерсіз, бүгін төлей қою міндетті емес.

	Парфирио Мансилья рас айтады: айна – арың сияқты.

	Өзіңнің қандай екеніңді айнытпай, тіпті жақсы жақтарыңды көбірек көресің – өйткені айна алдында, ар алдындағыдай, сыланып-сипанасың ғой.

	Мәшіңкенің үні өшті. Дон Тринидад оны бірнеше рет үрледі де орнына қойды.

	– Енді тараймыз, шамалы қысқартамыз, алдынан кекіл сияқтандырып қоямыз, қаласаңыз бір жағына қарай тарауыңызға болады.

	Аздан соң шаш алынып бітті. Иларионың бөксесі тас-кесек болатын, бірақ ол тек ерде ғана ұзақ отыруға шыдайтын.

	– Тілеуіңізді берсін, айрық жасасаңыз, міне мына жерінен...

	Дон Трининад қатқыл тарақпен тарап кеп жібергенде ол көзін жұма қойды, содан соң шаштараз сейсепті шешіп, сартылдата қағып-қағып жіберді де қираған орындыққа тастай салды.

	– Міне ол, дон Ила. – Шаштараз жәшіктен добалдай тапанша шығарып жігіттің қолына ұстатты. – Қарап тұрғандай емес пе! Мұндай калибрге оқ табу оңай. Оқ сауыты бар.

	– Менің өз қаруым бар, бірақ өткен жолы да айтып едім ғой, ол ескіріп қалды. Біз бұларды айырбастаймыз деп, мен үстеме ақысын төлейтін болып келіскенбіз.

	– Сіз өзіңіздікін сатыңыз немесе мен сатып берейін.

	Мынаның ақысын қолма-қол төлеу керек, әлгі танысыма mоnеу8 қажет боп тұр. Сіз тапаншаны алыңыз, ақшасын оған мен төлейін, ал сіз маған кейін қайтарарсыз. Өзіңіздікін тастап кетіңіз, мен саудалап көрейін, тек бағасын айтыңыз. Азын-аулақ бірдеңе түсірерміз. Өкінбейсіз, саудаңыз ұтымды, тапаншаңыз таптырмайтындай-ақ дүние, қасқыр атса да жарап тұр.

	Оқсауытты тексеремін деп тұрып шаштараз әлгі сөзінің тұсында Иларио Сакайонның түсі қалай өзгере қалғанын байқаған жоқ. Ал ол болса сол сәтте өзін баяғы Текуна тауындағы қасқырдың қасқыр емес екенін біле тұрып, жан-тәнімен сезе тұрып, соған мылтық кезеп тұрғандай сезінді. Жан дүниесінің ақылға бағынбайтын бір қалтарысы иесінің бұрын соқыр сезім деп есептейтіндерінің бәрін бір сәтте мойындап, мәңгі-бақи қабыл алды. Қасқырға оқ атсаң жараланып немесе ажал құшып құлайтын Ничо Акино болады. Ал сонда оны, яғни қасқырды қалай жерлейсің? Адамның жанын өзіне қалай қайтарасың? Аса құнды тапанша әлі Иларионың қолында тұрған. Ол оны дереу қоя салып, қалпағына қол созды.

	– Алыңыз, дон Ила, өкініп жүрерсіз!

	– Мен не, қарақшымын ба? Мүмкін тағы бір жолы келгенде алармын, тек басқа біреу алып кетпесе. Сізге ақша төлеуді ұмытып кете жаздаппын ғой.

	Шаштараз артық ақшасын қайырғанша ол шылымын тұтатып, есіктің көзіндегі түкіргішке бір түкіріп тастап, дон Тринидад Эстрада де Леон Моралестің қолын қысып, далаға шықты да қарасұр қашырына мінді.

	У-шудың тұтасуы сонша, тіпті ол парша-парша боп жайылатын болса, оны ыдыстан тәтті жалағандай етіп жеп қоюға болар еді. Кірекеш қаладан қайтқан сайын өзінің қолын, бетін, киімін жабысқақ сияқты сезінетіні бар. Ат әбзелдерін сататын ең айтулы дүкеннің алдынан өтіп бара жатып жаймаға көзі түсті. Онда есік пен төрдей бір ат, ал кіре берісте, келушілерді қарсы алғандай боп, тағы бір ат тұр екен, екеуінің де алтын мен күміс шапқан әбзелдері – ері, жүгені, үзеңгісі сәуле қоңыздар қонақтап алған сияқты жалт-жұлт етіп, мың құбылады. Аттарға мінген ешкім жоқ, бірақ ол үнемі осы арадан өткен сайын далаға от қоятындар сияқты Мачохонды көргендей болатын. Әйтеуір бәрінің жалтылдауы ересен. Мұндайларға мініп береке таппайсың, деп ойлады Иларио, тек күнге немесе жұлдызға ұқсап ағып бара жатқан сияқтанғаны болмаса, бұлардың осы тұрғаны – тұрған. Зәуі-сайтан, біреуіне міне қалсаң ескерткіш боп қатып қалмасыңа кім кепіл, оның үстіне, майордың ұлына дон Деферик сыйға тартқан қуыршақ ат сияқты, бұлардың іші де кеуек болар-ау. Бұдан гөрі әлгі тастан соғылған ақ жалды аттың өзі көш ілгері. Күн сәулесі түскенде оның көзі жайнап шыға келеді, өзі қабырғаның түбіне қадап қойғандай болып сауыры жылтырайды да тұрады, оның себебі – үзіліске шыққан балалар оның шоқтығына мініп, төмен сырғанап ойнайтын.

	Иларио пішен сатылатын жерге қайта оралып, ауласына кірді. Кешке қарай мұндағы тұрғындар әбден есеңгіреп, айбаннан айбанға сенделеді де жүреді екен. Әлдебіреу гитараға қосылып ән әуелетті:



	Шырмалады әйел мені

	махаббаттың торымен.

	Тірі жүрсем бұл жалғанда

	сүйе алмаспын оны мен.

	Сайқал мені алдады,

	аярлықпен қармады,

	мен байғұсты алдады!



	Сүйе қалса оны біреу –

	аярлықтан сақтансын,

	алданбасын – өзі алдасын,

	сонысына мақтансын.

	Сайқал мені алдады,

	аярлықпен қармады,

	мен байғұсты алдады.



	Біз қураған жапырақпыз,

	желмен ұшып кетерміз,

	ол да – мені, мен де – оны

	көрмей енді өтерміз.

	Сайқал мені алдады,

	аярлықпен қармады,

	мен байғұсты алдады.



	Иларио қашырын ешкімге кедергі болмайтындай етіп байлады да, суғарып, алдына шөп салды, сонан соң ертоқымын қолына ұстап айбанға тартты. Сол арада теңдерге артылған собықтарды қашырларынан түсіріп жатқан таныстары Бенито Рамос пен Касимиро Соларес кездесе кетті. Екеуін бірдей танығанымен, ол Рамосты онша қаламайтын әрі оның да бұған емешегі езіле қоймаушы еді. Солай болады ғой – біреуді біреу жақтыра қоймайды... Рамос онымен сәлемдесті, бірақ бірден дүрдараздық танытып, қағыта сөйледі.

	– Ай көрдік, аман көрдік! – деп даурыға кетті ол. – Иларио! Тұмсығыңды тықпайтын тесігің жоқ-ау...

	Иларио да есесін жібере қоймады.

	– Өзіңе қарасаңшы, – деді, – сенің де жүрмейтін жерің жоқ.

	– Сен мәймөңкелемей, мені шайтан азғырған деп бір-ақ айтсаңшы, ренжімей-ақ қояйын!

	– Мен емес, өзің айттың...

	Қашырлардың жүгін түсіріп болды, бір әйелдер келіп, жүгеріні сатуға әкелді ме деп сұрады, Иларио даңғырлатып гитара тарта бастады. Ол қалпағын шешіп қойған. Енді оған аспаннан жұлдыз түссе – бақыттың белгісі.



	... аярлықпен қармады,

	мен байғұсты алдады!..



	Жігіттер баспалдаққа жайғасып, ала көлеңкеде әңгіме соғып отыр. Бенито Рамос созылмалы жарық ауруынан әбден азап көргенін айтты. Ертелі-кеш қақсағанда жаныңды көзіңе көрсетеді, ал өлген соң үстінен тас бастырса да сезбейсің.

	– Басып көргенсің ғой, шыныңды айтшы, – деп әзілдеді Иларио, өзіне тимеуі үшін алдын ала соқтыға сөйлеп. Бірақ Бенито тұнжыраған күйі үнсіз қалды, сондықтан біздің кірекешіміз өзінің дөрекілігіне өкінгендей болып, сөзінің аяғын өзімсіне айтты: – Доқтырға баруың ғой. Жарықтан жазылып жатқан жұрт қаншама. Кеседі де тастайды. Дәрісі жетерлік. Мұндай сырқатқа еренсіз болу жарамайды – өкінішке ұрындыруы кәдік.

	– Өзім де солай ойлаймын, осы жолы келген басты жұмысым да сол. Сеньор Чигуичон Кулеброның себі тиер деп едім, болмады, сәті түспеді. Аш қарынға бір жылымшы шөпдәрі іштім – түкке тұрмайтын бірдеңе, содан соң ол шегенің иісі мүңкіген май жазып берді.

	– Кесу керек. Ақтарады да салады, оқасы жоқ: етжеңді жігітсің.

	– Сен жай келдің бе?.. – деп қинала сұрады Рамос. Ауырсынғаннан, бейшараның даусы да әрең шықты.

	– Сенікі рак емес... – Бақа сорғандай боп ауызға ащы тиетін сұмдық сөзді Иларио бірден айта алмаған.

	– Жоқ, рак емес. Туа біткен жарық. Рак болса сеньор Чигуичон емдеп жазар еді. Саған айтайын, өзім де содан қорыққанмын, солай да солай деп оған да айтып көрдім, ал ол болса: “Мен оны жазамын”, – дейді. Сөзінің жаны бар, өзім де сондайдың біреуін көрдім. Ол ракты былай емдейді: улы жыланды ұстап алады-дағы оның бойына инемен басқа у жібереді. Жылан әуелі тулайды, бірақ содан соң, Чигуичонның айтысына қарағанда, сол қалпы сіресіп қалады екен, тек, кәдімгі өсімдік сияқты, тірі болатын көрінеді. Міне, сол жыланның уын науқасқа берсе, оның жағдайы нашарлап, тісі мен шашы түсіп қалады, бірақ ана пәледен құлан-таза айығады дейді. Сенен жай келдің бе деп сұрадым ғой, неге жауап бермейсің?

	– Тапсырмамен келгем. Енді үйге қайтып барамын.

	– Сенің денсаулығыңды маған берсе ғой. Төсекте шалдықсаң – ер үстінде демаласың. Сенің жасыңда мен жаяу жүрмейтінмін, жаным жаратпаушы еді. Онда біз әлгі Иломның үндістерімен соғыстық, басшыларымыз полковник Годой мен Мусус дейтін біреу болды. Қазір майор білем, ол кезде лейтенант болатын. Аумаған жүнін жұлған, көгеріп кеткен өлі қораз дерсің.

	– Қазір ол біздің Сан-Мигельде бастық. Әбден жуандаған, ал бірақ өзі көңілсіз. Тұнжыраған адам.

	– Міне содан сұра. Жол жақсы болғанымен, біз ат ауыстырып әрең үлгіретінбіз. Годой біздің көз алдымызда қаза болды. Ол тек соғысқа жаралған адам болатын. Сиқыршылар оны қатерлі жерге, Оппаға алдап апарып көзін құртты. Біздің аман құтылған себебіміз – табытта жатқан үндісті тауып алып Корраль де лос Транситос қыстағына әкеткенбіз. Табытты ертең-ақ жеткізермін, қайда асығамын деп, пәруайсыз неме оған өзі жатып алған ғой. Ал полковник Годой оны сондағы барымташылардың қулығы деп түсінген. Ол маңда мал ұрлаушылардан аяқ алып жүре алмайсың. Біздің полковник, қайталап айтайын, ондай жалғаншы өліктердің талайын о дүниеге аттандырды ғой. Ал енді қараса – өлік жоқ, тек табыттың өзі жатыр. Аналардың, осылайша, жол үстіне бос табыт қоятыны да болушы еді.

	– Өзің де сол қайықпен жүзіп кетерсің...

	– Тек бұл аурудан емес. Иә, сонымен, полковник орманда, қалың қаудың ішінде жатқан табытты көріп, әлгі сұмдардың арандатуы болар деп ойлаған ғой. Табыттың қақпағын ашып кеп жібердік те өзіміз талып қала жаздадық: бетіне қалпағын жауып, ақ киімді бір үндіс жатыр. Қамнан қаперсіз ұйқыда. Пистолетпен түртіп оятып ек, бәрін айтып сарнап берсін. Тірі болғанда қандай, жалма-жан ұшып тұрып, табытты сол қыстақта қайтыс болған емшіге апара жатқанын мойындады. Айта берсем қызығы таусылар ма. Сондайлар есіңе түссе ауырғаныңды да ұмытып кетесің. Мүмкін тарихты да бүгінгі күннің тауқыметін ұмыту үшін ойлап тапқан болар...

	Жұрт бірде нағыз жігіт деп, енді бірде сайтанның сапалағы деп атайын Бенито Рамос оң қолының саусақтарымен сол қолының сүйегін тықылдата ұрғылаған күйі әлденені ойлап, бірғауым уақыт үнсіз отырып қалды, тіпті Иларио ұсынған шылымды да алған жоқ.

	– Сол әңгімеден тағы айтайын... Мүмкін өз қияметімді біраз ұмытармын. Сені өкпелетпеу үшін шылымыңды да алып, шегейін, бәлкім сәл жеңілдермін. Бұл пәле менің ішімде, ішектегі сарып сияқты бірдеңе, шаншып та, жаншып та жанымды көзіме көрсетеді. Отыңнан берші, суламай-ақ қой, өз сілекейім бар. Жаныңа батқанда бар ма, сілекейіңді шұбыртады. Иә, сонымен, Мусус бізді Оппадан әлгі қыстаққа қарай бастап жүрді. Үндіс өзі жатқан табытын көтеріп келеді, ал біз, қалай-қалай емес деп, тапаншаларымызды серт ұстап алғанбыз. Полковниктің тапсырмасы: әгәрәки табыт емшіге немесе басқа бір өлікке арналған болмай шықса, онда оған үндістің өзін жатқызып, қақпағын шегелеп, сол қалпында атыңдар да жерге көміп тастаңдар деген... – Ол темекісін құшырлана сорып, түтінді мұрнынан сыздықтата шығарып, тіліне жабысқан темекі қоқымдарын түкіріп тастап әңгімесін баяулата жалғады: – Біз үндісті атқан жоқпыз және одан кейін полковникті де көрмедік, ал ол, шыны керек қой, соғыстан басқа ештеңеге ебі жоқ адам еді... – Бенито біраз үнсіз отырып шылымын тартты. – Несіне басыңды қатырайын. Біз орманның өртеніп жатқанын білмей тұрып-ақ – әлі өрттің иісі де жоқ, тамылжыған тыныштық болатын – маған Оппада болып жатқан кереметтің бәрі елестеп өткендей болды. Кәдімгі театрдағы көрініс секілді...

	Иларио күлді, тіпті қарқылдап тұрып күлді, не болғанын өзі де түсінбегенімен, күлкісін тоқтата алар емес.

	– Ха-ха-ха... театрдағы... ха-ха-ха... театрдағы... ха-ха... сенің көмекшің... ха-ха-ха... мүйізді көмекші-сымағың! – Ол ықылық атқандай болып: “Көмекші-сымағың”, “театрдағы”, “ха-ха-ха” деп қайталаумен болды. – Демек, шыға сала періштемен ұстаса кеткен... ха-ха-ха! – деп, Иларио біреу қытықтап жатқандай қиқылдап-шиқылдап, суға батып бара жатқан жанша қолдарын сермей берді. Көзінің жасын сүртпекке бет орамалын іздеп қарманғанда қалпағын жерге түсіріп алды.

	– Не болды сонша жырқылдап!

	– Жә, сен айта бер.

	– Неменеге жырқылдап, көзіңнің жасын бұлайсың?

	– Сен айта бер, айта бер! – деп ышқынды Иларио күлкіден түйіліп. Оның көз алдына келген сурет: қара киімді Бенито Рамос сахнада тұр, ал бірақ, қырсыққанда, ол еденді аяғымен бір теуіп қалып, жетпіс жеті атасы сонау ібілістен тарайтынын салтанатпен жария еткен сайын ішіндегі жарығы ауырып, зар қақсап қоя береді. Әуелі ол аузынан көбік атып, артынан сары жалқын бірдеңе ағып жүрген мавритан патшасымен шайқасады, оған тізе бүктірген соң періштемен жекпе-жекке шығады, егер оны да жеңетін болса жүлдеге мас үндісті алады.

	– Ой, сен түсінбепсің, мен өнер көрсеткен жоқпын, көрермен ретінде болдым ғой! Босқа жырқылдағаныңды қарашы!

	– Жә, жарайды, сен маған рахмет айт – күлкі тұрған жерде ауру тұрмайды. Демек, сен бәрін театрдағыдай көргенсің, бірақ ештеңе де болмаған.

	– Көрдім және Мусус пен жігіттерге де айттым. Міне, мына сені көріп отырғандаймын: біздің полковник пен күллі жасақ Оппада тұр, ал оларды үш қабат шеңберлеп ажал қоршап алған. Годой ештеңені байқар емес, солдаттарға бірдеңе деген болады. Соның өзінен бастап санағандағы бірінші шеңбер – үкі көздері, тек көздері ғана, үкілер жоқ, болса да – тек көзсіз асқабақ сияқты. Екінші шеңбер – сиқыршылардың жүздері, денесіз, тек жүздері ғана, көп-көп жүздер, бәрі аспандағы ай сияқтанып ауада салбырап тұр. Ал үшінші шеңбер – қанды тікенектері тікірейген қалың қопа екен деймін.

	– Ондайды мастықпен де көрмессің...

	– Дұрыс айтасың, бірақ солай болғаны рас. Берілген мәліметте полковник Годой жасағымен барлаудан қайтып келе жатып ормандағы өрттен опат болды деп жазылды, ал шын мәнінде...

	– Сенің алдын ала айтқаныңдай болған ғой. Өртеніп кеткен немесе ұрыста қаза болған. Шындық шықпай тұра ма...

	– Өртенген жоқ ол, ешқандай ұрыс та болған жоқ.

	Сиқыршы сәуле қоңыздар оған қасіреттің салқын отын жіберді, содан ол қуыршақ сияқты кіп-кішкентай болды да қалды. Қаржысы жоқтар ағаштан жалпақтап жонып, шет-шетін өткірлеп, сондай ойыншық жасаушы еді ғой. Өзің көргендей, сол жерде ол қала берді...

	– Оны көрген сенсің...

	– Көруін мен көрдім, ал енді, мені тыңдап, сен де көріп отырсың. Олар оны өлімнен де жаман тағдырға душар етті. Менің ойымша, бізден гөрі үндістердің білетіні көп, олар өлімнен де ауыр жазаны біледі.

	Бір жарым шәркей киген (біреуі аяғынан түсе береді) шабдар бет бала айқайлап газет сатып жүр. Рамос біреуін сатып алды да бетіне әріп толған қағаз сейсепті асықпай аша бастады, сірә, науқасы қатты батқан болар, деп ойлады Иларио.

	– Жә, алған соң енді оқиық.

	– Мына қараңғыда қалай оқымақсың? Мүмкін отқа жақындармыз?

	– Сен қараңғыда да оқи алады екен десем.

	– Жыныма тие берме, тұмсығыңды бұзам! Мына қара, сенің жерің туралы жазыпты: ‘Жо-ғал-ған пош-та-шы” Мен жылдам оқи алмаймын, кәне сен оқышы...

	Иларио газетті ала беріп еді, Рамос ондай тонаушылыққа көне қойған жоқ, қайтадан жұлып алып, өзі оқи берді:

	– Сан-Ми-гель А-ка-тан. Те-ле-граф пош-та-шы Ди-о-ни-сио Аки-но Ко-хай-дың е-кі қап хат-ха-бар—мен бірге жо-ға-лып кет-ке-нін ха-бар-лай-ды. О-ны ұс-тау-ға бұйрық бе-ріл-ді. – Бенито оқудан талған көзін саусағымен уқалап қойды. – Міне, бары осы, өзге ештеңе жоқ, естимісің, жарымес? Пошташы ұшты-күйлі жоқ. Ең болмаса түсіндірсе ғой... Сен оны танушы ма едің? Алда ғана ақымақ басым, сені соған жұмсаған екен-ау! Сайтанның сапалағы болмасам да газеттің сапалағы болдым ғой. Бәрін күні бұрын біліп отырмын.

	– Онда мен туралы жазып па?

	– Оны айтқан өзіңсің, есуас. Газеттегі сөзді саған түгел оқыдым. Пошташылары жоғалыпты. ¥шты-күйлі жоқ дейді. Сірә, хаттарға көп-көп ақша салынғанын білген-ау. Ақшаны поштамен жіберуге болмайды. Былай қарасаң, о да қағаз, бірақ қандай арам қағаз! Мен ақша төлеуге ұдайы өзім барамын. Сол дұрыс. Ақша – хат емес.

	Ол түкірінді. Аузы қайтадан сілекейге толып, аяқ астындағы жер теңселгендей боп іші-бауыры ауырып, тұла бойы тітіренді.

	– Жарайды, Бенито, мен жатайын, шаршадым. Әңгімені соға беріппіз ғой тегі. Үйден шыққалы ұйқы көрген жоқпын. Пошташыны Текунаның қырқасына жеткізбей ұста деп жіберіп еді, ол, сірә, жолдан шығып, адасып кеткен болды. Не боп жатқанын түсінсем бұйырмасын, дәл бір түс болар ма. – Ол құшырлана есінеді. – Мәссаған, шынымен-ақ көзім ілініп барады! Сеньор Ничоның қайда екенін біле қалсаң... жанын жалдағаны рас па екен... айтарсың...

	– Сенімен сөйлесетін не бар! Айтатының бір-ақ сөз. Жетісерсің. – Бенито семсер сілтегендей айтып салды.

	– Қасықпен сүзіп алып жүрмейін!

	– Сен қайда бардың?

	– Ойын-сауыққа...

	– Мені де ала бармадың ба, – деді Иларио ер астында жылынған көрпешені салқын құрақ бойраға төсеп жатып.

	– Иә, менімен барсаң ішің пыса қоймас еді. Қызықтың көкесі сонда!.. Табар пайдаң шамалы, бірақ жан ләззаты. Өзіңді біреу, ақшаға болса да, аймалап жатқаны рақат қой. Ой, сұмдық-ай, ток ұрып жіберді! Бағандарына шынтағым тиіп кеткені. Тіфу, атаңа нәлет, қара тырнағыма дейін дір еткізгенін қарашы. Аузыңа келгенді сөйлеме деп, құдайдың берген жазасы ғой бұл

	Достар бастарына күртешелерін жастап, бойраға шалжия-шалжия жатты да біразға дейін әңгімелесіп барып, Соларес сияқты, бастарын көрпеге тықты. Ұйқысыраған қалпы, Касимироның қорылы үстіне керілген аспалы торда шайқалғандай болып, еміс-еміс сөйлесіп жатыр.

	– Сонымен, әлгі газет сататын бала келерде айтып отыр едім ғой...

	– Иә, – деді Иларио ұйқылы-ояу, – сол арада Касимиро келді...

	– Содан соң-ақ мені шайтанмен ауыз жаласыпты дейтін қауесет тарады да кетті. Мен полковникке не болатынын немесе сол жерде не болғанын түгел көрдім... Соның бәрі кейін болды ма, әлде сол арада болды ма – оны білмеймін. Бірақ әйтеуір болуы анық, мен алыста тұрдым ғой. Әрине, алдын ала көретін жалғыз мен емеспін. Ондай адамдар аз, өте сирек кездеседі, бірақ мұнда шайтанның еш шатағы жоқ. Бұл – табиғи нәрсе, мүмкін тіпті табиғаттан тыс, айталық, біздің ойымыз сияқты құбылыс болар. Кәне сен маған айтшы: адамның бойында ойдан ғажап не бар? Содан соң: осының бәрін маған құдай көрсеткен болар? Ал қазір мен оны істей алмаймын. Бұрын, кей-кейде, әлдеқайдан құс ұшып келгендей бірдеңе сап ете түсетін де, мен оның иісін сезіп, көріп те, естіп те, ақылмен саралап та тұрғандай болатынмын. Содан соң күшіңді жинап, шамырқанасың – бірден келе қоймайды. Ал енді соның бірі де жоқ... Бәрі өткен, кеткен... Иларио, естіп жатырмысың?

	– Ест... өт... қызық... кен...

	– Дымды да түсініп жатқан жоқсың...

	– Б-бә-рән алдын...ла... білу...

	Иларио әр сөзін теріп айтты, – өт-те п-пай-д-лы... не б-ла-рын... б-ле-сің, шара... қол-да-насың... – Бұдан әрі еркін сөйлеп кетті. – Мәселен, саған бір үйдің қабырғасы құлайды екен, ал сен оны алдын ала білесің де ол жерден тайып тұрасың. Неге екенін қайдам, ұйқым ашылып кетті...

	– Енді қалай деп ең! Бірақ алдын ала білудің жақсы емес екенін мен енді түсінгендеймін. Айталық, мен анамның өлетінін білдім делік, сөйтіп жүргенде оны үлкен ағаш бұтағы басып өлтіргені туралы хабар жетеді. Өзім де жапырақтай жұлынып түскен анамды көргем, қол ұшын берейін деп қанша жанұшырсам да болмайды: алыста, тау ішінде құлап жатқан адамға қалай көмектесерсің.

	– Ал әйелің ше... – деп бастай берді де Иларио күнге күйген арқасын жоғары қарата аунап түсті. Шаршағаны да, шайтан турасындағы әңгімелер де, қайдағыбір жаман иісі мүңкіген Касимироның қорылы да, адамнан қасқырға айналған бейшара хат тасушы жайындағы ойлары да және – не деген сұмдық! – аң көзді әулиелер де оның ұйқысын қашырды. Шынында, Қасиетті Қыз-анаға бұғының көзін салу деген сорақылық қой!..

	– Әйелім... – Рамос малдас құрып отырды. – Ажырасып кеткенбіз, – деді ол жыламсыраған үнмен. – Балаларымен қоса Агуасаркаға асырып жібердім. Барып тұрған салдақы...

	– Өзің жалғыз қалдың ба? Балаларың болмап па еді?

	– Жоқ. Содан ғой төркініне аңсары ауып тұратыны.

	Махаббат деген бос сөз, ал шын мәнінде адамға бала керек. Бір қатынды көріп, онымен жатқың келеді екен, бірақ мәселе барғаннан барып балаға тіреледі! Онымен жатасың, аймалайсың, сүйесің, бірақ сол әрекетіңнің бәрі баламен байланысты. Иә, балаларын алды да кетіп отырды... балалы қатын алғанның көрер күні сол... өзіңнен күш кеткен соң сорлатып тастайды да кете барады... Тартасың ба?

	– Жатып шылым шеккенді жаратпаймын...

	– Онымен тұрдым ғой, өкпем жоқ, Иларио. Өкінуін өкінем, қарт адамдар қашанда сол, бірақ шарасыз. Жақсы ма, жаман ба, уақыт өтеді, өмірің босқа кеткендей болады...

	– Сен түтіндете бермесеңші – Касимиро аунақшып жатыр.

	Әй, Касимиро!..

	– Қартайғанда ауаны босқа былғап, бекер күн санағандай болмау үшін бала сүйесің. Өмір уысыңда тұрмай сусып қана кетеді, бірақ артыңда балаларың бар – кәдімгі қора толы малың бардай көңілің тоқ; тек оны жей де алмайсың, сата да алмайсың...

	– Әй, Касимиро, қорылыңды азайтшы! Сөзің күңгірт, Бенито, менің бір түсінгенім: бала көрмепсің. Оның мәнісі қалай?

	– Әлгі сәуле қоңыз дейтін сиқыршылар дуалап тастамады ма. Иломның үндістерін қидай сыпырып қырып салғандардың бәрі осындай лағынетке ұшырадық: сол таңда да кәдімгідей күн шыққанымен, біздің күніміз мәңгі-бақи батты ғой. Бізге қарғыс таңбасы түсті. Баласы бардың баласы өлді, тіпті немерелері де шетінегендер бар, Мачохон қарияның ұлы сәуле қоңыздарға кетті, жарық сәуле боп аспанды шарлап жүр, ал біз қубас боп бала сүймей қалдық. Бір қатыным бала көтеріп еді, оны шығарып жібердім: демек, менікі емес, көгентүп болғаны – менде қарғыс таңбасы бар ғой...

	– Майор Мусуста бір ұл бар...

	– Онда болғанмен, оныкі емес. Мусус та бізбен бірге соғысты ғой, қалайша қарғыстан аман қалады? Қарғыс таңбасы, сиқыршының тұзы ондағының бәрін шарпыды емес пе. Сол ара әлі күнге дейін Азғын Жер аталады.

	– Сен жүгеріні тормен әкелдің бе?..

	– Иә, тормен... Жексұрын үндістердің ақылдылығын айтсаңшы! Өзің ойлашы, бұрын олар не ексе де бәрі ойдағыдай боп жақсы өсуші еді ғой. Арифметиканың керегі жоқ, бәрін саусақпен-ақ санап аласың. Жүгеріні, сату үшін емес, солар сияқты, азық үшін егу керек. Жүгері – отбасының азығы, ол тек соған жарайды. Сен, Иларио, жүгері сатып байыған саудагерді көрдің бе? Таңқаларлығы, біздің бәріміз күнімізді әрең көреміз. Бір жолы, есімде, май шамға ақша таба алмай қалдым. Кімнің бау-бағы, малы мен омартасы болса – сол бай... Мұндағыдай болмағанымен, ауылдағыдай дәулетті. Қыстақта бірінші болғанымның өзі артық деген рас... иә... Үндістерде де, жүгеріден басқа, осының бәрі болған, азын-аулақ болса да, болғаны рас, бірақ олар біз сияқтанып жыланбайтын. Біздің бұл сараңдығымыз шылқыған тұрмыстан туып жатқан жоқ қой, Иларио. Жалғыз жүгері не дәулет боп жетістіреді, оның үстіне, соған қарық болып жатқанымыз да шамалы – әшейін жердің сүмесін тандырлап сорып жатырмыз... Үйқыны қойып, әңгіменің қызығына түсіп кеттім-ау деймін... Үйықтағанға жан жуымайтыны рас – ол да бір, өлі дене де бір... Сатарман жерді азаптап, құнарын кетіріп, жыланды кескендей кескілеп бітеді де тастап жүре береді – өзінің жері емес. Ал енді оған орманды өртеуге рұқсат берілсе – бітті дей бер. Осы ғасырдың басында Иломның ормандары қалай өртенгенін көргенім бар. Полковник Годой бізге оны өркендеудің салтанатты шеруі деп түсіндірді, ал мұнда, өзіміздің көз алдымызда ең бағалы ағаштар күлге айналып жатты. Аспанмен тірескен самырсындарды, қарағайларды, эвкалиптерді, мақта ағашы – сейбаларды өркениет отынға айналдырды, ал біз, әскерилер, өшіміз қалғандай өршеленіп бәрін отай бердік, отқа тастай бердік...

	Қор болған байлық жөніндегі жанды қинаған ойлар тәнді қинаған ауырумен астасты. Таң алдындағы суықтан Бенито Рамостың жағдайы тым ауырлап, өне бойы ара шағып жатқандай қиналысқа түсті. Әлден соң басы бір жағына қисайып, талықсып кеткен.

	Шынында, мақта ағашының түбіндегі кофе қайнатушы орнында жоқ екен. Үстел төңкерілулі, ошақтың оты сөнген, оның ішінде тек күйген қаптың бір тұтамы жатыр, ошақ күлін желпіп таңғы салқын жел ойнайды. Қаладан шығысымен Иларио тізгінді босатты. Оның кішкене жайбарақаттанғысы келді – Рамостың әңгімесі мен Касимироның қорылы шаршатқаны былай тұрсын, тіпті есеңгіретіп жіберген. Қазір ол сөлін сорып тастағандай мылжа-мылжа, басы – бос қауашақ, ештеңені ойлауға дәрмені жоқ, тек әншейін есіней береді, есіней береді. Есік саңылауларынан көшенің көгілжім ауасына электр жарығы түсіп тұр. Нан дүкендері ашылып жатыр. Бұл өзі әбден кешікті-ау... Әйтеуір, бір тәуірі, ауылдағылар пошташының жоғалғанын газеттерден білген болды. Ілтипатпен Бенито сыйлаған сондай бір газет мұның да қоржынында жатыр. Иларио бір үйдің алдына тоқтап еді, оған ыстық кофе ұсынып, жұқа нан, бұршақ пен ірімшік берді. Әттең, бұрыштың түгесіліп қалғаны! Дәм әкеп, құрақ ұшып жүрген екі қыз – біреуі тіпті тәп-тәуір, тек қобыраған шашын тарап үлгірмеген және көйлегі ұйпаланған – сірә, шешінбей жатқан болу керек. Үлкен қыз сіңлісіне жолаушының көзі түскенін байқап қалып, екеуін оңаша қалдырмауға тырысты. Шайтанға жанын жалдаған Рамостың сырқаты мен бос сөзін ойлап бас қатырғанша осындай сұлуды ойға талғажау еткені мың артық емес пе.

	Солай болды да: ағаштар, шарбақтар, тастар, жазық жерлер, бұлақтар бұлдырап артта қалып жатты, ал Иларионың көз алдынан кіші қыздың сүйкімді жүзі кетпей-ақ қойды. Қайда қараса да соны көреді. Жастықта тәнің нені қаласа жаның соны көреді. Ал қартайғанда бәрі керісінше. Қарт адамның жаны нені қаласа тәні де соған бейіл, ал жаны түскір жыл өткен сайын бір-ақ нәрсеге: ұшып кетуге құштар.

	Қыз әдемі-ақ, несін айтасың... нағыз кербез сұлу! Жолыңнан қайтып, үйлене салсаң да болғандай. Енді қашырдың басын кері салып, сол бір сүйкімді жүзді көз алдыңа елестеткен бойы, енді тек одан алыстап емес, соған жақындай түсіп жүре берсең. Жол ұшында қыш ыдыстар мен кәрәсіннен қалған қаңылтыр қалбырларға өсірілген гүлдері көп, шатырына дейін жасыл желек көмкерген шағын үй тұрар.

	Ол кері жүрерін я жүрмесін білмей дағдарды. Қашыр су ішпек болып өзенге түсті, Иларио басын ірікті, жоқ, іріккен де жоқ, тізгінге не істегенін өзі де сезбеді, әйтеуір қашыр тоқтады. Шіркін, сол қызға... сұлу қызға... ару қызға қайта айналып барса болар еді... жә, қойшы, қайдағы қыз, ол Алехаға байланған ғой! Соған шәлі апара жатыр. Екеуі бір мекеннің адамы. Ол әрі ақшалы... Шарапханадан басқа оның жер бөлтегі және бар. Ал негізгісі, ең бастысы, дүниедегінің бәрінен артық жері – ол Мигелитаға ұқсайды. Сұлулығымен емес, онда пәлендей сұлулық та жоқ, екеуі де акатандық болғандығымен қымбат. Ал Мигелита қайдағыбір Текуна емес, ол өмірдің ащы-тұщысын татып көрген, үйдің қадірін білетін жан. Жұрт тегіс ұйқыға бас қойғанда Мигелита іс тігеді, түн баласы ұйқы көрмей қара қазанның қамын ойлайды, сәл әредік болмаса, үйден де ұзап шықпайды. Иларио өзін абақтының Қыз-анасына тапсырды, ал шөлі қанған қашыры суға жай тұмсығын тығып, рақаттана пысқырынып тұр.

	Қашыр тастақты жолмен желе жортуыма жеңіл болсын деп шөлін қандырды, ал өзеннің өзі барған сайын тартылып, тастан тасқа әрең аунап, тайыздана берді. Оның бұралаңына ілескен кірекеш су иірімдерінің шуылынан, сұрқай және көгілжім таулардан өтіп барып, сақалдары көбікке айналып, аулары тас боп қатқан он екі шадияр сияқты он екі ауыл қаумалай қонған көл жағасынан бір-ақ шықты. Оны балықкөз, қоңырқай түсті адамдар мекендейтін.

	Ол Мария Текунның Қырқасын кемерлей жүріп үлкен шеңбер айналып өтті. Төбесінде, сүзіскен текелерше төніп, таулар тұрды. Арындап, ақ көбік атқан өзеннің бойына келгенде астындағы қашыры қимылсыз қалт тұрып қалғандай көрінді, енді қазір өзінің жоғары өрлеп келе жатқанын сезер емес, ал таулар барған сайын еңселене түсті. Қашыр қанша типыңдаса да қайқаң бітер емес, сонау аспанға астасып жатқандай. Әлдеқайда құлаған судың сарыны Иларионың құлағына жетеді, сонда жердің өзі, бір жағынан, онымен бірге, одан да жылдамырақ көтеріліп бара жатқандай көрінсе, екінші жағынан, түпсіз тұңғиыққа құлап бара жатқан сияқтанады.

	Әлден соң өзен сарыны құс қанатының әредік суылындай ғана еміс-еміс естілетін болды. Жол таспасы таудың қарнын белбеулеп жатқандай, ал таудың өзі кірекешке саяқ шыққан тарпаң жылқы сияқты көрініп кетті. Ағаштар шулайды, тымық ауада ән салады: тымық ауаның да, құстың да үні құлаққа бірдей жетеді. Кірекеш тікенектерден қорынып, қолымен бұтақтарды жасқап, дағарадай қалпақ киген басын қайта-қайта төмен бұғады. Жақын маңнан бұғы қашты. Әлдебір аң тырнағымен ағашты сықырлатты. Енді шамалыдан соң далабауыр басталады да титімдей қырғи боп масалар мазаны алады. Иларио үзеңгіге шірей артына қарады. Бірғауым жер өткен екен. Енді алдында – көсілген үлкен жол, жол үсті толған үндістер мен мал табындары, арбалар мен салт аттылар. Біреулері бұл бара жатқан бағытта болса, енді біреулері бұған қарсы келе жатыр. Жүз таныс ешкім көрінбейді, бірақ көбі жылышырай амандасады. Көлдің беті айнадай жалтырып, көз қарықтырады. Ауыр жол титықтатқан қашыр, енді аяғының жеңілейгенін сезіп, қоңырауын сыңғыр қақтырады. Иларио да құрағытып, үзеңгіні шірене басып, тізгінмен ойнайды. Ол бір сәт кідіріп, кезерген ернінде көптен қыстырулы келе жатқан шылымын тұтатты. Көң арасынан талшық айырған жаужүрек қара құстар мүйізі қарағайдай өгіздерді де, ұйқылы-ояу тайыншаларды да мәу демей, жайылымдардан марғау ұшады. Айналаға ыстық ауа таратқандай болып жүк тиелген қашырларын айдап кірекештер өтті. Иларио солармен еріп кеткісі келіп, бойын бір желік биледі. Кірекештер онымен қоштасып, ысқырып, жол үстін азан-қазан қылды... Омалып бір орында отыратын немесе, жүрсе де, шиырлап бір жерден шықпайтын адамдар бар дегенге сену қиын.

	Әйел даусын естіп, артына қайырылды.

	– Кедейліктің қиыны-ай!..

	– Мен сізді байқамаппын да, үн-түнсіз есік алдында тұрсыз ғой тегі! Жағдайыңыз қалай, донья Канделария! Баяғы сауда ма? Осы жақында ғана: шіркін, шошқа етіне сылқия бір тойса деп армандадым ғой. Шыжығыңыз жоқ па? Қидай сыпырып алып кетем! Халіңіз нешік?

	– Құдайға шүкір, жаман емес. Өзіңіз қайда бет алдыңыз?

	Мені көрмей өтіп кете жаздадыңыз ғой...

	– Сан-Мигельге бара жатқан...

	– Қашыр алмадыңыз ба?

	– Жоқ...

	– Бәсе, жалғыз сияқтысыз. Олигарио мен дон Порфирио да осы маңда, мүмкін тіпті бізде шығар деймін...

	– Білем-білем. Ағаларыңыз қалай?

	– Қазір үйде, таудан қайтқандарына тоғыз күн болды.

	Кірсеңізші, кешікпей қас қараяды, алдыңызда қоналқалық жер де жоқ. Оның үстіне, бізде той болып жатыр еді...

	– Иә, шақыру алғаннан уақтылы барған жақсы! Оларға қалай өтем, айып етпесеңіз?..

	– Қазір оралайын. Келгеніңіз мұндай жақсы болар ма.

	Мария Канделария, бұрынғысынша, жол аузында тұрып ет сататын. Өзі құлпырып толысқан, кіл өңкей сарыдан киім киеді, оңып кеткен алтын түстес кеудешесіне аза таспасындай болып қап-қара бұрымы түсіп тұр. Мейірім толы көздері Мачохон ұрын келмес пе екен деген үргедек үмітпен жолға мазасыздана қарайды. Бүкіл өмірі осы жолда. Мұқтаждықтан арылған ағалары осы тірлікті қоюын талай өтінген, бірақ ол күзет орнын тастап кете алмады, кеткісі де келмеді, жан қалауын үмітіне жалғап отыра берді. Осы отырғанының өзі көңіліне медеу. Оның шошқа етін сатып, шұжық пен шыжық саудалап отырған дүңгіршегі де жұпыны, тек бір көз тартары – алдында үнемі шырақ жанып тұратын Қасиетті Қыз-ананың мүсіні. Бауырлары астанада май сатып сауда істейді, онда баға қымбат, сондай-ақ олар астанаға отын апарып сатты; бірақ ағалары майды қалаға әкетеміз дегенде Канделария қарадан-қарап уайым жеп, тіпті азып та кеткен. Олар, маймен қоса, неке көйлегін, өзінің тал шыбықтай бойына қона кететін шілтерсіз ақ көйлегін әкетіп бара жатқандай болды. Қыздың жасы тура он сегізді ұрып тұрған кезі. Мачохон келген сайын оның қолынан ұстап, екеуі ұзақ-ұзақ отырысатын, ал егер сөйлесе қалса, әйтеуір өздерінен басқа бірдеңеге көңіл аудару үшін, болымсыз бірдеңелерді сөз қылатын. “Тауықты қара!” – дейді Мачохон, оның қыт-қытықтағанына қыздың көңілін аудармақшы болып, бірақ өздерінің жан жүрегінен шыққан тілсіз ұғысуларына сол қыт-қыттың қалай сап ете түскенін өзі де аңғармай қалады. “От...” – дейді қыз кергі алдындағы шырақ шытырлай жанғанда. “Осы, иттерден-ақ көрдік-ау, кім көрінгенге үруден жалықпайды екен...” – дейді жігіт. “Жапырақ...” – дейді қыз желдің жапырақтарды сыбдырлатқанына елеңдеп. Оларға бәрі маңызды. Иә, онда екеуіне бәрі маңызды болатын. Мәселен, Мачохон қалпағын қай жерге қойса, он сегіз күн бойы сол жерден жұпар иісі аңқиды да тұрады. Тіпті, хош иісі бүкіл үйді алып кететін. Мачохонның тақасы қалай сартылдаушы еді, ол нағыз еркектерше аяғын нықтап басып жүретін. Даусы да еркектің үніндей саңқылдап шығушы еді-ау.

	Мария Канделария дүңгіршекті ауладан бөліп тұрған кенепті түріп, әйелдерімен, балаларымен және достарымен думандатып жатқан бауырларына қарады. Стақан қайта-қайта мөлтілдеп, шеңбер айналады. Биге шақырып маримба құйқылжиды. Бұрышта қаңтарылып гитаралар тұр. Жарыса сөйлеп, күлкіге көміліп, құшақтасып жатқан жұрт. Порфирио Мансилья Иларионы құшақтаған күйі сүйрей жөнелді, олардың соңынан ерген Олегарио маймылдың құйрығынша шұбалған шыбыртқысымен жерді осып-осып жіберді.

	Қонақтардың арасында өзін доктор деп атауды қалайтын кезбе емші, қоңырқай-сарғыш түсті шал ерекше көзге түседі екен. Бәрі соны қоршап алыпты. Әңгіме өзі туралы болып жатқанын Канделарияның құлағы шалды. Мейлі, айта берсін! Доктор, ақ бит сияқтанған жексұрын неме, бұған үйленгісі келетінін көкіп отыр. Жасы да маған дөп келеді, бірақ, неге екенін, көнгісі келмейді, деп қояды мұның ағаларына.

	Порфирио, Иларио, Олегарио бастаған кірекештер әзілдесіп, күлісіп, мәз болысқан күйі қыздың қасына тақады.

	– Сіз неге жалғызсыз, не себепті билемейсіз? – деді Иларио қызбен қол беріп амандасқан досының иығынан аса қарап.

	– Маған қайдағы би!

	– Біз бұларға көрсетейік! – деді Порфирио. – Биді қалай билейтінін білсін!

	– Ой, қойыңызшы! – деді қыз Илариодан шынтағын ала қашып.

	– Бүгінгі қонақтың мәнісі не? – деп сұрады Иларио.

	– Андрес ағам қызын атастырып жатыр.

	– Чонита күйеуге шықпақшы, – деді Порфирио. – Біреуміз білсекші! Сіз де, донья Кандуча, бір күні бәрімізге сан соқтырып кетесіз-ау.

	– Тек сіз үйленем демесеңіз, дон Порфирио. Басқалардың талғамы жоғарылау көрінеді ғой.

	Маримбаның сазына елтіп бәрі үнсіз қалды. Гитарашылар аспаптарын күйге келтіріп жатыр. Ас үйден оңбай таяқ жеген ит қыңсылай үріп, азан-қазан боп ақсаңдаған беті далаға атып жоғалды.

	– Бұл Хавьера дейтін обал-сауапты білмейді! – деді донья Канделария ашына сөйлеп, содан соң көнетоздау алжапқышының қыртысын аппақ қолдарымен сипалаған бойы қонақтардың арасынан өтіп, қызметші әйелдің сыбағасын бермекші болып ас үйге кірді. Ол ішімдікке жаны құмар бір үндіс әйел еді, өзі, кімнен екені белгісіз, ұдайы жүкті болып жүретін әрі тәртібі де нашар еді. Мінезі – мінез емес, бірақ қолы алтын – бәрін істейді. Тағы бір кемшілігі – сұғанақтығы бар, сол үшін оны жүгері тартуға қойған болатын.

	Өзіне айтылған ренішті сөздерге ол ләм-мим демеді, тіпті басын да көтерген жоқ. Тас үстіндегі дәндерді үгіп болған соң барып еңсесін тіктеді.

	– Ағаларыңыз итті ас үйге жолатпа деген болатын. Басқа да айтқандары аз емес... Оларға тек бұйрық беріп, қарап отырса болды... Соларға барсаңызшы, жұрт думандатып жатқанда отқа қарап состиып тұрғаныңыз не...

	Мария Канделария ағаш пен көмірге, жалын мен түтінге толы ошақтың тұп-тура ортасына қараған күйі сілейіп тұр. Түтін – жалыннан, жалын – отыннан, отын – ағаштан, ағаш – жерден, жер – арман-тілектен. Қыздың қабағы түйілді. Көптен қыстығып жүрген көз жасым мөлт етіп, жылап жіберем бе деп алжапқышының бір шетін шеңгелдеп ұстап алыпты. Түтін – жалыннан, жалын – отыннан, отын – ағаштан...

	Қызметші әйел түрпідей тиетін сұп-суық, су қолымен шынтағын ұстады. Канделария оны сезбестен ас үйден шыға жөнелді. Бәріне бас-көз болу керек, басқа кімге сенерсің, ана жақта әлгі Иларио біткеннің дауы қызып жатқанға ұқсайды. Ол кірекеш атаулының бәрін еркелетіп солай атайтын.

	– Мен Олегарионың орнында болсам, әлгі қашырларды сатып алуға кедергі жасамас едім, ал содан соң, Порфирио, сенің қандай білгіш екеніңді және сол қашырларың соншама құнына татитын-татымайтынын жұрт таразылай жатар еді.

	– Мені кінәлама, Иларио, осы қашырларға ұрынба, тым қымбат сұрап тұр екен деп бұған ескерттім, құдайшылығын өзі айтсыншы. Ұтыласың дегенім рас, міне – жаным, міне – иманым. Ал сен, Порфирио, мені босқа күйдіресің...

	– Арақ алыңыздар, – деп Канделария оларға жақындай берді де жасы егделеуіне түйекөз шыны толы жайпақ табақты ұсынды.

	Порфирио бәлсіне қойған жоқ, бірақ қашырлар жөнінде Илариомен дауласа берді, ал Иларио одан хат тасушы жоғалып кеткеннен бергі уақытта қалашықта болған жаңалықтың бәрін сұрап біліп алды.

	Жаңалық дейтін керемет екен. Валентин әкей жиналған қауымына айтыпты: әулие Францискінің күні өтісімен бас жебірейіл Архистратиг Михаил Текунаның қырқасын от семсерімен шауып түсіреді депті. Хат тасушы әкеткен аузы желімдеулі конвертте шіркеу басқармасына жолданған ақша болғанын да айту керек. Сол арада адам жіберіп пошта бастығын шақыртса, келе жатқан бетінде миына қан құйылып, аузы-басы қисайып әрі тілі күрмеліп қалыпты. Дон Деферик ешқандай қисыны жоқ жаланы бір басына үйіп-төккен адамға сеніп пошта тасытқан билік орындарының қылмысқа бергісіз бейқамдығына орай жұртшылықтың қарсылығын ұйымдастырмақшы болып дүркіреген.

	– Ой, сайтан, сен осындай сөздерді қайдан табасың!

	– Дон Деферик солай деді ғой. “Ешқандай қисыны жоқ...” деп тоқсан қайталағанын өз құлағыммен естідім. Бірақ қарсылық шеруі болған жоқ. Майор, тамыры болса да, түрмеге жаптырам деп қорқытса керек. Ештеңені елең қылмаған бір қытай ғана. Әйтпесе тұтқындағыларға дейін өрекпіпті – олардың тағдыры сол қағаздарға байланысты болып тұр ғой. Тіпті Алеха Куэвас та абыржыған білем, бірақ оның қайғысы – пошташы емес, соның соңынан қуа шыққан бір жұқсыз болса керек; шығуын шыққан, бірақ жете алмаған: жолай дуалап, қасқырға айналдырып жіберді ме, кім білсін.

	– Өй, бір жексұрынсың-ау, Порфирио!

	– Сен оны бұлай тастама. Келе жатқаныңды білдірсең еді.

	Кесірленіп жүргеніңде біреу қағып кетсе қайтесің!

	– Шіркін дүние, дайын тұрғаны!.. Одан басқа ұрғашы құрып қалып па. Маған донья Канделария қалады, мұның да бағы ашылатындай болды ғой. Аман-сау болыңыз, донья Канде, сіздің бақытыңыз үшін ішейік!

	Түйекөз ыдыстар сыңғырлап, донья Канделарияның қолы қалтырап кетті. “Бақыт” деген сөзді естігенде оның қайғы-мұң меңдеген тұла бойы дүр сілкінді. Бірақ үш кірекештің бірі де оны байқаған жоқ. Олар мәз болысып, арақтарын ішіп салды: шалқая беріп құйып-құйып жіберді де бастарын тұқыртып бір-бір түкірді.

	Маримбаға қарай бет алған доктор олардың қасына жете бере тоқтап, жайпақтағы көзгелдектің біреуін қолына ала бере, оған қарамастан – екі көзі Канделарияның көзінде – арақты суша қылғыта салып, бір тамсанды да:

	– Сірә, қыздарға салт мінгендер ұнайтын болу керек! Олар аңқылдаған, ақ көңіл келеді ғой... – деді.

	Кірекештер жақсы лебізі үшін оған рахмет айтысты. Тек қана Порфирио кіділеніп, көнер емес – ол кәдімгідей-ақ қызып алған, ал ондайда оның жойқын күшіне қарсы тұрып бекер әрі осындай бір жұқсыздармен сүзісе кететіні және бар. Қалалық болғысы келіп, не бола алмай, не қоя алмай жүретіндерге оның жыны келетін.

	– Сіздің салт мінгендерде жұмысыңыз болмасын, – деді ол, – ал донья Канделария – қыз, себебі өзі қыз болғанды жақсы көреді. Айттыра келгендерді айдап салады да отырады. Алысқа барып қайтеміз, Хуан Сокавалье сол үшін өзін өлімге қиды. Ол да салт мінген жігіттердің бірі еді, ал донья Канденің жігіті – салт мінгендердің сайыпқыраны болатын.

	– Қазір де солай... – деп имене сөз қосты масайраған Канделария, сөйтті де әдемі көздерін төмен салып, доктор мен кірекештер жайпаққа қойған түйекөз шыныларға қарады.

	– Дұрыс айтасың, қазір де солай, өйткені сен оны өмір-бақи сүйесің! Кімді сүйсең – сол саған мәңгі тірі. Мейлі өле берсін, кете берсін, не істесе соны істесін – бірақ артында қалған жары ұмытқанша және көз жұмғанша ол тірі. Міне, азаматтардың пікірі осындай, ал Мачохон азаматтың азаматы еді ғой, несін айтасың!

	– Еді ғойыңыз не?.. Ол деген әлі де...

	– Иә, донья Канде, – деп әңгімеге Иларио араласты, – солай болды және әйел махаббаты барда солай болады да. Ол салт мінген қалпында көктен сәуле шашып тұрады.

	– Міне, бұл маған ұнайды! – деді әңгімеден және арақтан көңілі лепірген Порфирио, ал Олегарио: “Бәрекелді!” деп айқайлап та жіберді. – Сауданы бірден бітірген жақсы. Дегенмен мына арақты ішейік. Сіздің ықыласыңызбен, донья Канде ... сіз де ішіңіз, дон медик...

	Маримба күмбірлеп, гитара сыңсып, қонақтар шыр көбелек айнала билеп жүр; Мария Канделарияның бұрымы бірде қараңдап, бірде күмісше жылтылдап, сарғыш кеудешесі аршын төсін керіп көз байлайды; ал Иларио біткеннің бәрі теңселіп әрең тұр, осы тұрысында олар түнгі аспанның жұлдыздарын үзіп алып өз сұлуларының аяғы астына тастаудан да тайынар емес.

	Күйеу мен қалыңдық: Андестің қызы Чонита Рейноса мен Сакариас Менкос келіп қосылды. Қыздың ерні қызғылт-сары гүл сияқты томпақ екен; жігіттің бойынан қоян иісі шығады, өзі кісікиіктеу сияқты, бірақ салтанаттың құрметіне аяқ киімін сықита киіпті. Онысы артықтау да болғанға ұқсайды: тасырқаған аттай аяғын оғаштау басады. Күйеу мен қалыңдық кірекештер мен доктордың қасына тақап, Канделария әпкейлерінің сөзіне құлақ түрді.

	– Түнде ат тұяғының сыртылынан оянып кететінім бар... Далаға шықсам, жол үстінен алтын бұлт көремін... Мачохон тура қол созым жерден өтеді, бірақ аналар соқыр ғып тастағандықтан менің ұйқы мен күлкіден қалып, ай жарығындағы еменнің құба жапырақтары сияқты қамығып, күтіп тұрғанымды білмейді. Әрі жақын, әрі алыс боп өтіп бара жатады, жақын болатыны – анадай жерде ғана, алыс болатыны – мені көрмейді. Менің тағдырым сұмдық әрі қарапайым, – деді Мария Канделария ешкімді, ештеңені көрмей тұрып, – ондай болуы мүмкін емес, тіпті болса да мың жылда бір қайталанатын шығар... Ұшқын түсіп, жанымды жаралады... Шынайы махаббат дегеннің өзі – осындай жарақат. Еркек не болам десе де бола алады, ал әйел – тек сүйгенінің бейнесі ғана... – Ол бірте-бірте бәсеңдеп, міңгірлей бастады, екі езуі салбырап, көзіне жас тығылды, бірақ соның бәрін әлі ересек боп үлгірмеген әйелдің күлкісі жеңді. – Екеуміздің осында билегеніміз есімде. Кел, құшақтаса жүріп билейік, деді ол, ал өзі мені аяқтан шалуға тырысты, арандату үшін емес, құлап бара жатқанымда белімнен төменіректен ұстап қалу үшін... Мен шапалақпен ұрып жібердім...

	– Содан соң сүйіп алдыңыз ғой, әпке, рас па? – деді қалыңдық. Туыстары мен достары бұл әңгімені жатқа білетін.

	– Ал мен ақымақ аспан шырақтарының бәрі бірдей салт аттылардан болатын-болмайтынын әлі білмейді екем, – деп сөзге араласқан Олегарио өзі биге шақырып, аш белінен құшақтар ма еді деп армандаған Чонитаға көзін сүзіп, темекі тұқылын сораптай түсті.

	Доктор жауап қатқысы келіп оқталды, ал Порфирио жаңағы сөзі үшін емес, қылмыңдаған көзі үшін досын шынтақпен іштен бір түйді.

	– Сакариас, мынау сенің қалыңдығыңа тісін қайрап тұр! Өзің тезірек жеп қоймасаң мұның иегі қышуын қоймас, ақыры қолынан түсіріп алып жүрер.

	– Сен өзің жеуге келетін бе едің, Чонита? – деді күйеу жігіт жаңа күртешесінің шұбалған жеңінен қолын шығара алмай, әлдебір сусыннан жирен тартқан мұртын жалап тұрып.

	– Қол жетпейтін жеміс болған соң әркім әуестенеді ғой, – деп іліп әкетті Иларио.

	– Біреудің қолы жетпесе, біреудің қолы жетеді, – деді күйеу жігіт ақыры жеңінен қолын шығарып, тікенек мұртын сүрте түсіп. – Кім үйленсе, жемістің бәрі соныкі болад та!

	– Біз әлі үйленген жоқпыз, Сакариас... – деп Чонита бұртия қалды.

	Біреу гитараны сызылтып, ән салды:



	Қайран ағаш бұтағы мен жапырағынан айырылған,

	қырсық шалып, сен де қурап бітіпсің...



	Бенигно, Эдувихес, Моратайяның әулеті және басқа да достары гитаршы жігітті алқа-қотан қоршап, үнсіз тұрған бойлары, әнге рақаттана елтіп қалған. Бәрінен ересегі Эдувихес еді. Оның сұйқылтым шашының астынан бас сүйегі, ал бас сүйегінің астынан – маңғаздық пен уайым сығалап тұрғандай. Ол алты мәрте қазы болған, соның алтыншы ретінде қазынашысы барлық ақшаны, тіпті мангоның салығынан жиналған қаржыны да қидай сыпырып қашып жоғалып, бұл күйіп кете жаздағаны бар.

	Құлақтары әлдеқашан тас бітеліп қалған екі кемпірдің әңгімесі азан-қазан. Олар маримбаның өзін құмықтырып, сыр шертісіп отыр. Бұрынғы қазының қылықтарын жұртқа жария етіп болып, екеуі енді докторға көшкен.

	– Моланың құрты ғой ол, қаладағының бәрі сонда-а-ай!..

	– Қайдағы құрт? Қаракүйе десеңізші!..

	– Құдайға тілім жазықты, бірақ бар ма, мен бірдеңе білсем, сол неме Канделарияға қырындайтын сияқты! Өлмесек көрерміз-ау, бір жеріне қарасе-е-ен, бір жеріне!

	– Анис шырынын ішіңіз! Әне, бәліш пен кофе беріп жатыр! Бұлар бір әбігер жандар ғой... аталары да, Рейноса қақбас, сондай болаты-ын!

	– Бұлардың тегі қалай өзі, Рейносо ма, Рейноса ма?..

	– Бір құдайым білсін! Аталары мен әжелеріне қонақ келгенде асай-топыр болушы еді ғой! Канделарияға ұрын келетін болғаны есімде!.. Біз әне жерде отырдық!.. Ең сүйікті қызы емес пе еді. Атасының аты Габриэль болатын, иә... Габриэль Рейносо!.. Бұғы сойды, шошқада қисап жоқ, алты үнді тауығы...

	– Тура алтау! Шарабын айтсаңшы! Бәлкім, жұпынырақ болғанда тойлары да бұзылмас еді-ау!

	– Жамандық шақырып келмейді. Мачохон үйінен шыққан, бірақ жете алмады ғой.

	– Атастыру тойы осында болмақшы ма еді?

	– Осында, дәл осы жерде. Уақыт өтпей тұра ма – енді Чонитаны күйеуге беріп жатыр. Той деген аты ғана...

	– Алтын сияқты сәуле шашады, – деп Канделария шұбар бет, жуан шошқа бағушыларға әңгіме айтып тұр, – ал мен оның нәресте сәбиге ұқсап жылағанын жиі естимін. Күмәндарың болмасын, түнгі аспандағы үлкен жарық дақтар қатты мұңаяды. Мен оларға қараймын да қараймын, әбден бауыр басып алдым және қараған сайын олардың қайғылы-қасіретті екенін көремін. Шексіз аспан асты айырылысқан жандардың мұң-зарына толы...

	– Әпке, – деді оған Чонита, – ана залдағы қонақтар үй иелерімен соғыстырып ішеміз деп шақырып жатыр!

	– Көкең қайда?

	– Апам екеуі осында, тек сені күтіп отыр. Доктор сөйлемекші.

	Қонақ бөлме сықа толған. Тіпті есіктің көзінде топырлаған, айбаннан мойын созып қараған жұрт. Дәрігер жан ұшыра айқайлап тұр:

	– ... Кезқұйрықтан кептер қорықпас! Жігіт әйелді таңдаса, олар үй болып, ұя салады! Өмірдің тостағаны қуанышқа толады!...

	Оның айқайын Порфилио Мансельяның үні бұзып еді, қонақтар көргенсіз кірекештің үнін өшірді. Иларио оны сүйрегендей ғып тысқа алып шықты.

	– Жә, Порфирио, нең бар онда! Құдай ақы, бері жүрші, гитаршыларды тыңдайық, Хуан Росендоның жерлестері екен!

	Қонақ бөлмедегілер дуылдата қол соқты, тост аяқталды.

	– Әне, Олегарио билеп жүр, – деді Иларио, досын сүйкімсіз дәрігерден аулақ әкетпекші болып. – Әйтеуір тыныш жүрмейді! Аяғын әйелдің бұтына салуын қарашы! Өзі де әбден темекі сасып... Әйел болмағаныма шүкір, онымен билемеймін.

	Порфирио жүндес құлағын ызалана ысқылап, үндеген жоқ. Сөз қайыруды жаны сүймейтін. Дәрігер оған ұнаған жоқ, шынында ақ биттен ауса неғылсын, онымен шатақтасуға осының өзі жетіп жатыр. Шіркінді темір тікенекпен бір осқыртар ма еді, доктор болсаң өзіңді-өзің емдеп ал деп, бірақ бұл докторға да ұқсамайды, әшейін қалыңдықпен қабырғасын жапқысы келіп жүрген біреу ғой...

	– Саған не керек? – деп Иларио да қояр емес. – Сен де бір, ана керең кемпірлер де бір! Оларға өмірдің де, достықтың да, махаббаттың да құны бір тиын – ақша мен тамақ жайынан сөз қылса жетіп жатыр!

	– Флавиано, көп бәлсінбей бір ән салып жіберші, – деді ашық түсті көйлек киген қыз тісі маржандай қара торы жігітке – жұрт оны күйген нандай түсі мен аппақ тісіне бола Нан-Маржан атап кеткен болатын.

	Гитаршылардың бірі тізесінде жатқан аспабына құлағын төсеп жіберіп, оның құлағын тез-тез бұрап күйге келтіре бастады. Аспап үні көңілінен шыққанда бойын тіктеді де: “Дайын!” деген белгі берді.

	– ¥най қойса, – деді Флавиано аппақ тістерін көрсете жымиып. – Бір елді мекенде айтылатын ән еді... Вальс ырғағында...

	Порфирио досының иығына асылып, қатулы жүзін дереу жайдарыға салды. Иларио жан-тәнімен тыңдамақшы болып көзін жұмды.



	Құдай-ана, зар тілегім:

	тұтқын қылып алсын мені,

	тар қапасқа салсын мені,

	салсын түрме бұрау маған.

	Мигелита – оның аты,

	Акатанның қызы атанған,

	түрмеде тұр Құдай-ана,

	ол да сондай қара торы,

	көркемдігі бір аумаған.

	Кірешілер қашырларға

	алтын, күміс жүгін артты,

	көк теңізге көлбей тартты.

	Акатанның алтын қызы

	Мигелита ұзағанша

	түрмедегі Құдай-ана

	көз алмастан қарап қапты.

	Жанары оның көмірдейін,

	ерні – бейне гүл қауызы,

	ғибадатхана төрінен кеп

	орын алды Құдай-ана,

	кетті мәңгі Мигелита –

	Акатанның алтын қызы.

	Күллі Акатан аңсап оны,

	еске алады қылған ісін:

	шын сүйгенің жігітіңді

	үзбе одан үмітіңді, –

	деп қайрайтын қыз намысын.

	Сағынышсыз махаббат жоқ,

	одан ләззат артылмаған.

	Қара аспаннан мәшіңкенің

	үні жетед сартылдаған.

	Мен барамын тұтқын болып.





XVII




	Мереке болған жерден таңертең кету қандай қиын. Аузың жалын татиды, ішіңді арақ күйдіріп бара жатады, жан дүниең – жабырқау, қуаныштың өшкен күлі мен көшкен жұрты. Кірекештер таңғы сағат төрттерде жолға шықпақшы болған, бірақ тек шошқалар, тауықтар мен иттер ғана ұйқы көрмеген үйге бір кіріп, бір шығып жүріп алты жарымға дейін бөгелді. Тәуір чилатеден бір-бір тастап алғылары келіп еді, қолдарына іліккені тек кофенің самасы мен тойдың сарқындары ғана болды. Мигелита жайындағы әнді бір тыңдағаны үшін Иларио бәрін берер еді, бірақ Хуан Росендоның жерінен келген сазгерлер кетіп қалған екен. Әні көкейінде, ал сөздері дәл қазір бірте-бірте сіркіреп келе жатқан жаңбырдан себездеп қана өтетін күн сәулесімен көтерілген ыстық бу сияқтанып жадында еміс-еміс қылаңытады. Кірекештер “Сау болыңыз!” деп артқы есіктен донья Канделарияға қош айтысып еді, жауап берген ешкім бола қойған жоқ. Бір жерлерде күн күйіп-ақ тұрса керек. Таулардың қырқасы көкшіл және сарғыш түспен жылтырайды, ал мұнда, бұлардың аяғы астында, жер-әлем түгел лайланып, дымқыл ауадан мұрынға мүк иісі ұрады. Кірекештер қоюланып келе жатқан жаңбырдан ықтап тізерлей-тізерлей қалысты. Айнала төңіректе су-су болған ағаштар мүлгіп тұр, аңдар да түсінде судырлап, түсінде шулап жүрген сияқты

	Шағын да болса қайқаңдау, тегі тік деуге де болатын (сондықтан да Қарақшы беткей деп дұрыс аталған) беткейді артқа тастаған кірекештер топырағындағы әктен ақтаңдақтанып жататын үстіртте отырып нөсерді өткізіп жібермекші болды. Олар бір-бірлеп шатырдың астына кірді, аттар мен қашырларды да сонда кіргізді. Бұл үйде бұрынды-соңды ешкім тұрмаған деуге де болады, бірақ қазір оны ара-тұра дон Касуалидон дейтін, тегі ирландық болғанмен, өзі испанның испаны деуге болатын біреу мекендейтін; оның ирландық екені суық сорып қошқылданған бетіндегі көкпеңбек көздерінен де, сорғалаған балдай боп маңдайына, құлағы мен бұқа мойнына түскен жирен шашынан да көрініп тұрар еді. Осы сипаттары мен сидиған бойы оны жергілікті тұрғындардан ерекшелендіреді; мұндағылардың бәрі бір қалыптан шыққандай сиықсыз, шартық, қазан бас келеді және көз қарастары ашпа-жалап солдатты еске түсіреді, өйткені осындағы судың әсерінен олар бақакөз, бақатамақ болып өседі, тамырлары адырайып, бойларын барған сайын үрей билей береді.

	Мұхиттан мұхитқа соғатын жел құбақан жазықтар мен тауларды әбден мүжіп бітірген, мұнда тек жатаған шөптердің жұрнақтары мен шеңгелі мықты, мығым кактустар ғана қалған.

	Аттар мен қашырлар оқыранып, үш еркек әдейі дәудірлей сөйлеп азан-қазан болған ыза-шуға үйдің түкпір қараңғысынан баяу басып, жарықтан көздерін жыпықтатып біреулер шыға берді. Порфирио оларды жақсы таниды екен.

	– Мәссаған! – деді ол – Сендерді мұнда қай түлен түртіп келген?

	– Сен едің соны айтпаған, – деді Келтек аталып кеткен Мельгар. – Өздерің не бітіріп жүрсіңдер? Жол бермейсіңдер әйтеуір.

	Испандық Касуалидон екі қолын қалтасына салған күйі шықты, тек мылтықтың құлағындай боп бас бармақтары ғана сораяды.

	– Жасақ келіп қалған екен десек, – деді ол, – мұнда күзет дегенің жарқанатша жосып жүр...

	Келтек Мельгар оның сөзін бөлді:

	– Маған жүріңдер, дастарқаным жұпынылау, бірақ мұндағыдай емес, жасақ жолай қоймайды. Қоразым да бар...

	– Біз асығыспыз, – деді осы кездесуді жақтыра қоймаған Порфирио. – Тағы келерміз, өмір алда ғой.

	– Еріктерің білсін, – деп жабырқай сөйлеген Келтек қапаланған сыңай танытты.

	– Жұртты күштеп шақыруға бола ма? – деп Олегарио шарт кетті. – Кім күнәдан пәк дейсің, бәріміз адамбыз. Қашырларымызды ұтқызып жүрерміз...

	– Немесе менікін ұтып аласыңдар, – деп қойды Мельгар.

	– Сен, немене, бізге жабыса қалдың? – деді ашу қысқан Иларио, ал Олегарио:

	– Сенің қашырларың қайда, Келтек? – деп сұрады.

	– Тәрбиелі адамдар сұрақ бермес болар, – деді Мельгар ақылдымсып. – Рас па, Сикамбра? Сендердің испандықтарыңда солай емес пе еді? – деп, осы лақап атын құйрығынан бір тепкеннен артық көре қоймайтын дон Касуалидонға қарады. – Қашырдың аты қашыр... Қайда тұруы керек болса сонда тұр... ¥та алсаң әкете бер...

	– Әй, тәуекел, басқасына, одан гөрі тәуірірегіне қойдым!

	Бұл сөздер Иларионың жүрек түкпірінен шықты, сондықтан азаматтар оны үнсіз қабыл алды. Ешкім ештеңе деген жоқ, бәрі үстелге етпеттеп, еміне түсіп, шатырды және қоғадан тоқылған қабырғаларды сабалап жатқан нөсерді де естіместен ырс-ырс етеді. Дымқыл ауаға көк түтін қалқыды. Ойыншылардың бар ынтасы кіп-кішкентай қалаймақан сүйектерде. Үш... бес... алты... ұтты! Бір... екі... төрт... ұтылды! Ойыншылар қазір ештеңесі жоқ, ал келесі сәтте – ештеңесін өзгерте алмайтын, бар байлығың тағдырдың шартты бір белгілерінің кездейсоқ үйлесуіне құрбан боп кете баратын ақылға сыйымсыз дүниеге телмірген де қалған.

	– Мен иірейінші! – деп Олегарио жағалауда сатып алған екінші қашырды бәске салмақшы болған досының қолына жармасты.

	– Неге сен? – деді Иларио сүйектерді уысынан шығармай, тайталаса түсіп. – Әуелі жұмырығымды ашып алшы.

	– Сені сүйетін әйел бар, саған болмайды, ал менің ешкімім жоқ. Ол сарғайып, сені күтіп отыр. Оны сүйетінің рас болса, сүйекті маған бер... – Кірекештер шын ниетімен жақсы көретін әйелдерінің атын еш уақытта атамайтын.

	Атасаң – өзгенің сүйгенін иемденген боласың. Ал жай жатып шығатын әйелдері туралы олар қымсынбай-ақ айта береді.

	– Әкелші сүйегіңді, мені бір сыйлашы, қашырдан айырыласың ғой...

	– Әрі тұр!

	– Тұрмаймын!

	– Ұтамын!

	– Ұтыласың! Екеуінен бірдей айырыламыз. Әкеші, мен иірейін, сенің сүйгенің үшін болмаса да Мигелита үшін!

	Өзінің қиялынан тауып, дәл өзі білетін тірі адамдар сияқты нақты бейнесіне айналып кеткен қыздың атын естігенде тершіген жұмырығынан сүйектерді тастай берген Иларионың саусақтары қалтырап кетті.

	– Мұның бәсі де сол ма? – деді испандық Касуалидон Келтекке қолы жоқ жағынан еңсеріле түсіп. – Бұл қашырын бере ме?

	– Енді қалай деп ең... – дегенде Порфирионы дүлей қорқыныш билеп алды. Ол күшті әрі батыл еді, төбелесте ақтығына дейін қасқайып тұратын да қақыратып ұратын, ал құмар ойнауды ұнатпайтын және өлердей қорқатын. Ешкіммен ұстасып, ешкімді жықпайтын болған соң не, тәйірі. Сәттілік деген – бос дүние, жауыңнан досыңа айналатын еңбектен жалтаратындар ғана соны қарақтайды. Әйтеуір күнкөріс керек, сондықтан сүйек иіріп мал тапқысы келеді әрі алдап-арбайтындарын қайтерсің.

	– Әрине, береді, – деді Келтек. – Таспен жапалақты ұрдың не, жапалақпен тасты ұрдың не. Менің атам аспалы төсегім тозбасын деп үш төсекке кезек-кезек жататын.

	– Иірдім! – деді Олегарио айқайлап, бірақ сүйектерді иірген жоқ, еңгезердей таз қоразға қарап қабағын шытты. Е-е, енді белгілі болды! Бұлардың қолы шықпайтындай бар екен... – Қоразды әкетіңдерші... – деді. – Бір сүйкімсіз құс... Жоғалтыңдар көзін!.. Біздің жан беріп, жан алып жатқанымыз мынау, бұл неме көстең-көстең етеді!

	– Қоразда нең бар, – деді Келтек Мельгар, – ол саған ештеңе істеген жоқ.

	– Соның қырсығынан қолым шықпай тұр. Егер екеуіңнің ым-жымдарың бір болса солай деп айт, онда мен ойнамаймын, оған да тимеймін. Екеуіңе қарсы ойнап зорығатын мен ақымақ па? Сүйек те сенікі, енді кеп қоразың қоқиланады... Білсем, өз қоразымды әкелер ем ғой.

	– Өзіңе барып билік жүргізерсің, мұнда әкіреңдеме! Сен кірекешсің, кірең болса бері айда, бірақ қоразға тиісуші болма!

	– Ит екенсің ғой өзің...

	– Ит болмағаның осы ма!

	– Тіфу, жексұрын! Тіпті зәрені алады. Мына пәлеңді аулаға айдап шықпасаң әңгіме жоқ. Бұл тұрғанда ойнай алмаймын!

	– Оның несі бар екен?

	– Ол саған дуалап тұр!

	– Жап аузыңды, ойыныңды біл!

	– Қораздың көзінше ойнамаймын!

	– Рас-ау! – деп қалды Иларио. – Осы бір жүні жидіген пәлекет болмаса біздің жолымыз ашылар еді!

	– Мынаған түсіндірші, Сикамбра! – деп жыларман болды

	Келтек сойдақ тісін сойдитып. Оның басқа тісі де жоқ еді.

	Өзінің лақап атын жақтырмайтын испандық Касуалидон қоразды шығарып жіберуге болмайтынын, өйткені ол жасақтың келе жатқанын хабарлап тұратынын айтып шатақты басуға тырысты.

	– Онда не тұр? – деп өршеленді Олегарио. – Жасақтың жөні бір бөлек, қораздың жөні бір бөлек. Жоқ, айналайындар, мен кірекешпін, айдайтыным – қораз емес, қашыр және оны асқабақпен басынан ұрып емес, шыбыртқымен сауырлап айдаймын.

	Темекімен ысталған сойдақ тісін ақсита тұрып Келтек Мельгар сөздің тігісін жатқызған болды:

	– Біздің жеріміз борбас, оның үстіне бүгін жаңбыр жауып тұр, ат тұяғының дүрсілін естіртпейді. Олар кілеммен жүргендей боп келіп бас салса білмей де қаласың.

	– Сонда не, күзетшің – қораз ба? – деп кекете сұрады Олегарио.

	– Сүйегіңді иір...

	– Тапқан екенсің! Өзіміздің де ойнағымыз-ақ келіп тұр, сендер бір қашырымызды ұтып алдыңдар ғой, соны қайтаруымыз керек.

	Ақыры Мельгар дегеніне жетті: екі қашыр да бір қолға өткенше ойнаймыз деп Келтек пен Касуалидон уәде берген соң Олегарио сүйектерді иірді.

	Сол сол-ақ екен Мельгар молақ қолымен сүйектерді ешкімге сездірмей ысырып жіберіп жерге түсіріп еді, қоразы түскір жалма-жан жетіп келіп әлгілерді қылғыта салды.

	– Мынаны қалай үйреткенсіңдер? – деп шатынап шыға келді осының бәрін сайтанның қаскөйлігіндей көріп тұрған Порфирио.

	– Қалай үйреттім?! – деп күңкілдеді Келтек. – Аштан қатырамын, сондықтан жаңағы сүйектің бәрі көзіне дән көрініп кеткен ғой.

	Сөзі қисынды көрінді, қоразға деген ықылас та өзгерді – қалай дегенмен, қолғанат екені рас. Өлесі арықтығына қарамай, тигізетін пайдасын айтсаңшы: әрі тамаққа ортақтығы жоқ, әрі бұларды сеспей қатырайын деп бұқпантайлап келе жатқан жасақтың жақындағанын да уақтылы хабарлап отырады. Солай болса да қораздың көзінше ойнау қауіпті екен деп шешті кірекештер. Оны шығарып жіберуге тура келді. Дон Касуалидон басқа сүйектерді әкеліп үстел үстіне қойды да Олегарио мен Келтек бір-біріне қарсы қарап тұра-тұра қалысты. Олегарио өздері ұтқызған қашырды ә дегенше қайыра ұтып алды да, содан соң тағы екі қашыр ұтты. Енді “Жә, жетті!” деп жалбарынудың кезегі Келтекке тиген. Әрі-беріден соң ол сақаны тастай салып еді, бірақ оның да септігі болмады. Ілгері басқанның иті оттайды, кері кеткеннің сақалы кеңірдегіне шығады. Құдай жарылқайын десе – жаңбыр кезінде күн жайнап тұрады, айтпақшы, сол жолы да сөйтіп еді-ау.

	– Ой, бауырларым, мені әбден қорқыттыңдар ғой! Тіпті тамағым кеберсіп кетті, – деді Порфирио. – Ең сұмдығы – үш бағасын беріп жаңа әкеле жатқан қашырлардың біреуін әлгі сұмпайы ұтып алды емес пе!

	– Иларионың қырсығы ғой, құмарпаз мұның несін алған! – деп Олегарио әлде кекетіп, әлде ызаланып қырсыға сөйледі.

	– Ха-ха-ха! – Иларионың ішек-сілесі қатты. – Ха-ха-ха, қораздан қорқып, қоразға есесін жіберіп!..

	– Енді ғой қарқ-қарқ күлесің, ал маған сондай бір сәтті ой келмесе қазір салпақтап жаяу кетіп бара жатар едік.

	Біз аттарымызды да ұтқызған болар едік, ұсақтап қайтеміз – біреу сыйған жерге бесеу де сыяды!

	– Бізді қоразбен алдап соқпақшы болды-ау, – деп Порфирио оның сөзін бөлді – Иә, қудың жазасын құдай береді деген рас.

	– Біздің Иларио сүйек ойнауға емес, ішуге жаралған ғой, – деп сөзін жалғады Олегарио. – Сылқия ішіп, шишаны жалап-жұқтап, содан соң өлең оқыса. Мұның өлеңі де таусылмайды, әбден миыңды жеп бітеді... Жоқ, бекер айтам, өлеңі болмаса маған сүйектерді бермес еді. Бұған шындықтан гөрі ертегі жақын, бұл біздің ақынымыз ғой. Мигелитаны есіне салмасам бәріміз тырдай боп қайтар ек.

	– Ха-ха-ха!.. – деп Иларио да қоятын емес. – Қораздан қорқып, Мигелитадан қолдау тауып!.. Алда ғана зымиян келтек! Қап, сені ме, ит-шошқа!..

	– Жә, жә, енді сен күшейдің бе! Ойыншы болғаныңа!..

	– Өздерің ғой мені ақын деген. Қашыр көрсем – жол жүргім келіп тұрады... Әулие көрсем – өзімнен-өзім мейірленіп, шоқына бастаймын, оның көзі қайдан алып салынғанына да қарамаймын... Сүйек көрсем... ойнаймын, қатын көрсем – өздерің білесіңдер... Құдай көзіме балдақ көрсетпесін де, әйтпесе ақсап шыға келемін!..

	Оларды ақ төбел ат мінген дон Касуалидон қуып жетті. Жүгені, тізгіні, үзеңгісі – бәрі сайма-сай. Көзі әбден сорылған мұз кәмпит сияқты, жел үрген қалпағы желп-желп етеді. Жұрт оны діннен аласталған безер екен десетін: шынында да дағарадай қалпағынан, мойнына дейін түймеленген қара пенжегінен, жалбыраған жирен шашы мен ажары таймаған жасамыс жүзінен әлдебір шіркеулік белгілер көзге ұрып тұрғандай болушы еді.

	Дін қызметшісі ме, содырлы-сайқанды біреу ме, әлде соның екеуін бірдей ұстаған жан ба – әйтеуір ол сусылдаған құрғақ құм өкпені қабатын, сырттан келгендер тұншығып өлеміз деп зәре-құты қалмайтын, ешкім тұрақтап байыз таппайтын өлкеге өз еркімен пенде болған.

	Келтек өзін Сикамбра деп атағанда дон Касуалидон қипақтап, пұшайман боп қалатын. Осы сөздің әр буыны ауыздан шыққан сайын ол жуатушының шыбыртқысынан ыққан аң сияқтанып үрпие түсетін. Күн артынан күн өтіп, бұрынғы өмірі санасынан өшкенімен, осы бір сөз, жаттанды дуа сияқтанып, қышқылтым-тәтті әсерімен жүрегін айнытады: жер аударылған адамдар ғана тұратын өлкеде өз кінәсінен өмірін өксітіп жүргені есіне түседі. Мұнда малға шыр бітпейді, жел қақтаған жері тандыр, өсімдігі селкеу, седірең, күнге күйген, аң-құс атаулы ырымға жоқ. Жасырып-жабатын несі бар, нәпсіқұмарлық құдайға қызмет етумен сыйыспайтынына көзі жеткен, ал ирландық ар-ұяты жанын жеп болған күні ол діни атақтан бас тартты. Анасы ирланд қызы болатын. Беу, шіркін-ай, испандық болып, таза испандық болып туар ма едім! – деп, әр сөзін іштей таразылап, байыппен ойлаушы еді ол. Таза испандық өрлік пен өзімшілдікті бірдей ұстап, өзінің ашкөздігі үшін азапқа түсе қоймайды. Ал оның бойында испандық және ирландтық қасиеттер тоқайласқан, қазіргі бейшара халі сол сезімдердің тайталасынан туған. Аралас қан – оның тентіреуінің себебі, өлім де көп күттіре қоймайтын жерде ажалын тосып жүргені тек соның кесірі – мұнда өшкен адамдар мен аңдардың қаңқалары жылдам ашылып, саудырап кебеді де құтырынған жел сүйектерді күзгі жапырақтай қаңғалақ ойнатып ала жөнеледі.

	Әңгімені тәу басынан, испандар мекендейтін дәулеті шамалы, әсем қыстақтан Касуалидонға діндарлардың бір қауымы берілгенінен бастайық. Суық жайлаған таулы өлкелерде мұндай қыстақтар аз емес, ал әр қыстақтың өз менмендігі бастан асады, өйткені олардағы адамдардың жақсылы-жаманды сауаты бар, сондықтан маңғаз әрі жабырқау келеді. Тәтті-дәмді тамақтан, ақылман кітаптардан, жеңіл-желпі оқулардан, барыс-келістен, көңілді думандардан, құмар ойындар мен сейіл-серуеннен енді ғана арылған су жаңа дін қызметшісін әдепті қарым-қатынаспен, тазалықпен және сый-сияпатпен бүркемелеген ауылдың қайырымды жұтаңдығы қарсы алды.

	Бір жолы, ұйықтар алдында жұмсақ орындықта шалжиып шай ішіп отырған дон Касуалидонға өзіне қарасты қауымның бір адамы келіп, құмнан алтын жуатын үндістердің қыстағындағы дін басшысы сырқаттанып, демалысқа кеткісі келіп жүргенін айтты. Шайға бойы балқыған ирландық “е” деп үлгіргенше өрлік пен өзімшілдік жанын жеген испандық алдындағы суды бір-ақ қылғып ішіп салғанда алтын ұнтақтары шықыр-шықыр етіп тісіне тиді. Көз алдына тауық, какао, қытырлақ нан елестеп өтті.

	Ол көзді ашып-жұмғанша дон, Касуалидоннан 1567 жылы осы арада португалдық және генуэздік дін иелерінің, өз туыстары мен кәнизактарының ортасында билік жүргізген епископ Бернардино Вильялпандоға айналып шыға келді.

	Қағаз не сұмдықтың бәрін көтере береді ғой. Дон Касуалидон науқас бауырласына хат жазып, оның орнын жоқтатпауға әзір екенін жеткізді және сырқатының жайынан бұрын-соңды хабардар болмағанына қапалы екенін білдірді. Егер оны білсе, қол ұшын бұрын-ақ беретінін жазды. Табысы мол, таупықты қауымнан бас тарту оған, Касуалидонға, түк емес екенін айтты.

	¥зақ жылдар айғыздаған бет әлпеті көн теріге ұқсас науқас бірәдар жауап хатында оның ізгі ниеті мен ақ пейіліне алғыс айтты, бірақ қызметін қабыл алған жоқ, өйткені оған қарасты қауымда дінге енжарлығы күшті мың бес жүз үндістер тұратын, олардың қайыр-садақасы жоқтың қасы еді, сондықтан ондағы жағдай адам айтқысыз ауыр болатын.

	Испандық хатты оқи отырып, бір шөкім темекі қалған жан қалтасын қармана берді. Өзі аш көз адам болғандықтан ол науқас дін қызметшісі жазған алғаусыз шындыққа сенген жоқ, қарамағындағы қауымының жылы-жұмсағын бауырына басқысы келген әккілігі ғой деп түйді. Олар дінге енжар болсын-ақ, бірақ құмнан алтын шаятындары рас қой... Оның миында бұрқақ атқылап, су сылдырап, алтын құмы жалтылдап жатты. Испандықтың көз алдына алпамсадай қара қошқыл үндістердің жексенбі сайын өзіне алтын әкеліп тұратыны елестеді. Олар діндар ма, мұңдар ба – бәрібір, әйтеуір әбден қарызданып-қауғаланып біткен мына құдайшыл немелерден көш ілгері.

	“Менің ар-намысым сіздің мейірбанды ұсынысыңызды қабыл ала алмайды, – деп жазды оған екінші хатында үндістердің дін ұстаушысы, – сондықтан бұл дауды шешуді шіркеу басшылығына қалдырайық”.

	Дон Касуалидон астанаға барып, архиепископпен әңгімелесті, ол мұның риясыз тәуекелшілдігіне қайран қалды, сөйтіп наурыздың бір жайма шуақ күнінде үндістердің алтынды мекеніне келіп, бауырласын жұмсақ орындықтары, электр жарығы, ванна бөлмесі, жеткілікті су қоры бар, тоты құсы сайрап, қызметші әйел ойнап тұрған, терезесінен алаңның тамаша көрінісі ашылатын ат шаптырым үйдің құдай қалаған тапшылығына душар етіп, жөніне кетті.

	Жаңа мекеніне табаны тиген дон Касуалидон қысыла-қымтырыла жүріп жертөлеге ұқсас бөлменің сықсима терезесінен далаға қарамақшы болғанда желкесі терезе жақтауына тиді. Өзеннен әкелінген тастардан әкпен далбасалап қаланған үйдің қабырғалары әлдеқашан айғыздалып, арқалық мәткелері ыспен баттасыпты. Бар жиһазы – былғары жайма кереует пен шойнақ үстел. ЬІрымға тірі жан жоқ. Испандық әрі-бері дауыстап көріп еді, ешкім келе қоймады. Онымен бірге келген кірекеш те сол бойда қайтып кеткен болатын. Иесіз үйді жарты сағат бойы басына көтергенде барып көзіне бір үндіс шалынды. Ол “кеш жарық” айтып амандасты да жөн сұрады.

	– Біреу-міреу келіп көмектессе болар еді... – деді бұл.

	– Жо-ға...

	– От жағып, ас қамдайтын кім бар?

	– Жо-ға...

	– Мен жаңа келген дінбасы боламын. Бұрынғы дінбасыға кім қызмет етуші еді?

	– Ешкім...

	– Шіркеуде пономарь9 дейтін жоқ па?

	– Жо-ға...

	Дон Касуалидон үндістің көмегімен әрең деп заттарының бумасын шешті. Өз құлағына өзі сенер емес. Алқым ашуға басып, сықырлауық баспалдақтарды ойбайлатып шіркеу мұнарасына шықты да, өрт дабылын қаққан адамша, қоңырауларды өршелене соғып, өзінің келгендігін паш етті. Өрмекшінің шытырман торларын бұзып, құжынаған жарқанаттарды үркіте жүріп төмен түскенде қауымды құлақтандыруға жұмсаған үндісінің қайыра келіп тұрғанын көрді.

	– Айттың ба оларға? – деп сұрады.

	– Иә...

	– Бәріне айттың ба?

	– Иә...

	– Олар не деді?

	– Өздері де біліп отыр екен...

	– Сөйтіп отырып, мені қарсы алуға келмеген бе? Маған не керек екенін де сұрамады ма?

	– Жоқ...

	XVI ғасырдағы сәулет өнерінің мақтанышы болған ғибадатхананың қабырғасымен түн түнегі тасбақаша жылжиды. Дүниәуи қам-қарекеттен безіп жыра-сайлар мен тау-тастарға тығылған мың бес жүз үндіс жұлдызы самсаған аспан астында, жеңілген нәсілдің еңбек етіп діңкелеген адамдарынша, алаңсыз ұйықтап жатыр. Жаңа келген дін ұстаушы мекенді аралап, әр есікті бір қағып жүргенде көше-көшенің бәрі оған шулан қасқырша айбат шегіп жатты. Ұйқысыраған жұрттың сөздері де күмілжі, оның бақырып-шақырғанына мән бергенсіп бірер үйден ғана қоңырқай жүзді бастар қылтиып, амандасқан болды.

	Сол түні бәріне көзі жетті. Аспандағы жұлдыздар алтын құмынша жарқырайды, бірақ ол алтын құмынан күдерін үзген. Христиан елдері еуропаның картасынан бас көтеріп, бар салмағымен оның иығына түсіп, жерге тұқыртты. Өркөкірек испандық, жараланған бұқаша құтырынып, тізе бүккісі келмей, алқынып, көзі қызарып, аласұрып бақты. Бірақ ары арынын басып, тізе бүктірді, ол ұзақты түнге тас еденде жүгінумен тұрды. Маңдайы мен қабағының қатпарлары сұп-суық інжуге толды; бүкшиген жон арқасын қуалап мұздай тер саулады. Таң құланиектенген шақта мұнараға шығып халықты азанға шақырды, ғибадатхананың есігін ашып, мехрабтағы шырағдандарды тұтатты, өзі де ғибадат киімін киіп қауымның алдына шықты. Тәубе дұғасы ешқашан дәл осылайша ұзаққа созылмаған болар-ау. “Соnfіtеоr Deo...”10 деген сайын пірәдарымыз сіңбірініп, көз жасын көлдетумен болды. Ғибадатханаға кешегі үндіс бас сұғып еді, оны көмекке шақырып алды. Үндістің бірдеңе білетіні бар екен. Ол қажетті жерінде шоқынып, жүгініп, түрегеліп, дұғалыққа қол жалғап, тіпті шарап пен су құйған құмыраны да әперіп, кәдеге жарады. Ғибадат аяқталған соң ас қамдау үшін от жағуға тура келді. Үндіс кофе (тегі, қуырылған жүгері болуы керек), қатқан нан, бірнеше апельсин тауып әкелді, содан соң түске дейін нәр татпаған испандық ақыры тағы да кофе мен нанды, ал апельсин орнына – екі бананды қанағат етті.

	Күні бойы өзге тіске басар болмады, ал кешке жағдайы тегі қиындады: алдына суық кофеден басқа дым келген жоқ. Ораза мен тәубе ұзаққа созылды. Дінбасыңыз ашықты, тоңды, ешкіммен тіс жарып сөйлеспеді, бірақ рухани жағынан тазарды: таупықты испан өркөкірегі басылып, ирландық діни сенімнің алдында тізе бүкті. Жоқшылық оны жуасытты, қарапайым тірлікке бейімдеді, енді осы жерден, мынау меңіреу тыныш баспанадан оның өзіне де өркениет әшейін бос әурешілдік сияқтанатын болды. Үндістер кедей, үйелменді болады екен, мұқтаждықтары да көп. Қолдарынан өтетін алтын өздерінікі емес. Тапқан-таянғандары ауырғандары мен ішкендерінен артылмайды. Әуелгіде дон Касуалидон оларды ұйқысынан оятып, жандандырып, Дон Кихот айтпақшы, өзінде де жоқ денсаулық бермекші болып әрекет жасап бақты. Олардың дүниеге сырттай қарап, сырдаң өмір сүретініне, еш нәрсеге қызықпайтынына, үн-түнсіз, қиял әлемінде жүретініне қатты ашуланатын. Бірақ енді, көп жыл өткен соң, оларды түсініп қана қойған жоқ – өзі де қалғып-шұлғуға көшті, сөйтіп қиял-өмірі өсімдіктің тіршілігіндей қара байырланып шыға келді.

	Өз жанына үңілуге, бәрін түсініп, бәрінің жай-жапсарын анықтауға оның батылы жетпеді, сондықтан күңгірт елес көз алдынан сусыған сағым болып, қазір кемпірқосақтың жалы мен зілмауыр бұлттардың арасынан шығып келе жатқан салт аттылар сияқтанып бұлдырады да тұрды. Ол жермен, ешкілермен, жүгерімен, тыныштықпен, сумен, таспен етене байланысқан, бірақ өздері құнын білетін алтын құмын түкке тұрғысыз санайтын осынау мейірбан жандардың қуаныш-шаттығына ортақтас екенін көрді.

	Былай қарасаң, құмның құнын біле тұрып, оны түкке тұрғысыз санаудың өзі қызық-ау. Жалаңаш үндістер теңізге қан тамырларының шоғырындай боп құлайтын өзендердің атырауында жұмыс істей жүріп, құны адамның толайым ажалына пара-пар болатын отынды осы дүниенің от көмейіне көсіп тастап жатыр. Олар өз жендеттеріне пәлелі металды күреп беріп, сол арқылы өшін алуда. Бұл алтынға түкке керегі жоқ заттар алынады, қалаларда фабрикалар салынып, онда қолаңса сасыған құлдар жұмыс істейді; жұрт соның жолында әбігерге түсіп, қайғы жеп, бірін-бірі өлтіріп, өмірден баз кешіп жатады. Өзіне осыншама жиіркенішті өркениет адамының жан сырын естуіне тура келе жаздағаны тек есіне түскеннің өзінде дон Касуалидон құлағын алақанымен басады. Мәжусилік мерекелері мен жын-ойнақ билері бар, маскүнемдік жайлаған өзінің үндістері олардан әлдеқайда артық.

	Дон Касуалидон Рейм шіркеуінде король Хлодвигті шоқындырғанда әулие Ремигийдің айтқан сөзін күн сайын кешкілік есіне бір алып отырады: “Басыңды и, өркеуде сикамбр! Өзің өртегеннің бәріне табын, өзің табынғанның бәрін өрте!” Алакөлеңкеде бетінің жықпылынан қара жасы сорғалап, сол жас көзінің көгілдір шынысынан қазына елесін шайғанша осы сөздерді қайталап, құдайдың жарлы-жақыбай пенделерінің арасындағы өзінің де кембағалдық күйіне қуанатын. Мұндағы адамдарды ол “нағыз” пенделер деп санайтын, оларды әлгі басқа, жасанды адамдардан айыру үшін солай атайтын.

	– Сен ақы алмайсың ғой, – деді бір күні таң азаннан ұлын шоқындыруға әкелген үндіс, – сондықтан саған мынаны берейін...

	Дон Касуалидон орасан алмұрт сияқтанған түйіншектен азар да безер бас тартпақшы болып еді, қырсыққанда, үндіс буманы шеше бастады да әлдене, шақалар сияқты, сыңғыр-сыңғыр етті.

	Бір емес, он екі немере-жиендері бар дүниеқоңыз епископ Вильялпандо сыйға қолын соза берді. Сыйдың салмағы да аз еместей. Сірә, ақша көне шақа... алтын құм болар!.. Ол жұмбақ затты қатты сілкіп қалып еді, ішінен сыңғырлаған үн шықты да тұп-тура оның қайыршылығының жанды жерін басты, әрі осы сылдырдың сырын білетіндіктен бұл оған жайсыз тиді. Бұрымы сала құлаш, кебек түстес, шүңірек көз үндіс келіншегі көтеріп тұрған нәрестеге Хуан деп ат қойды. Ерлі-зайыпты үндістер ақымақтау көрінген өкіл әкемен бірге шоқындыру бөлмесінен шығуы мұң екен, испандық шұбатылған киімін шешпестен жалма-жан қабақ ыдысты қолына алды. Күмән жоқ. Күміс, күміс шақалар. Солар бір-біріне соғылғанда осылай сыңғырлайды. Ол тығыз жабылған дөңгелек қақпақты тырнағымен шекіп ашып ыдыстың ішіне үңілді. Жүзіндегі мейірбандық табан аузында жоғалып, күйінішті наразылыққа ауысты. Тапқан затын қайыра тығып қойды да ат ерттемекші болып далаға шықты. Аты түскір де таптыра қоймады. Содан соң ол сырқаттанған болып, ат немесе дәрігер табылатын бірінші қыстаққа дейін өзін үндістердің алып жүруін қалады. Сөйтіп, испандық Касуалидон жапырақтардан жасалған зембілде жатқан күйі үндістердің мекенін тастап шыққан болатын. Оны көтерген төрт жасөспірім жол бойы ырсылдап, былшылдаумен, тағы да ырсылдап, тағы да былшылдаумен болды, ал олардың артында келе жатқан мұртты шал ара-тұра науқасқа таяп, оның өлі иә тірі екенін бір байқап қояды. Дәрігері бар бір қыстаққа жетісімен шеру тоқтады. “Ешқандай дәрігер қажет емес, – деді испандық қолын сүйіп қоштасып жатқан үндістерге, – одан да маған ат тауып әкеліңдер”. Испандықтардың ішіндегі нағыз испандық емес пе, сол сәтте ол өзін Эскуралдағы марқұм болған корольдарша күйме-зембілмен көтеріп әкелгендей сезінді. Сол арада үндістерге тоқыма зембілдермен ¥лы Пирамиданың түбіне келіп түскен көсемдер жайынан әңгіме айтып та жіберді. Дон Касуалидон жерге түсіп, зембілшілермен қоштасты, біреуден лауға ат алып, өзінің бұрынғы қауымына қарай бет алды. Табаны түскен бәтеңкесі бұрынғы үйінің жалтыраған тақталармен жұмсақ қана шылп-шылп етті. Қарызға белшесінен батқан діндарларды алдап-сулап тапсырып, өзі бай үндістерге қашатында зымияндықпен орнына қалдырып кеткен дін қызметшісі әлі сол үйде тұратын.

	Ол мұны қуанышпен арқасынан қағып, “өз үйінде” екеніне сендірді, қызметші әйелге какао әкеліп, төсек қамдауды тапсырды. Жеті түнде мейманды қондырмай жіберіп не көрініпті!..

	Дон Касуалидон қуаныштан басқа ештеңені қабыл көрмеді. Ең әуелі, деді ол, мұнда неге келгенін айтуы керек. Өзі сақалы өсіп, көзі шүңірейіп, әбден азып кетіпті. Мұнда ұзақ жүріп, жарты жолын зембілде жатып, жартысын ерде отырып, ұлы рақым сұрау үшін аққа мойынсұнып келді. “Қалағаныңыз болсын, – деді бойында үндіс қаны бар дін қызметшісі. – Тек ол Құдайдың құдіретіне бағышталса жетіп жатыр”.

	Дон Касуалидон асқабақтың ішінен адам таңданарлық бірдеңе ала бастады. Оны шығару үшін неден ұстарын білмей біраз әуреленді, ал дін иесі оның қимылынан көз алмай қарапты да қалыпты. Ақыры испандық алмақшы болған затын шығарды, бірақ одан мәселе түсінікті бола қойған жоқ. Әлгі заты – жүген екен. Дон Касуалидон оны бауырласының қолына ұстатып: ”Мені жүгендеңіз, әкей! Жүгендеңіз!” – деді. Соны айтып, еңкейе бере, аузын ашты. “Жүгендеңіз, мен деген асау атпын! Малмын! Тәкаппар мақұлықпын!”

	Табынған нәрсесін өртей алмаған соң дон Касуалидон діни қызметтен бас тартты. Жұрт оны Сикамбра атайтын болды, осы лақап атпен ол еш нәрсе тиянақ таба алмайтын, көзге көрінгеннің бәрін жел айдап әкететін, тозаң басқан жерлерде қаңғумен жүр.

	Жолда бірге жүру көңілдірек, оның үстіне ақтөбел ат мінген дон Касуалидон әлі де болса барып тұрған қарақшыдан аумайды. Акатанға жақындай бере ол кірекештермен қош айтысты. “Әлі де болса шекараны іздеп жүр-ау” – деп ойлады Иларио Сакайон... “Дәмесі одан да әріде,” – деп ойлады Порфирио Мансилья, – ауқымды өзендерде, маймылдар мен адамдар өмір сүретін ормандарда, ескектің шалпылында, жел қайықтың жүрісінде, дүниеде теңдесі жоқ қара қауырсынды, қызыл айдарлы үйректерде, тасбақаларда, қымбат бағалы ағаштарда, жүзіп келіп алақанға қонатын ақ көбіктерде. Олегарио да соны ойлаған. Бәрінікі тек ой, бір ауыз сөз жоқ. Бәрін махаббаттың алдында болатын үнсіздік баурап алған. Иларио өз ерінің үстінен Порфириоға қарайды. Еркектің еркекке дәл осылайша ұнайтыны сирек кездеседі. Порфирионың білмейтіні жоқ. Енді қалай деп ең – мұның хат тасушыны қуып жете алмағанын, себебі ол қасқырға айналып кеткенін айтқызбай-ақ білді ғой!.. Иларио оның күдігін тыңдады да қойды, бірақ жауап бермеді және бұл жөнінде ешкімге ештеңе деп жақ ашқан емес, тіпті Алеха Куэвасқа да айтқан жоқ. Егер ол Мария Текунның Қырқасындағы кездесу туралы бірдеңе білсе бір пәлеге ұшырар деп қорықты. Өзінің жебеушісіне айналған пошташы екеуінің арасында бір нәзік, қасиетті байланыс орнады; оның сырын ашсаң – бақытсыздыққа ұшырайсың, өйткені сен құпияның бетін ашасың, тереңде жатқан, тым алыстан басталатын дәнекерлердің тылсым табиғатын бұзасың. Иларио жалғыз жүргенде өзінше былдырлап бірдеңелерді айтып жүретін болды және басы артық бірдеңе деп қоюдан сақтанып ішуді де мүлдем азайтты. Анис арағынан алты көзгелдек, екі сыра – бітті, одан артық бір тамшы аузына алмайды. Керек десеңіз, мінезі де өзгерген: бұрынғы әзілқойлығының ізі де жоқ, жұрт жиналған жерде тіл мен жағына сүйеніп қылжақтайтынын мүлдем қойған. Күңгірт ақиқаттың иесі бола жүріп ол оны аузына алмайды; көзі ұйқыға кетіп бара жатқанда өзге жұрт ешбір дерегін білмейтін қашқын хат тасушыны қолға түспейтін, сағым сияқты қасқыр бейнесінде, төрт аяқты түнек кейпінде көреді, сол аяқтарының арасынан пошташының екі аяғын да көргендей болады.





XVIII




	Шаш дейтін шаш емес – қамыс құрақтан жасалған сыбызғының үні, нәзік жіп. Оны тарайтын қол емес, саусақ тәрізді жапырақ; байыппен, жайлап тарайды, саусақты салып жіберіп тарақтаса үннің сарқырама судай боп бұзыларын біледі. Ол шың құздардың қалай құлап, тастардың қалай домалағанын естіген, бүгін әлі пісіп жетілмеген жеміс сияқтанған тәні дүр сілкініп, денесін мүкше жапқан түгінің асты тұтас түршігіп ала жөнелген. Жаңарып, жасарып әлуетті бұлшық еттерінің жасушаларын қан қарқынымен келетін от тасқыны шайып тұрады, оның өзі тек қызыл түсімен ғана қанға ұқсаса, қомағайлығы қорғаныс іздеп өзіне табысқан бауырларын жалмай беретін жылтырақ сынаптан аумайды. Ол ипекакуананың иісі аңқыған селдір бұлттан сытылып шығып мұрнын бір тартты. Жету керек, иіс атаулының шырмауынан босанып, әйелі кеткен жаққа баруы керек – оның ізінен иіс алғалы қашан. Шалбары да, пенжегі де жалба-жұлба боп үстінен түсіп, қара суға ағып кеткен. Жер де өзі сияқтанып, дүр сілкініп, қолсыз қасынып жатыр. Айнала қарағайлар өскен, олардың асты толы тікенектер. Ол піскен қарбыздың еті сияқтанған қызыл иегінен сойдиған тістерін шығарып, шаштараздың мәшінкесі сияқты сартылдатып қарнын, арқасын, табанын, шіріген айва түстеніп ақ құба тартқан құйрығының астын сүзгілеп өтті. Осы сартылы өзінің бұрынғы күлкісіне келіңкірейді екен. Аң болу, жай ғана аң болу ғажап нәрсе. Көзің дөңгелек, дөп-дөңгелек, керемет дөңгелек және айналадағының бәрін көресің. Оны түсіндіру қиын. Сондықтан ол айналсоқтап жүреді. Тура емес, шеңбер айнала жүгіреді. Бірдеңелерді сөйлейді, күбірлейді, бар суды бірден ішіп салғандай айғайға басады немесе таңырқап әрі өзінің кеңірдегін жұтып қойғандай болып ышқынады, желмен жарыса ұлып, шоқиып отырып қалады. Қауіп-қатерді аңша сезеді және өзін жай таптырмай айдайтын да тұмсыққа айналған ауыз қуысында қалып қойған, аңға тән ашқарақтық. Ернінен жылтырап сілекей жіптері төгіледі де тұрады, қу жанын тыншытпаған құмарлығы жемістің сүйегіндегі түнектен де қараңғы әрі тылсым. Резеңке қабық ішіндегі тырнақтарын қайрап алғысы келіп үнемі зығырданы қайнап-ақ жүргені. Алға ұмсынған басы балтаның бос басындай қалтаңдайды. Оның бір түсінбейтіні: арқасына мініп алып, ұдайы салпылдап жүретін, басы жоқ, аяғы жоқ екі пәлекет не болуы мүмкін? Өзі сол екеуін кеміріп, иіскеп, күлкімен жуып-ақ бітірді. Шамасы келсе жеп те қояр еді. Лақтырып тастағысы-ақ келеді, құтылғысы-ақ келеді солардан. Аяғы жоқ, басы жоқ, құйрығы жоқ, жалғыз кеудеден тұратын неткен аң бұл? Тіпті, күлкілі !.. ЬІқы-ықы-ықы... ықы-ықы-ықы!..

	Резеңкесі жарылып кеткендей боп табанын тарпып қалып, әлгілерден қашып құтылмаққа жұлқына жөнелді, бірақ арқасында пошта салынған қос қоржын – аяғы жоқ, басы жоқ, тек кеудесі бар екі аң жатыр еді...

	Ол өзінің бірде емпеңдей жылдам басып, айналсоқтап жүгіретінін, енді бірде аяғына қорғасын байлап алғандай ілбіп жүретінін байқады. Сондай қиналыс шақтарында беткеймен төмен заулайды, басымен және денесімен жерге соқтықпай, табанымен сырғып, тырнағымен қармалап құлдырайды.

	Қасында елді мекеннен бірге келген, әйелінің қайда екенін айтпақшы болған қолы қара шал бар еді. Қасында болуын болған, бірақ қою шаңның арасына кіріп ғайып болды. Оны қалай ұстап, қалай сақтамақ, жоғалып кетпеші деп қалай айтпақ? Оның бәрі мүмкін емес, тек арттарынан қалмай ит келеді, ал көзге көрінбейтін шал оны да, итті де бір үңгірге бастап барады.

	Оның зәре-құты қалмады. Бұта сыдырған аяқтары ауырып, шыдатпай барады. Өзі көп те жүрген жоқ, шал екеуі бірден-ақ төменге, үңгірге қарай бұрылған. Жоқ, неге көп емес! Оның бармаған, жүрмеген жері жоқ, Сеньор Ничо оттай қызыл тасқа отыра кетті, жердің суық оты түстенген тас екен. Өзінің жағдайын бір ойлап алмаққа отырды. Иә, әуелгіде үлкен жолға шыққан болатын, қазір сол жол есіне түскенде қуанып кетті. Сонымен жүріп отырып Текунаның қырқасына жеткені еміс-еміс елестегендей. Иә, сонда болғаны рас, барғысы келмей қиқаңдағанымен шал да қасында бірге болған. Оның сол жерге барып, қайтып келгені есінде, барып көрген де қайтып оралған. Сеньор Ничо Акино үңгірге кіре беріс ауыз бен тікенекті бұталардың ортасында отыр. Құм бетінде, күн сағаты сияқты, шыңдардың сүйрік көлеңкелері бірін-бірі қуып, уақытты белгілеп жатыр. Бұл үшін уақыт біткен. Түсі көне кілтке ұқсаған қарға оның үстінен ұшып бара жатып иығынан бір шоқып байқады да тірі екеніне қайран қалды. Сеньор Ничо өзінің қаптарының үстінде, көзі ашық, ұйықтап жатыр екен. Ол үңгірге кірмекші болды, бірақ оның тіссіз аузы қылғыта салып, шыға алмай қалармын деп қорықты. Жарықты көрмекші болып басын шығарып қарап еді, көзіне қарға көрінді. Ашыққаны сондай, мұрнына қуырдақ пен жұқа нанның иісі келді, бәліштің бетіндегі қарайған бұршақ дақтары, дәмді қытырлақ, бал мен анис қосылған сүт, дәмқабық шырыны елестеп өтті. Қашқын әйелін іздеймін деп не күйге түскенін, қандай халге жеткенін ол аштықтың өлшемімен таразылайтын болған. Осының бәрін өзінің ақымақтығынан тартып жүр. Жоқ, бұл ақымақтық емес. Жә, кесірлігінен дейікші. Бірақ бұл кесірлік те емес. Жарайды, әйелі қайтадан құшағында тықыршып жатуы үшін дейік. Сонда басқа әйел құрып қалып па? Жоқ, басқа әйел – басқа, ол емес. Е-е, міне мәселе қайда: оған бәрібір болмайтыны несі?

	Текуна қашқанда жүректе запырандай болып дақ қалады, сондықтан “Көзден кетсе – көңілден” дейтін мәтел бұл жерде жүрмейді. Текунаны іздеген адам шөліркегеннің су іздегеніндей, маскүнемнің – арақты, шылымшының – темекіні аңсағанындай күй кешеді. Сеньор Ничо Акино қоржындарын лақтырып тастап кете барды; тағы да отырып, ой қорытуға жарарлық тас кездесер ме екен деп жалтақтап барады. Ол шынында шаршады, бірақ сонша көп жүрмеген де сияқты – Үш өзен қыстағынан шығып үлкен жолмен келе жатқанда қарақол шал екеуі төменге бұрылатын тұсқа дейінгі аралық. Рас, Мария Текун Қырқасынан өткенін анық біле қоймайды. Ол аласа, жайпақ тасқа отырды. Осы арада, қараңғы жер астында жападан-жалғыз отырып, әйелсіз неге өмір сүре алмайтынын тағы бір ой елегінен өткізбекші.

	Текуналардың ішінде (олардың бәрін бірге ойлаған оңай) елгезек құс немесе түкті теңіз өсімдігі болады, жақын маңнан қуатты еркек толқыны өтсе, әлгілер ебелек қағып жүріп береді. Өзінің түкпірлі терең мағынасында махаббат та текуна сияқты тас жүрек. Оның көзге көрінбейтін біз тұмсығы өмірдің түп тамырын иіскелеумен болады. Тек сонда ғана сен тірлік етесің, асып-тасып өмір сүресің. Текуна жылайды, шиыршық атып, екі иығын жұлып жеп арпалысады, міңгірлейді, ыңырсиды, қара терге түсіп, тырнағын салып жұлқынады, ақыры азаптан өлген сона сияқтанып тыншу табады. Бірақ құшағында ұстаған адамының денесіне бізгегін тастап кетеді. Енді өзі емін-еркіндікте, ал анау – мәңгілік тұтқында.

	Қазір оның әйелін неге іздейтінін тастар да біледі. Енді оның не іздеп жүргенін ағаштар да біледі. Жұлдыздар да оның не үшін әйелін іздеп жүргенін біледі. Өзендер де біледі.

	Ол Үңгірдің еденінде шашылып жатқан қара-қызыл жұмсақ тастармен өзінің бетіне, қолына, аяғына, тура табанына гүлде болатын жұлдызқұртқа ұқсаған, өзінің итін алып кеткен қарақол шал көрсін деп көп-көп көздердің суретін салды. Осындай көп көздермен әлеміштеліп, хатқа толы қоржындарын сүйретіп, ілби басып жүре берді, жолай оған тек ақ түсті шаяндар, жарқанаттар мен ұзын мұрт соқыр қоңыздар кездесе берді.

	“Осы сен қайда барасың, Ничо Акино?” – деп сұрады ол өзінен, тастан тамшы тамып тұрған, ағаш пен өсімдік тамырлары, текунаның тәні сияқтанып, жер қабатының күллі тіршілігін жұпар иістен сасық иіске дейін, тәтті-дәмдіден кермек дәмге дейін, ауруды да, у мен зәрді де, отты да, жанды жеген қайғыны да, ластық пен настықты да бойына сіңіріп, әндетіп жатқан жер астымен өтіп бара жатып сұрады. Көзге көрінбейтін құйрықты жұлдыздар оны сиқыршыдай безектетіп айдаумен жүр. Жер астында, бір мекеннен бір мекенге өтіп, көсемдердің хабар-ошары осылайша жүйткиді. Хат тасушылар – дән себілген егістіктердің перзенттері. Егістіктер зыр жүгіреді, әрі жүгіреді, бері жүгіреді, күндіз де, түнде де жүгіреді, ал оларды бастаушылар күннен де жеңіл, оларды бастаушылар көлеңкеден де жеңіл. Ол межелі жеріне жетті. Жұлдызқұртқа ұқсаған шал оған Түрлі-түсті Үйге, жалғыз сәуленің тұрағына баратынын айтқан болатын. Ол таң қалып аузын ашты, жүрісінен жаңылды. Зәулім жықпылдан құйылып тұрған күн сәулесі оның басына түсіп, алмас боп қатқан, гауһар боп құлпырған суға айналып жатыр. Жоғарыдан ғана емес, төменнен де мөп-мөлдір жасыл сәуле көтеріліп, сан құбылады. Ол өзін інжуханаға тап болғандай сезінді. Кей-кейде – бәлкім күн жайма-шуақ болғанда – сәуле сонау жоғарыдан төнген қалың бұтақтардың күмбезін жарып өтіп, соның әсерінен жарық дүние күңгірттеніп, шырмауықтың суық түсіндей немесе кесірткенің жасыл түнегіндей ажарға ауысатын болар. Тастар әуелі балдыр сияқтанып жасыл түске боянады да артынша көгілдір тартып көздің жауын алады.

	Сеньор Ничо Акино хат салынған қоржындарын жерге қойып, ғибадатханада тұрғандай қалпағын шешті. Ол таңырқағаннан есінен танып қалды, ол қанша қараса да көзі тоятын емес. Мұнда біреу тұруы керек – осынша сұлулық бос қалмауы керек қой! Сан-Мигель Акатанға барып, ондағылардың бәрін осында көшіріп келсе ғой. Бұл – балалардың ертегінде айтылатын үңгір емес, шындық. Жалма-жан, бәрі түс көргендей боп жоғалып кете ме деген адамша, жарқыраған инелерді ұстап көрді. Көзге күн сияқты ыстық көрінгенімен, олар жерден де суық екен. Бәлкім, аспанның ең биігінде тұрғанда күн де осындай болатын шығар, оның тал түсте аса қатты жарқырайтыны содан болар. Сеньор Ничо әйнек түстес мөп-мөлдір, ара-тұра айшық сияқты сарғыштау көрінген жүздеген, мыңдаған асыл тастарды ұстай берді, көре берді. Оның денесі тоңазып кетті. Пенжегінің жағасын көтеріп алды. Жоғарыға шығып, үлкен жолды тауып, хаттарды Бас поштаға апарып берсе болар еді. Әйелі мынадай таңғажайып өлкеге келіп орныққан болса, бұған еріп, қиқы-жиқы үйлері мен мыжырайған шіркеуі бар елді мекенге қайтып бара қоймас. Одан да бәрі осында көшіп келіп, түрлі-түсті Үйді ғибадатхана орнына ұстаса ше? Құдайдың мехрабына да осы жер қолайлы болар еді. Валентин әкейге де, дон Дефериктің рояліне де, оның ақ сазандай зайыбына да, – ол, тегі, осындай сән-салтанатта тұруға лайық, – үнемі шырағдан иістеніп жүретін сеп-семіз пошта бастығына да, әбзелдері жалтылдап, аттары бұрынғыдан да әсемдене түсетін кірекештерге де осы жер оңды болар еді.

	Көмірдей қара шашты біреу келіп ойын бөлді. Оның қолы да хат тасушыны осынау жұмбақ жерге ертіп әкелген шалдың қолындай қап-қара екен, тырнақтары сәуле қоңыздарша жалтырап, екі көзі майлап қойғандай жылт-жылт етеді.

	– Бұл жер көңіліңізден шығып тұрса, осында-ақ қалсаңыз болмай ма? – деп сұрады ол.

	– Қалса несі бар? – деп, мына меңіреу қапаста тірі жанның үні естілгенге қуанып кеткен хат тасушы жалма-жан жауап қатты. Оның үстіне, осы сұрақтың өзі-ақ бұл халдың түс те емес, ертегі де емес екенін дәлелдеді.

	Жұмбақ бейтаныстың берген белгісімен хат тасушы оған еріп Түрлі-түсті Үйдің екінші басына қарай барды. Сайраған құстардың құлақ тұндырғаны сонша, оларды осында ұшып-қонып жүр деп қалғандайсың, бірақ олар алыста, белгісіз бір жақта екен. Тоты құсша қақсап адамдар сөйлейді, ескектер орасан зор қалақтарымен суды шалпылдатады.

	Түрлі-түсті Үй жерасты көлінің жағасында тұр. Айдын бетінде қарауытып кішкентай балдыр аралдары көрінеді, олар судың жұмсақ шылпылымен қосылып-айырылып, толқып жатыр. Сеньор Ничо Акино қайта-қайта суға қолын малады, сонда шындық түстің өзінен гөрі түске көбірек ұқсап кетеді. Су бетінде сталактиттер мен сталагмиттердің апельсин бөлігіндей сынықтары сәулеленеді, ал одан әрегіректе, құс қанатынша көгілдірленіп құлпырған түкпірде жердің асыл қазынасы, үндіс қыздарының ең бекзат тұқымы – ірі дәндері тізілген собықтар құтыға салынған асыл тастарша жарқырайды.

	– Ең алдымен, – деді оны ертіп бара жатқан адам, – сен менің кім екенімді және өзіңнің қайда келгеніңді білуің керек.

	Қастарынан қайық жүзіп өтті. Онда отырған ақ киімді еркектер мен әйелдер елес сияқты.

	– Мен назбедеу киіктің терісінен жасалған шатырларда тұратын ұлы сиқыршы-сәуле көбелектердің бірімін; біздің түп аталарымыз шақпақтан от шағатындардан, қыста жолымызды жұлдыз нұсқасын деп түннің қара түнегіне оттан ұшқын шашатындардан, түнде алау жағатындардан, өзінің сарытап күшімен жерді басқанда оны күйдіріп күл ғып жіберетін аптап туралы, малдың сөлін соратын кенелер, аспанның өзін қақтап жіберетін шегірткелер жайында, топырағы жыл санап мейірлі қарттың жүзіндей айғыздала беретін сусыз адырлар турасында әңгіме-дүкен құруға болатындардан бастау алады.

	Тағы бір қайық өтті, оған алтын банандар, алтын қант, қанқызыл, балшырын алхоры, балдай тәтті, тек зебра жесінші дейтіндей алажолақ бақылажан, нәті таза ананас, асыл тас аметист пен гүлге ұқсаған каймито, кішкентай жанартауларға ұқсатып себеттерге төпелеме салынған манго, алтын құдай мүсінінің көз жасындай ғып нансе тиелген екен...

	“Тамақ апара жатыр...” – деп ойлады сеньор Ничо, көктен түсіп, жерден шығып, шын мәнінде де, шынайы бейнесінде де минералдар ақтарылып, ақжарылқап жататын көне дүниеден туған от тасқынының туындысына қарап тұрып.

	– Менің кім екенімді білдің. Енді сенің қайда келгеніңді айтайын. Сен батыс тарапқа бет алып, даналық пен жүгері алқаптарын артқа тастап, Чама тауларына билік жүргізгендердің сағаналарының астына түстің де енді сағаға қарай бет алып барасың...

	– Мен әйелімді іздеп жүрмін...

	– Оны сенімен қоса іздеушілер көп, бірақ, енді алға жүру үшін, мына кенеп қоржындағыларды құртуың керек...

	Борышына адал хат тасушы қоржындардың үстіне жатып алып, оларды өртеуге бере қоймады. Одан да үлкен жолмен жүре бергенім артық, деп ойлады. Олар батысқа бет алды, қап-қара жартастар жақтаулаған орасан зор терезеге қарап, теңіз үстіне көтеріліп бара жатқан сүт көгілдір тұманды көрді. Өрмекші табан бұлттар күн сәулесінің алтын тозаңынан көктей өтіп барады, ал тозаң суға қонып, оның айдынын жарқыратып, тұщыландырып, қапаландырып жатыр. Жаңбыр тамшылары – сағыныш хабаршылары. Кімде-кім оларды ішетін болса – әйел де, еркек те – көзі көрмеген шабындықтарды, өзі көрмеген қиырларды, көзден ұшқан пейішті аңсап, алас ұрады. Нағыз еркек, нағыз әйел (ал ондайлар бар, дәлірек айтқанда, әркімнің бойында болған) солардан баз кешіп, өзінің ескерткіші ретінде сыртқы қабығын, жай ғана қуыршағын тастайды, содан соң бұл қуыршақ та өз бетінше тірлік кешеді. Пошташы өзінің арқалаған заттарына қорған болуы тиіс, оған сол үшін пышақ беріледі, ол хаттарды пошташы аман-сау күйінде тиісті жеріне тапсыруы керек; бірақ сол перденің астарында адамға тән қайғы-қасірет пен аңға тән жыртқыштық сезім оянған жерде бостекі міндеттерден еш белгі қалмайды.

	Жұлынған тамыр сияқтанып ұсқыны қашқан жол бастаушысы жер мен теңізді жалғастырып жатқан жасыл көлеңкеге тырнағы жалтыраған қап-қара қолын созып тұрып сөйледі:

	– Хат тасушының туысы – шексіздікке ұласатын теңіз жықпылы, өйткені ол да бұлттар мен жұлдыздарға, хат сияқтандырып, аспанның құстары мен даланың гүлдерін жеткізеді. Хат тасушының туыстары – құйрықты жұлдыздар, өйткені олар жұлдыздан жұлдызға хабар жеткізеді, ал жұлдыздар – текуналардың кіндік аталары, өйткені аспанды жайлап сорып болған соң олар құйрықты жұлдызға айналып ағып түседі де ғайып болады. Хат тасушының туысы – жыл мезгілдерінің хабарын жеткізуші жел. Бал мезгілі – көктем, тұз мезгілі – жаз, балық мезгілі – қыс, ал күз – зираттағы өлілердің санын алушы жер мезгілі ...екі... үш... төрт... он... жүз... мың... онда да ... мұнда да... бүкіл жер жүзінде. Егер тән қаңғыбастың уын ішсе, өрмекшінің ізі қалған тозаңнан татып көрсе, ерте ме, кеш пе ол құйрықты жұлдыз сияқтанып, қашқын әйелге ұқсап безіп жоғалады, өзін мәңгі дәнекерлеген қаңқа сүйектен ажырап, бетімен кетеді, жоқ болады, өйткені ол – текуна...

	Сиқыршы сөйлеп болып, хат тасушының қасына жақындағанда оның зәресі зәр түбіне кетіп, арқасын қоржындарына тіреген күйі сілейді де қалды, ойы -хаттарды өз тәніндей қорғап бағу. Бірақ онысы бола қойған жоқ. Жазмыш өлімнен де күшті. Ол еркек қой, өз тәнінің терең түкпірінде қытықшыл әйелін тапқысы келетіні себепті қарсылық көрсетпестен бағына салды. Құпия белгілер салынған кенеп қоржындар құрғақ бұтақтардан алаулаған оттың ортасына тасталды.

	Кенеп бірден жана қойған жоқ. Қызмет парызы жүктеген бос әурешілік пен қытықшыл әйелінің екі ортасындағы сергелдеңде жүрген сеньор Ничоның сорымен дымқылданған жылбысқы матаны оттың тісі бірден іліп әкете алмады. Жалынның қабылан тісі, қарымды тілі, алтын түсті арыстан жалы ақыры жолақ кенепті жұлмалап, бір тілімін жұлып алды да, алтын-күміс жылтыраған алғашқы тесігі арқылы ішке кірді. Сол-ақ екен, от тиген уыс-уыс қағаздар, шаршы және ұзынша конверттердегі хаттар, түрлі түсті бумалардағы пакеттер билеп ала жөнелсін. Сүргіш кесектері қабыршақша еріп, картон қағаздар сатырлап, маркалар лапылдап жатыр...

	Сеньор Ничо Акино көзін жұмды. Оның қарағысы жоқ. Ол өзі қорғай алмаған нәрсенің қалай жалынға оранғанын, дон Деферик Германияға жолдаған партитураның бір бұрышы қоянның құлағынша едірейіп кеткенін, офицердің фотосуреті жан біткендей бүгіліп бара жатқанын, ақшаны күнбе-күн санап, тыққыштап, енді міне біржолата айырылып отырған адамдардың қолымен әбден иленіп, майланған қағаз ақшалардың кірленген шетінен бастап бықсығанын, сүйекті сот қағаздарының сартылдай жанғанын, Валентин әкейдің ұсақ әріптерді моншақтай тізіп, текунья індетіне қарсы күресуге көмек сұрап жазған хаттары қалай лапылдағанын көруден қорықты.

	Көзін жұмған күйі сеньор Ничо хаттардың күлі дүниенің төрт бұрышына қалай тарап жатқанын естіп тұрды. Ең бір жағымсыз нәрселердің күлі. Айнала қоршап небір жұмбақ, қиқы-жиқы сиқыршылар жиналыпты, сақалдары сапсиған, жасы мен жынысы белгісіз жүндес немелерді адамнан гөрі өсімдік пе дерсің. Сеньор Ничо үйінен із-түзсіз қашып жоғалған әйелінің қайда екенін осылардан білмек.

	Су сақыр-сақыр-сақыр, сақыр-сақыр-сақыр... қайнайды. Ағараңдаған шүберек көрінеді. Аулада бір жыртым ақ шүберек тұзаққа ілінгендей боп қалып қойыпты. Қараңғы. Кешкі ғибадатқа шақырған қоңыраулардың үні өшкен. Иесін іздеген ит әйелдің жаңа ғана тұрған жерінде шарқ ұрып жүр. Жүгіреді, иіскелейді, үреді, қыңсылайды, басын шайқап-шайқап қояды, артқы аяқтарына тұрып алысыраққа қарайды, жер тырналап, алас ұрып, әрі жүгіреді, бері жүгіреді – жоғалтқан адамын таба алмайды. Әйелі түскір құмыраның астына кепіл етіп басына ақ матаны бүктеп салып су әкелуге шыққан, ал мынау оның белдемшесінің етегі мен өкшесін иіскелеп қойып соңынан бүгежектеп бара жатқан. Кенет әйел ұшты-күйлі жоғалды да кетті. Ит қанша далақтағанымен құмыраны да, оның сынықтарын да таба алмады – бәрі бір дегеннен жоқ болды. Алғашта иттің ойына келгені – ол тоқтап, жерге еңкейіп бірдеңе алғысы келді ме әлде аяғын қасыды ма деген қисын еді; бірақ олай емес – әйел мүлдем жоқ, одан ешқандай белгі қалмаған. Ол біраз уақыт дүдәмал күйде тұрды да, содан соң әйелді ұзақ іздеп сандалды, үрейленді, қамықты, қапаланды, қорықты, не істерін білмеді. Жердің әрбір сүйемін иіскелеп шықты, басын көтеріп, желді иіскеп көрді, бірақ әлгіде ғана өзімен бірге келе жатып, бір мезетте, бір сәтте мұны тағдырдың талқысына тастап ғайып болған, зым-зия жоғалған жанның иісін ұстай алмады. Ол секеңдеп көп жүгірді, көп үріп, көп қыңсылады – аң атаулы өз иелері үшін қатты алаңдайды, – ақыры жолдан адасып, үйіне әбден түн қараңғысында қайтты – сөйтсе, қазаншадағы су қайнап-қайнап төгіліп, отты өшіріпті, ал ақ шүберек қараңғы аулада әлі ағараңдап тұр екен.

	Сеньор Ничо қырсықтың жүзіне тура қарау үшін өзін ұстап-ақ бақты. “Қанша дегенмен ит қой...” – деді бар болғаны, мұнысы – сол сыммен қоршалған елсіз жердегі бақытсыздықты бір өзі көріп, үйге қайтып оралған Себеленге деген ризашылығы еді. Ол әйел иісін үйден де іздеп көрді, бірақ таба алмады, тіпті даусын да естіген жоқ, жаңа ғана жуынып шыққан әйел шашын тарауға күнге шыққанда одан түсетін көлеңкені де көре алмады. Содан ол түні бойы азынап ұлыды да отырды.

	Сеньор Ничо Акиноның көзі әйнек сынықтарындай жасқа толды. Бірте-бірте сынықтар түпсіз құдықтарға жұтылып сап болды. Несі бар, енді оны да көзбен ішіп-жеуге тура келер. Мұның өзі де сөйтер. Ішіп-жер. Өзін қара жер қалай жесе, сүйікті бейнесін бұл да солай жейді, тіпті ылғалды топырақтың үстінен шаң да көтерілмеп еді ғой. Ештеңе қалмаған. Әйелі терең құдыққа құлады – енді жұрт оны қазып көреді де, су таппаған соң бетін жаппай ашық қалдырады, белгі де қоймайды, қоршау да жасамайды. Тереңдігі қанша екен – алпыс вара11 ма, сексен әлде жүз бе? Ол жерлердің суы – терең тамыр. Шөп арасында жатқан құдық өліп қалған тіссіз жылан дерсің. Сөз біткен көздің жасына айналып жатыр; сүйген жары жадының қойнауынан ай мен күндей болып шығады да көзінің ылғалды құдығы арқылы тереңге, оның қалжыраған тәніне құлайды. Енді оны қайта көрмейтін, қолын ұстамайтын, жаңбыр суымен жуылып, таңертеңгі күн нұрымен кепкен шашының иісін сезбейтін, оны жұтып қойған қара жерден суырып алып, көтеріп апара жатқанда ол ашуланғансып, аяқ-қолын ербеңдетіп, күлкіден екі бетіне үйір пайда болғанша асыр салатын қызықтарын енді қайталамайтын болып қанша үйренем десе де үйрене алатын емес. Уайым қай-қайдағы тылсым тамырларын солқылдатып, шыдатпай барады. Сеньор Ничо көйлегінің өзі жұқа нан ораған жып-жылы шүберекше хош иісімен ынтықтыратын, небір қапырық түндерде күйіп-жанып бауырына басқанша шыдамы жетпейтін ерке назды жарының жанында болмағанына көндіге алатын түрі жоқ. Қабағының айналасынан, кірпіктерінің арасынан сызаттап шыққан жас мөлт-мөлт етіп көз шарасына толып кетті. Бет әлпеті күңгірттене түсті. Ол өзінің адами қабығын, етегі жасқа толған шүберек қуыршағын сыпырып тастады. Әйелінің бейнесін ұмыта алмағанда, ал онысы су іздеп барып ажалын тапқан құдықтың түбінде сүйектің, шаштың, шүберектің, әр түрлі сынықтың, сұп-суық бұрымның, сыңғырлаған сырғаның, құмыраның астында қалған матаның үйіндісі боп жатқанда еркектің жанын жейтін азапты бойынан сыпырып тастады. Сеньор Ничо Акино адам кейпін сыпырып тастап жып-жылы құмға секіріп түсіп еді, сүйегі сырқыраған табанына ол тым жайсыз тиді. Түрлі-түсті Үйде кездескеннен бері қасынан бір елі қалмаған сәуле қоңыздардың сиқыршысы қатарласа жүріп, өзінің аты – Жеті Даланың Бұғысы Емші екенін айтып қояды. Шынында, бажайлап қараған жан оның тұрпаты да, басы да, аяғы да, құйрығы да, сауыры да, жүріс-тұрысы да бұғыныкі екенін байқайтындай. Сұрғылт түсті жеті теңбілі, найзадай мүйізінен сәл төмендеу жерінде от балқымасынан қалған жеті күйігі бар бұғы, ал қоңырқай алтын түстес көзінен бал шырыны ағып тұр.

	Ничо Акиноның өзі айтпағанымен, ол да – қасқыр. Тістері собықтың тізілген дәндеріндей аппақ, дене тұрқы ара сияқты ұзын, алға ұмтылғанда ағаш кескен араға ұқсап лыпып кетеді, төрт табаны бірдей нөсер сияқтанған жылдым, көзі – аққан от дерсің, тілі де, иіс сезгіштігі де (бірдеңені иіскегенде сүфулүфулүфу деп жанығып кетеді), құлағының сақтығы да – бәрі аңға лайық.

	Ана жақта, таудың арғы бетінде дәл осындай өмір бар. Жер астының түнегінен өтіп, сары түспен жалтыраған жұмбақ сырлы тастардың алқабы арқылы, қатып қалған кемпірқосақтардың алқабы арқылы, суық зүбәржаттардың алқабы арқылы, көк түсті, алқызыл түсті, көгілдір түсті асыл тастар алқабы арқылы және су астының мүлгіген өсімдіктері арқылы кім алмас үңгірлерге шыққан дейсің. Ал кімде-кім осының бәрінен көктей өтіп оралса, таулардың қалқасындағы тылсым дүниенің сырын білетінін сездіріп, ләм-мим ауыз ашпайды.

	Жер астындағы тұман пәлендей қою емес. Бірақ ол көзді қарықтырады, саусақтарды, аяқты ұйытады, тілді матайды; дүниенің бәрін тәрк етіп, саудырап бос қалған жылымшы жылан терісіндей шытырман үңгір жолдарымен жүретін адамдардың ойлары құлақтарынан шығып, танаулары арқылы қан боп тамшылап тұрады, ал жыланы жоқ құр қабықтың біреуі ғибадатхана сияқтанған күмбезді залдарға кіріп, одан әріге, қабырғаларына таза су бүркілген тұсқа жетеді және ыстығы сүйектен өтетін, ал құрғақ, тұзды аптабы ошақтың отындай күйдіретін түкпірге тартады.

	Бәріне қолды бір сілтеп, жолын қарағайлы шырақпен жарық етіп әрірек, жердің түбіне қарай өтетіндер қараңғы түнекте көпіршіген немесе құрт сияқты қатпарланған көлдердің, елді мекендерді жұтып қойған, үстінен пәруана боп балапандар шырылдайтын тұңғиықтардың, жарықта зиянсыз, ал қараңғыда жан түршігерлік жер қайысқан құмырсқалардың, кесірткелердің және ұсақ аңдардың арасымен ұзақ жүреді. Бұл жерден тірі оралғандардың барлығы дерлік көздері шүңірейіп, еріндері жарылып, аяқтары – талғаннан, тұла бойлары – тоңғаннан қалшылдап, азып-тозып жетеді. Оларға не болуы мүмкін? Ауырған ба? Ұйықтаған ба? Егер оларда да Емші Бұғы мен Хат Тасушы Қасқыр сияқты аңның көзі болса, олар қараңғыда қапысыз көрер еді және жалтыраған үңгірге ешбір тайсалмастан барар еді. Аңның көзі емші мен хат тасушыда, бұғы мен қасқырда болатын. Сиқыршы сәуле қоңыздар таудай шақпақ тастар бір-біріне шағылып жататын биіктен түсті де адам тайпаларында туған балалары мен немерелерінің кіндігін осында әкеп, тасбақаның жүрегімен, ұлудың жүрегімен, балдырдың жасыл шырынымен, шаянның қызыл ұясымен, дабылдың құлақ жарғандай жаңғырығымен қатарластыра жерге көмбекші болып өздерімен бірге келе жатқан жүздеген аңдар, баба-аңдар мен әке-аңдар аңсарлы жолдарын жер астының түнегінде жазбай көрсін деп олардың көздеріне – кішкентай әйнек шарларына – сәуле қоңыздың майын жағып қойды. Егер осында өздеріне пана болған аңмен кездесуіне өмір рұқсат етсе, балалары мен немерелері мұнда кейін түспекші.

	Жер асты үңгірлерге түсетіндер сонау таулардың арғы бетінде, улы тұманның ар жағында өздерінің жебеушілерін кездестіреді. Олардың басқа “мені”, аң-сыңары кәдімгі тұрпат-болмысымен, өздері тұла бойларының қараңғы әрі ылғалды тереңінде сақтап жүрген кейпімен алдарынан шығады. Ата-бабалардың қалауымен біздің бойымыздағы аң мен адам туған күнімізден бастап бірге келеді әрі олар бала мен әкеден де, бауыр мен бауырдан да етене жақын, ажырағысыз. Мұнда келгенде ғана олар бірін-бірі көру үшін ажырасады. Сол үшін осынау күмбірлеген күмбезді дүниеде ырым жасайды, сол үшін, адам мен аң бет пен оның бейнесі есепті екіге бөлінуі үшін осында құрбан шалады. Емші мен хат тасушы ырымның басы-қасында болу мақсатымен төменге түсті.

	Мұнда тек көздеріне сәуле қоңыздың майы жағылған жартылай адам-жартылай аңдар ғана түседі, ал түскен соң үңгір қараңғысындағы адамдардың көлеңкесі сияқтанып мамық жапырақтарға немесе тұп-тура жерге жайғасады. Олар ештеңе ішіп-жемейді, жақ ашып сөйлеспейді, таныстары мен достарын білмейді, ештеңені көрмейді.

	Шошайған дара көлеңкелер, қарайған өліктер сияқтанған олар қашан жағылғаны белгісіз көздерімен айналаны албастыдай басқан түнекке селқос қарап отыра береді.

	Олар өз еріктерімен осылайша тоғыз күн сарылады. Көбі ақылдарынан алжасып, күннің көзін іздеп аласұрады, еңіреп жылайды, сөйтіп жүріп жалғанның жарығына шыға қалса, үңгірге тап болып адасып кеттік дей салады. Шыдамы жетіп, болжалды мерзімді бодаумен өткізгендер ғана содан соң дүние тегіс жайнаған жерге шығады.

	Қашып кетпей шыдап баққандар қараңғы тоғыз күн мен тастай қараңғы тоғыз түннен тұратын ұзақ бір түнді зарыға өткізіп болған соң сәл жарықтау үңгірге ауысады. Өздерінде ес-түс жоқ, өйткені әлі қапастан құтылып болмаған, түн-түнектің шашына оралған жарқанаттарға ұқсап шырмалып қалған. Кигендері жүннен тоқылған пончо мен шошайма қалпақ болса да тістері тістеріне тимей тоңған, саздан жаралсақ та шөлден өлеміз деп өздері бебеу қағады. Жылай жүріп, зар наласын айта жүріп, болымсыз жарық түскен ат шаптырым үңгірдің құздары мен тастарын шарлайды. Құлайды, секіреді, сырғанайды, аударылып түседі, шынтағымен, тырнағымен, тізесімен қармалап шыңыраудың ернеуімен еңбектейді, әйтеуір, салт бойынша, жан түршігерлік шыңырауға немесе әйел көзі бейнеленбейтін тоспа суға құлап кетпей қауіп-қатерден өтсе болғаны. Олар әбден шаршаған, қимылдауға әл-дәрмендері жоқ, қайта-қайта тыныстары тарылып, ауыздарымен ауаны қармаған болады, жүректері айни береді. Біреулері есінен танып, енді біреулері есалаңданып шыңырауға секіріп, жапырақша жайлап құлап барып, жан тәсілім етіп жатқаны. Мас адамдарша жығылып-сүрініп, тамыр татыған топырақты талғажау етіп, дымқыл құмның бетінен бір-бірінің несібін жалап, зар илеп, запыран құсып, олардың осынау жын ойнақпен келе жатқанына төрт күн. Күштілерден әл кетіп, әрең қимылдайды, әлсіздер әбілет басқан ұйқыға кете береді. Сиқыршы сәуле қоңыздар қолтықтарынан демеп, олардың саздан жаралмағандығын айтады. Қыш адамдарды, қайғылы тозаңнан жаралғандарды әлдеқашан қиратып тастаған екен. Азапқа шыдап баққандар хош иісті бір қараңғы түнде жоғарыға көтеріліп, күннің шығуын күтеді. Оларды қасиетті сәуле шомылдырып, көздерінің, құлақтарының, сансыз саңылауларының мейірлене ашылған терезесінен кіріп, жүректерінің қызыл құмын армансыз нұрға бөлейді де, енді тастарға, өсімдіктер мен аңдарға емес, адамға жарық берген, адамның ішінде болып, адами сипат алған сәуле ретінде қайта шығады. Ондай сәуледен өзіңді және жебеушіңді ажырата аласың. Өзіңнің қандай екеніңді де көресің және сенің бойыңда жатқан, аңның кейпін киіп, сен бола тұра аң болып шыға келетін тәуескі бейнеңді де танисың.

	Маржан шашып жай ойнайды, күн соғады. Өзінің жебеушісін көрген жанды еркек атаулы шайқасып жеңе алмайды, әйел баласы махаббатпен ала алмайды. Олардың қару-жарағын өздерімен бірге жерлейді, байлықтарына сан жетпейді, оларға жыландар айрықша құрмет көрсетеді, шешек ауруы жоламайды, ал өлген соң, жұрттың айтуына қарағанда, сүйектері тастай қатты болады екен әрі қараңғыда сәуле шашып жатады деседі.

	Міне сол кезде олар үшінші сынға түседі. Қараңғы үңгірдің түнегінен кем түспейтін ақ перде соқыр тұманнан өтіп, суық орманға шығады. Суда жүзген сияқты қалқып отырып, орасан зор жасыл алқапқа тұтасқан зәулім ағаштардың жапырақтары арқылы өтеді, ал оның астынан ту-у алысқа созылып жердің жасыл алқабы жатады. Бұтақтардың аспалы алқабы жер алқабының үстінен төніп-ақ тұрғаны. Мұндағының бәрі де: селт етпей тұратын ақ орхидеялар да, арандай аузы талмаураған, жасыл қабықты қанқұмар жыртқыш өсімдіктер де, барақ жүнді қырықаяқтар да, жындыкеш өрмекшілер де, жалтылдаған қоңыздар да, түсінде де кимвалдың12 үніне елтігендей боп жататын сұр жыландардың сусыма шыбыртқылары да, жылпос тышқандар да, азығын шайып ішетін борсықтар да, ұзынқұйрық кинкажулер де, кіреукекөз аюлар да, әк пен қауырсын сасыған ұяларды мекендеген кептерлер де, бамбуктың сынған өркеніндегі көбелек шырыны мен мөлдір шық та, қырмызы қызыл адырлардағы өсімдіктердің әтеш айдарлы көркі де, усойқы тікенек жапқан жапырақтардың жасыл алауы да, жалбыраған бұйра жал папоротниктер де, омарталар да, ұялы араның көпіршік гуілі де – бәрі-бәрі бұлт сияқты ыдырап, буға айналып жатады...

	Үңгірдің қара түнегінен тұманның ақ мамық меңіреуіне шыққандар тегіс жердің үстін ала мақта ағаштарының арасына орналасқан аспалы жасыл алқапта төрт күн болады. Жеңімпаздар шаршап-шалдығудың шырмауынан да, жыртқыш құстардан да қорықпастан төрт күн, төрт түнді ұйқысыз өткізеді. Олар жапырақ жеп, ыммен түсініседі, бастарын тұқыртып, мойындарын салбыратып, тепе-теңдікті әрең сақтап, аяқтарымен де, қолдарымен де жүреді, үстерінде лыпа жоқ, әбиүрлері ашық. Өздері өлгенше күліп, өршелене қасынып, ұйқылары келіп-ақ жүргені. Төртінші күні, кешке қарай, сиқыршылар олардың ағаштан жаралмағанын, орманнан жасалынбағанын айтады да жүгері күтіп жатқан алқапқа жібереді. Мұндағының бәрі – балаларының жүгеріден жасалған тәні де, өлгендерінің сүйегі – құрғақ собық, жүгері тозаңы да, олардың қуанышына бола бөртіп тұрған жұмсақ дән – әйел тәні де жүгері текті. Рәсімді дәрет алудан кейін олар күш жинау үшін жүгері жеуге отырады: арасына қара бұршақ салынған тоғыз қабатты шелпек – үңгір қараңғысындағы тоғыз күннің өтеуіне; арасына айотенің ақшыл гүлдері салынған күн сияқты дөңгелек әрі ақ шелпек – ақ перде тұман жеріндегі төрт күннің өтеуі; ескі жүгеріден, жаңа жүгеріден жасалған шелпектер, пісірілген жүгері, қуырылған жүгері, жүгері талқаны.

	Емші мен сеньор Ничо, бұғы мен қасқыр, сол араға жетіп, осының бәрін көздерімен көргенде әрқайсысы төрт аяғын жерден жұлып алған тамыр сияқтандырып сілкіп-сілкіп тастады. Жеңімпаздар тастай суық суасты өзендеріне жуынып, тоя тамақ жеді де, мерекелік киімдерін киіп алып, жеңіл қайықтармен жалтыраған үңгірлерге қарай жүзіп берді.

	Шақпақ тас пышағым – сенің садағаң! Су шайған шашым – сенің садағаң! Мен сені айналамын, сен мені айналасың! Аспанның ағашы сымбатты, сондықтан жеңістер де, жеңілістер де жердегіден бұрын, көлдегіден бұрын, жүректегіден бұрын сонда болып жатады. Қолың сенің бос емес, маңдайың сенің жап-жасыл, ал сен жүрелеп отырсаң су шайған тізелеріңнің арасында гүл қауызы ашылады!

	Жерге шипалы тамыр жайған шаруалар алғашқы күні-ақ сені жарқанаттардан қорғамақшы болып өре түрегелді! Олар, адамның аталық мүшесі сияқты, ақ үрпек түк жапқан собықтың тіп-тік сырнайы жылан түйіндері пирамидаларының ортасында, кеткендердің тұманы ішіндегі ай балығының астында кесілсін деп бас көтерді.

	Сиқыршы сәуле қоңыздардың әнін бүкіл жер асты әлемі қайталап айтады. Оның ерні жоқ, көмейінен шыққан үні үңгірдің аузына түсіп, алмас тілшігін жаңғыртады. Сол үн тастың тылсым құлағында отшашу боп жарылады да оны жаңғырық ала қашып, ән бұрамаларының саз балшығынан қайтадан жасап, сыңғырлаған сымбатқа айналғанша мүсіндей береді. Жеті қат жер астында жеңіліс таппай аман шыққандар енді аспанда да жеңімпаз атану үшін сол ыдыстан қыран биіктің шәрбатын ішеді.

	Емші өзінің бұғы аяғымен нұсқап жеңімпаздардың бірі

	– Гаспар Иломды көрсетті. Бұрышты тым көп жегеніне, жұмбақ сырлы көзқарасына, сабан түстес бурыл шашына қарап оны тану қиын емес еді.

	Хат тасушы Қасқыр Ничо Акино иломдардың көсемін жеңімпаздардың ішінен көріп отыр, ал Емші – Жеті Даланың Бұғысы оған мән-жайды түсіндіріп отыр:

	– Біреулер оларға мереке үстінде келіп, бұған у берген ғой. Бұл қабақ ыдыстағы ақ у қосылған арақты асықпай ішіп салған. Әйелі, Битшең Кербез, мұның ерніндегі удың табын көріп, безіп жөнеліпті. Гаспар әйелді табанда жайратып салмақ болса, оның арқасындағы өзінің ұлын көріп сабыр етсе керек. Содан соң ол бүкіл бір өзеннің суын ішіп, ішек-қарнын тазалаған, ажалды сөйтіп жеңген – оны өлтіру мүмкін емес қой, – содан соң ертелеп қосынына жетсе, алдында тек оқ-дәрінің күйігі шалған, әбден қиқаланған жігіттері жатыр дейді – жазалаушылар бетпе-бет келіп қыра берген ғой. Жазалаушылар оны да атып, тірідей не өлідей қолға түсірмек болса, ол суға секіріп түсіп, ағыспен бойлап кете беріпті, сөйтіп оны ешкім жеңе алмаған, енді ол осында, жеңімпаздардың ортасында отыр.

	Мен сол жолы аман құтылдым ғой, – деді Емші әңгімесін созып, ал шыбын-шіркей оның бұғы құлағына үймелеп құж-құж етеді, – өйткені мен өз кейпіме түсіп, төрт аяғыма тұра қалдым, әйтпесе олар мені табанда жайратып салатын еді. Қоянға айналып үлгірмеген бауырларым – сәуле қоңыздарды сөйтіп қырып жіберді емес пе. Құлақтары жүгері жапырағынан жаралған қояндар еді ғой бейшаралар. Оларды әбден кескілеп, бөлшектеп тастады, бірақ бөлшектердің бәрі бір үйіндіге жиналып, әр қояннан бір кесек тіріліп, барлық кесектерден бір сиқыршы, қанды кесек сиқыршы пайда болды, сөйтіп барлық сиқыршылар сансыз қолы бар, сансыз тілі бар құбыжықтың үнімен: “У берушілерді орманның өрті жалмайды!” – деп сәуегейлік айтты. Солай болды да: Томас Мачохон мен оның әйелі Вака Мануэла өртеніп өлді. “Дала жеті рет өртеледі, ақыры полковник Годой да өледі!” Шынында, ол да өлім құшты, жасақ басқарып жүргенімен, сірә, Оппада өртеніп кетті білем.

	– Мүмкін... – деп қалды Қасқыр, ол бірдеңе дегісі келді ме, әлде оның бойында тығулы жатқан сеньор Ничо әлдене айтпақшы болды ма.

	– Иә. Орасан зор шақпақ тастар бір-біріне шағылып жататын жерде туған сиқыршы сәуле қоңыздар оны отқа жағуға үкім етті. Сірә, солай болуы рас, өйткені бұрыш пен тұз боп жанатын үкінің көздері оны саңылау-саңылауынан қағып отырып тақтаға шегелеп тастады, содан ол бәз қалпында, ат-матымен, қанттан құйылған құйтақандай мүсін сияқтанып қалды. Атылып өлмекші болған екен, оқ оны ала қоймапты. Қуыршақ полковник. Өзінің де сыбағасы сол, өйткені әскери адамдар да бір, қуыршақтар да бір.

	Хат Тасушы Қасқыр құйрығын қыбыжықтатты. Мұны естіп отырып, осының бәрі дәл қазір көз алдыңда, жарқыраған үңгірлердің кіре берісінде, хош иісті заттар тиелген таңғажайып қайықтар келіп тоқтап, құдды бір түстегідей, тастары жарқыраған құздарға жеңімпаздар қаз қатар тізілгенін көргендей сезіну оңай емес. Жеңімпаздар тамырлардың орнына тек хош иісті заттардың түтіні мен сабақты жеңіл гүлдерді талғажау етеді. Бұл гүлдерді оларға қайықтағылар лақтырады, гүлдер ауа ағысымен бірге аспанға атылып, алмас және інжу шілтерге тиіп қайта сорғалайды, қайтадан жоғары атылады, өлі көбелектің ұзын мұртымен бір-біріне шырматылады.

	– Сиқыршылардың қарғыс айтуы сол екен, – деп Емші-Бұғы, қошқыл ерні түріліп, аппақ тістері ақсиып, маңғаздана сөйледі, – жалын сөне қалғандай болып, олардың арам нәсілі, белінен тараған күллі ұрпағы сөнді де қалды, өйткені бұлар – қыста тоңдырып, жазда күйдіретін шақпақ тастай жауыз адамдар. Солармен және солардың балаларымен тайпаның шырағы сөнді, рудың жолы кесілді. Уды әкеп беруші Томас Мачохонның ұлы Мачохон Мария Канделарияға сөз салуға бара жатқан бетінде аспан шырағына айналып кетті, ал ағайынды Текундар күллі Сакатондардың басын алып, үшінші ұрпағына дейін бірін қалдырмай арам шөптей отап тастады, өйткені дәріхана ұстаушы Сакатон соған дейін қаңғыбас итті өлтірген уын енді адамдарға сатқан болатын.

	Күн сәулесінің жарқылы жапырақтардың арасында мың құбылып, жасыл күмбезден өтіп, үңгірлер жеп-жеңіл көгілжім түстен көмескі терең сулардың қою әрі тығыз жасыл түсіне, көк-жасыл түске ауысты.

	Әлі көп жайды сұрап білуі керек еді, бірақ оның жанына әсіресе жай таптырмаған бір сұрақ бар болатын, сондықтан, арқа жонынан бір жағымсыз, суық толқын жүгіріп өтсе де, ол тәуекел деді.

	– Ал Мария Текунның тасы ше?

	– Сенің сұрағың – түрпідей тиетін мықты қылдардан есілген үзеңгі, мен соған аяғымды саламын да жауаптың еріне мінемін.

	– Сол түрпідей мықты қыл сенің жауабыңды күтеді, өйткені Мария Текун туралы, қашқын әйелдер – текундер жайында алыпқашпа әңгіме көп, Текунаның Қырқасына барып жоғалып кеткен еркектер де аз емес... – Ол күйінішті көз жасы мен ауадан шыланған, аузынан ұлынып шығатын қасқыр сілекейін сылп еткізіп бір тартты да тек содан кейін сөзін жалғады: – Мұның тағы бір себебі – менің қасіретім де сол жерден басталды. Менің қандай азап тартқанымды екеуміз сияқты әрі аң, әрі адам ғана түсіне алады. Қызғаныштан қаным басыма барып ұйып қалды, қара қан тұншықтырып барып жібіді де бетіме шауып күйдіріп өтті, бүкіл тұла бойымды тұтастырып, ұятты жеріме жетіп, дәп бір мені жаман ауруға шалдықтырғандай, қатты да қалды. Қызғаныштың артында аяушылықтың да ауылы жақын екен, мен енді әйелімді кешірмекші болдым – ол сорлыға өрмекшінің уын берген ғой, бірақ аяушылық басылып, мойным жыбырлап, қыстығатынды шығардым, құсқым келді, емшегімнің айналасы қышып, сүт кернегендей, беліме су шапшығандай болды ма-ау. Мен оны кешпеуге бар едім, тылсым құмарлыққа бой алдырып, сүйсем дедім, қашқын немені басқа біреу құшып, тәнінен ләззат алып, жарқыраған үңгірге, тастар да тамыр сияқты қозғалып тұратын аяның ылғалды үңгіріне кіргеніне қуансам дедім. Мені бір түсінсе әрі адам, әрі аң болғандар ғана түсінер. Жағдайдың қалай болғанын кейін білдім. Әйелімнің су әкелуге шығып, шөп арасындағы құдықты байқамай, соған құлап кеткенін итім ғана көріпті. Қайғыра отырып, жай таппас бұрын көп-көп қасірет шектім. Сірә, мен кінәсіз кішкентай аңдарды жәбірлеп, қыстақтардағы адамдарды шошытып, қорымдарда ұлып, көлеңке мен тұманда, Мария Текун тасының түбінде төрт тағанды ақымақтық шумағын иіріп, қыласыны қылған-ақ шығармын...

	– Жә, енді жер астынан шығайық. Жол қысқа, әңгіме ұзақ, дегенмен екеуміз Текунаның қырқасына жеткенде бәрінің жұмбағы шешіліп те қалар.





XIX




	Сеньор Ничо Акино Сан-Мигельге қайтып оралған жоқ. Қайтып оралса, тырнақтары жалтыраған қара қол сиқыршылар ол апара жатқан хаттарды қалай өртесе, Сан-Мигельдің халқы да оны дәл солай етіп тірідей өртеген болар еді. Бірде қасқыр кейпінде, бірде адам кейпінде алуан жерлерді кезе жүріп ол кілең қоқыр-соқырдың үстіне салынған елді мекенге жетті. Анығын айтқанда, көрер көзге сенетін болсақ, ол әр түрлі қаңылтырларда, тақталарда, цемент кесектерінде, теңізден шыққан бөренелерде тұр екен әрі солардың бәрін тұз бен жабысқақ балшық басқан, батпақтың безгегіне қаныққан. Үйшіктер құлағалы әзер тұр, оларға кіру үшін сықырлауық сатымен қаусаған айбанға көтерілу керек. Әредік терезелерден сүңгіше салбыраған әйнектер көрінеді, ал темір тор бәрінде бар.

	Көбінесе үйді әшейін балшықтан домбаздап, сасыған балықтан қалап, төбесін сабанмен жауып, қисық есік шығара салған. Үй ішіндегі ауаның тарлығы тіпті мысық жөтелердей. Ара-тұра ағаш немесе көмір жағылатын қақпақты пеш кездескенімен, кәрәсін жағып ас пісірген әйелдердің көбі қожалақ-қожалақ.

	Жұрт тоңдық деп зар иелесе, сеньор Ничо Акино ыстықтан азап шегулі. Ол мұнда жазадан қашып, тау асып келген. Оған қызмет тәртібін бұзған және хабар-ошарсыз кеткен әйелін өлтірген дейтін айып тағылып тұр. Жағалауға бауыр басып кету де оңай емес. Көбіне ауруханаға ұқсайтын бір жаман-жәутік мейманханаға иелік ететін әйел оған баспана беріп, барып кел-алып кел жұмыстарға қосқан болатын. Мейманхана бөлмелері түсі оңған тұсқағаздармен қапталыпты. Қайда қарасаң да бейсауат жүрген мысықтарды, иттерді, тауықтарды, торда отырған тотыларды көресің, ал екі тоты соншама кір-қоқыстың аясында қырмызыдай құлпырып, үйді өрт қаупінен сақтап отыр.

	Мұнда жалғыз адам тұратын. Өзі атының кім екенін айтпайды. Қорқорын аузына тістеп, пенжегін білегіне асып, апта сайын теңізден қайтады. Денесі ақ құба, тек бетін күн қақтаған, шашы сары, аяғын сылтып басады. Әр тағам сайын мұртын сүрту үшін майлық орамалын жаңалап тұруды қалайды, ал сеньор Ничо оған сорпа, ет, күріш, банан, бұршақ әперіп, тәттіге – шабдал ұсынып бәйек болады. Мейманхананың осы тұрғыны бельгиялық екенін ол білетін, бірақ оның не мақсатпен теңіз кешетінін түсінбеуші еді. Балық ауламайды, аткезшілік тауар тасымайды. Бір қабы мен қорқорынан басқа сымбылбайы да жоқ. Бикенің сеньор Ничоға айтқанына қарағанда, ол Англиямен соғыс бола қалған жағдайда ағылшын кемелерінің осы маңнан кідіріссіз өтуі үшін теңіздің тереңдігін өлшеп жүрген болса керек. Мұндағы өмір ағысы портта әрлі-берлі тауар таситын вагоншаның жүрісіне ұқсас баяу, байырқау. Кешкілік, күн батқан соң, жас бамбуктың хош иісі мұрынды жарады.

	Сеньор Ничоның бикеге көмектесіп істемейтіні жоқ (“Тек әйел болып кеткен жоқпын!” – дейді өзі), дегенмен оның басты міндеті – аптасына екі рет, кейде тіпті үш мәрте ескекшімен бірге қайық мініп порттағы қамалға барып қайту.

	Жағалауда – айлақта да, оның маңында да – самсап пальма өсіп тұр. Олар суда сәулеленгенде теңізден жыландар шығып келе жатқандай әсер береді. Ал көз ұшында, толқындардың арғы жағында, суда сарғалдақ торғай қалқығандай болып, қамалдың сұлбасы қараяды.

	Бике сеньор Ничо Акиноға көлемі шағындау тасбақаға пара-пар сағат берді – теңіздің түбіндегі тіршілік, кез келген аңның тіршілігіндей, сағат бойынша жүреді, – ал түнде теңіз буырқанып жатады, – ол онысын күлгіндеу жасыл жейдесінің екінші ілмегінен өткізген, тұтқынның зілмауыр шынжыры сияқтанған бауына тағып алып еді. Сағат тура төсінің үстінен сыртылдайды да тұрады, сөйтіп бірте-бірте төс сүйегі екі ырғаққа – сағат пен қанның жүрісіне бейімделіп алды. Тауар тиелген сүйріктей қайық толқындарға инеше қадалғанда көкжиек алыстай түсіп, әредік су бетінен қатыран балықтың тұмсығы мен құйрығы көрініп қалып отырады. Тып-тыныш аспан астындағы мамыражай су айдынында бұлқынып, тістерін ақситып, ұршықша айналып, зәрені ала суды сабалап қатырандар ойнақ салады.

	Кейде ол “Кинг” мейманханасына әлдебір еркекті немесе әйелді ертіп әкелетіні бар. Олар бикемен келісіп, қайығын сұрап алып, қамалдағы тұтқындардың біріне барады. Сеньор Ничо оларға бас-көз болу үшін де, көмек көрсету үшін де солармен бірге кетеді және, ақыр қайықтың ақысы төленгендіктен, кейбір тапсырыстарды да ала шығады.

	Ничо Акино тауда өскен, сондықтан ол осындағы тұтқындарға таңырқаудан танбайды. Оның ойынша, теңіздің өзінде өмір сүргендіктен олар адам қалпынан кеткен, бірақ балық дәрежесіне жетпеген. Олардың түрі-түсі – терісі де, шашы да, тырнағы да – балықтікі, бірдеңеге зер салса – балықша бағжиып, мағынасыз қарайды, балықша баяу қозғалады, тіпті күлгенде де балықша күледі. Адами кейпі тек түрлері мен сөздері ғана, бірақ баз біреулері су көпіршіткендей болып құрдан-құр ауыздарын ашып-жабатыны бар.

	Осы қамалда түрме болушы еді және сол түрмедегі балық-адамдардың ішінде айыбын өтеп жатқан екі қу - арақ айдағыш, аткезші, жалған куәлік беруші, ұры әрі бүлікші Гойо Йик пен Паскуаль Револорио болатын. Ауыл түрмесінде өткізген күндерін айтпағанда, оларға үш жыл жеті айдан үкім кесілген. Тамырлар “Кинг” мейманханасының бикесінен пальма талшығын сатып алушы еді. Содан әлдеқашан қажалған тастарға біріне-бірі қарсы қарап отырып алып талшықтан таусылмайтын таспа тоқиды, оны орап қойып, әбден бабына келтіреді де, содан қалпақ тігіп, ондап-жүздеп сатуға шығарады. Қалпақтың төбесін шығарып болған Револорио, шынтағын тізесіне қойып, теңізге көз суарып біраз отырады да үлкендігі аспандай қалпақ тіккісі келетінін айтады. Гойо Йик дайын қалпақты қолының басында айналдыра отырып, ойға шомады, оның миындағы ой дегеніңіз төңкерілген қамба-кемедегі балықтарша сапырылысады. Біздің басымыз да теңізге ұқсас: үлкен ой кішкентайларын талап жеп жатқаны. Миыңа бір қонып алса болды, ештеңемен тойындыра алмайсың. Гойо Йиктың қатыраны – балаларын алып, ізім-қайым жоғалып кеткен әйелі, сол бір күні, таңертең Писигуилитоның шетіндегі үйінен кеткен қалпында есінде қалған әйелі. Қанша жыл өтті! Ол түрмеге дейін қоржын-қолабасын арқалай жүріп бармаған жері жоқ, сұрамаған адамы жоқ, көрсеңдер бір хабарын беріңдер деп кімнен өтінбеді, ештеңе білген жоқ – көрдік-білдік деген ешкім болмады. Талай жыл өтті, қазір тек жүрегі айқайлап, оның есімін қайталаған болады; бір кезде, көзінің соқыр кезінде, үйінің маңындағы жолға шығып, өзі де солай айқайлайтын: “Ма-рия Теку-у-ун!.. Мария Теку-у-ун!..”

	Түрмеде жүз жиырмадай адам отыр, бірақ олар адам кейпін әлдеқашан жоғалтқан, өйткені істеп жатқан ештеңелері жоқ, бар білетіндері – ас ішіп, аяқ босату ғана. Содан соң бәрін ертелі-кеш шөл қысады, мұндағы күн қақтаған ауа да тұзды. Олар жатып алып семіре береді, құдды қабыршағы жоқ балыққа ұқсап кілкілдек-іркілдек бірдеңеге айнала береді. Ақылы ауысқандары мұнарадан теңізге құлап өледі. Оларды дембе-дем су жұтады, арттарынан аласұрып қатырандар сүңгиді, ал түрме журналына “шығып кетті” деген белгі соғылады, бірақ айы-күні жазылмайды. Тек әлдеқандай бір дөкейдің келер алдында өлік ашаршылық жариялайтын болса ғана оның айы-күні қойылады. Басқа уақытта өліктер үн-түнсіз тамақтарын жеуді біледі, түрме бастығына керегі де сол.

	Түрменің айрықша бір мақсаты жоқ. Олар мүлдем ұмыт қалған, тек ара-тұра басқа түрмелерге сыймағандарды осында жіберетіндері бар. Ол да неғайбіл... Кейде осындағы “шықпа, жаным, шықпамен” тұрған зеңбіректер тазаланып қалады, ол – біреулерге ермек, ал базбіреулердің жынына тиеді. Мәнсіз жұмыс бос сенделуден де жаман. Қоланы майлы шүберекпен жалтырата сүрткенде арыстандар мен қырандар көне шақалардай құлпырып, бір жасап қалады.

	Бір тақтаға отқа қыздырылған шегемен сызғылап: “Әйелдер туралы әңгіме етуге тыйым салынады” – дейтін оғаштау сөз жазылыпты. Тақта шіріп, күн мен сорға қақталып, тозаңы төгіліпті. Бұл сөздер қашан жазылуы мүмкін? Дейді сөзге қарағанда, дүниенің төрт бұрышын шарлаған қарақшылардың кемесінде болған әлдебіреу өз еркін атамзаманда осындай әріптермен білдірсе керек. Заманның жақсы кезінде осы қамалда бұл өсиетті бұзғандар өлім жазасына кесіліпті деседі. Ал солдаттардың орнын түрмешілер басқаннан кейінгі жерде әйел туралы сөз айтпақ түгілі ойлаудың өзі көзіңді қарға шоқығандай азапқа айналған ғой. Сөйтіп, бұл тақта сідік сасыған алыс түкпірлердің бірінде қала берген.

	– Осы бір жазуға бола қатаң тәртіп орнаған кезде мұнда болмағаныңа шүкіршілік айт, тамыр.

	– Болсам, маған не істер еді? – деп сұрады Гойо Йик.

	– Пәлендей ештеңе емес: мойныңа тас байлап, суға итере салар еді.

	– Саған айтайын дегенім, тамыр...

	– Айта бер, тек әйел туралы болмасын...

	– Егер кімде-кім анасын есіне алса, оған тимеген, бұл жағына олар да рұқсат етіпті – анадан жоғары не болсын.

	– Жоқ, тамыр, оларды да жазалаған, сондықтан Құдай анасын еске алуға тыйым салыпты. Қуларын көрмейсің бе, ақыл-ақ қой... Анаңды сөз қылсаң – жараңды тырнайсың. Бақытты күндерді еске алудың қаупі күшті. Жігіт болып отырып, жидіп жүре бересің...

	Олардың алдынан майысқан кілтке ұқсаған түрмеші шықты. Ол қолымен мөлдір аспан мен қапырығын сапырған мұхиттың шексіз көк айдынын көрсетті.

	– Күн ашық көрінеді, мүмкін басқа аралға түсерміз. Үлкен арал. Игропа деп аталады.

	Тамырлар мен түрмеші мұнараға шығып, теңіз айдынындағы қарайған ноқатқа көз тікті. Ол – қамалдан шығып қайтып келе жатқан сеньор Ничо Акино еді. Қайықшы мен бұрынғы хат тасушы бірді-екілі тіл қатысып қояды. Қайықшының аты Хулиансито Кой болатын, өзі оны “Хулиансико” дейді. Беліне тартқан белдемшесі болмаса, тырдай жалаңаш жүреді. Білетіні әрі көп, әрі аз, ежіктеп қана қара таниды, ал қайық есісі керемет. Ничо Акино қазір сонысын айтып еді, ол балық тісін ақсита күліп, ескегін есе отырып сөйледі: “Мұнда қатыран көп, ана жақта, жағалауда – қаптаған кесіртке. Бәрінің тамағы – біз, қапымызды тауып, қағып түскісі келеді де тұрады”. Олар баспалдақпен кіші кеден тұрған айлаққа көтерілді де сеньор Ничо пакеттерін, себеттері мен бос жәшіктерін көтеріп, ал Хулиансито иығына ескегін салып, әрқайсысы өз жөнімен кетті. Енді бір-бірінде шаруасы жоқ.

	– Әй, тамыр, Игропа аралын қара... – деді Револорио, Гойо Йикты шынтағымен қағып.

	– Рас айтасың, тамыр! Қайдан көріп қалдың?..

	Көзі көріңкіремейтін, мұртты түрмеші алысқа сығырая қарағанымен ештеңе көре алмады да, төменге түсіп, егер олардың көргені Куба болмаса, онда Игропа аралы болғаны даусыз екенін айтты.

	Гойо Йиктың (әрине, тамырының да!) қалпақ тігіп, қамауда отыруына бес ай қалғанда қақпаның алдында біреу атын атап жатқанын ол анық естіді. Адамдардың жаңа легін әкеліп, ту мен керней ұстаған солдаттардың күзетіндегі тұтқындар бу қайықтан басқышпен төмен түсіп, түрме бастығы оларды тізім бойынша жеке-жеке шақырып қабылдап тұр екен.

	– Гойо Йик, – деп даусын әндете созды түрме бастығы. Егізқұрсақ тамыр қалпағын жерге қойып, бір туысым келіп қалған жоқ па екен деп ентеледі. Қалай дегенмен, ата тегі бір, аты да солай...

	Гойо Йик дегені жүзі жайдары, көз қарасы ашық, маңғаз қимылдайтын, ұзын бойлы қара жігіт екен.

	Егізқұрсақ одан:

	– Гойо Йик сенбісің? – деп сұрады.

	– Иә. Сізге бірдеңе керек пе еді? – деді анау.

	– Жоқ, әшейін, Аты-жөніңді естіген соң көрейін дегенім ғой. Жол шаршатқан жоқ па? Сендерді қалай, жаяу айдады ма? Бізді де сөйткен. Оқасы жоқ, мұнда демаласыңдар, зиратта жатқандай боласыңдар әлі.

	Жаңа келген жігітті көрісімен-ақ Егізқұрсақ оның кім екенін білді. Көзіне жас толып, тамағына тас тығылғандай боп, жігіттің қасында тұрған бойы бурыл тартқан басын шайқай берді. Күйік жанының ең түкпірінен шықты, бірақ онда тәтті үміттің де тамшысы бар еді: енді Мария Текунның қайда екенін ұлы айтатын шығар.

	Ол осының бәрін тамыры Паскуальға айтты да одан Он екі Эммануилге сиынуды өтінді. Бұл дұғаны жұрттың бәрі біле бермейтін, ал оның бойға қуат, ойға нәр беретін күші ересен, тек сөзіңді бірінші Эммануилге, әулие Харлампиге арнауың керек.

	Паскуаль тамыр Гойо Йикқа барып, Егізқұрсақ Гойо Йик оның әкесі екенін айтты. Әуелден-ақ, қақпа алдында тұрғанда-ақ жігіт осынау бөтен, суыққабақ дүниенің ортасынан мейірбан бірдеңені сезгендей болған, бірақ оның не екенін ұқпап еді. Ал енді, соны түсінген соң, оның қасына жатып, армансыз ұйықтады, өз әкесінің баурында алғашқы түнді алаңсыз өткізді. Қорқыныш сезімінен қалай арылғанын өзі де байқамай, жайбарақат қана кірпігі айқасқан.

	Оның есесіне, баладан анасы туралы сұрағанда Егізқұрсақта зәре жоқ еді – әйелі туралы тәтті ойларының бәрі желге ұшар ма екен деп қатты қорықты. Ұлдың айтуынша, ол балаларын бірден тауға алып кетіпті, әкелері оларды жағалаудан іздейтінін білсе керек.

	– Тауға... – деді Егізқұрсақ. – Қай тауға?..

	– Ана жаққа, биікке. Онда біз алты жыл тұрдық. Шешей үлкен мекенде жұмыс істеді. Оған үй берді, сөйтіп біз сол өлкеде өстік.

	– Басқа әкелерің болды ма?..

	– Жоқ, қайдағы! Біз де шиеттейміз, шешей де сиықсыз. “Сиықсыз”, – деп іштей қайталаған Егізқұрсақ Гойо

	Йик: “Қалайша? Ол сұлу еді ғой!” – деп айта жаздады да оны ғұмыры көрмегені, тек жұрттың бәрі сұлу деп айтатыны есіне түсті.

	– Содан соң біз Писигуилитоға қайтып барып әкемізді, яғни сізді іздедік, бірақ таба алмадық. Біз сізді кетіп қалған шығар дедік, тіпті өліп қалды ма деп те уайымдадық. Сонда барып шешей күйеуге тиді. Жұрттың айтысы – сіз бізді іздепсіз, сөйтіп жүріп шыңырауға құлап кетіпсіз, өйткені ештеңе көрмейді екенсіз.

	– Ол кімге тиді?

	– Жай, біреуге... Ол туралы шайтанмен сыбайлас екен дейтін лақап тараған. Сірә, соның жаны бар-ау. Бізде адам таңданарлық жайлар болды: шешейді көруге әлдебір адамдар келіп жүрді, ал анау оларға кел де демейді, кет те демейді. Олар шешейдің көркі қандай екен деп, мінезін сынап, басқан ізін аңдумен болды.

	– Көркі жақсы, қандай болушы еді! – деп даусын көтеріп қойды Егізқұрсақ.

	– Содан соң біз бір-бірлеп үйден жылыстай бердік, тек ең кенжеміз Домиансито ғана қалды да, шайтанның өзі шешейге ғашық болып, оны әрі сұлу, әрі таза етіп, кәдімгі суреттегідей жасартып жібергенін айтты. Ал күйеуі шайтанды ұрыпты, келсе болды – таяқ жеп қайтатын көрінеді. Өкіртіп тұрып ұрады екен, бірақ шайтан ештеңе істей алмайды екен, себебі өзара сондай уәделері болыпты: шешей кімде-кімді ұнатпайтын болса, өгей әкеміз оны ұрады екен, ал анау оған қарсы қайрат жасай алмайды екен. Шешей шайтанды ит етінен жек көріпті, содан өгей әкеміз оны сабай берсе керек, шайтанның оған қылар қайраны болмапты.

	– Сені не үшін қамады?

	– Өрлігім үшін... Бізді ақысыз-пұлсыз жұмыс істетпекші болды ғой... Бұл дүние не боп кетті, шындық жоқ...

	Егізқұрсақ Гойо Йик ұлына ой мен қырды кезіп, оларды қалай іздегенін айтып берді. Әуелі емделгенін, Чигуичон Кулебро көзін қалай жазғанын айтты. Содан соң – қораптың жайын айтты. Ақыры араққа қатысты ақымақтығы мен түрмеге түскенін бірсыдырғы әңгіме қылды. Бала-шағасын іздей жүріп, олардың теңізге қарай кетуінен қатты қорқып еді – ондағы бір құрттың кесірінен адамдар соқыр боп қалатын. Дегенмен шүкіршілік, шешелері ақымақ әйел емес. Өзінің өмірін өксіткенмен, балаларды аман өсіріпті.

	Гойо Йик шешесінің базбір еркектерге бергісіз, кәдімгі жауынгерге тән ер жүректігін, өзін қамалдан ұрлап әкетпекші болғанын айтты. Ал мұндағы сұрапыл толқындарды көріп, қатырандар мен басқа да пәлекеттердің өріп жүретінін білген соң райынан қайтсын деп сәлем айтыпты. Түнде теңіз қатерге толы.

	– Сені көруге келетін болды ғой...

	– Әрине, маған іш киім әкеледі – ауыстыратын киімім жоқ.

	– Сен оған айт, ұлым, мұндағы теңіздің қандайлық қауіпті, жартастардың қорқынышты, ал біздің қамалдың оңбаған екенін көзімен көрсін.

	– Өздеріңіз кездесесіздер ғой...

	Егізқұрсақ сенімсіздеу түрде қолын сілтеді.

	– Көре жатармыз... Ертең келейін деп отырған жоқ қой, уақыт бар әлі. Тек келсе екен.

	Қара бұлттардың пердесі бұлардан жерді тасалады. Күннің күркірі перденің қара мақпалын жұлмалап, теңізге найзағайдың алтын шөңгелері қадалып жатыр.

	– Мұндай күндері қатыран да ермек бола алмайды, балам.

	Жел азынады. Нөсер төпеп тұр. Шіркеудің биіктігіндей толқындар өрекпіп шығып, өкіре құлайды. Арал мен ондағы қамал жерден алыстап барады.

	– Құдай сақтасын, әке, бізді жұлып алып теңізге айдап кетпесін...

	– Өйтсе Игропа аралынан бір-ақ шығамыз. Тек онда сен шешеңді көре алмайсың.

	– Демек, тағы бір арал болғаны ғой?

	– Осындағы түрмеші айтқан, біз оны Португалдық деп атаймыз. Ал менің ойымша, теңіздің ар жағында ештеңе болмауы керек. Біз тауда өстік қой, теңіздің жайын біле бермейміз, ол құдды аң сияқты.

	Ауа райы қолайсыз болғанда қалпақ өндірісі де ақсап қалатын. Күн бұлыңғырда саусақтарың қоқиып икемге көнбейді, ал пальма талшығы ылжырап, өруге келмейді.

	– Мұнда көп отырсаң сарып боласың, – деді Егізқұрсақ әңгіменің бетін басқаға бұрып. – Қолың икемге келмейді. Біз сияқты шалдарға бір жеріңнің ауырғаны да қуаныш.

	Дауыл жағада да, теңізде де құтырынып жатыр. Тіпті қамалдың байырғы сала құлаш қабырғалармен қоршалып, сан ғасырлардан бері әктің өзі тас боп қатып қалған түкпірлерінде әрі әлсіз, әрі мықты сияқтанып әлдене сықыр-сықыр етеді. Тастай қараңғылық басты. Күзетшілердің, солдаттар мен тұтқындардың дауыстары ара-тұра дауылдың тура қойнауынан шыққан шарасыз гөй-гөйді басып кетіп тұр. Солдаттар да, тұтқындар да дауыл шағып, толқындардың қақпақылына түскен кемеге қарапты да қалыпты.

	Оған жақындау мүмкін емес. Ол жайында ешкім ештеңе білмейді. Тұтқындардың зәре-құты жоқ, олар аласұрған асау табиғаттың арынына шыдамай үрпиіскен де қалған. Толқындар балтамен, ал терең қойнауларында сүйменмен ұрғылап, теңізді шайқалтып жатыр, ал ақ көбік тентек қоразша аспанға атып, мұң басқан үнсіз мұнараларға шапшиды.

	Екі бірдей Гойо Йиктың түні бойы көз ілместен дымқыл қараңғылықта қаужағандары бір ой болды. Кеме қирады. Олар қорқынышы мен күдік-күмәндарын бір-біріне айтуға асыға қойған жоқ, бірақ түннің біруағында әрі екеуі де ұйқысыз отырғандықтан үндеспей қала алмады. Иттің өз үргенінен өзі шошығаны сияқтанып, сөздері оғаш естілді. Жоқ, ол емес, олай болуы да мүмкін емес. Әуелі ол ұлына іш киім әкеледі, содан соң ұлды қалай ұрлап әкетуді ақылдасамыз.

	– Тек әлгі, шайтанмен шатасқаны болмаса... – деп міңгірледі Егізқұрсақ.

	– Жоқ, әке, – деді әлден соң үн қатқан Гойо-бала. – Шайтан оны босатқан сияқты...

	– Аты қалай дедің? Жұрттың аты баста тұра бермейді...

	– Оның аты Бенито Рамос...

	– Демек, шайтан оны жөніне жіберген ғой?

	– Иә, босатса керек...

	Олар жылырақ оранып, тағы біраз әңгімелесті де ұйықтап кетті. Егізқұрсақ әредік қолын созып, ұлын сипап қояды, анау болса одан әрі рақаттана ұйықтайды. Суыған қан мен қызу қан – екеуі бір. Ағаштың діңі мен бұтағы, дауылдағы бөрене мен жаңқа.

	Жағалауда, “Кинг” мейманханасында, шыбын-шіркейге құрылған тор, балыққа құратын ау сияқты суланып, тұзданып кеткен. Қожайын әйелдің екі көзі Ничо Акинода, ал Ничо Акино бірдеңені сезеді, бірақ оған пәлен деп жауап қатуға батылы баратын емес. Өз күдігі ауыздан сөз боп шығатын болса, оны жөндеу қиынға соғатынынан қорқады, бір қалыпқа түскен нәрсені бұзуға болмайтынынан жүрексінеді.

	Бикесінің көзқарасына бағынған ол бәз баяғы үнсіз қалпында жоғарғы қабатқа көтерілді. Айналма саты оның аяқ басысынан сықыр-сықыр етті. Тұзбен шырышталған жылбысқы қанатты қыса ұстаған күйі екі аттады да есікті итерді. Бөлмеде жан жоқ екен. Ешкім. Еш адам. Тек сүйретпе шәркей, сабан қалпақ (сеньор Ничо оған көз тоқтата қарап, қызметші мен үй иесінің арасындағы жақындық байланысы бойынша ол, құдай қаласа, өзіне тиетінін ішіне бір бүгіп қойды), балауызы еріген шамдал, бірер тал сіріңке.

	Бикесі ештеңе сұрамаса да ол өзі сөйледі:

	– Жоқ...

	– Әне көрдің бе... – Ол залға кіргенде бикесі оған сыртын беріп асадалдың алдында тұр екен. – Мен білгенмін... оны дауыл тартып кетті... – Ол басын кегжитіп, қолына бос көзгелдек ұстаған күйі бетін бері бұрды. – Әне көрдің бе... әне көрдің бе...

	– Ол не, қатерде ме?

	– Енді қатерде емес...

	Бике өзіне коньяк құйып алып, көзгелдекті тағы да қағып салды.

	– Демек, қайғыратын дәнеңе жоқ.

	– Егер ол теңізде болса, оған енді ештеңе болмайды, ал жағалауда болса – тағы да ештеңе жоқ. Құдай қаласа, ол алтыны бар тауға кетер-ақ.

	Порттағы қамалдың маңында кеме қирапты дейтін хабар “Кинг” мейманханасына бірнеше күннен соң, дауыл Кариб теңізіне қарай ауысып кеткеннен кейін жетті. Бике бір шиша коньяк ішіп қойды. Шишаны ашып, оған апарып берген Ничо Акино болатын. Бикесі, белуарына дейін жалаңаш, қартайған су перісі сияқтанып төсекте жатыр екен.

	Кірерде де, шығарда да Ничо Акино оған жақсы денсаулық тіледі. Ол жауап қатқан жоқ. Сірә, ақылынан алжаспаса неғылсын – бөтен адамның көзінше кеудесі ашық-шашық жатқанын сезетін емес. Оны аз десеңіз, теңіз суы сорып тастаған сол жаман төсін ешбір қымсынбастан тыр-тыр қасып қояды. Қызметшісі түндік үстелшеге шиша мен таза стақан қойды. Қайда қарасаң да келімді-кетімді тұрғындар тастаған темекі қалдықтары, олардан үстіне әтір шашылған қидың иісі шығады. Бикесі сеньор Ничоны байқамады немесе байқамаған болды. Тұтасқан көк түтіннің ішінен ол темекі ыстап сарғайып кеткен саусақтарын әрең қозғап тағы бір сигарет сұрады. Есіктен шыға беріп сеньор Ничо құлағын тосып еді, бикенің тамағынан қылқылдап өткен коньяк үнін ғана естіді. Содан соң әйел орнынан ұшып тұрып, оның соңынан салды. Ничо ырғып кетіп еді, ол оны айбанның таянышына жеткізбей ұстады. Ұстауын ұстағанымен, қазір де оны көріп тұрған жоқ. Шыңғыра айқайлап, аузына келгенін көкіп, қайдағы бір былапыт сөздермен құдайға тілін тигізіп жатыр. Сеньор Ничоның аза бойы қаза болды. Теңіз толқындарын аспанға атып, айқай-ұйқайды дүниенің түкпіріне, құдайдың жасырынған тылсымына әкетіп жатыр.

	Ертесі күні “Кинг” мейманханасында бір сұмдық болып жатты. Дауыл басылған. Жағалауда жайрап жатқан мың-сан балық. Қайраң баттасқан ағаш діңдері жарымжан аяқ сияқты сойдияды немесе аяқ киімшең суға кеткен адамдарға ұқсап айдын бетінде қалқып жүр.

	– Мен қорқамын... – деді сеньор Ничо кеше ашық-шашық салпылдап жүрген дүниелерін төстартқышына салып алған бикесіне.

	– Қорқатын несі бар, кокосқа құй...

	– Аузын немен жабамын?

	– Қара балауызбен сылап қоярсың. Мен сөйтіп, кокостың арқасында байығанмын. Күн қақап тұрды, кокос үшін түрмедегілер қалағаныңды беретін. Сен өзің еркек сияғың жоқ, қоян жүрек бірдеңесің ғой!.. Тәуекелсіз күн көре алмайсың... – Осыны айтқанда бикенің есіне жартасқа соғылып қираған кеме түсті, сонымен бірге өзінің тұрғыны түсті... – Сонымен қоймай, құдыққа құлаған әйелді іздейсің тағы!.. Қорқақ ештеңені де таба алмайды... Байлардың бай болатыны – басқалардікін ұрлаудан, бірді бірге соғып саудалаудан қорықпайды. Несін айтасың! Кімде-кімнің ақшасы көп болса, ол біреуді алдаған екен деп біл...

	– Егер кокос шын болса, одан кім ішуші еді? Жоқ, дауылдан кейін кокоспен сауда жасау тек сіздің ойыңызға келетін болар!

	– Ал сен бастықтың қолын майла. Жүз песо ала шық та кірер ауызда қолына қыстыра ғой. Содан соң “Кокос!..” деп айғайлай бер. Ондағылар біледі... Қалай қуанғандарын көрсең өз ісіңді де тындырып, өзгелерді де қуанышқа бөлегеніңді түсінесің.

	Бәрі ойдағыдай болды. Әрқайсысы бір-бірден кокос алды. Оның ішінде сүт орнына арақ немесе ром болатын. Ромы барлардың бағасы қымбатырақ. Дауылдан соң жабырқаған жан мен тәнді тек ішімдікпен басасың.

	Паскуаль Револорио ромы бар кокос сатып алды да, тамырын қуантпақшы болып, Гойо Йикқа барды, бірақ, баяғы құтыдағы арақты өзара саудалап сазайларын тартатындай, бұл жолы да тегін ішуге бермейтінін іші сезді. Екеуі де ақ-адал ақысын төлеп отырып ішкендей бір шалқып еді-ау. Егізқұрсақ оның жайын ұлына егжей-тегжейлі айтып берген. “... Алты шақадан екі жүз кеседей саттық, азын-аулақ төгілгенін қойшы, онсыз да екі жүзден алты рет болғанда кемінде мың екі жүз шықса керек еді; ал бізді тұтқындап, ұйқымыздан оятқанда сымбылбай да жоқ боп шықты, тек баяғы алты песо...”

	Гойо Йик оларға аңырып қарапты да қалыпты – бұл не пәле! Екеуі тәжірибе жасап отыр. Бір жұтымнан ром сата бастады. Үлкен Йик Паскуальға бір шақа төледі. Содан соң Паскуаль да бір жұтым сұрап, әлгі шақамен есеп айырысты. Әрқайсысы үш жұтымнан ішкенде кокос та босаған. Табыс алты песо болса керек еді, бар болғаны – әуелгі бір песо. Бұл неғылған сиқыр!.. Ішуін ішті, төлеуін төледі, тауарды тауысты, бірақ түскен пайда жоқ, тиесілі сома жиналмады.

	Күн қорғасындай балқып портты қамалды шыжғырып тұр. Аптап ыстықтан булыққан кішкентай мақұлықтар тыныс алу үшін өрмелеп, өрмекшінің торындай сұрғылт шөптесін жапқан құм жалдарына шығады. Тұтқындар оларды ұстап алып балықтарға тастайды да, тышқандар мен кесірткелер, тап-таза көк-жасыл судың суық медузалар мекендейтін мөлдір табанына дейін батқанын қызықтап қарқылдап кеп күліседі.

	Солдаттардың оқ шығындауына тыйым салынған, сондықтан олар қатырандарды атпайды, қолдары қанша қышып бара жатса да әрі қылт еткенді қалт жібермейтін мерген болса да тропикалық әсем жыртқыштардың біреуін олжалауға батылдары бармайды. Ал қанаттары жалт-жұлт етіп, ұстараша қылпыған екі қатар тістері ақсиып, көңілдің құртын қоздырған теңіз тағысы мұнда жыртылып айырылады. Тұтқындардың арасында екі-үш зәңгі бар-ды, ара-тұра солар ешқандай пышақ не басқа қару ұстамай жалаңаш-жалаң күйде “қатыран шайқасын” ұйымдастыратын. Төменге, теңіз алаңына секірерде, бұқамен жекпе-жекке шығатын торероға ұқсап, олардың бойынан да құрғақ қышаның иісі шығады. Бұл – өлім иісі, қорқыныштан болатын иіс деседі түрмешілер. Насырға шабатындай жағдай туа қалса қатыранды бір оқпен жайратып салу үшін мұнаралардың біріне ең таңдаулы мергенді шығарып қояды, бірақ, жұрттың сөзі рас болса, баяғының баяғысында бір қатыран су көбігінің тасасымен келіп зәңгіге бас салыпты да бір-ақ қылғытыпты. “Қатыран шайқасының” желігі адам айтқысыз, өрекпіген көрермендер суға құлап жатса да оларға қарайтын да, күлетін де ешкім жоқ – бәрінің ынты-шынты жан беріп, жан алысқан ойынға ауған. Қарсыласының жынына тиіп немесе мөлдір суда оқша атылған балықтан жалтарып, адамның істемейтін амалы, жасамайтын қимылы жоқ. Қатыран үсті-басын көбік жапқан адам бейнелі зымыранға өршелене ұмтылады, бірақ ұстай алмайды. Есі кеткен көрермендердің көз алдында сынаптай сырғыған жып-жылтыр қара дененің шалт әрекеттеріне қарағанда судың салмағы басқан қоңырқай балық тұлғасының қимылы бір түрлі баяу. Тылсым тыныштықта жағалаудың таяз суына тұтқындардың тері тамғаны да, бір-біріне соқтыға жаздап соншама жақын жерден құйғытып өткен зәңгі мен қатыранның су бетін сызған дыбысы да анық естіледі; әлгі бір сәттің қаупін ойлап үлгіргеніңше зәңгінің сүлікқара жүзіне әлде күлкінің, әлде қорқыныштың белгісіндей болып аппақ тістері ақсиып шыға келеді, ал қорланған, бірақ әлі меселі қайтпаған балық ақ көбіктен шиыршық салып тереңге сүңгіп қайтады да, сусылдаған су шеңберлерінің ортасында қалқып, қырын қарап тұрады.

	“Қатыран шайқасынан” соң офицерлердің, солдаттар мен тұтқындардың күнделікті тірлікке көше қоюы қиын. Олардың жүйкесі әбден жұқарып, біреулері талып түсіп, енді біреулерінің қолы қалтырап, көзі қисайып қалады.

	Алпамсадай теңіз құстары қанаттарын әрең қағып, асықпай құлдилап келеді де су бетіне тиер-тиместен қайта көтеріледі, ал ұшпа балықтар бильярд үстелінің жаңқасы болып олардың соңынан секіреді.

	– Әке... – деді Гойо Йик жаймашуақ ашық күндердің бірінде әкесіне тақай беріп, – әне шешей келді...

	– Құдай сақтасын, менің мұнда екенімді айтушы болма!

	– Мен айтып қойдым...

	– Қап, ол не істегенің! Білмей-ақ қойса екен деп ем... Ол не деді саған?

	– Ештеңе демеді. Жылады.

	– Менің көзім көретінін айтпадың ба?

	– Жоқ, айтқан жоқпын.

	– Онда көзімді жұмайын, сен мені жетектеп апар.

	– Ол сізді соқыр деп ойлады...

	Мария Текун бұрынғысындай секпіл бет екен, ал сұйықтау жирен бұрымында ақ шаштар көрінеді. Ол көз жасын сүртіп, кемпірлерше қатты сіңбіру үшін қақпаға сүйене берді. Соқыр әкесін жетектеген баласы өзіне қарай жақындай бергенде оның екі тізесі дірілдеп ала жөнелген.

	Егізқұрсақ кәдімгі соқыр адамша қалтақтаған күйі оған тақап келіп қақтығыса жаздады. Әйел оны сәл итеріңкіреп, қолын алды да жүзіне тесіле қарады, бірақ қалтыраған моншақтай көз жастары ештеңе көрсететін емес.

	– Жағдайың қалай? – деп сұрағанда даусы құмығып барып үзілді.

	– Өзің қалайсың?...

	– Мұнда не үшін отырсың?

	– Аткезшілік үшін. Тамырым екеуміз бір құты арақ сатып алып, соны мерекеде пұл қылмақшы болып ек, бірақ рұқсат қағазымызды жоғалтып алдық.

	– Солай де... Ал бізге – солай ма, балам? – бізге сені өліп қалды десті ғой. Мұнда жатқаныңа көп болды ма?

	– Жетеді...

	– Сонда қанша?

	– Екі жыл. Маған үшеу берген...

	– О, тоба!

	– Сенің тірлігің қалай, Мария Текун?.. Тағы күйеуге шығыпсың...

	– Иә, саған Гойо айтқан болар. Жұрттың бәрі сені өлдіге санады емес пе, содан мені қайтадан күйеуге берді. Балаларға әке керек. Әйел адамның ұлдарға шамасы келмейді. Еркек – еркекке үйірсек... Шүкір, жаман болған жоқ. Ол балалармен тіл табысып кетті. Мен ғой сені тастап кеттім...

	Гойо Йик шыдамай кегжең еткенде көзі ашылыңқырап кеткендей болды. Өз ойымен болып тұрмаса әйел оның жанары басқалау, таза екенін байқар еді.

	– Рұқсат етші, саған айтайын. Мына баламыздың көзінше сөйлескеніміз, тіпті, жақсы болды. Сені сүймегендігімнен тастаған жоқпын. Егер екеуміз қала берсек, тағы да он баламыз болар еді – саған да қиын, маған да, өздеріне де... Мен олай-бұлай бола кетсем олардың күні не болмақ? Сен болсаң зағип жансың...

	– Мына күйеуіңнен бала жоқ па?

	– Жоқ. Ол бір қарғалған сорлы екен, сиқыршылар дуалап тастаса керек. Бір сәуегей солай деді. Олар бір жерде көп үндістерді қырып салған ба, содан оны сиқыршылар қарғап, ұрығын кептіріп тастапты.

	– Көзім ашылса мені сүйер ме едің?

	– Мүмкін сүйермін де... Бірақ мені өзің сүймес едің ғой, менің түрім жаман, ажарсызбын. Балаңнан сұра. Бірақ балаға анасы қашанда жақсы.

	– Шешей, – деп күле сөйлеген бала-Гойо оның сөзін бөлді, – бәрін өзің де байқадың ғой...

	– Рас, мен бәрін түсіндім, бірақ жорта сезбегендей боп тұр едім. Сен, әкесі, жақындай бере мені құшақтағың келді ғой...

	Егізқұрсақ қабағын көтерді. Жанарлары ұшырасып, сәуле шағылысқанша екеуінің де көздері дірілдеп кетті.

	– Көзің ашылғаны қандай жақсы болған... – деді Мария Текун уысындағы қол орамалын умаждап.

	– Иә, көретін болдым мінеки... осыны сен үшін істедім, сені іздедім, көргім келді... Қайдан іздемедім десеңші!.. Даусыңнан танитын шығармын дедім – сені көрген жоқпын ғой, – сол үшін қорап арқалап, бармаған жерім жоқ, әйелдердің дауыстарына құлақ түрумен болдым...

	– Менің даусымды таныр ма едің?

	– Кім білсін, танымас па едім...

	– Дауыс өзгереді ғой. Міне, екеуміз сөйлесіп тұрмыз, бірақ сен бұлай сөйлемейтін сияқты едің...

	– Сен де бұлай сөйлемейтінсің, Мария Текун...

	Егізқұрсақ Паскуаль тамырын шақырып еді, ол таныспаққа жетіп-ақ келді.

	– Бері кел, тамыр...

	– Бұл екеуміз құтыны шоқындырғанбыз! – деп қуақылана сөйледі Паскуаль. – Сіз бөтен ойлап қалмаңыз, сеньора, мұның басқа балалары болған емес...

	– Демек, мен де сізге құрдаспын ғой...

	– Енді қалай! Құрдасымыз...

	– Біздің шоқындырғанымыз дәу құты болғандықтан бұл саған жай құрдас емес, дәу құрдас болады, – деп Егізқұрсақ шалқып бір кетті дейсің.

	– Мейлі ғой, онда сен де маған дәу тамыр болдың...

	Кеш жамырады. Теңіздің түсі өзгеріп, аспанның түсі өзгеріп, бұлттар алқызыл реңкке боялды, мырза пальмалар маңғаз қалпында біртіндеп байып бара жатыр. Көкжиек бірден алқаракөк тартты, соның аясында оқта-текте кеме ноқаттары көрінеді. Жасыл бөтелке түстенген су өз сырын өзіне бүгіп алыпты, бәлкім содан болар, көз байланар алдындағы күдік сәттерінің тылсым жұмбағы тіпті қоюлана түскендей.

	Әңгіме де айтылып, үнсіздік те сарқылып болған. ¥лды ұрлаудың қажеті жоқ десті – ол тым қауіпті болар еді.

	Кәрі ана ұлымен қоштасқанда иегі кемсеңдеп, ерні діріл қақты. Мария Текун еркектерін қамықтырмау үшін жыламасқа бекінген. Көзін жыпықтатып, қалтыраған қолымен сіңбіріне берді. Қалтырамаған жері жоқ – бетіндегі секпілі де, қайғыдан қисайған аузы да, бұрымдары да, құр шандыр төсі де қалш-қалш етеді. Мария Текун ұлының иығынан бас көтерер емес. “Қайтып келем. Шүкір, пұл қыларлық мал бар. Алты шошқа әкелдім. Ертең соларды соямын да қайтып келемін”. Осының бәрін айтты ма, әлде ойлады ма?

	Қолында бикесінің сағаты бар, Ничо Акино келіп, мейман әйелдің жағалауға қайтар уақыты болғанын ескертті. Еркек – орама-бума заттарын, әйел – уайым- қайғысын арқалап, екеуі қайыққа мінді де, қайықшы ескегін суға салды. Жер аптабын сапырып жатыр, әйтеуір лүп еткен самал жел қапырықты тіліп өткендей болды. Қара орман пальмалардың қоршауындағы сарғыш скипидардың үлкен шалшығындай болған тымық әрі жылы қойнаудың толқындары еркелей шалпылдайды.

	Ничо Акино момын көз жасы бетін айғыздаған, бұйығылау әйелден:

	– Шошқаларыңызды қаншадан сатасыз? – деп сұрады.

	– Білмеймін... Мұнда жүгері аса қымбат болмаса көбірек сұрармын... Тегі, биыл шошқаның нарқы көтеріліп тұр ғой. Бізде тәуір өтетін.

	Қайықшы Хулиансито есіп келеді, есіп келеді. Шашы төбесіне қарай өрлеп, тырбанып бара жатқан сияқты, ашқарын бала-Мәсіхтің көзінен қараңғы жағалауда жағылған оттар сәуле шашып тұрғандай.

	Ничо Акино ақыры шыдамады – қайыққа отырғаннан бастап ойынан кетпей қойған жайды қолапайсыздау түрде сұрап қалды. Ол азын-аулақ бірдеңелерді білетін, әлгіде қамалда Револорио мен екі Йик айтқан әңгімелердің шетін құлағы шалған.

	– Сонымен, баяғы сол Мария Текун дейтін сіз боласыз ба?

	Мұны айту оған оңайға түскен жоқ, бірақ әйел ренжімеді.

	– Айтыңызшы, не себепті мен “баяғы сол” болуым керек? – деп сұраққа сұрақпен жауап берді.

	– Енді, тас... қырқа... текундар... – деп қипақтай міңгірледі. Акатанның бұрынғы хат тасушысы, қазір аты-жөні жоқ біреу. Бикесінің мұнсыз күні жоқ, ол мұның қойнында жатады, әйтсе де пошта тасудан қалғалы бері бұл – ешкім емес.

	– Міне, сіз де тас туралы білесіз... Иә, сол менмін. Бірақ тас – қайда, мен – қайда...

	Сеньор Ничо Мария Текунның қасында, адаммен – адам сияқтанып, теңізде жүзіп келеді және сонымен бір мезгілде Емшімен – Жеті Даланың Бұғысымен оның қырқасында қасқыр кейпінде қатар кетіп барады. Тықыр қылшық жүнді екі аң қалың тұманды көктей өтіп, кеуекті жермен салып ұрып келеді. Олар өздері жеңімпаздарды көрген жарқыраған үңгірлерді, өлі шақпақ тастарды жаңада тастап шыққан, енді Емші Бұғы тау шыңының өлімге ұқсас балғын ақ түнегіне, ал Хат Тасушы Қасқыр өзі адам сияқты жүзіп келе жатқан көгілдір әрі жып-жылы теңіз түнегіне мидай араласып кетпеуі үшін әңгіме-дүкен құрулы. Егер олар үнсіз қалса Емші Бұғы тұманға сіңіп жоқ болар еді, ал Хат Тасушы Қасқыр кәдімгі адамға айналып, қайықта Мария Текунмен қатар отырған бейнесіне түгел көшер еді.

	Қайық қалт-құлт етеді, осының өзі-ақ сыпайыгершілікке себепші болғандай. Сасық, жиіркенішті айлақ жақын, бетіне май кілкіген суда қоқым-соқым қалқып жүр.

	Мария Текун өзінің Текун емес, Сакатон екенін айтты, содан соң бір мезгілде адам болып онымен қайықта бірге отырған және қасқыр кейпімен оның қырқасында Емші-Бұғымен бірге жүрген сеныор Ничо оның құлағына ұлып: “Бұл Текун емес, бұл – Сакатон, бұл Са-ка-тон-дар ұрпағынан!..” – деп ұлып тұрып жариялады.

	Текуна қырқасының әйгілі түтегін онымен бірге өткен Емші – Жеті Даланың Бұғысы тұмсығын қылшық жүн басқан құлағына апарды. Оның қара қошқыл еріндерінен ақ көбіршік көрінді.

	Саған сәуегейлік қайда, қасқырлардың қасқыры! Сен әлі көп жүріп, көп көріп, көп білуің керек! Қуырылған бөдене же, ақ копалыды аузыңа тықпала және таудың жасыл көркіне ұқсас ағаштардың жасыл әлемін айнала ұшқан құстардың балдай тәтті үндерін тыңда. Өзіңнен және күннен басқа ешкім қалмағанда барып сен көріпкел боласың. Сенің қасыңда отырған Мария Текун тіпті Текун да, Сакатон да емес. Мұның тірі жүргені содан. Егер ол Сакатондардан болса, сәби кезінде-ақ оның басы алынатын еді – онда мен, Емші Бұғы, науқастың ішінен сәуле қоңызды қуып шығу үшін олардың әулетін түгел қырып сал деп Калистро Текунның аузымен әмір еткен болатынмын. Сакатондарды қырып салған себебі – олар не істегенін біле тұра у әзірлеп, сатқан дәріханашының балалары мен немерелері болатын. Соның кесірі болмаса, жеңімпаз Гаспар жүгеріні сату үшін егетіндермен шайқаса берген болар еді. Балаларыңның етін, өзіңнің тәнің мен қаныңды сату үшін әйелді жүкті қылуға бола ма? Сол сияқты, жүгеріні де пайда табу үшін егуге болмайды, ол – дүние пұл үшін емес, өзің үшін, тамағың үшін, отбасың үшін керек. Кімде-кім оны байлық үшін ексе, кесапатқа ұрынады. Ондайлар лайсаң күнгі жел өтінде қалған жапырақтай азып-тозып, қолдары көсеудей боп қараяды, содан кейін олар тек қасиетті үңгірлерде ғана ағаруы мүмкін.

	– Егер ол Мария Текун мен Мария Сакатон болмаса, онда анау неғылған тас, Жеті Даланың Бұғысы?

	Сеньор Ничо бұл сөздерін толқынның шуылы басқаның естіді, дегенмен Емшінің даусы оны қырқаға қайта шығарды. Емші тастың бойында Марияның – Жаңбыр Суының жаны бұғулы жатқанын айтты.

	– Жабыр Суы – Мария мұнда болашақ замандарға дейін тұрады!

	Емші қолын созып, тасқа тигізді де, адам бейнесінде мәңгі-бақи тылсымға кетпес бұрын онда жасырынған адам кейпіне қарады.

	– Гаспар Иломның адамдары соңғы думандарын тойлап жатқанда Мария – Битшең Кербез құздан құлаған су сияқтанып өлімнен безіп кетті. Арқасында жеңілмейтін сайыпқыранның ұлы отырған болатын, сондықтан ол тұрған жерінде – аспан мен жердің және тұңғиықтың ортасында қатты да қалды. Мария-Су жабыр боп құяды. Битшең Кербез дейтініміз – жаңбыр. Оның денесі – ауа, шашы нөсер болып төгіледі, арқасында – бал бөбек, Гаспар Иломның ұлы, Иломның адамы, жүгерінің перзенті, илом жүгерісі. Енді болашақ заманаларға дейін ол шың басында, аспанның, жердің және тұңғиықтың арасында тұра беретін болады.





ЭПИЛОГ




	Масаның шаққанынан манарларда ес жоқ, түс жоқ; манарлардың самаладай жарығынан масалар мен шыбын-шіркейде ес жоқ, түс жоқ. Сеньор Ничо Акиноның беті ескі туфлидің өкшесіне ұқсап бір жағына қисайып кеткен. Кәрілік шіркінге не дауа бар... Жалғыздық та еңсесін езіп-ақ болды. Әжімдердің тағасы жағын ілдалдалап ұстап тұр, бірақ ол да кей-кейде ырықтан шығып кетіп, ерегіскендей салбырай қалатыны бар. Аузына кірген шыбындарды тірідей түкіріп тастайды. Бикесі безгектен қайтқан, бейшара өлер алдында шаян сияқты қарайып кетті ғой. Соңғы рет таранғанында шашы түп-түгел саудырап алдына түскен. “Кинг” мейманханасы, он алты мың атжалманымен қоса, сеньор Ничоның иелігінде қалды. Егізқұрсақ Гойо Иик пен Мария Текун Писигуилитоға қайтып кетті. Марияның екінші, келімсек күйеуі қайтыс болған. Нағыз күйеу –біреу-ақ, қалғандарының бәрі – жалған, келімсек. Шайтанмен шарт байласқан Бенито Рамос жарық ауруынан өлді де, бұлар үйлеріне қайтты. Жерге қайтадан қада қағып, үлкенірек етіп үй салды, өйткені ұлдарының бәрі үйленіп, үйелменді-сүйелменді болып, бұлардың қолына келген. Баланың көп болғаны еркекке де, әйелге де жақсы. Жиын-терін кезінде жүгері тасу үшін үлкен-кіші, еркек-әйел түп-түгел құмырсқаға айналып кетеді. Құмырсқа, құмырсқа, құмырсқа, қыбырлаған құмырсқа...





	https://t.me/kzkitap





Notes


	[←1]

Маис – жүгері. Үндістердің ескі нанымында адам жүгеріден жаратылған делінеді.





[←2]

Сейба – мақта ағашы





[←3]

Гватемаланы жаулаушы Педро Альварадоны (1486-1541) үндістер осылай атайды.





[←4]

Пеон – құлдыққа түскен шаруа





[←5]

Мәсіх – Христос, Иса пайғамбар





[←6]

Койот – қаскыр





[←7]

Қателік басында аз болып, соңында көбейеді (лат.)





[←8]

Ақша (аеылш.)





[←9]

Пономарь – ең кіші дәрежедегі дін қызметшісі





[←10]

“Құдайға құлшылық етемін...” (лат.)





[←11]

Вара – ұзындық өлшемі, шамамен 80-110 см.





[←12]

Кимвал – музыка аспабы





