	Валерий Поволяев

	Игорь мен Ирина



	Oрыс тілінeн аударған: Қайсар Жорабеков



	Кейін бұрылып өткен өміріне көз жіберіп қараса, осы кешкен ғұмырының әр минуты, әр қас қағым сәті бір-ақ адамға – иман жүзді, ақ шашты, жанары нұрлы ленинградтық кемпірге бағышталған десе жаңылыспас еді. Тіпті снарядтардың, гранаталардың, миналардың дүмпуі мен бораған оқтың астында қалған, төбесі жайпақ, картада үтір мен нөлі аралас оп-оңай ғана үш цифрдан тұратын биіктікті міндетті түрде алу керек деген рота командирінің бұйрығын тыңдап тұрып та, іштей сол кемпірді ойлады. Әлгі биіктікті алу үшін екі бірдей рота шайқасуда. Бірақ әзірше одан ештеңе шығарар емес. Ол сүріне қабынып, аяғы сіресіп, қара түнді жамылып, взводын жеке бастап шабуылға шыққан кезде де, көз алдында анасы тұрды, тіпті қорғасын оқ қос қабырғасын қақыратып кетіп, қансырап жатқанда да есіл-дерті сол кісіде болды... Анасына осыншалық берілгені ол жөргегінен шешесінің еркетайы болып, күтпеген жерде аязда қалып, бұрынғы күнін торыға аңсаған жел тимеген үй өсімдігі сияқты өскендіктен емес, анасын шын сүйетін еді. Жанындай жақсы көретін... Әйткенмен де өз басына көңілі толмаушы еді, мысқылмен қарап, кейде тіпті өзін-өзі келемеж етуді де үйреншікті әдетке айналдырған бұл ұдайы анасының қамын ойлап уайым жейді: сұп-суық азынаған аш қалада қалай ғана күнелтіп жүр екен, аядай қап-қараңғы пәтерде бойын жылытуға, бір кесе шай қайнатып ішуге азын-аулақ отыны, жүрек жалғауға бір жапырақ наны бар ма екен? Бұл үшін – бар қуанышы да, күйініші де, жанының жалауы да, әні де, ойын-күлкісі де, мейірім-шуағы да, өткені де, қазіргісі де, болашағы да соның бәр-бәрі – жалғыз анасы еді.

	Игорь Каретников өзінің взводымен қырсық атқан биіктікті алу үшін шайқасып жатқан ұрыста жараланды, бірақ ашынып алған немістердің дамылсыз гүрсілдеткені соншалық, қараңғы түн күндізгідей жап-жарық болып кетті. Осы қып-қызыл өрттің арасына сіңіп кеткен взвод оп-оңай ғайып болды, денесінің ауырлап, тызылдап ашығанын сезген Каретников окоптан от шашып, зіркілдеп тұрған қардың үңірейген аузын нысанаға алып, гранатасын лақтырып жіберді, бірақ жарылысты естіген жоқ, бүйірі қан қақсап, екі көзі, қос танауы, аузы, неге екені белгісіз, қышқыл қарға толды да кетті. Содан «неге қар тұз татиды» деп таңданды, сол-ақ екен, есінен танған кіші лейтенант Каретников әуеде қалықтаған мамық қауырсындай жападан-жалғыз түпсіз шыңырауға тоңқалаң асты. Ол ұзақ уақыт құлдырап құлап келе жатып денесінің ауырғанын, сүйегінің қақсағанын, түйіліп шаншығанын сезген жоқ, бірдеңеге жармасып жан қармауға, немесе саңылауға, я апанға сүңгіп кетіп тыншығуға да ниеттенбеді.

	Ол жер бауырлап еңбектеген тәпелтек келген, кіп- кішкентай Веня Кудлиннің арқасында келе жатып есін жиды. Кудлиннің демі бітіп, қырылдап қалады, бірақ Каретниковті сонда да босатқан жоқ, әлі де сүйреп келеді. Шаншу, бүйіріне қыздырған істік темірді сұғып алғандай, бүкіл денесін түйреп кетті, іші-бауырында бірдеңе құрылдап, астан-кестең болып жатты. Каретников сонда өзін-өзі қолға алып, сабырмен ойлады. «Қарнымды оқ қақ жарып кетіпті. Енді бітті, сүйре, сүйреме – бәрібір өлім...» Кезерген ернін жалады. Тағы да тұз! Қар да, ерні де – барлығы тұз татиды. Тіфу! Шыдай алмастан, ыңырсып қоя берді

	– Тыныш, командир! Немістер тым жақын, естіп қалады, – деді Кудлин қырылдап, – қазір-ақ оқ жаудырып жібереді. Айтқаны дәл келді, ыңырсыған дыбысты естіп қойып, тарс етіп атылған ракета қою бұлттарды қақырата, маңайдың бәрін ала-құла жарыққа бөледі. Дәл төбелерінен оқ тізбегі жанай ызыңдап өтті.

	– Ал біздің взводымыз қайда?

	– Взвод жоқ, командир.

	Кудлин Каретниковті шұңқырға алып түсті, аз-кем тынығып, күш жинауы керек еді. Кешегі оқушы Кудлин кәнігі солдаттай қимылдайды.

	– Көп кідірмей ілгері еңбектеу керек. Каретниковтің көз алдын тұмшалаған ұйып қалған қою қан іркілдеп, быршып, жарылып кетіп еді, ол ышқына ыңырсып қоя берді, сол-ақ екен, шұңқырдың үстінен тағы бір кезек оқ тізбегі зу ете қалды, бұл жолы жиектегі қарды түйреп-түйреп түсті.

	Түн шыңылтыр, аязды еді, әрбір дыбыс жаңғырып, еселеніп естілді. Немістер ұйықтамай орыстардың кезекті шабуылын күтуде... Бірақ орыстар жағы тым-тырыс еді.

	– Кел, жараңды таңып берейін, командир, – деп қырылдаған Кудлин, қалың шалбарының қалтасынан арнайы пакетті суырып алып, Каретниковтің шинелін түрді де, дәті шыдамай маңдайын тыржитты, алайда тыржиятын несі бар, – күні ертең Кудлинді де пулеметпен дәл өстіп сұлатып түсіруі мүмкін ғой, жараға мақталы дәкені жапсыра қойып еді, ол бірден қанға шылқылдап шыға келді, сыртынан бинтпен таңды.

	Васильевский аралындағы госпитальға Кудлиннің қалай жеткізгенін Каретников білген жоқ.

	Ертеңгісін госпитальдың қырау басқан ауыр есігін ашу мүмкін емес еді. Ол соғыстың алғашқы қысындағы бұрынғы көп жылдардың есесінен, былайша айтқанда, белуардан жауған қардың бітеп қалғанынан емес – мұндай қалың қар да, осындай қақаған шыңылтыр аяз да бұрын- соңды болып көрген жоқ, оның ашылмауының басқа себебі бар-тын. Васильев аралындағылар түнде өліктерді шанаға, фанерге, үйдің төбесін жабатын қаңылтырға тиеп, госпитальдың есігіне тасып, текшелеп үйіп қояды. Васильев аралындағылардың мәйіттерді көмуге өздерінің шамалары келмейді, өткені өлікпен бірге молада мәңгілік қалып қоюлары мүмкін, ал госпиталь Васильев аралындағылардың дұрыс пайымдағанындай, міндетті түрде қабірге түсіреді, көмусіз қалдырмайды. Біресе өліктер текшеленіп есіктің маңдайшасына шейін үйіліп қалады, кейде тіпті одан да биіктеп кетеді.

	Осы мәйіттерді және жаралыларды тасу үшін қардан тек Үлкен проспектіні ғана емес, госпиталь орналасқан он бесінші линияны да аршитын-ды. Қаншама қиынға соқса да, бірақ амалсыздан қарын күреп тазартушы еді. Күнбе- күн тау-тау қар үйінділері күрт биіктеп, екінші қабаттың деңгейіне дейін көтеріліп, терезелерді көрсетпей тастайды, үшінші қабаттың сызығына жақындап, кейде одан да асып кетеді, аяз қысымынан шақылдап, түн сайын уілдеп, балтықтың өткір желіне мұз жамылған жотасын төсейді. Аумаған құмырсқаның ізіндей болып, оларға жіп-жіңішке тартылған сүрлеу-соқпақ үйлерге апарып тіреп, одан әлі тіршілік нышаны бар екенін білдіреді. Ал егер із болмаса, онда тексерудің де, жол аршудың да қажеті жоқ – бәрібір тірі жан таппастан босқа әуре боласың.

	Ленинград үстіне шөккен ап-ауыр, көкшіл-тұнжыр, оқ-дәрінің күйік иісі мен түтініне көмілген таң еңсені басады. Соғыстан бұрынғы таңның көгілдір шапағының жайдарлығынан із де қалмаған, ежелгі шаттық пен мамыражай тіршілік қалың қайғы мен снарядтардың күрсіліне, бұрын-соңды мұнда бас сұғуға қаймығып, көбіне теріскей мен Сібір жақты ғана иемденген сақылдаған үскірік аязға сіңіп, мәңгілік ғайып болған сияқты, әдетте қалада қыстап, тұрақтап қалатын, жабайы мысықтардың, кезбе иттердің, құс атаулының бірде-біреуі жоқ, – әлде оларды сойып жеп қойған ба, немесе өздері осынау аштық пен қасіреттен қашып кеткен бе, кім білсін...

	Госпитальдың есігін ашу мүлде мүмкін болмай қалған кезде, кочегар мен кілтшінің міндетін бірдей атқаратын Шура Парфенов ағай өз-өзінен іштей кейіп, қақпаның дәл өзіне орнатылған қуықтай есікті ашып, оның ішке қарай ашылатынына да шүкірлік, госпитальдың есіктері кейін қарай, сыртқа ашылатын еді: оны революцияға дейін неміс архитекторы салған, бәрі керісінше, неміс үлгісімен жасалған, – ал ол арадан, найза-күрекпен баяу қимылдап, терге малшынып, минут сайын тоқтап, демін алып, түні бойы үйіліп қалған күртік қардың төбесіне шығатын тепкішектер жасайды. Бір тал шашы жоқ, жалтыр басынан, түсі оңып, ағарып кеткен ескі былғары құлақшынын шешіп, тер моншақтаған қасқа басын сүртеді. Шура Парфенов ағайдың көзі кейінгі кезде кәріліктен жасаурай беретін болды, оның көз жасы, әлде тер екенін бірден ажырата алмайсың. Парфенов танауын пысылдатып қойып, іштей бірдеңелерді айтып күбірлейді. Жоқ, жанарында іркілген дегенімен көз жасы екені онсыз да түсінікті еді.

	Госпитальдың есігінің алдында, құм сияқты қатты қиыршық қар арқылы өзара жабысып қалған, тастан қатып серейген адам денелері үйіліп жатады.

	Парфенов күрегін қарға шаншып, төбе шашың тік тұратындай текшеленген өліктің қасында дыбыссыз күбірлеп, көзіне іркілген жасты кірпігімен қағып түсірген күйі, бірнеше минут бүкірейіп үнсіз тұрып қалады, өлікті күнде көріп жүргенмен, бірақ оған еті үйрене алмай-ақ қойды. Адамдардың ондап-жүздеп, мыңдап қырылатынына сенгісі келмейді. Олар үн-түнсіз, ештеңе сұрамастан, ешкіммен бақылдаспастан аштықтан талықсып, тып-тыныш қана, жан адамға салмақ салмастан о дүниеге кете барады. Сонда бұлар кімдер, мына өлген адамдар, аты-жөндері кім, өздерінің құжаттары бар ма?

	Оларды тексеріп анықтауға ешқандай мүмкіндік жоқ, өлік таситын машина келіп зиратқа соңғы сапарға шығарып салғанға шейін жігіттер бөгет жасамастан, тып-тыныш жата тұруы үшін, денелерін есіктен бір шетке жылжытудың өзіне құдай қуат берсін.

	Парфенов табанының астына бір түкіріп, ауыр күрсінеді де, жұмысқа қайта кіріседі.

	Игорь Каретниковтің палатасының терезесінен Парфеновтің қалай шойнаң қаққаны, азаптанғаны, басынан құлақшынын жұлып алып, қақаған аязға және қайтіп сусылдай беретіні белгісіз жеркенішті мұз қиыршыққа қарамастан қайта-қайта сүртінгені көрініп тұрады: шамасы, қызуы көтеріліп, тұла бойы қалтырап тұрса керек, аштықтың және қайғының зардабынан бет-аузы сыздап көгеріп кеткен. Бір кезде адмирал яхтасында әскери қызмет атқарған байырғы балтық матросы Парфеновтің мұндай сұмдық қорқынышты кәсіппен айналысамын деген ой үш ұйықтаса түсіне де кірмеген еді. Бір жолы ол тәртіпсіздік жасады, аяусыз дүреленіп, сотқа тартылып, Сібірге айдалды. Айдауда жүріп қалың бұйра шашымен қош айтысты, революцияны сонда күтіп алып, буржуйлармен біржола есеп айырысты, ақтарды да, ағылшындарды да, немістерді де тізе бүктіріп, тіпті америкалықтардың күзет ротасын талқандауға да қатысты. Бірақ ешбір жерде, еш уақытта соншама сұрапыл да қиын жылдардың өзінде дәл мұндай сұмдықты туасы көрген емес. Өкпесі сырылдап, қайғыдан егіліп, титықтап біткен оның алайда басқа ешқандай лажы жоқ еді.

	Қоршауға түскен Ленинград ашаршылыққа ұшырады.

	Бір күнгі паек – арасы кеуек, шала піскен бір тілім шикі нан, жалғанда одан қымбат ештеңе жоқ, ештеңе онымен теңдесе де алмайды, әрине, нанға пара-пар адамгершілік ар-ожданнан басқа – алайда көпшілікті аштық ажалынан арашалап қала алмады. Жұрт қолға түскеннің бәрін талғамай жей беретін, ағаш желімін, астары крахмалданған қабырғаларға жапсыратын тұсқағазды ұзынынан жіңішкелеп турағанда, өзінше «қолдың кеспесі болып» шыға келеді, иі шала былғары белдікті қайнатып талшық етті.

	Сегізінші қыркүйек күні немістер Бадаевтағы азық-түлік қоймаларын бомбаның астына алып күл-талқанын шығарған кезде, одан сәл-пәл хабардарлардың бәрі аяғы неге апарып соғатынын білді. Жаппай ашаршылық орнайды. Азын- аулақ азық-түлік тек аудандық сауда-саттық мекемелерінде, асханаларда және дүкендерде ғана қалды – бары сол. Ол осыншалық үлкен қала үшін жұқ та емес, әдеттегідей үш мезгіл тамақтанатын болса мықтағанда екі-ақ күнге жетеді. Ашығын айтсақ, одан басқа әйелдер құймақ жасаудың амалын іздестірген қыша қоры да бар еді. Каретников майданда жүріп осыны естіген кезде өзіне-өзі еріксіз сұрақ қойды. Қышадан нендей құймақ шығады?

	Ең алдымен молдыққа үйренген, етжеңді кісілер аштыққа шыдай алмайды, бүрісіп-тырысып, қатып-семіп қаусаған шалдай о дүниеге үн-түнсіз жүріп кетеді. Олардан кейін қалжасы нашар адамдар аттанады.

	Байырғы матрос Парфенов госпиталь үшін, мысалы, жақсы хирургтей немесе терапевтей, ғафу етіңіздер, тіпті бас дәрігердің дәл өзіндей таптырмайтын адам еді. Күңкілдеп сөйлегені және алғашқыда сөйтіп көрінетін кірпідей тік мінезіне қарамастан, Парфенов момын адам еді. Жаны жайсаң болумен қатар қолынан келмейтіні жоқ шебер жан. Қасық ұстаған сайқымазақты, ән тербеткен айды, жөке ұстаған орман перісін қолма-қол жасап шығарады, тек материал болса болғаны, бәрін бірден даяр етеді.

	Ол өзінің зынданынан – госпитальда бу қазандары орнатылған жерді басқаша атамайтын – көбіне тақтай қалдықтарынан бірдемелерді жонып отырған күйі жұмыс үстінде табылады, қалдықтарды көзінің қарашығындай сақтайды, әйтпесе «шикізатты» оп-оңай жымқырып кетуі мүмкін. Ленинградта бүкіл жиһаздарды, сарайларды, шарбақтарды әлдеқашан отынға жұмсап қойған, олардың тек ойдағы естеліктен басқа, тіпті жұрнағы да қалмаған.

	Шура Парфенов ағай госпитальда таптырмас бір зат жасады. Госпитальдың екінші қабатында кафельмен қапталған кең бөлмеге жалпақ арыстан табан, қоладан құйылған, сабын қоятын торы бар, ішінің фарфоры жарылып кеткен тап-тұйнақтай шойын ванна орнатты. Госпитальға ұрыстан жараланып түскен адамды тіке ваннаға шомылдырып, үсті-басын мұқият сүртеді де, сол жерден зембілмен палатаға жеткізеді. Басқа госпитальдарда мұндай нәрсе жоқ, Игорь Каретниковтің анық білетіні, тек біліп қана қойған жоқ, онда солдат телеграфы айна-қатесіз жұмыс істейді, өйткені өсек-аяңды қалт жібермейді, құлағы түрік, жаралы жұрт қайда не болып жатқанынан жақсы хабардар, – басқа госпитальдарда жаңа түскен жаралылардың жарасын спирт немесе әтірмен ғана сүртіп қояды, мұндай жылы ванна жоқ, тәніңе сестра қыздардың қолы тигенде жаныңды жадыратып жібереді, сол бойда бүкіл азабыңды ұмытып кетесің. Тек бір ғана ыңғайсыз жері – тыржалаңаш күйіңде жүресің, олар саған назар аудармағанмен, тіпті саған қарайтын да мұршалары жоқ, сонда да қыздың аты қыз емес пе, қысыласың.

	Госпитальдың өзінде де Шура Парфенов ағай жаралы жауынгерлерді жауратқан жоқ, бүкіл саңылау-сызат атаулының бәрі сыланып бітелген, бірде-бір жыртық тесік жоқ, бөлмелердің түкпір-түкпірінен үскірік жел азынамайды. Егер жақын маңайға фрицтер снаряд тастаса – ал снарядтарды олар аямайды-ақ, алысқа ататын зеңбіректен үздіксіз төпеп тұрады найсаптар, – соның дүмпуінен және жер солқылынан қабырға қақырап кетеді. Шура Парфенов ағай іле-шала, күңкілдей кейіп, түймесін ағытып тастап, іштей бұрқылдап балағаттаған күйі, төменде, бу қоймада тез сылақ дайындап жібереді де, жарықты бітеп, үстін әктеп қояды. Алайда соған қарамастан егер госпитальда отын болмаса, тесікті бітегенмен бөлмелер бәрібір жылымай, Шура ағайдың бүкіл еңбегі зая кеткен болар еді.

	Соғысқа дейін госпитальға, онда бұл госпиталь емес, Васильев аралы ауданының қатардағы жәй ауруханаларының бірі еді, бірнеше машина көмір түсіріп, аулаға тау-тау қылып үйіп қойды. Осы көмірді сол Шура Парфенов ағайдың өзі иемденіп, былайша айтқанда, бірден еншісіне алды, – көлденең адамды көмірге жолатпады, ешкімге қол сұққызбады, осыдан төрт қадам жерде орналасқан нан дүкенінің көнекөз сатушы әйелі ескіргеннен қарайып кеткен үлкен пышақпен нанды кескені сияқты – пай-пайға бөліп, қуыс-қуысқа жайғастырды, ол мынау Шура Парфенов ағай, соғыстың болатынын алдын ала сезіп-білгендей, отын қорын мықтап қамдастырды. Оның қандай көреген екеніне қазіргі жағдай көз жеткізді – «госпитальдың жылылық температурасы» әлгі отынның арқасында көңілдегідей сақталып тұрды. Үстіңгі жағы шойын вензельді, ою-өрнекті, жұпыны тік маңдайшалы ауыр есіктің алдын босатып, Парфенов дәті шыдамай өліктерден жүзін бұрып әкетеді, беті оқыс дір ете қалып, құмырсқа аяңмен жетіп келіп, есікті төмпештеп ұрғыштай береді. Бет-аузы ақшыл буға көміліп кетеді, Каретников сонда Шура ағайдың ызадан күйіп-піскенін, ерніне тамған жасты жұтып жіберіп, іште кезекшілікте отырған әйелді күйгелектене асықтырғанын байқайтын еді.

	Тағы да Игорь Каретников терезеден, жадап-жүдеген, қап-қара боп түтігіп, қолына шәугім, шелек ұстап Неваға қарай бүкшиіп, ілбіп бара жатқан шұбырған жұртты көретін, кейде олар үстіне қос кастрюль қойылған шана сүйретіп, өкпек желден ықтап, жол-жөнекей снарядтардың дыбысына құлақ түріп бара жатады, олар қорғасынның ұшқан бағытын, снарядтың біздің, я немістердің снаряды екенін айна-қатесіз біледі. Жаңағы бір жапырақ нансыз амалдап шыдауға болады, ал Неваның суынсыз жағдай тіпті қиын. Осы екі нәрсесіз Ленинградта күнелту күмкін емес. Каретников сол адамдарға қолынан келген жәрдемін беріп, көмектескісі келіп қатты құлшынды – шелек көтеріседі, немесе шана сүйреседі – ең болмаса көшеге шығып, жылы сөзімен демейді, бірақ өйтуге шамасы жоқ – ол төсек тартып жатқан ауыр жаралы еді. Қолынан келетіні жалғыз-ақ нәрсе – ол іштей соларды есіркеу және анасының қамын ойлау.

	Иә, қоршаудағылар үшін су да нан секілді ауадай қажет еді. Игорь жұрттан естігендей, Полюстровода, мысалы, кәдімгі минерал суы, адамдарды аштықтан аман алып қалады. Полюстров суын Петр Біріншінің өзі ашқан деседі, ішіп көріп, «Тамаша» деп таңдайын қағыпты. Соғысқа дейін Игорь ол суды көп ішкен. Тот татып, көпіршіп, бұрқыраған әлгі судың дәмі ептеп «боржомиға» келеді, дәл сондай өткір, дәл солай мұрын жарады. Ып-ыстық кәуептің артынан ішсең тіпті рахат. Кәуепті ойлаған кезде Игордың көзі бірден қарауытып кетіп, қиналғаннан маңдайын тыжырантты, шекесі солқылдап, лезде аузынан сілекейі шұбырып, алқымына кесек тығылғандай болды. «Полюстрово» суы және темір татиды, бір-екі жұтсаң кәдімгі темірдің өзін байқайсың. Дәмі де темірдің дәмі.

	Осы судың құрамында шынында да темір мол еді, ал ол адамға кәдімгідей әл беріп, азық болады деседі, әнеки, гәп қайда жатыр. Қалай болғанда да Полюстровода Ленинградтың басқа аудандарына қарағанда аштан өлген жұрт әлдеқайда сирек.

	Игорь есін жиған кезде, ең алдымен анасына жеңіл жараланып, уақытша госпитальға түскенін, тірі екенін айтып хабар жібергісі келді, артынша, шешесін мазалаудың қажеті жоқ – госпитальдың атынан-ақ зәресі ұшып, бірақ артынан уайымнан өліп кетуі мүмкін, – деп ол ойынан айнып қалды.

	Ұрысқа кірердің алдында, шешесіне арасына бірнеше сағат қана салып, бір күнде екі хатты қатар жолдағаны есіне түсті. Дала поштасы оны машинадан машинаға, жәшіктен жәшікке, бір сөмкеден екінші сөмкеге тасымалдап, анасының қолына тигізгенше – біраз уақыт өтеді, ендеше, қобалжитын дәнеңе жоқ. Ал сол екі ортада бұл әл жинап, аяғынан тұрады, майданға жібермес бұрын шешесіне жолығып қайту үшін бір күн демалыс сұрап алады – өйткені ол дәл осында, Васильев аралында, қауесет бойынша бір кезде дарға асылған декабристердің денелері қойылған Голодайға жақын түкпірге таяу тұрады. Мұны көргенде сонда шешесі қалай қуанар екен.

	Жүрегі біртүрлі шымырлап, елжіреп, еріп кетті, жүз жиырма бес грамм қара нан және ағаш желімінің сілікпесімен қалай күнелтіп жүр екен? Игорь басын жастыққа тығып, үнін шығармай, ақырын ыңырси бастады, бірақ осынау болмашы дыбыстың өзін көрші койкадағы мичманның құлағы шалып қалды да, ол мойнын созып, мұнан:

	– Дәрігер шақыртайын ба? – деді.

	– Қажеті жоқ. Мен әншейін... жай ғана... – Игорь көкірек ауруы бар адамдай ернінің дуылдап, кезеріп кеткенін байқады. Кенет әлгі оқ өкпесін де зақымдап кетсе ше? Мен қазір шешем жайлы ойладым-ау, – деді Игорь ақырын ғана.

	– Мұндағылардың бәрінің тағдыры бір күнгі паекқа қарап тұр. Ладогамен кеме не әкелсе соны талшық етеді. Мені сол тура Ладога көлінде жаралады, – деді мичман.

	Онысын Игорь Каретников білетін еді, мичман бұрын сан рет айтып берген.

	– Кемелер керуені, ондап, жүздеп сап түзеп келе жатады, ал жүзден оны, оннан бірі ғана аман жетеді. – Мичманның қабағы түйіліп, беті ағаш боп, қатып, біртүрлі сазбеттеніп қалды. – Немістің самолеттері ес жидырмай төпейді, антұрған иттер, оңбағандар. Кейде тек расында да бірен- сараны ғана Ленинградқа сүйретіліп жетеді. – Тісінің арасынан сыздықтата ауа жұтқан мичман денесін жиырып алды.

	Балшық түстес жұқа көрпе үстінен сырғып түсіп кетті – мичман Ладогада тек жараланып қана қоймай, басы да зақымданған еді, аяғының дәл астына келіп жарылған бомба мұздың астына батып кетті. Мичманның одан қалай тірі қалғанын бір құдай ғана біледі.

	Каретников абайлап орнынан тұрды. Көп ұзамай ол өз аяғымен жүретін науқастардың санатына қосылып, дәлірек айтқанда жаралы науқас, госпиталь реестріне осындай анықтамамен тіркелген, – мичманның үстіне көрпесін жауып, ол тізесін құшақтап дөңбекшіген кезде, көрпені біраз қымтап ұстап тұрды.

	– Шыда, бауырым, шыдап бақ. Бірден әрі жараланып, әрі контузия алу қиын нәрсе.

	Теңізшінің жолы болмады. Бәлкім, керісінше жолы да болғандай, оны енді тылға жібереді. Бірақ қатын-қалаштың етегін, кемпір-шалдың шапанының шалғайын паналау қай жақсылық дейсің.

	Бір аптадан кейін госпитальға Игорьді қуантқан қонақ келді. Ол кіп-кішкентай, аяғына қолпылдаған кең етік киген, мұрны аяздан кептердің жұмыртқасындай көгілдір тартқан, піскен бұршақтың түсіндей, дөп-дөңгелек шегір көзі тумысынан үнемі таңданып тұратын, жас балаға ұқсас Веня Кудлин еді. «Веня, Веня, құтқарушы жолдас...» Каретниковтің, неге екені белгісіз, көзі өзінен-өзі жасаурап кетті. Веня Кудлин балтаның, қашаудың дөрекі жұмысы емес, әйел бәкісінен шыққандай сүп-сүйкімді, шағын ғана әлжуаз адам еді. Оқ пен оттың ортасындағы сол ажал биіктігінен Каретниковті арқалап жетуге қалай ғана шамасы келді екен?

	Веня Кудлиннің жамылған халаты бас-аяғын түгел қамтып, кебін сияқты тіпті өкшесіне шейін шұбатылып тұр. Халаттың иығы аса үлкен болғандықтан салбырап кеткен жеңдері ұп-ұзын, қыртыс-қыртыс. Веня Кудлин сондықтан жеңін дамылсыз тартқылай береді. Кудлиннің ұсқыны тентектік жасап, тәртіп бұзған оқушы баланың түріндей еді.

	– Мен жолдас лейтенант, – деп бастаған ол бірдеңеден қысылып, өзінен-өзі ірікіліп қалды, әлде палата толы жаралылардан ба, өйткені есік ашыла бергенде бәрінің көзі сонда тігіледі, сондықтан тілінің байланып қалуы мүмкін, өйткені күйініш те, азап та, аштық та, үміт күту де жаралылардың жанарында бәр-бәрі жазулы тұрады. Немесе өз командирінің алдында ыңғайсызданды ма, әйтеуір Веня тіпті мұның, лауазымын да шатастырып алды, бір «саты» өсіріп жіберді. Каретниковті кіші лейтенанттан лейтенантқа жоғарылатты.

	– Кіші лейтенант, – деп түзетті оны Игорь Каретников.

	– Жоқ, әлдеқашан лейтенантсыз, – Кудлин басын шұлғыды, – сізге жаңа әскери шен берген.

	Веня отыратын орын іздестіріп жан-жағына қарады, бірақ орындық жоқ екен, ол бір күрсініп, салмағын екінші аяғына ауыстырып, тік тұрып қалды. Кудлиннің қолпылдаған кең керзі етігі ағаш еденді гүрс еткізді. Екеуі екі бөлек дүние сияқты, керзі етік өзінше, ал Веня Кудлин өзінше.

	– Кел, кереуеттің шетіне отыр, Кудлин, именбе.

	– Мен сізге жолдас лейтенант, жігіттердің сәлемдемесін алып келдім.

	Кудлин мақталы шалбарының қалтасына қолын салып, жең қыстырғышқа ұқсас шағын бірдеңені шығарды. Сосын жұдырығын жұмған күйі, көзімен шамалап, кереуетке отырды. Аяғын басып қалмадым ба деп артына бұрылды. Жоқ, ондай ештеңе байқалмайтын сияқты.

	– Жоғарылауыңмен, лейтенант! – Көрші мичман сөзге араласты. – Жеңгеннен кейін магарыч сенен.

	– Мінеки, сәлемдеме осы. – Веня алақанын жазды. Оның уысынан Каретников сұрғылт түске боялған темір ілгешекті төрт әскери «шаршы белгіні» көрді. Мұндай «белгіні» Каретников бұрын тағып көрген емес, мұның өңіріндегі қызыл күрең жылтырақ төртбұрыш еді. Міне, – Кудлин Каретниковке қолын созып, оның алақанына «белгілерді» төге салды.

	Каретников жымиып, Кудлинге бірдеңе айтқысы келіп, алғысын білдіруге оқталып еді, бірақ шамасы келмеді, неге екені белгісіз, дауысы шақпай қалды, тілі салақтап икемге келмейді, байланып қалған сияқты. Осынау қамқорлық, кісінің жүрегін елжірететін нәзік әрі тосын нәрсе еді. Ол паеққа қосымша берілген артық бір үзім нанмен бірдей қуат берді – жанын шуаққа, әлдебір аса жылы мейірге бөлеп, жігерін тасытты.

	– Ленинградта мен серуенде жүрмін, – деп хабарлады Кудлин сол екі ортада, – жиырма нөл-нөлге шейін... Ал содан соң... ол сәл кідіріп, терезені нұсқап, қолын сілтеді, – кейін қайтамын!

	Кейіні – өзінен-өзі түсінікті нәрсе. Бүкіл қала бойынша, аздап тұмсығы соғылған, шамалы майысқан, жеке-дара жалғыз трамвай рельсті дүрсілдетіп, әрлі-берлі бір ізбен жүріп, қатынас етуін үзбеген-ді. Бүйірінде он бес деген нөмірі бар. Оны жұрт солай атайтын да еді. «Он бесінші трамвай». Неге дәл он бесінші нөмірді таңдағанын ешкім білмейді. Сол он бесінші трамвай жұртты майданға таситын. Халықаралық проспектімен. Кудлин трамвайға отырып, жарты сағаттай жүреді де, қайтадан майданнан бір-ақ шығады. Ал Каретников болса әрмен қарай емделіп, өзін әбден мезі еткен осынау госпиталь тіршілігін ілгері жалғастыра берді.

	Бірақ мұнысы минуттық қана өкінішпен лап етіп тез өте шықты. Өйткені қанша дегенмен қасында Кудлині бар ғой. Ұрыстан аман қалған жігіттермен бірге екенін сезінуден туған кеудесіндегі қуанышы, жылы сезімі тарқамады. Және олар қандай қымбат сый жасаған, «осы-белгілер» расында да бір күнгі нан паегына тұрады. Сонау жақта, майданда Игорь Каретников таяуда ғана, мұнан небәрі үш аптадай бұрын өзі де паналап отырған сол окопта қалған адамдармен қатысы барлығына қарамастан, «сонда мен» осынданың» арасында қаншама қашықтық, мұз жамылған үдірейген түпсіз ажал – шатқалы бар екенін енді тек санасымен ғана емес, бүкіл жан жүрегімен де сезді, командирлер кейде өздеріне осындай «төртбұрышты» консервінің қалбырынан қиып алып, өңіріне жәй жіппен қадай салады. Ал мынау – Игорь еріктен тыс «төртбұрыштарды» алақанында әлпештей ұстады – қолдан жасалған емес, былайша айтқанда, арнайы қалыптан шыққан фабриканың төл жұмысы...

	Ол саусағымен тамағын уқалаған күйі тілі байланғанының тарқаған-тарқамағанын тексеріп, бірдеңе айтқысы келіп қайта әрекет жасап еді, онысынан тағы да ештеңе шықпады.

	Тамағына байқаусызда қылтанақ кесе-көлденең тұрып қалғандай.

	Госпиталь шатырының үстінен снаряд ұлып өтті. Кудлин сасқанынан көл-көсір халатқа басын сүңгітіп жібергенде, тіпті төбесі де көрінбей кетті. Көрші койкадағы мичман еріксіз күліп жіберді. Дауысы жарықшақтана, біртүрлі адам шошырлықтай қарқылдады.

	– Бұл біздің снаряд емес, – деді ол Кудлинге. – Нева проспектісіне түсті.

	«Бөтен» деген сөзге мичман өзгеше мән беріп айтқандай болып көрінді Кудлинге, сол себепті іле-шала суық хабар, қоңырсық иіс, өзгенің басына түскен жаманат көзіне еріксіз елестегендей болды.

	– Госпитальға түссең қай снарядтың қайсысы екенін ажыратуға тез машықтанып аласың, сенікі ме, сенікі емес пе, біздікі ме, жоқ дұшпандікі ме, оның қай маңға түсетініне дейін алдын ала біліп тұрасың.

	Теңізші дірілдеп-қалшылдап, булығып жөтеле жөнелді де, төсегінен көтеріле бере сіресіп қалды. Беті көгеріп- сазарып, қара терге түсті.

	– Көмектесіп жібер, – деді Каретников тамағын бітеген мылқаулық тығынын ытқытып жібергендей ақыры тілге келіп, – ол контузия алған. Бір жерін зақымдап алуы мүмкін. Мичманның кереуетіне лып етіп, ауыса қойған Кудлин арқасындағы темір шыбықтарға басын соғып алмауы үшін желкесін ақырын ғана алақанымен демеді.

	Шатыр үстінен тағы бір снаряд зу етіп өте шықты, алғашқыдағыдан гөрі ірірек екен, біраздан соң қопарылған жердің жарықшақ дүмпуі жетті де, сосын барып госпитальдың іргесі солқ ете түсті. Алайда, шынына келсек, керісінше болуға тиіс еді. Себебі қайран қаларлық нәрсе, құлаққа алдымен жердің солқылы жетеді де, сонан соң ғана дыбысы естілуі керек. Снаряд Исаакиевск шіркеуінің маңына түсті. Қайсыбір қойманы қопарып кетпеді ме екен?

	Мичман қайта жөтелді, бетіне қан жүгіріп, көзіне нұр ұялап біртіндеп есін жия бастады.

	– Қар-р-ғыс атқыр контузия, – деп қырылдады ол, – әншейінде алып бара жатқан ештеңе жоқ сияқты, ал енді қалай қалшылдатуын көрмейсің бе. Тіфу! Айыпқа бұйырма, солдат!

	– Оқасы жоқ, – деп күмілжіген Веня Кудлин, Каретниковтің кереуетіне қайта ауысып отырды.

	– Бәріміз де пендеміз, – деп қырылдады мичман, – пешенеңе не жазса, содан ешкім де қашып құтыла алмайды. Сондай-ақ біз жақтан да немістер жаққа снаряд кетті, еруліге-қарулы! Окоп баспасөзі «артиллерия дуэлі» деп атайтын кәдімгі үйреншікті атыс басталады. Бірақ мұны қалайша дуэль деп атайсың? Дуэль – ол екі жақ тепе-тең болған жағдайда, ал мұнда фрицтердің снаряды да артық, біздің бір снарядымызға елу снарядпен жауап бере алады, – нысананың бәрі де ұшақтан суретке түсіріліп, квадраттарға бөлінген, бір сағат бойы Васильевский аралын, екінші сағатта Нева проспектісің үшіншісінде Петроград жақты төмпештейді, содан соң жүрек жалғап, кофе ішіп, сырнай- гармонь шалып, көңіл көтеру үшін өздеріне өздері жарты сағатқа үзіліс жариялайды да, сосын зеңбіректен қайта гүрсілдете бастайды. Дүркін-дүркін, арнайы машина секілді уақыт аралығын өзгертпейді.

	– Немістің снарядын біздің снарядтан әрқашан ажыратуға болады. Атылған бойда, дыбысы алыстан шығады, сосын дауысы күшейе түсіп, жақындай береді, ұлыған дыбысынан қайда барып түсетіні белгілі болады. Жүз метрге шейінгі дәлдікпен. Оны тіпті жай адамдардың өзі, жаратылыстың гүлдері – әйелдер мен балалар да, үйреніп-біліп алған. Ал егер оны айыра алмасаң... Халық айтқандай өмір сүргің келсе, жалтара біл. Ал біздің снаряд ұшқанда – дыбысы жойқын соққыдай қатты шығады, тура төбеңнің үстінен естіліп, құлақты жарып жібере жаздайды, содан соң фрицтер жаққа қарай қашықтап ұзай береді. Тек содан кейін ғана барып тына қалады. Жарылыс естілмейді.

	Контузия бәзбіреулерді шектен тыс бұйығы етіп, мылқау адамдай тілден айырады, ал екіншілерін күйгелек етіп тастайды, үшіншілерін қалшылдатып-дірілдетіп қояды, төртіншілерін басқаша зақымдайды, ал теңізшіні ол тым сөзуар етіп жіберді. Оның үстіне ол жаңа адамды көріп отыр.

	Сөйлемей қалай шыдасын. Тіпті біздікінің дыбысы да, ол, әлгі мичман күйгелектене саусағын сыртылдатты, түсі де былайша айтқанда фрицтердікінен гөрі мүлде өзгеше. Біздің снаряд о бастан нық, өктем де сұлу ұшады, ал фрицтердікі – түсерде ғана. Ол ұшқан бойда қиқалаңдап, бағытын жоғалтып, қырылдап, аспанда жарылуға дайын.

	– Одан да аспанда жарылып, – деді жауынгер Кудлин, – жерге түспегенінің өзі жақсы еді...

	– Кәнеки, олай болса, – ақылмен кесіп-пішкен мичман қолын жайды. – Жалпы сен не туралы айтып отырсың?

	Кудлин үндемеді.

	Игорь әлі қибыжықтап, иығын қиқаңдатып, Кудлиннің мазасын алмауды, оның майданнан мичманға келмегенін айтқысы келіп еді, бірақ туа біткен ізеттілік, былайша айтқанда, теңізшіні шорт кесіп тастауға ырық бермеді, оның үстіне контузия алған адам. Ақыры үзіліс орнап, Каретников сөзге кірісіп кетті.

	– Біздің жігіттер қалай?

	Міне, ең басты әңгіме осы ғой, аспанда айқыш-ұйқыш ұшып жүретін снаряд емес. Жарылған снарядтар, артиллерия атысы, қардың жауғаны, саршұнақ аяз, аштық, қысқы үскірік, өрт, Невадағы кезек, әуе дабылы сияқты үйреншікті нәрсе болып кетті. Адам жаманға да, жақсыға да үйренеді ғой.

	– Шүкір, аман-сау, – жай ғана жауап берген Кудлин, басын жас балаша иығына салды, – берілмей жатырмыз. Бірақ тым сиреп қалдық. Өзіңізбен бірге биіктікке шабуылдаған жігіттерден, жолдас лейтенант, бесеуі ғана қалды. Басқаларының біразы жараланған және біразы мерт болған.

	Игорь Каретников тек палатада ғана емес, дәліздің ішімен де өз аяғымен жүре бастағанда, алдымен шешесіне телефон соғуды ойлады. Қымбатты Любовь Алексеевнаның халі қалай екен?

	Бірақ телефондар жұмыс істемейді, электр жүйелері сияқты әлсіз тоқты желілердің бәрі де қырқылып тасталған болатын. Алайда госпитальда дала телефоны бар еді, бірақ онымен анасымен байланыса алмайтын болғандықтан, оның бар-жоғынан не пайда. Әлде хат жазып жіберу керек пе? Госпитальдың мөрімен кетсін бе сонда? Жоқ, олай етуге де болмайды. Веня Кудлиннің көптен хабарласпай қойғаны өкінішті-ақ, өткен жолы Игорь одан шуағы мол көңілді хат беріп жіберді, анау айтқандай ештеңе бола қойған жоқ, «мама, ақырындап соғысып жатырмыз, немістердің біртіндеп мазасын қашырудамыз» деген сол хатты Игорьдің анасына Веня майданнан жолдады, Игорь Каретников өзінің осы қулығына мәз еді.

	Кейде оған шешесі төсегінің қасындағы, неге арнап жасалғаны белгісіз кіп-кішкентай дөңгелек темір орындықта ұлына қарап, уайым шегіп отырғандай болып көрінетін. Мұның күйініші – оның күйініші ғой, мұның қуанышы – оның қуанышы, мұның жарасы – оның жарасы. Анадан жақын, анадан жанашыр кім болуы мүмкін дүниеде?

	Ата-ана мен баланың арасындағы қарым-қатынас әуелі барлық отбасында бірдей қалыптасады – ол жөнінде Игорь Каретниковтің сенімі мол. Алайда өзара бірін- бірі қайталауды жұрт үзілді-кесілді теріске шығарғанына қарамастан, әрқайсысының, мінез-құлқы әртүрлі, тәрбиеде бір-біріне ұқсас емес, өзара сыйыспайтын нәрсе – соған қарамастан ата-ана мен баланың арасындағы қарым-қатынас бір ізбен, басқаша айтқанда, бір математикалық формуламен қалыптасады, он екі жасқа шейін балалар өз әке-шешесін пір тұтады, он екіден он жетіге дейін іштей күмәндана бастайды – ата-анамыз өзімізге лайық па, жоқ па? – содан соң бұл күдік сейіліп, олар ата-анасын қайтадан жақсы көріп кетеді. Тек жай ғана жақсы көріп қоймайды, ерекше құрметпен сыйлайтын болады. Әрине, егер ата-ана шын ата- ана, ал перзент – нағыз перзент болса, онда олар да Игорь Каретниковтің Любовь Алексеевнаға деген махаббатына ұқсас сезімді басынан өткереді.

	Әкесі жай әскери адамның бірі еді, Игорь үшін оның жүріс-тұрысы түсініксіз болатын, тым ересек, аса қатал, романтикалық ерекшелік, жаужүректік пен батырлық қасиеттері болмағанмен, жұмбақ мінездері көп еді. Игорьдің және оның тұстастарының пайымдауынша, ол қасиет ұрыста болып, үсті-басына түтін мен оқ-дәрінің иісі сіңген, бейбіт өмірге азамат соғысының оғы мен отының арасынан келген адамдарға ғана тән. Әкесі көзге қораш, көріксіз, бірбет адам болатын, ақырын сөйлейтін темірдей қажырлы кісі еді. Ол Игорь мен Любовь Алексееваның орталарынан елеусіз ғана кетті. Солтүстік мұзды мұхиттың жағалауын үш ай бойы зерттеді, суретке түсіріп, тиісті хабарлармен қамтамасыз етті, үш ай бойы үйге онан хат, радиограммалар келіп тұрды да, сосын сап тыйылды. Пышақ кесті. Әкесіне не болғанын, оның қайда екенін тірі жан білмейді. Содан соғыс басталғанға шейін қанша сұрастырса да хабар-ошар болмады.

	Оның жұмысы әскери маңызды болған деседі. Әскери маңызы бар екен, демек, ол құпия, жасырын нәрсе, оны қарапайым жай адамдардың білуге шамалары келе бермейді. Мүмкін, тек болашақта белгілі болатын шығар. «Егер тірі болсам», – Каретников мырс ете қалды, – Толстойдың формуласы бойынша «ЕТб». «Егер тірі болсам...»

	Әкесі бұлардан жоғары жақта әлдебір көктегі қиянда жүрді, ал шешесі болса мұны өзімен тең тұтатын нағыз жанашыр дос еді, оған бұл бәрін, құпия сырын да жасырмай сеніп айтатын. Мүмкін, сондықтан да болар, алдымен мінезімен әкесіне ұқсаған бұл – түрі де тура сойып қаптап қойғандай әкесі болатын, – он беске жақындағанда қайта жаңғырып, өзгерді де, енді шешесіне еліктей бастады.

	Айна-қатесіз. Оның бәрі анасына деген шынайы махаббаттан, сезім тасқынынан туындаған, бірден-бір себеп сол. Кейде сонау жақта, майданда, окоптың ішінде отырған кезде өзін-өзі мәңгі өлмейтіндей сезінетін, жаны біреу емес екеу, жүрегі жалқы емес, үйлесе үндесіп соғып тұрған қос жүрек сияқты болып көрінетін. Немістер атып тастаса, бір жаны шыққанмен екіншісі бар, бір жүрегі істен шықса, ол бәрібір аман қалады, фрицтерді екінші жүрегі тоқтағанша талқандай береді... Былайша айтқанда, бұл үшін туған анасының жаны мен жүрегі дайын тұр.

	Расында да ол мұнымен бірге окопта болып, бірге мұз қармап, консерві қалбырына шай қайнатып ішті, жүгіріп жүрген сұр киімділерді нысанаға алып, мылтық атты, серіктерінің бірі қаза тапса, қосыла қайғырды, артта қалған бұлтсыз көгілдір күндерді аңсады. Сол күндердің алыстап кеткені соншалық, енді ол ешқашан қайтып келместей көрінетін.

	Шешесін аяп, тіпті мүсіркеген де кезеңі болды. Ол өзін-өзі сәл жоғары санап маңғаз ұстайтын еді, онысын да түсінуге болады. Қанша дегенмен үйдегі жалғыз еркек кіндік өзі ғана... Шешесі, обалы нешік, ойынды қабыл алды – шынында да ойын еді ғой. Ол әрбір ақылды адамға тән, бәрін жақсы түсінген болатын. Ал енді мінез-құлқын түсінуден, танудан, баға беруден, талдаудан түйсігі бас тартқан кезде, жүрегімен, бір ауыз сөзге келмей үнсіз қабылдайтын.

	Осыны кейін түсінген Каретников біржолата есейіп, кімнің кім екенін таныды да, шешесіне сонда дән риза болды. Дегенмен ол мұны қалайша түйсіне білді – атап айтқанда, түйсіну, басқаша дәл айту мүмкін емес, бір мезгілде әрі ана, әрі дос болу, жан аямай, уақытпен де, денсаулығымен де санаспастан, оны желден де, жаңбырдан да, өмірдің дауылынан да сәби жанын аялап, қорғап қалу оңай емес.

	Әдетте біз қасымыздағы ет жақын кісімізге назар аудара бермейміз. Кейде тіпті көңіл де бөлмейміз, ал ол адам жол жүріп, шеттеп кеткенде, бір сөзбен айтқанда, қасыңнан табылмағанда ғана, кенет оны елжірей сағынғанымызды сеземіз. Әлдебір үлкейтілген бейнесі көз алдына келеді, маңдайының әрбір сызығына шейін айқын елестеп, әрбір әжім, тауқымет салған әрбір қыртыс мүлде есеңгіретіп тастап, ойға қалдырады, мұңға батырады.

	Каретников мұздауыт окоп іргесіне, немесе қатынас жолының қабырғасына сүйеніп, қайнаған суға жібіткен қатқан нанды таусап отырып, қаншама анасына ойша оралып, оны есіне алған кезде қаншама рет еріксіз ыршып кеткен көз жасын, аяушылық, нәзік мейірімін іштей тұншықтырды – солдатқа егілу жараспайды ғой – алдына жығылып тағзым ету үшін қоршаудағы қалада қалай күнелтіп жатқанын білу үшін, анасының бейнесін айқын көру үшін қаншама күш салып көрді.

	Әттең, Питердің телефондары жұмыс істесе ғой! Онда, кәнеки... Бұйырмады. Суықтан қатып-семіп қалды, снарядтар мен бомбалар үзіп тастады, дымқыл сыздан, аяздан, оқ-дәрінің тотынан шіріген Питердің қалалық байланысы үн-түнсіз. Ендігі қалғаны күн санап белгі соғып, айығып шығатын сәтті күту.

	Ауырсына тыжырынған Каретников, сылти басып, бір жолы дәлізде тұрған айнаның алдына сүйретіліп келіп ескіріп, шаң басқан сарғыш бұлыңғыр шыныға қарады да, ішінен біреу жұдырықпен періп қалғандай көзін тарс жұма қойды, бұған азапты жылдар мен ауыр тіршіліктің тауқыметі қатты қажытқан, көйлегі мен кальсонының үстінен олпы- солпы ерсілеу шал киімін жамылған, жанарының нұры тайған, назары пәс, көкшіл тартқан, алқым терісі қыртыс- қыртыс, сүйегі шодырайған, бұғанасының арасына әлдебір дақтар балшық па, жоқ, қан ба, оны көмескі айнадан ажыратып болмайды, мүсәпір біреу сөлбірейіп қарап тұр.

	«Адам тұралап қалмауы үшін үнемі күресіп отыруы керек, күн сайын, сағат сайын, минут сайын, секунд сайын, – бәлки, ол да нәтижесіз болар, бірақ міндетті түрде соған қарамастан күресе беруі керек. Әйтпесе, құрдымға кетесің, деп ойлады, өзін-өзі айнадан көріп аяп кеткен Каретников. Егер кез келген адам сағы сынып, үсті-басына қарауды қойып, еңсесі түсіп, азып-тозса болды, онда бітті, өзінің жеке басын қадағалаудан қалғаны. Ол адамның енді қайтып қатарға қосылуы өте қиын болады. Бір оңбай құлаған жан қайтып тұра алмайды.

	Аузын ашып, ернін керіп, тістерін мұқият тексеріп қарады. Тістері тап-таза, ақауы жоқ, маржандай ірі еді. Біреулер, сірә, үндістер болса керек, ақаусыз тіс ұзақ жасаудың белгісі деп санайды. Расында да дастарқан басында пышақпен шанышқыны жиі пайдаланып, біз өз өмірімізді өзіміз қысқартамыз, шала-шарпы шайнаған болып, әйтеуір жұта саламыз, неғұрлым үлкендеу етіп кесіп, сол кесекке түйіліп қаламыз... Ал ас ішу – ол дәстүр, керек десеңіз, ән. Жақсы ас – нағыз мереке.

	Мінеки, қайда лағып кетті бұл!



	Қоршаудағы Ленинградтың ең дәмді тағамы – ол бір үзім қара нан мен алақаныңда үгітіліп кетуге шақ тұрған ыстық картоп. Осы картоптың ағыл-тегіл болғаны жақсы, өте жақсы, өйткені адамды мүлде титықтатып тастайтын жүрек саздырған аштықтың уытын осы картоппен ептеп те болса қайтаруға болады. Діңкесі құрығаннан тіпті айғайлауға да, тыныс алуға да қуаты жоқ, аштан бұратылған адам үн-түнсіз мойынсұнып, сабырмен өлімді күтеді. Мұндай жағдайда жалғыз үміт – ол өлім, аштықтан да, азаптан да, күйзелістен де құтқаратын бірден-бір арашашы.

	Каретников айнаға қарамауға, одан теріс айналып, бір жақ шетке, қараңғы бұрышқа сылти кетіп қалуға оқталып көрді, бірақ оған шамасы келмеді, бір сиқыры бардай айна өзіне тартып, жіпсіз байлап қойған – кеткің келгенмен, кете алмайсың.

	Тістері аппақ, өткір, ірі, мұндай тіспен ет түгілі сіңір шайнасаң да өз еркің. Тіспен одан басқа тағы да не істеуге болады? Каретников өзін-өзі күштеп, зорлана жымиды. Саусағын аузына апарып, біртіндеп тісін санап шықты, егер снаряд жарықшағы қабырғасының орнына тұмсығына тисе немесе бір ожар фриц мылтығының дүмімен аузынан періп жіберсе не болар еді, – осы ойдан төбе шашы тік тұрды – онда тіпті шатақ.

	Бір күрсініп, қартайған, бейтаныс ұсқынынан, салбыраған қатпар-қатпар терісінен, әжімдерінен, сөне бастаған нұрсыз жанарынан, өз-өзінен қысылып, шынымен- ақ иненің жасуындай үміт сәулесі, тіршілік нышаны біржола таусылғаны ма деп палатаға ілбіп кете барды.

	Адам біркелкі дамымайды, ол әлімсақтан солай. Белгілі бір сатыға шейін көтеріледі де, сол деңгейде келесі серпіліске күш жинағанша тұрақтап қалады, сосын жаңа сатыға қайта өрлейді, қайта күш жинағанша тағы дағдарады. Аурудан айығу да дәл солай. Ептеп тәуір болып, өз аяғынан жүре бастаған алғашқы күннен бастап-ақ ара-тұра қайта нашарлаған кездері болса да Каретниковтің бірақ сырқаты содан әрі асқынған жоқ, бұрынғыдай денесі от болып жанып, түнде сандырақтап сөйлеуін қойды, ауыртпалықтың біразы артта қалып, беті бері қарай бастады.

	Көп ұзамай Каретников сүйретіліп аулаға да шығатын болды – таза ауамен тыныстауға рұқсат еткен еді. Күн бұлыңғыр, тұнжыр екен – нағыз теріскейдің күні. Снарядтар сап тыйылған, гитлершілердің оқ-дәрі таситын көліктері тоқтап қалған ба, немесе өздеріне өздері демалыс жариялаған ба, әйтеуір тым-тырыс. Тыныштықтың өзі де қуаныш. Жұрт қозғала бастапты.

	Госпитальдың іргесінде баяу да сылбыр қимылдаған аруақтай арық адамдар босып жүр. Көздері шүңірейген, өңдері боп-боз, жақ шеке тамырлары білеу-білеу, қалың киінген адамдар шағын ыдыстарын суға толтырып алу үшін Неваға қарай шұбатылып бара жатты. Невадан бері қарай қолдарына шәйнек ұстаған, үстіне кастрюль тиелген шана сүйреткен қарақұрым халық ілбіп келеді, шәйнектердің, кастрюльдердің қақпақтары кендір жіппен тұтқаға және құлақтарға байланған, қақпақты абайсызда түсіріп алсаң – шатақ, судың жартысы төгіліп қалады. Ал Неваның суына бұзылған миноносец қатып қалған суатта, жел өтінде ұзыннан-ұзақ шұбатылып кезекте тұрған қалың көпшілік. Жұрт біріне-бірі жабыса түсіп, бірін-бірі сүйемелдеген күйі, ызғар мен азынаған желге шыдап, буы бұрқырап аңсай күткен суды алу үшін еңістегі сұрғылт мұзы жылтыраған жерге қашан еңкейіп, шелек батыру мүмкіндігі болатынын күтіп тұр.

	Каретников госпитальдан Неваға қарай қырық-елу қадам ілбіп жүріп көріп еді, мүлде әлсіреп қалды. Ол алдымен бір жаққа, сосын екінші жаққа қарай теңселіп кетті де, айғайлап жібергісі келіп, жұртты көмеке шақырмақ болып еді, бірақ іштей бір азапты қарсылыққа ұшырады, жанымен де, жан жүрегімен де, өзінің осынау әлсіз бүкіл денесімен де сезді, миының бұған ешқандай қатысы жоқ, – әлгі адамдар мұнан да гөрі әлсіз екенін айқын аңғарды.

	Неваның жағасындағы тар көшенің ең түкпірінде тұрған үйдің сұп-суық бүйіріне сүйеніп, желімдей жабысқақ қатқыл сілекейін жұтты.

	Күн өзінің сұрғылт бояуларын тез арада жоғалтып, оқ- дәрінің түтінімен қарауытып, түнеріп шыға келді. Тура төбеден төмен ұшып, көзге көрінетіндей баяу жылдамдықпен ауыр снаряд ысқырып өтіп, Неваны еңсерді де, арғы бетке, кеме жасайтын зауыттың қасына барып жарылды.

	Тыныштық осымен бітті, фрицтердің қауырт жұмысы басталып кетті, снарядтармен қамтамасыз етілген олар енді тыным көрмейді. Бірте-бірте ес жия бастаған Каретников іштей тұспалдады: суатқа тізіліп тұрған кезек мынау атыс кезінде бытырап, дереу жертөлелерге, қуыс қуысқа, шұңқыр- шұңқырға қазір-ақ шашырап, тарап кетеді деп ойлаған еді, бірақ бәріне үйренген кезек мүлде тырп етпеді. Керісінше, қолдарына шәйнек пен кастрюль ұстаған тарамыстай қатып қалған, аруақ секілді екі кемпір мен төбесі сия-сия мата құлақшын киген, өңі боп-боз бір бала кезекке келіп қосылды. Кемпірлер торғайша үрпиісіп, бастарын иықтарына тықты, үйлердің үстін жанап, жаманат шақырған снаряд ұшып өткен кезде, кемпірдің бірі кейи сөйледі.

	– Қанішер, ең болмаса Неваға түсірсе екен.

	Каретников ұққан жоқ, немістер снарядтарды Неваға дәлдесе оның несі жақсы, бүкіл кезекті қырып жібереді, наразылық білдіріп ернін қимылдатты, алайда қарияның айтқаны теріс деп есептеген-ді, ал керісінше кемпірдің сөзі дұрыс болып шықты. Ол өте түсінікті де, ойға қонымды етіп өзінің пікірін жеткізіп берді.

	Суат үлкендеу болса, суды да тез толтырып алар едік.

	Ал осыдан кейін әр адамның соғыстағы орны туралы қорытынды шығара бер. Тылдағыларға майданда ұрысып жүргендермен бірдей ерлік қажет. Снаряд жөніндегі кемпірдің аңғал ойы – оқ-дәрімен түнерген аласапыран кездегі бар өмірі, бәлкім, осыған дейінгі кешкен бүкіл ғұмырымен салыстырғанда дәл осы бір күнгі өзінің күрделілігі мен қиындығы жағынан кем түсе қоймас, жүрегің мен миыңа жара салып, басыңа жаңа бір тал ақ шаш боп қосылады.

	Каретников көзін жұмды да мұз шыңырауға өзі қойып кеткендей болды, тұла бойы қалтырап, тәлтіректетіп әкетіп барады, енді болмаса, қардың үстіне мұрттай ұшады. Каретников өзін-өзі қайрап, арқасын қабырғаға тіреді, жауырынымен шағын тіреуіш іздеп тауып алып, сол қалыпта мелшиіп қатып қалды.

	Біреу жеңінен тартқылап мазалағаннан оянып кетті. Әзер дегенде кірпігін жазды. Сөйтсе қарсы алдында, көзін саңылау шанышқыға айналғанша сығырайта қарап, өңменінен өткізіп жіберердей тесіліп Парфенов тұр екен.

	– Мұның не сенің, жігітім, қатып қалғың келді ме? Мәссаған? Сақтықтың көкесі! Аязды көрмейсің бе, – Шура Парфенов ағай басын шайқап еді, құлақшынының баусыз құлақтары енжар шайқала жөнелді, көзіңді ашып-жұмғанша, шыныға айналғаныңды білмей қаласың. Жүр, госпитальға кеттік!

	Неге екенін өзі де білместен – еріксіз солай шықты ма, жоқ әлде әдейі сөйтті ме, шамасы, ол өзін-өзі бақылаудан қалған сияқты, – Каретников қарсыласа басын шайқап еді, Парфенов сонда ашудан қып-қызыл болып, көшені басына көтере қатты айғайлап жіберді.

	– Ақы-мақ!

	Айғайлап дүрсе қоя бергені. Каретниковке ұрысқаны, балағаттағаны дұрыс болды. Осы айғай Каретниковтің есін жиғызды. Ол ернін баяу қимылдатты:

	– Мен қазір ғана түсімде мамамды көрдім. – Парфенов тыжырайып еді, кеңсірігінен езуіне қарай күйрек те мұңлы сызықтар тартылды. Ол Каретниковтің командир екеніне, иығында лейтенанттың жұлдызы бар екеніне, оқ-дәрінің иісін иіскеп, жараланып үлгергеніне қарамастан, – әлі тіпті бала екенін ұқты. Әлі мектеп қабырғасының, үй қызығының табы кетпеген сәби, міне, мәселе қайда жатыр. Шура Парфенов ағай Каретниковтің қолтығының астына кіріп, белінен сүйеді.

	– Кеттік.

	Сырттан қарағанда сау адам мас кісіні жетелеп келеді екен деп қаласың, ал Игорь Каретников Парфеновқа асылған күйі, көз жасының моншақ-моншақ мұз болып қатқанын сезе тұра, еңіреп жылап келе жатты, ол қуаты қайтқан әлжуаз, қарт анасының да осылайша су кезегінде тұрғанын білді, бөтен снарядтың мұзды ойып түсуін тілеп, жаңқалап отын жинайды, темір пешіне азық беріп, ептеп те болса жылыну үшін орындықтарды, табуреткаларды, кітап сөрелерін балтамен бұзады. Каретниковтің іші шерге толып, жаны күйзеліп, өзін мүлде жалғыз сезінді.

	Каретников бір қайғыны екінші қайғымен басып, ес жинады да, осы оқиғадан кейін байырғы балтық матросы Парфеновпен мықтап достасып кетті. Шура Парфенов ағай өзі егде, қасқабас болса да, әртүрлі сылтаумен күңкілдеп ұрсып қойғанымен, Каретниковтің байқауынша, ол жаны таза, жайдары адам болатын, тіпті қолы бос кезінде гармонь да ойнайтын, алайда ол туралы госпитальда тірі жан білмейтін еді. Өткенді есіне алғанда Парфеновтің жүзі қарауытып, жұмбақ кейіпке енетін.

	– Сен жігітім, басыңа қиындық туған жағдайда көңілді де жарқын нәрселерді ойлауға тырыс. Сонда жеңіл болады. Әйтпесе қара бояу, неге екені белгісіз, көбейіп кетті, қайда бұрылсаң да, түгел қап-қара. Тіпті құдайдың күні де қарауытып кетті. Бізде осында... – Шура Парфенов ағайдың дауысы ешбір бояусыз күңгірт шықты, – түнде көшеге шыққанда бір-біріңмен қақтығысып қалмау үшін, міне, мынаны таратып берді, – ескі бушлатына тағылған дөңгелек фосфор тоғасын нұқып көрсетті, – кеудеге тағуды бұйырды... Жарқырайды. Түнде. Бірақ мен ұнатпаймын, тоғаның жарығы өлі, бөтен жарық.

	Турасын айтқанда, ол бір тоға жан да емес, соғысқа дейін өзін-өзі сыйлайтын әрбір жас жігіт значоктың астынан тағып жүретін әншейін фосфор түйреуіш қана еді. Значоктар көп және алуан түрлі болатын. «Ворошилов мергені» – орденге ұқсас көзге ұратын алқызыл белгі, ГТО – «Еңбек пен қорғанысқа дайынмын», ГСО – «Санитарлық қорғанысқа әзірмін», – толып жатқан басқа да түрлері. Кейде біреулер кеудесін толтырып алып, суреттегі баяғының генералы сияқты маңғаз басып кетіп бара жатады, тек қылышы ғана жетпей тұр, әрбір жалтырақ күрең түстің астында, ашық жасыл пластинка бар – кезінде сондай сән болған. Ал сән, ол да махаббат сияқты жас талғамайды деседі. Каретников осы жалпақ жарқырақ тоғалардың кейін әжетке жарайтынын – түнде ол жұртқа өстіп қызмет көрсететінін жан адам алдын ала білмегендігін ойлағанда тіпті бүрісе түсті.

	– Көмескі жарық береді, – деп сөзін жалғастырған Парфенов, фосфор дөңгелекшені қайта ұстап қойды, – егер саған қажеті болса, біреуін тауып бере аламын.

	– Әзірше керегі жоқ.

	Қоршаудағы қазіргі тіршілігімізде қара түс шынында да тым көп. Кеше тапсырмамен кетіп бара жатсам, – мені теңіз училищшесіне жұмсаған еді, қарасам, жол жиегіндегі бағанға арқасын сүйеп, бір адам демалып отыр. Мен тіке солай бұрылдым. «Тұр» – дедім. Ал ол басын зорға көтерді, көзінің оты сөніп, нұры кете бастапты, әзер дегенде сыбырлап ернін қыбырлатты «Қоя тұр... Шамалы отыра тұрайын, дем жетпей жатыр». Басқа амал жоқ, сондықтан мен оған: «Жарайды, жарқыным, шамалы отырсаң отыра тұр» дедім. Кері қайтып келе жатсам, әлгі өліп қалыпты.

	Госпитальдан шығатын күн де келді. Бұл күнді қанша алаңдапкүткеніңмен, қаншамаалдыналадайындалғаныңмен, тулаған жүрегіңді кеудеңмен қаумалап қанша аялағаныңмен – дамылсыз дүрсілдеп, қуатты машинадай тыным таппайды, тыным таппағаны соншалық, тіпті құлағың бітеліп қалады, бәрібір бұл күн тосыннан тосын келеді.

	Каретниковтің көкірегінде бір мұң ұялады – ол дегенмен госпитальға бауыр басып қалған еді. Адам өлімге де, қайғыға да, қуанышқа да, күйінішке де, атысқа да, еріксіз күштеп апарған тасты тоң жерге де, сарайларға да, күркеге де үйренеді – сол үйренген жерін тастап кетерде міндетті түрде мұңаяды. Каретниковке дәрігерлер де, осы сұр-жасыл, күңгірт, ара-тұра бояуы көшкен ала-құла қабырғалар да, кеменің діңгегі секілді биік те, қап-қара жіңішке құбырлы бу қазандарының жылу қоймасы да, оның өзгермейтін командирі – ескіріп ағарып кеткен, қимыл ырғағына қарай құлақтары немқұрайды қозғалып тұратын былғары құлақшынды, құрлыққа жөнелтілген Шура Парфенов ағай да, карболканың иісі мен қайта-қайта жуылған бинттер де етене жақын болып кеткен еді.

	Каретников тебірене терең бір күрсініп қойды, бірақ көзі құрғақ, дауысы нық еді – мұңдану да, қоштасу да өз алдына, алайда басқа да шаруалар бар ғой, түнде жеткізілген өліктерден тазартылған есік мұның артынан жабылады да, сонымен госпиталь ұмыт болады. Алайда ақиқатқа жүгінейік, өлік бұрынғыдан азая түсіпті, ол тұрмыстың жеңілдей бастағанынан емес, Ладоганың бойымен бұрынғыдан сәл көбірек етіп азық-түлік жеткізіле бастады, – алайда нан паегы әдеттегідей тапшы еді, онымен бәрібір жан сауғалай алмайсың.

	– Питерде тұрмыс отрядтары деп аталатын арнайы отрядтар пайда болды, олар әлсіреген ауруларды, өз аяғынан жүре алмайтындарды тізімге алып, оларға отын-суын жеткізіп, ал мәйіттерді машинаға тиеп, қарлы ызғырыққа қарамай Пискарев тақырына әкетеді, онда бауырластар зиратына әдейілеп жер бөлінген еді.

	Қыстың күні тым қысқа, қарға адымындай ғана – қалай тез өте шыққанын сезбей де қаласың, іле-шала ұзақ түн басталады да, сосын түнгі ымырт, болбыр, біртүрлі мақта секілді, тымырсық бұлыңғырлыққа алмасады, сол сол- ақ екен, снарядтар жарыса ұлып, егер ауа райы көтерсе, бомбалар да жарыла бастайды – фрицтер қолайсыз ауа райында ұшуға қорқады – содан соң қараңғылық қайта үйіріледі. Күннің шыққанынан батқаны тез. Жалпы бұрын- соңды күндіз болып көрді ме өзі?

	Каретниковшинелініңпетлицасына Кудлинсыйғаәкелген сарғыш түсті қаңылтыр кубиктерді қадап, гимнастеркасын лағыл шыныдан жасалып, жезбен көмкерілген мерекелік жарқырауық кубиктермен әшекейледі, гимнастерка өйткені қысы-жазы тастамай киетін күнделік киім ғой. Белдігін қаттырақ тартайын деп еді – тесігі таусылып қалды, белдік шинелінде шыр айналып тұр. Жаңасын тесу керек пе еді... Ал, бәлкім, оның керегі де жоқ шығар, оқасы жоқ, белдіктің бостау болғаны, дәл қазір теріс емес, қайта Каретниковтің жүдеулігін байқатпайды. Ескі күңгірт айнаның алдында шамалы айналсоқтап тұрып қалды. Егер өткен жолы ол өз-өзінен жиренсе, бұл жолы олай емес – көзіне нұр пайда болып, беті мен маңдайына қан жүгіре бастапты, жағы сүйірлеу де суалыңқы болғанымен, онда біртүрлі өжеттік пен қайсарлық бар, онысы анасына ұнайды.

	Терезе сыртындағы кешкі ымырт қараңғылыққа ұласып, жақын тұстан винтовка мен пистолеттің оқ атқан дыбысы естілді, шамасы, патруль біреудің соңынан түссе керек, аспанда жұлдыз да, ай да көрінбейді, жоғары жақ үңірейе уілдеп тұр.

	Көп ұзамай төменгі жақ та құйындата бастады, бірақ әдетте ол көпке созылмайды. Бұл жақтың желі – тентек те құйтырқы болады, ешбір тұрақты ережесі жоқ, ешқашан бастаған ісін соңына шейін апармайды, құйындатып, құйындатып әп-сәтте басыла қалады.

	Әрі азық қоймасы, әрі ас даярлайтын, маңайынан үнемі тәтті иіс аңқып тұратын асханадан Каретниковке, мүлде естен тандырардай жып-жылы бір бөлке нан берді, нанның дәл осындай ып-ыстық екеніне тіпті сенгің келмейді, шекеңді солқылдатып, өзекті өртеп, тәніңді, қос алақаныңды, тамырыңды ысытады, әлгі бір бөлке нанға көкшілдеу, тастай қатты екі түйір қант қосты. Қант Бадаев қоймасынан деседі. Оны немістер қойманың тас-талқанын шығарып, бомбылардың алдында әкеп үлгіріпті. Содан бері осынау қор госпитальда сақталып, тек бас дәрігердің рұқсатымен ғана босатылады екен.

	– Мұндай байлықпен түн ішінде қайда тарттың командир? – деді асханаға жетіп келген Парфенов, саусағымен былғары құлақшынын желкесіне қарай ысырып жатып.

	– Атай, мұнда халатсыз кіруге тыйым салынған, – деп айқай салды қызыл жирен, ап-арық, беті мен мұрнында ірі- ірі секпіл дақтары шашырай жайылған аспаз әйел.

	– Тәйт, көргенсіз! – деп Парфенов пимасымен жерді теуіп қалды. Мынау жылудан айырсам ғой, көкеңді сонда таныр едің, Каретниковке қайта бұрылып. – Сонымен түнделетіп қайда тарттың? – деді.

	– Қайда тарттыңы қалай? – Каретников тіпті Парфенов сұрағының мәнісін ұқпай да қалды. – Анама.

	– Түн ортасында ма? Бүгінше госпитальда түнеп шық, – жолға таңертең ертелетіп шығасың.

	– Болмайды. – Каретников қарапайым, «сайтан терісінен» тігілген мақталы шалбарының қалтасын қақты – складта тауып берген еді, соны киіп алды, әскери болмаса да жып- жылы. – Демалысқа рұқсат қағаздарым қалтамда жатыр, оның мерзімі бүгіннен басталып та кетті.

	– Демалысқа қанша берді?

	– Бір тәулік.

	– Тым аз екен. – Парфенов саусағымен иегін сипады. – Сыртта көзге түрткісіз – қараңғылық.

	– Жо-жо-оқ, уақыт әлі аса кеш емес.

	– Мәселе сағатта емес. Нанмен беймезгіл жүру, саған, лейтенант жолдас, қауіпті. Аш адам нанның иісін сезсе болды, онда бітті. Оны ешқандай күш тоқтата алмайды.

	– Мен шыныққан фронтовикпін. Шура ағай, бұдан да зорын көргенмін. Қорқа-қорқа болғанмын.

	Шинелінің өңіріне жасырған нанды ұстап көрді, – денеге қан жүгіртіп, кәдімгідей жылытып тұр, жарықтық.

	– Каретников алдымен елден ерек шайпау, жирен шашты аспаз әйелмен қоштасты да, содан соң қолын Парфеневке созды:

	– Қош болыңыз.

	– Асықпа, – деді ол міңгірлей сөйлеп, сол тұнжыраңқы қалпы – басын тұқыртқан күйі. – Мен сені шамалы жерге шейін шығарып саламын.

	Тау-тау қар үйінділерінің арасынан тышқанның ізіндей арнайы жол салынған. Оның өзі Парфеневтың арқасында аршылып, әдейі тапталынған еді. Осында сол арқылы жаралыларды тиеген машиналар келіп тоқтайды, болмашы азық-түлік әкеліп түсіреді, сондағы көпе-көрінеу күрт азайған, үстін шүберектермен жауып қойған, көмір төккен алаңдағы қар басқан аулаға шықты. Көмір үйінділерінен тартылған қап-қара жалғыз аяқ жол Парфеновтің патшалығы «тозаққа» тіке апарады.

	Парфенов қалтасынан темекі салынған дорбасын шығарды да, оның байлауыш ретіндегі бәтеңке бауын тартып қалып, дорбаның аузын ашты.

	– Ал темекі тарт! – Жұмбақтап: – Бұл жай темекі емес, блокадалық, ең тәуір темекі. «Берклен», – деді.

	Каретников шетелдік «Берклен» деп аталатын атышулы темекімен бұрыннан таныс болатын. Қайың-үйеңкі жапырағынан үгітіліп жасалған, ежіктеп таратып айтсақ, міне, осылай болады, – оны қалай жасайтынын да, дәлірек айтқанда, қалай өндіретінін де жақсы білетін еді, ағаш түбіндегі қарды қара жерге шейін аршып, үсіп кеткен жапырақтарды жинап алады да, оны кептіріп, кәдімгі темекідей, пышақпен тесіп, тізіп, уатып араластырады, сөйтіп пайдаға асырады. Парфенов та жаңалық аша қойған жоқ – ол да сол тәртіппен қары жұқалау келген ағаштардың түбін аршып, жапырақтарды жинады, онысын аса ықтияттап, кептіріп, жапырақтарға қайсыбір жұпар иісті шөпті үгітіп қосты – ал ол осынау тынымсыз жүріс-тұрысына қарағанда, міндетті түрде дәрілік шөп болуға тиіс, тіпті ел басына күн туған мынау қиын-қыстау кезде де – амалын тапты – сонда бірінші сортты «берклен» болып шыға келеді.

	«Беркленнен бөтен қоршаудағылардың басқа да өзіндік темекілері болатын. Сол күндерді басынан өткізгендер БШЖ-ны сөзсіз ұмытпауға тиіс, таратып айтқанда, «бөрене- шүберек-жаңқа ұнтағы болады, бұл шынында да ағаш ұнтағы – шүберектен жасалған темекі еді, қолқаны қапқаны соншалық, БШЖ емес, ұсақ майдаланған түрлі қағаз, немесе ұнтақталған темір қағын тартқандай боласың. Ал тозығы жеткен матрацтағы сабаннан жасалатын темекі – зәрлі, ащы, екі данасын тартқаннан кейін өкпеңнің тесілген-тесілмегенін тексерту үшін міндетті түрде дәрігерге көрінуің керек. Барып тұрған шылымқұмарлар, тіпті ештеңеге қарамайды. Оған әйтеуір жанатын, түтіні шығатынның бәрі – тіпті оқ- дәріге шейін жата береді.

	Каретников Парфеновтің қолынан кисетті алып, сәл еңкейді де, қалтаны мұрнына апарып, иіскеп көрді – япыр-ай, «беркленнің» иісі қандай болады екен? Иіс ащы, саңырауқұлақпен, біртүрлі жер иісімен мүңкіп тұр, бұл темекінің емес, кәдімгі күздің, күзгі шіріктің иісі еді. Бір жолы, соғысқа дейін, ол шылымның дәмін татып көруді ұйғарып, папиросты тұтатты да, түтінін ішіне тартып қалып еді, құрғырың тіке өкпесін қауып, түрпідей әсер етті. – Сонда қыстыға жөтеліп, қақалып-шашалған Каретниковтің көзінен жас парлап, маңдайынан тер бұршақтап қоя берген-ді, бірақ Игорьді тұншықтырып, тұла бойын қалтыратып-дірілдеткен көк жөтел басылар емес. Бір рет дәмін көріп – содан былай темекіге жоламайтын болды. Майданда, окоптың ішінде де бір жолы тартып көрді, өйткені қақаған аязда қолдан ораған темекі қанша дегенмен жылу береді ғой, қолында кәдімгі шоқты ұстап тұрғандайсың, ол от жаныңды жылытып, дем береді – жоқ, бірақ танауы өзінен-өзі қусырылып қоя берді, дегенмен темекі дегенің жеркенішті пәле өзі!

	«Ешкі сирақ» орап ал, – деп ұсыныс айтты Парфенов. Сөйтті де Каретниковқа үңіліп, ұзақ қарап қалды. Егер темекі орауға олақ болсаң, мен саған бүкіл сәулет өнерінің көкесін танытып, оп-оңай желімдеп бере саламын, тіпті әлгі... әлгі кім... Россидің өзі қызғаныштан көрінде бір аунап түседі. Барлық Питерліктер сияқты Парфенов те қаланы о баста кім соққанын білетін еді. Оның ешқандай қиындығы да жоқ, тіпті сауатсыз жай адамға да белгілі, Ленинградтың көшелері мен алаңдары сол сәулетшілердің атымен аталған.

	– Рахмет, мен темекі тартпаймын, – деп бас тартты Каретников.

	– Уақыт тар.

	– Саған бар мәзірім осы ғана, жолдас, – деді Парфенов өзін-өзі айыпты сезініп. – Сен үшін қауіптеніп алаң боп тұрмын! Барма, түн іші ғой.

	– Жоқ, – Каретников түгел салынды ма екен дегендей түймелерін бір тексеріп шықты. Мені үйде анам күтіп отыр.

	Парфенов күрсініп қойды.

	– Түсінемін, – деді ол. – Түсінемін. – Қолтығының астына тыққан бөлке нан бұрынғысынша жып-жылы еді, әлдебір қайнар көз, маздаған шағын пеш сияқты, Каретниковті кәдімгідей жылытып тұрды.

	– Бүкіл қамқорлығыңыз үшін сізге көп рақмет, – деді ол.

	– Абай болғайсың, командир.

	Көшеге екеуі қақпа арқылы шықты. Неваның арғы жақ бетінде, кеме жасайтын зауыттың маңында бірдеңе лапылдап жанып, еңсені басқан ап-ауыр аласа аспанда суыт жарқылдар бір орыннан екінші орынға алмасып шағылысып жатты. Жердің үстімен, қардың ішіне сіңіп кетіп, Неваға қатып қалған кемелерді торлап алып, жолындағы кедергілер мен мұзға оранған кемелерді орай өтіп, қою түтін жайылып бара жатқандай болып көрінді Каретниковке, бірақ түтін жоқ еді. Иісі де сезілмеді.

	Каретников Парфеновті күтіп тұрған кезде – ол қақпаны құлыпқа жауып жатқан болатын – қақпаның тура іргесіне тақалып тұрған госпиталь есігінде бірдеңенің қараңдағанын байқап қалды.

	Қардың ішінде адамның мәйіті жатыр еді.

	Оның еркек, я әйел екенін ажыратып болмайды, өлікті ескі-құсқыға орапты, аруақтай ұзарып, серейіп қатып қалған, шұлық киген аяқтары созылып, басын шүберекпен шандып орап тастаған. Парфенов жақындап келіп, бірдеңе айтқысы келді де, бірақ үндемеді.

	Мұз қатқан қар үйінділерінің арасындағы жалғыз аяқ жолмен жылжып, дүкеннің қасына тоқтады. Сабалақ қырау шимайлаған терезеден, дүкен ішінде шам жарығы көрінеді – үстелдің үстінде Парфеновтің жертөлесіндегідей соқыр шам түтеп тұр. Осы шам ғана тіршілік тынысын білдіріп күңгірт жарық беруде. Сатушы әйел таңертең нан тарататынын халық білсін деп, тыйым салғанына қарамастан әдейі сөндірмей қалдырды ма, әлде дүкенде өзі түнемек болып шешті ме, өйткені мұңда өз үйінен гөрі жылы да жайлы еді.

	– Қоя тұр! – деп өтінген Парфенов, кілт тоқтай қалып, дүкеннің қабырғасына сүйеніп, басын кейін шалқайтты. – Неге екені белгісіз, жүрегім айнып тұр. Аштықтан болар, сірә, – бірден өзін-өзі түзете қойды, шамасы, «аштық» деген сөзді Парфеновтің суқаны сүймесе керек, ол оны үзілді- кесілді мойындамайтын еді, – тойып кеткеннен әлсіреп қалыппын.

	Каретниковтің алғашқы ойы, атап айтқанда, тіпті ой да емес, ішкі сезімінің әншейін бір әрекеті еді, – қолтығынан бөлке нанды суырып алып, Парфеновке бір жапырақ үзіп бергісі келді. Парфенов түнек пен тасқараңғылыққа қарамастан, мұны байқап қалып, қарсылық көрсетті.

	– Керегі жоқ, командир, – қолын қалтасына салып «берклен» салынған дорбасын алды, – одан да темекі тартқаным дұрыс...

	«Ешкі сирақты» орай бастады.

	Парфенов жоғалтып алмауы үшін, қос қолғабын кендір жіппен өзара қосақтап байлап қойған, ал жіп жеңінен өткізілген. Бала кезінде анасының биялайды тоқыма бауға тігіп, бауды пальтоның жеңінен өткізгені есіне түсіп кетіп, Каретников жымиып қойды. Галош мәселесі одан гөрі қиындау болатын, анасы әр жолы қинала басын шайқайтын- ды, мұның жалғыз ұлына бүкіл галош фабрикасының бір жылғы өнімі шақ келмейтін еді.

	Дүкеннің ішіне жарық беріп тұрған соқыр шам дірілдеп, жыпылықтап, әлдебір сиқырлы жарық қоңыздай өзіне арбай шақырады.

	– Осы пілте шамды сіз жасадыңыз ба? – деп сұрады Каретников.

	– Мен, – деп жауап берді Парфенов, сұраққа ешбір таңданбастан.

	– Мұндағы үйлердің тең жартысында мен жасаған май шамдар. Ол алақанын көлегейлеп, бір сіріңкемен «ешкі сирағын» тұтатты.

	Парфеновтан жоғарырақ тұста бұрыштарына қырау қатқан, мұзға айналған қар үйінділері әлсіз жарық беріп тұрған мәрмәр тақта ілулі тұрды, тақта көне, ят пен иж жалғауларына толы екен. «Композитор Александрь Николаевич Серовь. 1820 ж. 11 қаңтарында С. П. Б-да осы үйде туған. 1871 ж. 20 қаңтарында граф – А. Д. Шереметьев атындағы музыкалық-тарихи қ-нан.

	«Композитор Серов деген кім, қандай музыкалық шығармалар жазған?» – Каретников есіне түсіруге тырысып, іркіліп қалды. – Несімен атақты? Бар зейінін салып көріп еді, бірақ, өкінішке қарай, ондай композиторды білмейді екен, ешқашан туындысын да естіген емес. Суретші Серовты білетін еді. Оның «Европаны ұрлау» деген картинасын ұнататын, басқа қырынан да құрмет тұтатын, әсіресе портреттерін қатты қадірлейтін еді. Советтер Одағының батыры, ұшқыш Серовты да білетін, ал бірақ ондай композиторды естімеген-ді. Каретников қатты қысылып қалды, ол тіпті ұяттан бетінің ду ете қалғанын да сезді.

	– Кеттік, – деді Парфенов, қабырғадан арқасын жұлып алып, қапталдағы үйіндіге сүйеніп, содан соқпақпен бірінші болып өзі жүрді.

	Міне, машиналар жүретін Үлкен проспекті, ал қазір ол, бұйығы да қараңғы, қаңырап жатыр, тек жел ғана өзінше бірдеңе міңгірлеп, сусыма қарды үйіріп, шұңқырларды тегістеуде.

	Неваның арғы бетіндегі өрт басылып, аспандағы қарауытқан сарғыш жалын да жалаңдауын қойды. Түн жым-жырт еді. Бірақ та кісіні маужыратып дел-салдыққа шақыратын бұрынғы алаңсыз да, саф тыныштық емес, ол кез ту сыртыңнан қауіп күтпейтін, сондай бір мамыражай да ғажайып күй болатын. Ал мынау мүлде басқаша, шиеленіскен, бүкіл тіршілік атаулыға жат, мәселен, шабуыл алдындағыдай жаманат шақыратын тыныштық еді. Мұндай үңірейген тыныштықпен Каретников жақсы таныс.

	Проспектінің мұз боп қатқан екі жақ қапталының кейбір тұстары снаряд жарықшақтарымен жараланған қоршаудағы өңін осы қыста күрт өзгерткен акациялар тұр, азып-тозғандары соншалық, енді қайтып көтеріле алмайтын сияқты. Тек оған жалғыз жол ғана – жұртқа, қалаға, жерге аздап та болса жылу беріп, солардың тіршіліктерін демеу үшін пешке, отын орнына жұмсалады. Қалада жылу жоқ еді. Бүкіл шарбақтардың, сарайлардың, бағаналардың, шкафтар мен буфеттердің, кітап және ыдыс сөрелерінің, кітаптардың өзі мен қолжазбалардың, қаңыраған пәтерлердегі үстелдер мен есіктердің, ескі-құсқы киім мен аяқкиімнің бәрі әлдеқашан жағылып бітті. Бәрі тіп-титімдей «буржуйканың» ішінде кетті. Жануға жарайтынның барлығы түгел өртелді, тек ағаштарға ғана қол тигізген жоқ.

	Тірі тіршіліктің көпе-көрінеу көзін құртуға жұрттың қолдары бармады. Олар да адамның өзі сияқты тіршілік иесі ғой. Кім біледі, ағаштың да адам сияқты ойлауға, сезуге, тыныс алуға, қайғыру мен қуануға, тәнінің ауырғанын сезу мен ән тыңдауға қабілеттері болуы әбден мүмкін ғой.

	Адамдар өз пәтерлерінде отырып суықтан мұзға, тасқа, құбыжық секілді әлдебір үсікке айналып серейіп қатып қалды, ал бірақ ағаштарға соған қарамастан ешкім қол тигізбеді.

	Ағаштар үсіп, шыны боп қалды... Олар не сезеді екен? Не туралы ойлайды? Жап-жалаңаш – суықтан да, жарықшақтан да, жалыннан да қорғансыз. Каретников бүрісіп, шинелінің жағасын көтерді.

	Аузынан шыққан ақшыл-мөлдір бу, түнгі қараңғыда кәдімгідей көзге көрініп, жоғары будақтап ұшып жатыр.

	Аяқтың астындағы аяз қысқан ақша қар сықырлайды, осы сықыр тісіңді сырқыратып, жағыңды қарыстырады, шекеңді солқылдатады.

	Парфенов тоқтай қалып, оң жақ жеңін аузына тосып демін шығарды.

	– Ал енді, – деп міңгірледі ол.

	Бір жерден екінші жерге кетіп бара жатқан адам жанының үштен екісін сол үйренген жерінде қалдырады да, тек үштен бірін ғана өзімен алып кетеді деген халық даналығы бар. Бірақ Каретниковтің байқауынша, Парфенов бұл даналыққа мойынсұнбайтын сияқты, оныкі мүлде басқаша, мысалы, осы арадан кетіп бара жатқан адам, қалып қойған кісінің жан дүниесінің үштен екісін өзімен ала кетеді. Әйтпесе бұл жігіт Шура Парфенов ағай үшін кім? Тіпті бөтен адам, небәрі бір жарым ай ғана госпитальда болды – сол да сөз бе, тәйірі!

	Бірақ осынау аштық пен азынаған суықтағы, от пен өрттің ішіндегі, артиллерия атысының астындағы жаныңды шүберекке түйген госпитальдағы бір жарым ай – ол тұтас бір ғұмыр. Міне, сол себепті нәзіктіктен әлдеқайда аулақ адам Шура Парфенов ағайдың иегі дірілдеп тұр. Қазір Каретников кетеді де – Парфеновтің ғұмыры бірнеше жасқа кеміп қалады. Құдайдың өтіп бара жатқан күні сияқты жай ғана есеп. Жоғарыдағы «Үштен бір», «Үштен екі» сияқты – өзегіңді өртейтін есеп атаулыдан бөлек.

	– Хош, – деп қайта міңгірлеген Парфенов жөтелге басты. Төбелерінен сусыма қар құйылды. Қар ұшқындары қыраулы, тікенек секілді қап-қатты еді. Каретников еріксіз мойнын жағасына тығып алды. Суық. Суық та қараңғы, көрдегідей тас түнек.

	– Хош, – деп қайта үн қатқан Парфенов жөтелін тежеп, кеудесін жұдырығымен қойып қалды.

	– Қамқорлығыңыз үшін рақмет.

	– Жарайды. – Парфенов жан-жағына көз тастады. Жол- жөнекей, алды-артыңа қарап жүр. Сақтықтан қорлық көрген әлі ешкім жоқ. Ал алды-артына қарамайтындар бастарын тез жоғалтады.

	Парфенов кілт бұрылып, пимасымен қарды сықырлатқан күні қараңғы түнекке сіңіп, ғайып болды. Тек қараңғыда қара бірдеңе, әлдебір көмескі сопақша дақ қараңдады

	– Каретниковке Парфенов қоштасу үшін тоқтай қалып, қолын бұлғағандай болып көрінді, сөйтті де жоғалып кетті. Каретников жалғыз қалды.

	Біреудің имениесін қоршаған қырау басқан тас қорғанды жағалай ілгері жылжыды. Бөлке нан орнында ма екен дегендей қолымен қолтығының астын сипап көрді. Нан орнында еді, өзінің қызуын мұның денесіне беріп, жылытып тұр. Бұрынғыдай аса ыстық емес, бірақ денесін әйтеуір жылытып жатыр. Каретников сонда өз бойынан әлдебір елжіреген, орындалған арман, лықсыған қуаныш толқынын сезіп, көзін жыпылықтатты.

	Көп ұзамай тас дуал аяқталып, одан әрмен иен дала басталды. Шамасы, осы тұста, бір кездері тұрғын үй тұрса керек, бірақ оны бұзып тастапты. Бәлкім, оны бұзбаған да болар, бомба немесе снаряд бүкіл тұрғыңдарымен бірге күл- талқан етіп көкке ұшырып тастаған шығар, қазір енді анық- қанығын анықтап көр. Бұл араның қары аса көп екен, түн қараңғысында тау-тау өркештері сүп-сүйір болып ағараңдап жатыр. Кейбір өркештер жаны бардай аязда баяу қимылдап, күңіреніп, адамды еріксіз састырады.

	Біреу қамшылағандай жүрісін шапшаңдатып, Каретниковтің жүрегі тынышсыздана, қобалжи соқты, сол дүрсіл құлағын шыңылдатып жіберді. Түнді көрмейсің бе, соғыс алдындағы арманшыл албырт, оқушы қыздар соншама ұнататын шаңқан көгілдір сәуле де, жымың қаққан жұлдыздың жарығы да жоқ, алайда жарық жөнінде, бәлкім, бұл ойы шамалы теріс те шығар. Өйткені қардың шағылысқан жарығынан дүкеннің қабырғасына қағылған мәрмәр тақтадағы жазуды оқыды ғой Каретников, бірақ ол тек сонда – сол жерде ғана еді – ал мұнда, Үлкен проспектінің бергі жақ қапталында, қар үйінділері еміс-еміс ағараңдағанымен, бірақ бұйығы, бойындағы қауіп-қатерді жасырып, түсініксіз бірдеңелерді өзінше міңгірлеп жатты.

	Үйінділердің артынан аңдып тұрған әлдебір бұзақы атып шыға келетіндей болып көрінді, қолындағы жалғыз бағалы бұйымы – бір бөлке нанды оп-оңай тартып алады, ал лейтенанттың одан қорғанар ешқандай қаруы жоқ, пистолеті де, карабині де, гранатасы да. Тіпті ең әрісі әншейін жаман бәкіден де құралақан.

	Ол еріксіз жалт бұрылды. Көше қаңыраған бос және қап- қараңғы екен, бірде-бір тірі жан көрінбейді. Ешбір тіршілік нышаны жоқ.

	Қайткенде де, әйтеуір көңілді басқа нәрсеге аударып, қорқынышты басып, жолды қысқарту үшін, әрқашан өзіңе ұнамды нәрсе туралы ойлап, көңілді оқиғаны көзге елестету керек. Таныс тәсіл. Мәселен, тап қазір Игорек Каретников өзімен бірге оқыған оқушы қыздарды еске алсын, мейлі. Солардың бірімен, сұрқай көз, ерні үлбіреген, мінезі салмақты қыз Кунгурцевамен бұл тіпті аймаласып, сүйіскен де болатын. Ернінің дәмі мен хош иісі әлі күнге аузында. Кунгурцеваның аты өзгеше еді, жиырмасыншы жылдардың үлгісі бойынша, Интерна деп қойған, Интернационал сөзінің қысқартылған түрі.

	Күртік қардың ішінен, мұз өркештердің арасынан бірдеңе қатты күрсініп, жайлап қозғала бастап еді, әлгі таңғажайып тәтті ойлар сол сәтте ғайып болды. Каретниковтің пайымдауынша, мезгілінен о дүниеге ерте аттанып, өздерімен бірге сарқылмай қалған қуатты ала кеткен адамдардың сол күш-қайраты қайта арындап, жердің астынан дүмпіп шығады да, әлдебір тұрлаусыз елеске, бірақ жанды тіршілікке, аруаққа, мәселен, шайтанға, келідегі мыстанға, жарқанатқа, көзі шам секілді, оттай жанып тұрған жылмаң қаққан қара мысыққа айналады. Немесе қайсыбір дыбысқа, тіпті ең батыр деген адамыңның өзін қалтыратып жіберетін зарлы әуенге, көрдің түсініксіз міңгіріне, жоқтауға, я болмаса, сұп-суық үрейлі күлкіге ұласады. Немесе, айды қалқалап, оның мардымсыз сәулесін құныға жұтқан темекі шоғының түтініне...

	Тек қана, күш-қуатын аяғына шейін жұмсап, кәріліктен өлген кісілер ғана, бір тамшы керосині қалмаған шамдай болып жанып бітеді де, тып-тыныш қана мынау опасыз тіршіліктен жүріп кетеді.

	Дәл осы жерде, мынау күртік қардың астында жарықшақтан, өрттен, оқ-дәрінің иісінен тұншығып өлген қаншама адам жатуы мүмкін. Шамасы, тек ондап, я жиырмалап қана саналмайтын шығар. Снарядка түскені бар, әлсіреп, аштан бұратылып, үйіне қайтып келе жатқанда жолда үсіп өлгені бар. Дәл осы күртік қардың астында, көміліп қалған денелер де аз болмаса керек, сірә.

	Аяқтың астындағы қардың сыкыры бұрынғыдан қаттырақ, қатқылдау шыға бастады, – жол үстінде қатып қалған крахмал, уатылған шыны жатқан сияқты, тағы сондай бірдеңе, тек қар емес әйтеуір. Аяз, шамасы, бұрандасын шегіне жеткізе бұраған сияқты, қаһарына мініп келеді. Бәлкім, Шура Парфенов ағай таң атқанға шейін уақытты госпитальда қысқартып, ал таң қылаң бере анаңа бар деп біліп айтқан шығар. Алайда шындық ол өз нәтижесін берген кезде ғана дұрыс, ал қазір кейін шегінуге кеш.

	Ол жүрісін жылдамдатып, қимылын үдете түсіп еді, бірақ онысы құр әурешілік болды, аяқтары бірден ауырлап, мақтадай жансызданып, бөтен біреудің аяғындай ырыққа көнбей қойды. Бұл бетіңде алысқа бара алмайсың. Құлағының шыңылы күшейіп, міне, ол қоңыраудың шылдырына ұласты. Бәлкім, бірдеңе етіп, ілініп-салынып әйтеуір амалдап үйге жетермін деп Каретников жүрісін бәсеңдетті. Арқасынан, жауырынының ортасымен суық тер шүмектеп қоя берді. Каретников осы терге қарсыласып бүрісе түсті, қайтадан көңілін алаңдату үшін басқа бір бөтен нәрсе туралы, жанға жайлы, көңілді нәрсе жайлы ойлауға тырысып көрді. Әрбір адамның басында өксік-зары, қыңқыл-сыңқылы, сонымен қатар шат күлкі, армандай сағыныш есіне алатын бақытты сәттері де бар. Ал, мысалы, жүзі бал-бұл жанған, талшыбықтай бұралған нәзік, жүрісі білінбеген, ертегінің перизаты сияқты, сұрқай көзі салмақты, сол Интернаның, мысалы, көзінің иіріміне кез келген жүзгішің оп-оңай батып кетеді...

	Игорь Интернамен ортақ тіл табыса алмады. Бір жолы ол салмақты көзін әлдебір бөтен жаққа қадап тұрып, Каретниковке әскери-теңіз училищесінің курсантына ғашық болып қалғанын айтты, көп ұзамай, бәлкім, соған тұрмысқа да шығып қалармын деді. Ол кезде Игорь мен Интерна оныншы класта оқитын еді. Әрине, қыздар бұл жаста өздерінің құрдастарынан гөрі әлдеқайда ересек болады. Екеуі туу туралы куәліктерін бір жылды былай қойғанда, тіпті бір айда алғандарына қарамастан, Интерна Кунгурцева Игорь Каретниковтен көп ересек еді.

	Мектепті бітіргеннен кейін Каретников Интернаны қайтып көрген жоқ – ол расында да сайыпқыран, алтын айдарлы, қасы керілген және қияқтай, бидай мұртты лейтенантқа, әскери-теңіз училищесінің түлегіне тұрмысқа шығып, сонымен бірге Солтүстікке тартып отырды. Үсті- басы жарқыраған теңізші, сүңгуір қайыққа жолдама алған еді. Сол кеткеннен суға батқандай зым-зия жоқ болды, содан кейін Интерна қайтып көрінбеді де, одан хабар да естілмеді. Өзі кетуін кеткенімен бірақ шашының иісі, ернінің дәмі, көзінің нұры есінде мәңгі қалып қойды, енді оны ештеңемен өшіре де, ешқашан ұмыта да алмайсың.

	Міне, тағы да бір қараңғы, қар басқан, күртік қардың үстінде біреудің ізі түскен тұйық көше де артта қалды, ең болмаса бір көмескі сәуле, қандай да болса қимыл-қозғалыс, адамның дауысы немесе құстың шиқылы естілсеші, ештеңе жоқ, тым-тырыс өлі тыныштық. Иә, содан соң, мұнда құс қайдан болсын? Ленинградта қазір құс та, ит те, мысық та ырымға жоқ. Каретников күңірене күрсініп еді, Парфенов сияқты, өкпесінде бірдеңе қырылдап, тұмаурата ысылдады. Анамның жайы қалай екен ондағы? «Буржуйканың» қасында мұңайған күйі, әйтеуір жүрек жалғайтын талшық үшін шай немесе кастрюльде желім қайнатып жатқан да шығар, сірә.

	Осы ойдан кейін Каретников қатты түйіліп, жыларман болып, шешесін қатты аяп кетті... Дені сау ересек адам қышамен, желіммен және қайнаған қара сумен күнелте алуы мүмкін бе? Және қоршаудың мардымсыз паегы, престелген фанер сияқты қап-қара қара балшық түсті, салмағы жүз жиырма бес грамм нан не болады? Ыдыстағы суды төңкеріп тастағандай, осы ойды басынан шығарып, суша шашып жіберуі керек еді, бірақ ол қолынан келмеді. Ол аштан бұратылып, құр сүлдері қалған, ауыр киім жамылған бір уыс кәрі шешесін көз алдына елестетті. Сөйтіп киінбесе суыққа төтеп бере алмайды, қабырғалары ырсиып, өңі бозарып кеткен, көзінің нұры сөніп, мәңгіріп қалған шешесін елестеткені сол еді, келесі сәтте иегінің кемсең қағып, бетінің қисайып бара жатқанын сезді, енді сәл болса ол шыңғыра айғайлап жіберуге, жүрегі жарылып кетуге шақ қалып тұр. Каретников бүрісіп, айғайды тұншықтырды да, тек қысыла шыққан, ыңырсыған дыбысты есітіп, соққы тигендей басын жұлып алды, ыңырсып жатқан кім екен, мұның көмегі кімге керек? Ол бұл ыңырсу өзінікі екенін бірден байқамай да қалды, жаншыла шыққан бірнеше түсініксіз сөзді іштей күбірлеп қойып, жүрісін жылдамдатқысы келіп еді, бірақ оған тағы да шамасы келмеді.

	– Жо-оқ, – деп қырылдаған ол, әзәзілді қуалап жатып қасарыса басын шайқады, астыңғы ернін қаны шыққанша қатты тістеп алып еді, аузына тұз татыған жылымшы дәм келді.

	Шытырман бұралаң жолдағы етігінің сықыры құлағын тұндырды. Бұл қардың сықыры емес, шыңғырған айғай секілді, қолтығының астындағы бөлке нан суып қалып, қазір енді жылытып жатқан жоқ, керісінше денесін мұздатуда. Алайда бөлкенің суытуы мүмкін емес. Өйткені ол қасиетті нан ғой.

	Осындай қақаған аязда тірсегі майысқан, аштықтан ісінуге даяр тұрған аяқтарыңды әзер сүйреткеніңді былай қойғанда, суықпен аштықтағы, жаманат шеңгеліндегі уақыт та қасарысып бір орында тұрып алып, әрең-әрең кібіртіктеп ілгері жылжиды. Жел күшейді де көп ұзамай қар ұйытқи жөнеледі, аспан мен жер астасып, біржолата тұтасып кетті. Көкте белгісіз біреу қарқылдап күліп, төмендегі көтерем көлеңкені сезіп қалса, оған өзінше таңырқап қойып, тірі пенде кетіп бар жатыр ғой, әлі тірі, олай болуы мүмкін емес, – дейді де, жоғарыдан оппа қарды төге салып, көктемге шейін көміп тастайды. Сондай қаншама бейбақтардың сүйегі мынау сұмдық үрейлі өркештердің астында көміліп жатыр. Сәуірде, қар ери бастаған кезде, жартылай шіріген, жан шошырлық өліктер жалаңаштанып қалады.

	Осы ойдан кейін Каретниковтің жұтқыншағы өзінен-өзі бүлкілдей бастады. Майданда жаудан қайтпаған жүрегі, қазір өзінен-өзі шайлығып қалды. Үрейді, жаман ойларды қуалап келе жатып, ол қазір тіпті жылуы қашқан шинеліне басын тығып, өзінің аяқ дыбысына, табанының қатқыл сықырына құлақ тікті, бұл сықыр, тіпті тісіңді жұлып жатқан сияқты, миды шағады.

	«Бір жақсы, ізгі, жылы ойларға ауыс! – деп әмір берді ол өзіне-өзі, – ауыс! Әйтпесе халің нашарлап, суыққа қатып қаласың.

	Өзі ойлағаннан әлдеқайда әлсіз екенін ол әлден-ақ байқай бастады. Ал егер расында да солай болса, демек, бұл анасына жете алмай жолда қалады. Парфенов әр нәрсенің парқын білетін, тәжірибелі көнекөз адам. Каретниковті бөгегісі келіп, қарсылық жасағаны, ол осыны біліп айтты. Сол айтқандай төңірек ашылып, мынау иен далаға көмескі сәуле жайыла бастағанда, шешесіне алакөлеңкемен аттанып кетер еді. Бәлкім, қараң қалған үйлердің біріне, бос пәтерге түнеп шықса қайтеді? Осындай бір үміт сәулесі жылт ете қалды да, сол сәтте ғайып болды. Қаңыраған мұздай үйде түнеу көшеден де қауіптірек, қас қаққанша көзің ілініп кетеді, көзің ілінуі мұң екен, қатып қаласың. Жүз мүмкіндіктің жүзінен де, иненің жасуындай жылт еткен үміт жоқ. Жалғыз амал, тек ілгері жылжи беру.

	– Ал енді не нәрсе туралы ойласам екен, а? – деп ол өзіне-өзі сұрақ қойды. Жақсы, ізгі, жылы деп нені атауға болады? Өмірде көп нәрсе қарама-қайшылық заңға құрылған, бірі екіншісін күшейте түсіп, айқындап, ажыратып көрсетеді. Жаздың аптабында біз қысты және қоңыр салқын көгілдір мақпал ымыртты аңсаймыз, қолымызға қар ұстап тұрып, суы кәусар гүл жамылған тоғандардың біріне шомылуды, адамзаттың әлімсақтан келе жатқан серігі, өзі де адамға ұқсас жайдары құс – торғайларды еске аламыз, суықта ыстықты көксейміз, осы қиял-арман көбіне түбімізге жетеді, өйткені адамның ойы бөлініп, сақтықтан айырылып қалады...

	Жаз, шіркін жаз... Күндердің күнінде қайта айналып келе ме екен ол өзі? Ғажайып мезгіл, оны ойлағанда жүрегің еріксіз шымырлап қоя береді. Каретников жүріп келе жатып көзін жұма қойды. Бір минутқа, небәрі бір минутқа жай жұмып еді, көз алдында бірден осынау бос кеңістіктен, тіпті жоқ жерден, көк майсалы шалғын елестеп кетті. Шөп, гүл, бал аралар, жай ара, әртүрлі кұрт-құмырсқалар, қызыл қоңыздар, қырықаяқтар, көбелек құрты, «қан қызы»... Жәндік атаулының мұнда кездеспейтіні жоқ, құжынаған құрт-құмырсқа!

	Суықтан қалтырап иығын қайта қиқаңдатты – неге көзіне жаз елестей берді? Қазір қай жермен, қай көшемен келе жатыр? – деп қараңғыға үңілді. Бұрын бұл араның бәрі шарбақпен қоршалып, гүл жамылып тұратын – Васильев аралы емес, саяжай мекені еді – сарайлар, әртүрлі шаруашылық кеңселері орын тепкен-ді, ал қазір бәрі тып- типыл болып, отынға жұмсалып кеткен, жердің беті сиыр жалағандай, жып-жылтыр, жамылып алған қар көрпесі сықырлай қозғалып жатыр.

	Ал мүмкін бұл сықырлап жатқан қар-көрпе емес, Каретниковтің ізіне түсіп келе жатқан бұзақы біреу шығар? Каретников демін ішіне тартып, құлақ тікті, арттан қарды сықырлатқан біреудің аяқ дыбысы естілмей ме? Ондай күдікті ештеңе жоқ сияқты, тек өз етігі ғана қатқыл крахмалды таптағандай құрғақ қарды қаршылдата басып келеді. Ал Васильев аралын шынында да тану мүмкін емес – соғысқа дейінгіден мүлде өзгеше. Жаныштап, ұйпа- тұйпасын шығарып, барын да, жоғын да тып-типыл етіп жалмап кеткен.

	Голодай тиіп тұрған сияқты еді, сөйтсе қашық екен ғой. Қалай қателесті екен, а? Қолтығындағы бір бөлке нанымен бір жерде қатып өлсе өкінішті-ақ.

	Кенет ол пышақ кескендей қатқыл да шолақ сықырды естіді, аяздан азап шеккен күртік қар ондай дыбыс шығара алмайды, олар қатты қиналып, қасірет тартқандарына қарамастан қалайда айғайын басуға тырысады, оның үстіне олардың дыбысы да өлімсірей сыңсып шығады, ол тіпті үн де емес, ал тек сыбыр, сатыр, күрсініс, ал мынау... Демек, дұрыс, демек, Парфенов бәрін алдын ала білген, нанның иісін сезіп қалып, біреулер ізіне түскен. Бірнеше минуттан кейін Каретниковті айнала қоршап алады да, сол томаға- тұйық шеңберден сытылып шығуға ешқандай мүмкіндік бермейді.

	Ол тоқтай қалды. Жан-жағына қарады. Тып-тыныш. Тек жел ғана жалақтай ұлып, амалсыздан қардың қайызғақ қабаттарын бір орыннан екінші орынға ұйтқытуда, ешқандай сықыр жоқ. Әйтсе де бірақ – сонау бір үйіндіден бірдеңе шуылдай жөнеліп, өткінші абыржу шақырды. Бұл – аяз қақырата тіліп өтіп, ортасынан қақ жарылған үйінді қар еді, етекке ақыры анық естілген құрғақ сусылмен қар ұнтағы сусып түсті.

	Ал бірақ келесі сәтте түнгі қою қараңғылықтан жылт еткен жағымсыз жасыл сәулені көріп қалғандай болды – бейнебір қасқырдың көзі от шашқан секілді, жоқ бірақ бұл көз емес, соңына түскен адамның пальтосына қадалған жайпақ фосфорлы дөңгелекше. Дөңгелекше бір орыннан екінші орынға көшті де, ғайып болды. Бәлкім, бұған жай солай көрініп, ол әншейін жас баланың ермегі сияқты, сандырақтаған қиялының құр елесі ғана шығар?

	Каретников құлақ тігіп, саятшыдай бір орнында мелшиіп қатып қалды да, іле-шала әлгі дыбысты қайта естіді. Алдымен әлсіз ғана, ал сосын дәл жанынан шықты – құлақ түршіктіретін өткір, ауыр дыбыс... Күмән жоқ – мұның артынан қуып келе жатыр. Бәлкім, ол біреу де болмас – әнеки, жүрісі жер жарады. Аяз бірден жуасып, жұмсарып қоя берді – Каретниковке төнген қазіргі қауіп-қатердің алдында ол әншейін баланың ойыншығы секілді болып қалды. Еһ, қолына наган берсе ғой, үйреншікті соғыс қаруын. Бірақ ол госпитальға қарусыз түсті, тіпті кобурасын да белдігінен шешіп алып қалды, екі дүниенің арасында талып жатқан шалажансар адамға наганның керегі жоқ, наганның орны окопта, – осыған сәйкес госпитальдан да қарусыз шығарды, міне, бұл сол жып-жылы үйшіктің ішінен бірден қақаған аязға жалаңаш күйінде сап ете қалды. Егер тойтарыс беруге тура келетін болса, жалғыз қаруы – ол өзінің қос жұдырығы.

	Қуғыннан қалайда қашып құтылу керек. Ол бөлке нанын қыса түсіп, бүлкілдеп желіп, ілгері ұзап кетпекші болып еді, бірақ бірден әлсіреп қалды, ішкі сарайында бірдеңе ышқына да бүлкілдей жөнеліп, жанын көзіне көрсетті. Бұлшық еттері салбырап босап қалды – күші біткен еді. Каретников сонда мынаны ұқты, олардан құтыла алмайды, адастырып кетуге де мүмкіндік жоқ – бәрібір қуып жетіп, нанын тартып алады. Жылап жіберердей өкінді, майданда жүріп денесіне қаншама қорғасын оқ қабылдаса да тірі қалды, от пен өрттің ішінен, алапат аяз өтінен аман шығып, оққа тағзым етіп, бөтен штыктан ебін тауып жалт бұрылды – сонда да берілмеп еді.

	Жамау-жасқау ем алып, дәрі-дәрмекті іші кепкенше қабылдап, микстураның осыншама мөлшерінен, сансыз ұнтақ дәріден, таблеткалардан, уколдан, жараны шайып тазалау мен таңудан адам түгілі аттың өзі өліп кетуі мүмкін – бұл сонда да шыдап бағып еді...» Ал осы бейбіт тылда, тыныш түкпірде, тікелей қауіп атымен жоқ жерде, бейшара, мүсәпір қоян секілді оп-оңай атып түсіреді, сонымен шаруаң бітті.

	Ол мойындамаған күйі денесімен ауаны осып түсті. Тұңғиық та үрейлі жаманат ойдың арасынан үміт саңылауына ұқсас бір алтын сәуле жылт ете қалып еді, бірақ келесі сәтте алданғанын түсінді. Әскери патрульдер мұндай қиян түкпірге келмейді – мұнда бітіретін де ештеңе жоқ, қаланың аштан бұратылған тұрғыны түн ішінде көшеге қарасын да көрсетпейді, қорқады, ал түнделетіп жүрген бірлі- жарым ниеті түзу, ержүрек адам болса көмекке шақырған, ышқынған зарыңды естімей де қалуы мүмкін. Ендігі жалғыз амал – ол өз күшіңе сену. Оһ, Шура Парфенов ағайдың сөзі дұрыс, мың есе дұрыс екен, қазір уақытты кейін шегіндіріп бастапқы қалпына апарар ма еді, бірақ ол құр сандырақ – сағатты теріс қарай бұра да алмайсың, кейін қайту да мүмкін емес. Ал осының бәрін басынан бастаған күннің өзінде де Каретников бәрібір анасына тіке тартып кетер еді. Бәрін дәл естіп қайта қайталайды... Қараңғы түнге, қауіп- қатерге қарамастан. Ол бүгін, дәл бүгін анасына жетіп, оны тамақтандырып, жылытып, мейірі қанғанша жүзіне үңіліп, шері тарқағанша әңгімелесуге тиіс.

	Жүрегінің соғысы мүлде кібіртіктей түсіп, тіпті енжар күйге, тасбақа аяңға ауысты. Бітті. Көп ұзамай, әрі кетсе екі-үш минуттан соң-ақ мұны қуып жетеді. Сенгісі, тіпті сенгісі келмейді, қазір өлетініне. Өзінің туған шешесі аяулы Любовь Алексеевнаны сол күйі көре алмастан... Шынымен- ақ сөйте ме?

	– Жо-оқ, болмайды, – деп қырылдаған ол, жоғары да жел суырып, аузын толтырып кеткен қарды түкіріп тастады, жел о баста бет-аузын түгел қармен тығындап тастауға құлшынған еді, бірақ тек аузын толтырумен ғана шектелді.

	– Мені оп-оңай ала алмайсың, – деді ол тістене ашынып, қырылдай сөйлеп, бұл сөздерінің жай ғана өзін-өзі жұбату – басқа ештеңе емес екені біле тұра. Тек ышқыры мүлде түсіп кетпеу үшін сәл демеуге ғана жарайды. Бірақ соған қарамастан қасарыса қайталады. – А-ла-алмайсың!

	Еһ, дәл қазір қолына наган ұстата қойса ғой, онда бірде-бір оңбаған бүйтіп қасына жақындай алмас ед де, ол анасына аман-сау жетіп, нанды да тапсырар еді. Жә, тым құрығында ракетницасы, взводымен окопта отырғандағы қос ауыздың зілмендей дүмшесі болса дүмшесіне қос ракета жетіп жатыр – кім болса да тойтарыс береді. Өйткені ракета кісіні қалпақтай ұшырып түсіруге ешбір оғыңнан кем түспейді. Ол еріксіз өзінің майдандас, тәпелтек досы, қарауындағы солдаты Веня Кудлинді есіне түсірді. Веня сол жолы госпитальға «кубиктің» орнына ең болмаса кез келген бір пышақ әкелсе дұрыс болар еді. «Кубик» ол – тек сән- салтанат үшін ғана керек, ал пышақ... пышақпен әйтеуір қорғануға болады.

	Ту сыртындағы сықыр енді қайтып жоғалған жоқ, ол үздіксіз естіліп тұрды, бұрынғысынан қатқыл да қаттырақ шыға бастады – Каретниковті өкшелеп қалған еді.

	Ізіне түскендер нешеу екен? Біреу ме? Әлде екі немесе үш адам, немесе тұтас төртеу ме? Адам...

	Қазір көзге көрінбей, сыбысы естілмеуі үшін қара жердің астына осы тұрған бойы бойлап сіңіп кетер ме еді, ал қуғын өтіп кеткеннен кейін, қайта шыға келсе. Жер, жер... Есіне еріксіз баяғы мектеп табалдырығы елестеп кетті. Сабақ кезі, салқын тыныштық, біреудің ызыңдаған сыбыр-күбірі, мұғалімнің бірқалыпты адымы, аяқтың астындағы паркеттің сықыры.

	– Жер дегеніміз не? – әлдебір бүйір жақтан, желдің ысқырығы мен ұнтақ қардың көрдей азынаған сусылының арасынан жарып өтіп, ағаштай қатып, сіресе шыққан құрғақ дауыс пайда болды. Каретников бірден атамзаманғы пенснесі дөңестеу келген, ұзын имек мұрнына жабысып қалған кәрі бойдақ, қарт педагогты, мектептің атышулы саяғын, барып тұрған жексұрын кісіні, география пәнінің мұғалімі Хворостовты тани кетті. – Жер – ол, а – Күнге бір табан жақын – өз осімен және күнді жағалап айналатын үшінші планета, бе – құрлық, – Хворостов әр сөзін шегелеп, ырғақпен, бірін екіншісінен бөліп-бөліп айтатын, көрсеткіш таяқшаға ұқсатып, әдейіге мұқият егеп қойған сүйір тырнақты сұп-сұр ұзын саусақтарын жоғары көтеруші еді, – құрлықтың, – көпе-көрінеу өз-өзіне сүйсініп кетіп қайталап айтып, қоса түсетін, – судан бірден-бір айырмашылығы сол, ве – топырақ, біздің планетамыздағы қыртыстың жоғарғы қабаты, былайша айтқанда, беті, өз планетамыздың қыртыстарының құрамына кіретін қара-қоңыр борпылдақ зат, ге – елдер, мемлекеттер, де – біреудің меншігіндегі өз игілігіне пайдаланылатын жер. Хворостов бір минутқа кідіріп, үзіліс жасайтын – шамасы, осы арқылы оқушыларды әдейі сынап байқайтын секілді, содан соң қолын төменнен құлаштай сермеп, әрі айбынды болумен қатар амалсыз мәжбүрлікпен шұбыртып сөйлей жөнеледі. – Міне, осының бәрі жер. Бас әріппен де Жер, кіші әріппен де солай...»

	Қыркүйек кештерінің бірінде анасынан келген хаттан Каретников Хворостовтың еңбек майданында болып, Пулково түбінде танкілерге қарсы траншеялар қазуға қатысқанын білді, қарашада, Любовь Алексеевна, басқа бір хатында, Хворостовтың еңбек майданында суық тиіп қалып, үйіне келгеннен кейін дүние салғанын хабарлады. Хворостовтың өзі өлді, ал дауысы оның, әнеки, әлі тірі, жоқ жерден, әншейін бос кеңістіктен келіп, Каретниковтің санасына ұялай қалды. Бұл қазір Каретниковтің жүйкесіне тиіп, ол осы сүйкімсіз дауысты қуалап тастауға тырысты.

	Оның сәті де түскен секілді. Хворостовтың дауысы қардың сықырына алмасты.

	Каретников жүрісін жылдамдатуға қайта тырысып көріп еді, бірақ ондай күш бұған қайдан келсін. Аяқтары әлдеқашан істен шығып, құр әншейін жансыз көлеңке болып қалды, әзер-әзер сүйретіліп келеді, етігінен су өтіп, денесінде жылу мен қуат жоқтың қасы, аяз адамның соңғы күшін сығып алу үшін жан-жақтан бұрынғысынан бетер қыса түскен.

	Каретников жалт бұрылды – қасқырдың жасыл көзі енді жоғалған жоқ, түнгі қараңғылықта өршелене өкшелеп қуып келеді. Міне, ол, қар құйынынан бір сәт ғайып болды, міне, қайта шыға келді, енді біреу ғана емес екеу, жоқ екеу де емес – үш бірдей, сосын үш түйме тұтасып қайта дараланды. Күмән жоқ, Каретниковтің соңынан біреулер шұбырып келеді, оларға жүгіруге қалың қар кедергі болып тұр. Әйтсе де олар Каретниковтен гөрі жылдамырақ жүріп келеді. Жылдамырақ екен, демек, ендеше, олар мұны сөзсіз қуып жетеді.

	Каретников өзі жүріп келе жатқан тар көшені анықтағысы келіп, жан-жағына қарады, бірақ ажырата алмады – қаланы соғыс адам танығысыз етіп ойрандап тастаған еді. Көшені шырамыту мүмкін емес, соғысқа дейін Каретников осында болды ғой, болғаны анық. Мәселен, әнеки, ана бір – қап- қараңғы, жарықтың бірде-бір сәулесі жоқ, өлі де, сұп-суық сұр үй, – соғысқа дейін оның айналасы көз қарықтыратын жап-жасыл шарбақпен қоршалған сияқты еді, ал шарбақтың ар жағында әртүрлі жаңа құрылыстар жыпырлап жататын, бұрышта ойын балаларының жабдықтары бой көтерген шатырлар, әткеншектер, бастырмалар. Үйдің түсі де бөлек еді, болмашы қызғылттау, сарғыш жолақтары бар. – Ильф пен Петровтың шығармасындағы «үріккен нимфаның бөксесінің түсіндей», бұрын мұндай тұнжырлық мүлде жоқ болатын... Қазір шатырлар да, әткеншектер де, бастырмалар да тып-типыл.

	Дегенмен қуғыннан құтылудың, өз басын және нанды аман алып қалудың орайын келтіруге болатын шығар, бәлкім?

	Жүруге тіпті шамасы келмейтін жағдайға ұшырады – аяқтары біржола салдырап, ұйыған қанға айналған іртік-іртік өкпесін бір қақырып-түкіріп тастауға болатын сияқты, істен шыққалы қашан, тұла бойы қан қақсап дабыл қаға бастады, бүйіріндегі жарасы сыздап енді болмаса аузы ашылып кетіп, шапшып атқылаған қаны әскери киімінің сыртына шығып кететіндей болып көрінді. Каретников жарымжан өкпесімен әрбір ышқына демалған сайын, әуелей будақтаған ақшыл бу, соңына түскендерге Каретниковті жазбай дәл көрсетіп беріп тұр.

	– Зи-я-лы мыр-за-лар, мені алып бопсыңдар, аталарың- ның басы, – деп басын шайқады Каретников. Бөлке нанды қолтығына қыса түсті – зығырданы қайнап кетіп, одан бетер қатуланып алып, шайқасқа ыңғайлы жерді іздей бастады. Өзінің соңғы шайқасы бұл. Ең бастысы, ту сырттан ұрланып келіп, қос жауырынының ортасынан кірпішпен періп қалмаулары үшін, пышақ, біз немесе егеудің сап қондыратын үшкір жағын сұғып алмаулары үшін алдымен арқаны қорғау керек.

	– Ат-а-алар-ыңның басы мені аласыңдар, мыр-за-лар!

	Каретников бала кезіндегі төбелесте қолданатын әртүрлі тәсілдерді есіне түсіруге тырысып көрді, аяқтан шалу, мұрынды бет қылып жіберетін, жалт бұрылып, алдамшы қимылмен тіке соғатын жойқын соққылар, иектің астынан көтере ұру, тіземен іштен тебу – құдай-ау, қаншама ұрымтал тәсілдерді жатқа білетін еді, соның бәрі қайда жоғалып кеткен? Бәрін тарс ұмытып кетіпті.

	Каретников бөтен бір тараптан өз өксігін оқыс есітіп қалды. Игорь шынында да ересек балалар жазықсыз жәбірлеген оқушы баладай еңіреп жіберуге дайын еді, оның бұған сенгісі келмей, мынаны түсіне алмай қойды, шынымен-ақ қазір біте ме бәрі? Ол жанұшырып, қолын құлаштап, ұрымтал соққы мен шалу әдістерін есіне түсіріп жатқанда, бүйірінен пышақты оп-оңай сұғып жіберіп, қанын судай шашып, ішіндегі соңғы жылуды сыртқа шығарып, жанын жаһаннамға жөнелтіп үлгіреді.

	Алдыңғы жақтан биік тас дуал көрінді. Осы дуалдың ішіне орналасқан үйді Каретников ұмытпаған сияқты.

	Бұл жым-жырт тұрған помещиктер үлгісіндегі ескі үй еді, мұндай үйлер Ленинградта мың сан, жұмырлау жылтыр бағаналы, биік екінші қабаты бар, сірә, әлгі шымылдық перделері ғұмыры бір ашылып көрмеген сияқты.

	Бітті, осы дуалдан әрі бармайды енді. Оған шамасы да жоқ. Соңғы шайқасты осында тұрып қабылдауға тура келеді. Бір түйінге келмеуге болмай қалып, нақты шешім қабылданып қойғаннан кейін, әрқашан арқа-басың кеңіп қалады. Каретников те сөйтті. Оның жүрегі ырғағын түзеп, бірқалыпты соға бастады, ентігі басылып, өкпесі жанұшыра қырық құрауға ыдырағанын қойып, тынысы кеңіп сала берді.

	Артына бұрылмастан құлақ тікті, қуғыншылар әлі алыста ма екен? Жоқ, жақындап, мүлде таяп қалыпты...

	Дуалдың бір бөлігін шұрқ тесік бөрік киген биік қар үйіндісі басыпты – біреу әдейі төбесінен шәйнекпен су құйған секілді, жаппай тышқан іні, тіпті түн қараңғылығының өзінде анық көрініп тұр. Құйындата соққан өкпек жел төбеге тұрақтамастан қыраулы ұнтақты төменге сусытып жатыр. Міне, осы шұрқ тесік үйіндінің артына жасырынып тұра қалады бұл.

	Қалт тұра қалды.

	Күйініш пен реніш секілді еңсені басқан өте бір күрделі, түсініксіз сезім қайта пайда болды, тіпті оның дәл атауы да жоқ. Көзін жүгіртіп өтті – артта қалай екен, ту сыртынан тұтқиылдан тап бермей ме? Бәрі ойдағыдай, ту сырттан келер қатер жоқ. Біреу-міреу тек тас дуалдан асып, төбесінен секіріп жүрмесе, бірақ дуалдан асып түсу оңай емес.

	Аспан мүлде қарауытып, қабағы қарс айырылып, долдана түсті – бірде-бір жылт еткен тірі ұшқын жоқ, дүниенің бәрін өлі қараңғылық басқан, тып-типыл, тіпті қардың өзі ағараңдағанын қойып, қара түнекке сіңіп кетті.

	Қатерлі де қатқыл сықыр жақындай түсіп, тіпті тақап қалды – аралары санаулы ғана.

	Өлімнен, наннан айырылып қалудан, анасына жете алмаудан туған жаңағы өкініш пен үрей өзінен-өзі із-түзсіз ғайып болды. Шабуылдың алдында болатын таныс күй, қазір сыз бұлтқа қарай жарық ракета атылады да, солдат тізбектері бірауыздан алға! – ұранымен атой салып, қардың үстінен қарғып-қарғып тұрады. Алға ұмтылып, дұшпанның алқымынан алып – кеңірдегін тіспен қыршып тастап, біржолата тас-талқан етіп, жеңіске жету керек. Адамның организмі мұндай төтенше минуттарға лайық тәртіпті өзі белгілейді, тыныс алу сабырлы да келте шығып, біртіндеп қатая түседі, жүрек бірқалыпты соғып, жауынгерлік қызуқандылық пайда болады.

	Каретников еріксіз таңқалды: – адам қалай құбылмалы еді! Осыдан бір сәт, мықтағанда екі сәт бұрын – бұл ішкі сезімнің күйректігіне бойсұнып аурудан жаны көзіне көрініп, тынысы тарылып, осының алдындағы бұрқ еткен ызасы да, тұтанбай жатып басыла қалып еді, ал қазір – бұрынғы осалдық та, шаршау да, аузы жаңадан бітелген жарасы да білінбейді, ғұмыр бойы тек қуғынға қарсы күреспен айналысып келе жатқан адамдай сабырлы да салмақты, титтей қобалжу жоқ.

	Сықыр бірте-бірте жақындай түсті, Каретников қасқыр көзінің жасыл жарығын аулауға тырысып, қараңғыға көз тікті, бірақ қардың арасындағы тар соқпақты, әзірше тесік- тесік қар үйіндісі жасырып тұр. Қазір қуғыншылар үйіндінің артынан шыға келеді де, содан кейін... Ол биялайын шешіп, саусақтарын демімен жылытып, биялайын қайта кие қойды. Көз алдындағы күртік қар тітіреніп, бір жаққа қарай қалықтап жылжи жөнелді, аяғының астындағы қар үдере көшіп, жер қимылдап кетіп еді, Каретников сонда құлағын тігіп – Васильев аралын дүр сілкіндірген жақын маңайдан жарылған снарядтың қопарылысын естуге үміт артты, бірақ ештеңе естіген жоқ, қопарылыс болмады, жарылып жатқан снаряд та жоқ – қалжыраған Каретников өзінен-өзі тәлтіректеп кеткен еді.

	Аяқ дыбысы тіпті жанынан естіле бастады. Каретников дегенмен келе жатқан адам санын ажыратуға оқталып – тырысып көрді, екеу ме, үшеу ме, төртеу ме? Көп, сықыр тым өткір, құлақ тұндырады. Каретниковтің тіпті екі құлағын қос қолымен жаба қойғысы келді, бірақ жабуға болмайды – онда мынау жарық дүниедегінің бәрінен айырылып қалады.

	Ол сол аяғын соққы кезінде күш беру үшін алшақтау қойды, ұрымтал тұсты көздеп алдын ала дайындалып, иығын серіппеше жиырды – соққы кезінде иықты бос тастау керек, – сәл кейін шалқайды.

	– Кәне, келіңдер, жексұрындар, ал кәне! Алып бопсыңдар мені, атаңның басы!

	Бірақ алуын алады ғой. Алғанда қалай. Бұған Каретниковтің көзі анық жетіп, бетін қынжыла қисайтып жіберді, наган немесе лимонка-гранатасы болса ғой қазір. Ол сонда майдангерлердің өзін-өзі қалай ұстайтынын, өлімді қалай тік тұрып қарсы алатынын көрсетер еді...

	Тісінің арасынан сыздықтатып салқын да, құрғақ ауаны жұтып жіберіп еді, шашалып қала жаздады, аяз өңешін, өкпесін қарып кетті, сасқанынан аузын шинелінің жеңімен баса қойды, өйткені жөтел арқылы өзін-өзі алдын ала ұстап беруден қорыққан еді.

	– Қош бол, мама! – Ішінен қарлыға міңгірледі ол және де өзіңді қайғы шегуге мәжбүр еткенім үшін айыпқа бұйыра көрме!?

	Қара қағаз алғаннан кейін, мамасы алдымен дауыс көтеріп, жылап-еңірейді де, сосын тастай қатып, құлақтан да, тілден де қалады. Әкесінің қазасы туралы хабар алған кезде, шамасы, ол дәл осындай күйге түссе керек, ұзақ уақыт есеңгіреп жүрді, әлдебір ішкі дүниесі сетінеп кетіп, істен шықты – осындай хабардан кейін міндетті түрде кісінің бойында сапалық өзгеріс болады. Ал сапалық өзгерістен кейін – сан жөніндегі құбылысты былай қойғанда, сөзсіз саналық та өзгешелік болады – сонда жарық дүние де дәл сондай өзгеріске ұшырайды, егер бір адам дүниеден өтсе. Небәрі бір-ақ адам...

	Ол өмірмен тым ерте қоштасатынына, іштей күйініп, еңіреп, жылап жіберердей қатты өкінді, қазір бұл өліп кеткеннен кейін, соңында біразға шейін ыңырсыған дауыс, қарға тамған алқызыл дақ – қаны төгілетін жер және де бір кездері лейтенант Каретниковтің тірі денесі болған, ал енді шинель киген жансыз мәйіті ғана қалады. Ол бүрісе түсіп, басын жағасына тықты, тамағына тірелген өксігін басып жатып, дәл сол минутта мұз жамылған кеуек, күртік қардың жонының артынан біреудің мүлде бұлыңғыр, түстегі елес сияқты көмескі көлеңкесі қараң ете қалғанын байқады – осы қараңғылықта ол аруақтай ағараңдайды, жоғары көтерілген үлкен жағасы басына шейін бүркеп тұр.

	Каретников шиыршық атып, дуалдан иығымен итеріп қалды да, жұдырығын ілгері сілтеді.

	Соққы тайып әлсіз тиді, зиянын бөтен кісіге емес, ұрған кісінің өзіне көбірек тигізді. Мұны Каретников бірден түсінді, күшпен тұншықтырған ыңырсуы тамағын жарып өтіп, ол өзін қуған адамға қарай екпінімен құлап бара жатты. Қуғыншылар көп емес болып шықты, небәрі бір-ақ адам, жалғыз кісі ғана – тек дыбыс жаңғырығып, еселеніп естілген...

	Зақымданған қабырғаларының ауырғаны Каретниковтің жанына батып, көзінің алды бұлдырап, ыңырсыған бойы сәтке есінен танып қалды. Бірақ осы сәттің өзі мынау суықта қатып қалуға жеткілікті еді. Каретников есін жиған кезде, басын жерден тіпті көтере алмай қойды, сөйтсе мұзға жабысып қалыпты. Бәлкім, бұл өліп қалып, әлдебір белгісіз жерде, әрмен қарай тапсырма алу үшін адамның кеудесінен шыққан жаны ұшып баратын қайсыбір қабылдау бөлмесінде жатқан шығар?

	Басын жұлқып қалып, Каретников құлақшынынан босады да, аунап түсіп, қуғыншыға екінші соққы беруге оқталып еді, оған шамасы келмеді. Аурудан жаны көзіне көрініп, тек ол ғана емес – кенет ол қатар жатқан адамның тұңғиық та қап-қара жыпылықтай жәудіреген көзіне көзі түсті де – оған қарсы енді қайтып қол көтере алмайтынын ұқты.

	– Мұның не? – деді ол әрең естілердей қырылдай сөйлеп. Ағараңдаған бу шоғыры үстерінен будақтай көтеріліп, шыныдай сықырлаған дыбыспен төмен шашырады.

	– Мен бе? Мен жәй әншейін, – деп сыбырлай шыққан жауап естілді, – ал өзің ше? Неге кісіге қол көтересің?!

	– Мен қорғанған едім, – деп маңғаздана қырылдады Каретников.

	– Ал мен өз үйіме бара жатырмын.

	Сыбыры өте ақырын, жердің астынан естілгендей, әлсіз дауыс қыстыға шықты.



	– «Қыз!» – деген ой Каретниковтің санасынан жылт ете қалды да, іле-шала ол ойына күмән келтірді. Бәлкім, бұл қыз емес, қоршаудағы әлжуаз балақай шығар.

	Аяқ астынан ыстықтап кетті. Иә, терлейтін де жөні бар еді, Каретниковтің күткені түстері суық, рақымсыз, нағыз қанішер бұзақыларды, тіпті өзі өлімге бойұсынған еді – сөйтсе ажалдың ауылы алыс екен ғой.

	– Жоқ, сен менің ізіме түстің, – деді Каретников ұяттан тұла бойының біртүрлі өртеніп бара жатқанын сезіп, сенімсіздеу қырылмен.

	– Байқа, жолда өлтіріп кетулері мүмкін деп, білетін біреулер мені алдын ала арнайы ескерткен болатын.

	– Мүмкін. Бірақ мен Сіздің ізіңізге түсемін деп тіпті ойлаған жоқпын. – Қыздың сыбыры жасқа шыланып, кінә артып жарықшақтана шығып еді, Каретников сонда бұл қызға да бекер өлудің әлгіндегі өзі сезінгендей өкінішті де қиын екенін іштей ұқты. – Имандай шыным, ондай ниетім болған жоқ. – Қыз, шамасы, көз жасын бағындырған сияқты, дауысындағы діріл ғайып болыпты.

	– Тұр, – деді оған Каретников.

	– Қорқамын, – риясыз, біртүрлі балаша ақтарыла жауап қайтарды қыз.

	Каретников терін басып жатып, терең тыныстап, демін шығарды, жіңішке сыңғырмен жып-жылы будың өз үстіне қалай жайыла қонақтағанына құлақ тікті.

	– Эһ, месқарын, – деген ол, осы тіл тигізгені қызға қалай әсер еткенін тексерді, бірақ мынаны қараңызшы – қыз қорланудың орнына қайта рухтанып шыға келді, өзіне ешқандай жамандық жасамайтынын ол түсінген еді.

	– Неге маған жұдырығыңды ала жүгірдің? – деп сұрады ол.

	– Кешір, – деп міңгірледі Каретников, – құдай үшін!

	Қателік кетті. Сені ұрамын деген ниетім жоқ еді. Ізіме түскен бұзақылар ғой деп ойладым. Өлтіріп кетуі мүмкін екенін ескертіп еді... сонау госпитальдың өзінде ескертті.

	– Сенен нанның иісі аңқып тұр.

	– Оның рас... Дұрыс айтасың... – Ол қолтығының астындағы бөлкені сипап көрді. Нан сұп-суық ауыр кесекке айналып, жылуын әлдеқашан жоғалтыпты. – Жейсің бе? – деп сұраған ол, сол секундта лейтенант Каретниковтің саңылаусыз топас екенін түсінді де мырс ете қалды.

	«Саңылаусыз топас» – бұл қатардағы жауынгер Кудлиннің сөзі.

	Қазір қайда жүрсің сен, қызыләскер Кудлин, қай окоптың ішінде отырсың?

	Қыз Каретниковтің сұрағына жауап қатқан жоқ, тек дәрменсіз қозғалып қана қойып еді, Каретников сонда осы жылбысқы тас қараңғылықта, түннің ішінде, қыздың көзінің қандай екенін анық көрді. Жәудіреген, жапа шеккен, қыраудан кірпіктері тұтасып кеткен. Қастары да аппақ еді.

	– Есімің кім? – деп сұраған Каретников қыздан жауап болмағаннан кейін, кінәлі түрде қолын өз бетіне апарып сипап өтті.

	– Кешіре гөр, құдай үшін. Егер сен екеніңді білген болсам ғой... Ізге түсетін адам аз ба қазір? Бандиттер... Егер сен екеніңді білген болсам, онда ешқашан... – Каретников күмілжіп қалды. – Онда ешқашан...

	– Мен түсінемін. – Қыздың дауысы алыстан талмаусырап шықты.

	– Анама... Анама бара жатыр едім, – деді ол.

	– Түсінемін, – деп қыз қайта қайталап еді, Каретников сонда байыпсыз да өктем бір нәрсеге бағынып, мынаны ұқты, егер дәл қазір осы қызға ең болмаса бір үзім нан бермесе, онда ол бұл пәниден мүлде алыстап кетеді – мынау топырақтан басқа топырақтың құшағына енеді. Қолын қолтығының астына салып жіберіп, наннан бір үзіп алды да, келесі сәтте көзіне еріксіз жас үйірілгенін сезді, нанның иісі естен тандырардай соншама күшті еді.

	– Мә, – деді ол ақырын ғана. – Ғафу ет, тіпті болмашы ғана, бірақ әйтсе де... Мә!

	Қыз қардың үстінен Каретниковке қарай аунап түсті де, ақырын ғана, іштей бір өксіп, қолдағы нанды бірден ернімен күшікше қақшып алып, жұтып жіберді. Каретников қылқ еткізіп жұтқан дыбысты естіді, сонда тағы бір үзіп беру керек шығар деп ойлады да, бірақ өзін-өзі тежей қойды, егер бұл қазір бір бөлкені тұтас шетінен үзіп бітірсе, онда анасына не апарады?

	– Тұр! – деді қызға ол, өзінің қарға жабысып қалғанын сезіп жатып. – Суық тиіп қалады. Өтінемін, тұра қойшы! – Оның дауысында жалынышты діріл пайда болды.

	Кеуектеу, мұз кесекке қолын тіреп, орнынан тұрды, аяғының әлсіздігін, дәрменсіздігін сезіп, еріксіз тыжырынды. Салмақ түскендіктен бе, кеудесі шаншып, қабырғалары сырқырап қоя берді. Әзер еңкейіп, құлақшынына қолын созды.

	– Тұр! – деп бұйрық берді қызға ол.

	Қыз оған қолын созып еді, сусып кетпес үшін қаттырақ ұстауға тырысып, кейін шегінді. Қыз аһілеп, қар үстінде балықша шоршыды – ол да, Каретников секілді мұзға жабысып қалған еді, Каретниковтің әлгі қимылы қыздың қолын ауыртты. Келесі сәтте қыз аяғынан тік тұрды.

	– Есімің кім? – деп Каретников қайта әуестік білдірді. Дауысындағы әдепкі жалынышты діріл жоғалып, қатқыл да өктем шықты.

	Дұрысына келсек, сұрағына бұл неге жауап беруі керек?

	– Жауап бергің келмесе – қажеті жоқ, – деп, міңгірледі Каретников.

	– Мен кеттім.

	– Тоқтай тұр! – деп айғайлап жіберген қыз, Каретниковке ұмтылып, иығына асыла кетті. – Мені тастама! Әйтпесе қатып қаламын. Үйіме шейін жеткізіп тастайсың ба, а? – Ол Каретниковтің толқып тұрғанын көріп, дауысын көтерді. Осыдан бір минут бұрын оның үні өлімсіреп шығып еді, ал қазір саңқылдай бастады.

	– Кеттік, – деді басын шұлғыған Каретников ақырын ғана.

	– Менің есімім Ирина, – деді қыз. Каретников басын қайта изеді.

	Төңіректе бейнебір кесекке айналғандай болған нан рухы жіберген жоқ, ол танауды, кеңірдекті тұмшалап бітеп тастап, өзекті талдырды. Каретников сонда қыздың қолынан тартты – оның осы бір күртік қардан, қап-қара қабырғадан, қараңғы түнектен тезірек кетіп қалғысы келді, алайда түнгі қараңғылықтан қалай құтыла аласың? Қайда барсаң да, айнала түгел тас түнек. Жоғарғы жақта жел ұлып, бұрқасындатып тұрса, аяқтың астында қар сықырлайды.

	– Біздің баратын жағымыз ол емес. – Ирина оның жеңінен тартты, біз оңға бұрыламыз.

	Каретников қараңғыда зілмендей қар үйіндісін кесіп өткен соқпақ жолдан қиыс кетті. Шыр айналған Каретников, қызбен соқтығысып қалды да, құлатып алмас үшін қыздың иығынан ұстай алып, оның соншама жеп-жеңіл, салмақсыз екенін сезді – тура мақта секілді – иықтылау адам оп-оңай кептеліп қалатын тар соқпақпен ілгері жылжыды. Оқыс қимылдан оның өңеші құрғап, іштегі тұншығып қалған, салмақты бір нәрсенің жоғары лықсығанынан тынысы тарылып кетті, қараңғылық баяу ыдырады да, түрлі-түсті сәулелер жарқылдай бастады – біресе бір жерден, біресе екінші жерден жарқ ете қалады. Осы жарқылдан, Каретников биік жартастан түпсіз қараңғы шыңырауға құлап кетіп, ұзақ уақыт құлдырап ұшқандай, жүрегі қатты дүрсілдеп қоя берді, желкесін тап-тар бірдеңе құрсаулап алған – қайыс белбеумен мықтап тартып тастаған сияқты. Каретников жүрісін баяулатты.

	– У-уһ... Рақмет, – деді қыз ентіге сыбырлап, – жүрегім аузымнан шығып кете жаздап тұр.

	«Сайтан алғыр, мен де солай болып тұрмын» Каретников теңселіп кетіп, қар үйіндісінің шетінен ұстай алды, құлауға сәл-ақ қалды. Іші жалап әкетіп бара жатыр. Басқа не туралы ойласаң ойлай бер – тек тамақты есіңе ала көрме. Баяғының балмаскарадтары туралы, Пушкин мен Блок туралы, Ленинградтың каналдары мен окопта қалған жігіттер туралы, анасы жайлы және алаңсыз да тып-тыныш, нұрлы балалық шақ туралы, – келмеске кеткен сол бір ғажайып шақты, сондағы қым-қуыт ойындарды, келмеске кеткен таңғы шапақты, өзенге түсу мен өлеңге құмарлықты, соншама елжірей сағынып аңсайсың, бірақ ол енді қайта айналып келмейді – өз мектебіңдегі қыздар туралы және фашистерді талқандағаннан кейінгі Гитлердің күні не болатыны туралы – басқа не ойласаң ойлай бер, тек тамақты тарс ұмыт. Аш кісі тамақты ойласа, ол адамды одан бетер әлсіретіп тастайды.

	Ирина есімді осынау қыз кім екен өзі, мамандығы не. Әлпетіне қарағанда, студент болса керек. Немесе бұрын студент болған... Каретников көзінің қиығын бір құдайдың өзіне ғана белгілі, олпы-солпы әлденені киіп алған әлжуаз да әлсіз денеге қадады, шамасы, үстіндегі еркектің пальтосы болса керек. Қоршауда сәнденуге жағдай жоқ, әйтсе де әйелдің аты әйел ғой, қашанда үсті-басына қарап жүреді, ал мұның сыланып-сипануға шамасы жоқ – сұлуынан жылуы. Сондықтан, міне, қолға іліккеннің бәрін үстіне жапсыра беруге тура келген.

	Иринаның еңсесін көтеретін бір жылы сөз айтқысы келіп, оқтала бергені сол-ақ еді, бет-аузын қар көміп тұншыға жөтелге басты, қар үйіндісіне маңдайын тіреп, шашалғанын басуға тырысып еді, Ирина келіп сүйемелдеп ту сыртынан құшақтай алды. Шамасы, Иринаның осы қимылы көмектескен болса керек, жөтелі басылып, шинелінің жеңімен аузын сүртті.

	– Кеттік, – деді ол. Екеуі ілгері жылжыды.

	Әрбір еркектің жаны әйелдің аялы алақанынан, қарапайым қамқорлығынан, кәдімгі жылы сезімінен, сірә, жаны жай тапса керек деген ой келді. Тіпті ең қатыгез еркектің өзі әйелдің білегі мойнына оралған кезде, мүләйім көгершінге, момақан үй мысығына айналып кетеді.

	Осы ойдан Иринаның алдында Каретников өзінен-өзі қуыстанып қалды.

	Жіңішке соқпақ бітіп, бұлар қап-қараңғы, боран ұлыған шолақ көшеге шықты, қар үйінділері шетте қалып, бірден азынап кетті – жел жон арқадан, тұла бойыңды қарып, сүйек- сүйегіңді сырқырата мұздатады. Тіпті өмірден бездіріп жібереді.

	– Тіпті аз қалды, – деген Иринаның дауысын құтырынған долы жел іліп әкетті.

	Жел жер бауырлай ұйытқып еді, ол қарды суырып, аяқты сірестіріп, мұз қиыршықтардың ұйқы-тұйқысын шығарып, қаратпады. Каретников осы кезде белбеуінен біреудің тартқанын сезді, бұрылып қараса – Иринаның қолы екен. Оның бір қолы мұның алақанында да, ал екінші қолымен шинельдің белбеуінен ұстап алыпты. Каретников сипалап, қыздың саусақтарын тапты да, былғары белдіктің астына апарды.

	– Белдіктен ұста, шинельден емес.

	– Тіпті аз қалды. Мен жақын жерде тұрамын. Әне-ки...

	Қараңғы үйлердің бәрі бірдей қап-қара, бұрын тірі жан тұрмағандай сұп-суық, от басының нышаны да сезілмейді. Каретников бала кезінде Васильев аралын түгел адақтап шыққан еді, бірақ бұл жерде бұрын-соңды болмаған.

	Бәлкім, болған да шығар, бірақ танымай тұр, өйткені бұрын көше бойы ұзыннан-ұзақ шарбақтар болатын еді, олардың бәрін бұзып тастаған, үйлер де мүлде өзгеше, тану қиын, бейнебір сырт киімін сыпырып алып жалаңаштап тастаған сияқты.

	– Бұл үйлерде қазір ешкім тұрмайды, – деді Ирина, үні желден құмығып әрең естілді, жын-перінің шаң-шұңына араласқан бір әлсіз ғана, жіп-жіңішке нәзік дауыс еміс-еміс құлаққа шалынды. – Анау, оң жақта тұрған үйге жарты тонналық бомба түсті. Каретников оң жақтағы үйдің шатыры жоқ екенін көрді, оның терезелері де сол қапталдағы үйдің терезелеріндей қап-қараңғы. Ішінде бірдеңелер тербеліп, көлбеңдеп, сықырлап қояды, әлдебір көлеңкелер ербеңдеп қимылдап жүр. – Сол қапталдағы үйдің тұрғындарының бәрі аштан өліп қалды. Біз сонда жиһаз алуға барғанбыз.

	– Жиһазы несі? – деді сөзіне түсінбеген Каретников.

	– Отынға, – деп түсіндірді Ирина. – Келдік, – деді тосыннан Ирина. Каретниковті басып озды да, соқпақпен аласа, ұзыншақ үйге қарай бұрылды. Үй кітапхана ма, жоқ әлде манеж бе, әлде өте ресми кеңсе «қабылдау» мекемесіне де ұқсайды екен, тек тұрғын үйге ғана нұсқасы келмейді. Қараңғыда зорайып тұрған осы бір аласа үйді Каретников бұрын открыткадан, я бір журналдың бетінен көргендей еді, бірақ артынша өзінің анасы істеген кітапханаға ұқсас екенін ұқты. Ал екінші жағынан, осындай қараңғыда қандай үй екенін ажыратып көр, бәлкім, ол расында әйгілі ғимарат шығар, күндіз мүлде басқаша көрінетін.

	Каретников кілт тоқтап, бір орында күйбелеңдеп тұрып қалды.

	– Неғып тұрсың? – деді Ирина.

	– Менің... Білесің бе, анама баруым керек. Қашық емес. Ол бұрылмаған күйі саусағымен ту сыртын нұсқады. – Мен майданға кеткелі бері анамды көрген емеспін.

	– Бәрібір ішке кіріп шық. Тым болмаса екі минутқа ғана. Ирина иығын қисайтты. – Менің шамалы отыным бар. Сәл жылынып аласың. – Ол Каретниковке жақындап келіп, шинелінің жеңінен тартты. – Үйіме ертіп келгенің үшін, рақмет. Сенсіз жете алмас едім.

	– Сол да сөз бе екен, тәйірі, – деп күмілжи міңгірледі Каретников.

	– Жолда қалар едім, – деп басын шайқады ол, – әбден діңкелеп қалған болатынмын, оның үстіне сен де жұдырық жұмсадың. Құлап түскен кезімде, бір-ақ нәрсені, – орнымнан мүлде қайтып тұрмасам екен деп армандадым.

	– Ұрайын деген ниетім жоқ еді... Яғни.. Қысқасы, сен екеніңді білмей қалдым.

	– Сен ұруың керек еді, – деді ол нық сөйлеп. – Мен сенің артыңнан нан үшін ерген едім ғой. Жын қаққандай, Иісін итше сезіп, артыңнан ере бердім. Егер сен солға бұрылған болсаң – мен де артыңнан солға бұрылар едім, егер оңға болса – мен де оңға, егер сен үйге кірсең, мен де кіріп барар едім. Жіпсіз байлап қойғандай. Мұның қаншалықты қорқынышты екенін, сен ұқпайсың.

	– Неге? Сезіп тұрмын.

	Подъезд тас қараңғы екен, осыншама суыққа қарамастан, біртүрлі күйік татиды – түтіннің иісі шығып тұр. Сипалап жүріп екеуі екінші қабатқа көтерілді. Ирина кілтімен құлыпты шұқылады, тоттың шіріген иісі шекеңді шағады. Біраз әбігерден кейін, құлып ырыққа көніп, есік ашылып кетті.

	– Қоя тұр, мен шам жағайын.

	Қою қараңғылықта Каретниковтің жанынан өлімсіреген жасылдау дөңгелекше – сәуле қалқып өтті – Иринаның киіміне қадалған фосфор табақша, ол қорқыныш сезімін тудырумен қатар сонау алыстан, өткен күндерден жеткен, әлдебір көңілді сезім шақырады. Каретниковтің әртүрлі бес-алты значогы бар еді, осындай жұпыны киімнің өңірінде тіпті ең жаман деген значоктың өзі орден секілді салмақты көрінетін.

	Ирина сіріңке жағып еді, қабырғада үлкен қисық көлеңке пайда болып, жанды нәрседей қозғала бастады – көлеңке, шамасы, бұлардан тыс өз бетінше тіршілік жасап жатса керек, алпамсадай нән, сұмдық қорқынышты, бұл шаңыраққа мүлде жат.

	Сіріңкені алақанымен көлегейлеп – әлгі көлеңке мына жарықты жатсынып бірден ғайып болды. – Ирина оңға жүрді – ол арада, шамасы, асүй болса керек, – шағын үстелге жақындады да, сықсима пілтені тұтатты. Алайда мұны шам деп те атауға да болмайды – Шура Парфенов ағайдың жасаған майшамдарының қасында түкке тұрғысыз. Ескіргеннен күңгірттеніп кеткен қырлы стақанның ішіне қарамай секілді баббит подшипнигінен алынған қалдық май құйылыпты, бүкіл Питер халқы осылай күн көреді, Парфенов та солай жасайтын. Майға мақтадан ширатылған білте салыныпты. Ирина оны аракідік жіппен көктеп қойыпты, әйелдің айласы – білте құлап кетпес үшін үстіңгі жағын қос сыммен орап, сымның екі ұшы стақанның қос бүйіріне түсірілген... Міне, бар электр жүйесі осы.

	«Электр жүйесі» жанғаннан кейін, Каретников жан- жағын бақылады. Бұл жалғыз ғана орындығы бар шынында да асүй еді – орындық – вензелге ұқсас иіліп жасалған арқасы бар, аяқтары да дәл сондай қисық, сынғалы тұрған веналық орындық еді. Сұр паркет еденнің бұрышына тот басқан бір шаршы қаңылтыр қағылыпты, оның үстіне әлімсақтағы жануардың мойнына ұқсас бүгілмелі ирек-ирек құбыры бар «буржуйка» – пеш орнатылыпты. Сол ұзын мойын фанер терезеге қарай созылып жатыр, фанер өртеніп кетпеу үшін, мұржаның ол тұсы да туникемен қапталыпты. Ешнәрсеге – бомбылағанға да, атысқа да, оқ жаудырғанға да, суыққа да, аштыққа да қарамастан, Питердің өрттен сақтандыру күзеті бейбітшілік кезіндегідей тәртіпті босаңсытпаған, әлі сол қаталдықпен қарайды, оны Каретников анық білетін еді, госпитальды қалай тіміскілеп, демікпесі, асқазанында жарасы бар, өз ісінің таптырмас маманы – бас дәрігерге бекерден-бекер айыппұл төлеткенін өз көзімен көрген. Бас дәрігер операцияны құдайдай жасайтын.

	– Өрт сөндірушілер мазаламай ма? – Каретников саусағымен «буржуйканың» тунике мойнын ұстап көрді. Мойын сұп-суық екен – көптен бері от жағылмапты.

	– Бір жолы келгенде он сом беріп құтылдым. Содан бері мазалаған жоқ.

	– Фанерді қаңылтырмен алмастыру керек.

	– Оны қайдан табасың? – Ирина күрсініп салды.

	– Өрт сөндірушілерге ақшаны қалай қидық?

	– Қоршауда ақша да сөз болып па? Оған не сатып алуға болады? Ақша да, облигация да жетіп жатыр, бірақ жұмсаудың реті табылмайды. Тек базардан ғана бірен-саран бірдеңе болмаса, бірақ оның өзі де алмағайып, бағасы тым жоғары, оның үстіне жарамсыз бірдеңені алдап өткізіп жіберуі мүмкін.

	Ирина еңкейіп, пештің есігін шалқайта ашып жіберді де, ішіне ұзынды-қысқалы екі кеспелтек ағаш тастады.

	Каретников оған үңіліп қарап еді, кеспелтек қызыл ағашқа ұқсайды.

	– Жиһаз ба?

	– Жиһаз. Манағы үйден.

	Кеспелтектің астына Ирина газет салды да, көз ілеспес қимылмен лып еткізіп тұтата қойды. Каретников қайран қалды, алғыр да тәжірибелі, жылынуға құмар, барлық нәрсені – оқты да, ботқаны да, отты да, тұзды да, темекіні де отынды да үнемдеп үйренген окоптағы кәнігі солдаттың өзі – пешті бүйтіп тез тұта да алмас еді. Жалын қағазды тез жалмап қойып, мұз айдынындағы конькиші сияқты лыпып өтіп, жиһаз кесінділерінің лакты қабатында билеп сумаңдады, лак көпіршік ата сытырлап, жалын сосын отынның жанатын негізгі бөлігін қауып, бірте-бірте күшейіп, сосын лапылдап кетті...

	Үйдің іші күрт жылынып, бірден жарық таратты. Каретников асүйдің бұрыштарына тұз сияқты қалың қыраулардың жылтырап, қабырғаны тұтас жайлап алғанын байқады.

	– Ал мен кеттім. – Каретников бір орнында тыпырлай түсіп, өзінің еріксіз ыңғайсызданғанын сезді, мұнда бұл мүлде артық, тиісті орны басқа жерде ғой. Ол дәл қазір кетіп қалуға тиіс еді, бірақ олай жасай алмады. Бірнәрсе түп етектен жабысып жіберер емес, оның не екенін өзі де түсіне алмады.

	– Жақсы, – Ирина қолын пешке апарып, жылытып жатқан еді, – рахмет саған. Егер сен болмасаң мен үйіме жете алмас едім. – Дауысы манағы көшедегі сияқты мұнда да әрең естілді. Мұндай дауыс әл үстіндегі адамдарда ғана болады. Каретниковтің взводындағы жараланған жігіттердің өлер алдындағы үні дәл осылай өлімсірей шыққан-ды. Каретниковті осы сәйкестік, осыншалық ұқсастық қайран қалдырды, шамасы, осы бір жетімсіреген, суық үйді тастап кете алмағандығы да сондықтан шығар.

	– Рахмет саған, – Ирина басын көтерместен сөйлей берді, – майданға барсаң, сенің тілеуіңді тілеп, құдайға сиынамын.

	«Сен комсомолка шығарсың», қалай құдайға сиынасың? Комсомолдар құдайға сенбейді, – дегісі келді Каретниковтің. Бірақ айтпады.

	– Иә, мен комсомолмын, – деді Ирина Каретниковтің ойын оқып қойғандай, құдайға да сенбеймін, бірақ бәрібір әрбір адамның өз бойында, жан түкпірінде жататын өзінің жеке құдайы болуы керек те, ол құдайды ешқашан алдауға болмайды, онымен ақылдасып тұру керек. Ол жарықтық, әрқашан мейірімді болады да, егер шындап сұрасаң, ешқашан меселіңді қайтармайды.

	– Үйіңде пышақ бар ма?

	– Үстелдің үстінде жатса керек. Байқап көрші. Үстелдің үстінде қымбат ыдыс-аяқ жиһазынан қалған, сүйек сапты, күміс жалатқан әсем пышақ жатыр, оның жақында – тап- таза, мұқият сүртілген шанышқы, онан сәл әрменіректе қасық – әрқайсысы бір-біреуден, Каретников сонда іштей түршігіп қалды, бір қасық, бір шанышқы, бір пышақ. Өйткені осыншама зәулім сарайда Ирина жападан-жалғыз тұрмайды ғой, оның қасында басқа адамдар да, әке-шешесі, апа-сіңлілері, аға-інілері болуға тиіс... Бұрын тұрған, ал қазір жоқ... Ол өзінің жан дүниесінің тұңғиығынан осы бір орасан кең бөлмені бастапқы қалпында көргендей болып, байыбын біліп, мәнісін ұқты, өз жанымен суықты және мұз жамылған қабырғалардың үнсіздігін сезіп, үстінде бір жапырақ туникесі бар тазаланбаған паркет еденді, ебедейсіз ескі үстелді басқаша көзбен көрді. Үстел, шамасы, шоланнан әкелінсе керек, қаншама жыл жатқанын бір құдайдың өзі біледі, пешке отын қып жұмсай алмайсың – үстел өте ауыр еменнен жасалған, бұған әлжуаз Иринаны былай қойғанда қайратты, алпамсадай еркектің өзінің әлі келмейді, балтаның жүзі кәрі еменнің сүйегіне батпастан кейін серпіледі.

	Осы заттар қаншама қасірет пен қайғыға, сондай-ақ бақытқа, сәттіліктің шуақты күндеріне, көңілді әніне куә болған, қаншама адамның қолы тиіп, осы күміс шанышқыны, күміс қасықты, әсем сапты, қымбат пышақты пайдаланады екен. Каретников осы шежірені ойына алып еді, оған жауап қатқандай, жоқ жерден, бос кеңістіктен, орасан үлкен шонжар үйінің үңірейген суық түкпірінен, бейнебір елес сияқты жалғыз ғана ұзын бұтағы бар оқшау ағаш қалқып шыға келді. Бұтаққа жаңбырдың кемпірқосақтай түрлене құлпырған ірі-ірі тамшылары қонақтады. Міне, бұтақтан бір тамшы үзіліп кетті де, қалықтай ұшып еденге түсті, үшіншісі... Қас-қағым ғана сәтте, көзді ашып-жұмғанша бұтақ жалаңаштанып сидиып қалды, оның ең ұшында жападан-жалғыз, небәрі бір ғана нәзік тамшы дірілдеп тұр, бұтақтың болмашы қозғалысынан, кездейсоқ жел екпінінен тамшы үзіліп түсіп, төмен құлап күл-паршасы шығады. Каретников осы соңғы бір тамшы үшін қатты қорықты, өйткені ол түсінікті еді. Соңғы тамшы – ол мына Ирина. Оның ертеңгі күні не болады?

	Қолын қойнына жүгіртіп, Каретников саусағымен бөлке нанды сипалады. Сұп-суық, нан емес тас кесек сияқты, сәл кідіріп, сосын нанның бірде-бір түйірін, бірде-бір қиқымын түсіріп алмауға тырысып, шинелінің өңірін ақырындап ағытты да, бөлкені суырып алып, осы қылығым дұрыс па екен дегендей, аз-кем ұстап тұрды. Үстелге жақындап келіп, бөлкені пышақпен дәл ортасынан екіге бөлді, шеті сынған бөлікті үстелдің үстіне қалдырды да, басқасын қойнына қайта тықты – Мынау саған, – деген Каретников, бір шетке, терезеге, «аққу мойын» етіктің иір-иір қонышы қондырылған тозығы жеткен ескі фанерге қарады, сосын көз қиығын солға, қар басқан және күміс қырау қатып, ештеңе көрінбейтін әйнектің екінші жартысына бұрды.

	Ирина үстелге қарап еді, оқыс дір ете қалған мөлдір тамшы бетімен төмен жылжыды. Жағы түсіп кетті, ұсқыны бұзылып, қабағы тұнжырап, көзі кішірейіп, балқыған темір шоғындай, көмескі жарық жүгіріп өткендей болды.

	– Иә, бұл саған, – деп қайталады Каретников, көзімен нанды нұсқап, сілекейін жұтты. Сөйтті де қызарып кетті, дыбысы қатты шыққан еді.

	– Жарты бөлке нан қыруар паек қой! – Ирина теңселіп кетті. – Көктен түскен сияқты. Тәңірінің нәсібі. Бүгін шынында да, мен үшін бақытты күн. Ол қолын пешке қарай созды. Пештегі от лаулай жанып, уілдей түсті де асүйдің іші жылынып сала берді. – Біз қазір нағыз ұлан-асыр той жасаймыз. Шайменен. Әйтпесе мен бүгін қыша құймағынан басқа нәр татқан жоқпын, – деп мұңын шақты ол.

	– Тәтті ме? – ішегі шұрылдаған Каретников, аңғырт сұрақ қойды.

	– Тәтті... – Ирина мұңая күлімсіреді, – бірақ тым ащы.

	– Әрине, таза қышадан жасалғаннан кейін, солай болуға тиіс.

	– Нағыз қышадан, – деп құптады Ирина. – Айтпақшы, бұл Васильев аралындағы дәмнің ең сорлысы емес.

	– Аспаз өнерін меңгеру керек

	– Рецепті оп-оңай. Қышаны алып – бес-алты күн суға салып қояды. Суын бірақ жиі-жиі ауыстырып тұру керек. Қыша жұмсара түсіп, ашуы тарқайды да, сонда барып құймақ пісіруге болады.

	– Түсі сары ма?

	– Запыран-сары.

	– Шандыр – құймақ. – Каретников еріксіз мырс етіп күліп жіберді де, ыңғайсызданып қалды. Күлетін нәрсе ме? Кінәлі жандай қолын тамағына апарды. – Ғафу етіңіз.

	– Оқасы жоқ. – Иринаның үні қайғылы шықты, – бола береді.

	– Қыша бар ма өзі?

	– Бар. Соғыстың алдындағы қорлар. Дүкендерде көп қалып қойды.

	Ирина орнынан көтеріліп, терезенің жақтауында тұрған шайнекті алып, қызара түскен пештің үстіне қойды – пеш тез қызады, тек отын салып үлгірсең болғаны. Дүкендерді, мәселен, Бадаев қоймаларын бомбылағандай қиратқан жоқ. Бадаев қоймаларынан тып-типыл топырақ қана қалды.

	– Білемін.

	– Сен алдымен шай ішіп ал да, сосын бар. Жарай ма?

	– Жарайды.

	Ол үстелге жақындап келіп, нанға қарады, көзін бұрып әкеткісі келіп еді, шамасы келмеді, Каретниковке оның бет- аузы кемпірдің бетіндей бір уыс болып көрінді. Тек жанары ғана нұр шашып, ойнақшып тұр, әжімді бетіне сәйкес келмейді Каретников алғашында Иринаның көзі қара деп ойлаған-ды. Көшеде, сырт жақта, бір-бірінен қорқып, күртік қардың ығында жығылып жатқан кезде, қараңғыда солай көрінген болатын, сөйтсе қара емес екен.

	– Айыпқа бұйырма мені, – Каретников тағы бір кезек кешірім өтінді.

	– Оқасы жоқ. – Ирина нәзік саусақтарымен нанның шетінен үзіп алып, аузына салды да бұл нан емес, басқа жұмбақ, өзгеше дәмді нәрседей ақырындап шайнай бастады. Содан соң дыбысын білдірмей жеп-жеңіл қимылмен, сәл теңселе басып, Каретниковтің жанынан өтті де, пәтердің қараңғы да көмескі түкпіріне сіңіп, көрінбей кетті. Каретников асүйде жалғыз қалды. Ол қыз жөнінде ойлады. Шын мәнінде ештеңе, – іштартқан да, керісінше, шеттеткен де жоқ, жылылық та, салқындық та сезілмеді – сонымен қатар мұны осы жерге бірдеңе жіпсіз байлады, құр әншейін кете салуына мұрша берер емес, ол осы бір, «бас қолбасшыдан» келген әлдебір тылсым әмірге бойсұнып, жүгінді, бұл оның қол-аяғын матап, ыңғайсыздық келтірді деуге де болмайды, ол анасына жолығу үшін ілгері жылжуы керек, түн қараңғысына, қарлы боранға үскірікке қарсы жүріп Голодайға жету керектігін біле тұра, өзімен-өзі іштей арпалысып бақты.

	Нан рухы тынысын тарылтып тастаған ол сілекейін жұтты. Каретников тұтас бөлкеден кесілген жарты нанға қарамауға тырысты, ол көз қиығын алаулаған пештің үстіне қадап, қатты да қалды. Оттың да адам секілді жаны, тәні бар, отқа да тіршіліктегі қуаныш пен қайғы ортақ, ол да суықты жек көреді, от лаулай жанған жерде суық сөзсіз безіп кетеді, – деп ойлады. Отты бірақ ашуландырып алуың мұң екен, ол міндетті түрде адамға зиян шектіреді, мінеки, гәп қайда.

	Кенет ол ту сыртынан шыққан біреудің демін, көзқарасын байқады. Кейде біз желкемізбен, арқамызбен бөтен адамды сеземіз ғой. Каретников жалт қарап еді, ешкім жоқ екен. Пеш үстіндегі шайнек кақалып-шашалып таси бастады. Каретников жетіп барып тұтқасынан шап беріп ұстай беріп, қолын күйдіріп алды, бірақ шайнекті тастаған жоқ, үстелге жеткізгенше шыдап бақты. Қолын сілкілей тұрып, өмірде бір ауру екінші ауруды ұмыттырып жіберетінін, ал ашаршылықтың сыпыра жалмайтынын ойлады.

	– Үрлеңіз, ашығаны басылады, – деген сыбыр естілді, – неге екені белгісіз, қайта «сізге» көшіпті. Бір сиқыршы дуалап қойғандай таңдана сілейіп қалған, мұндай нәрсе тек ертегіде ғана бір емес мыңдап ұшырасады. – Мен рас айтып тұрмын, қолыңызға үрлеңіз, ашығаны басылады. Іс жүзінде сан тексерілген тәсіл.

	– Бұ-ұл сі-з бе? – күмәнданған Каретников міңгірлей сөйледі.

	– Мен. Басқа кім болушы еді? – Ирина жымиып күлді.

	Каретников қолын көзіне апарды. Мұның қандай қимыл екені түсініксіз еді, қалжың ба, жорта жасалған қулық па, жоқ әлде өз көзіне өзі сенбей тұрған адамның шын мәніндегі байыпты қимылы ма?

	Бұл Иринаның өзі болғанымен, мүлде бөтен адам еді. Оның алдында сұңғақ бойлы, аса сұлу, атап айтқанда, өте сұлу, үстіне жылтыр жолақ матадан тігілген үлбірек ақ көйлек, аяғына он сантиметрлі биік біз өкше туфли киген бойжеткен тұрған болатын. Каретников басын шайқап қазір есімнен адасып кететін шығармын деп ойлады. Мұның Ирина болуы мүмкін емес! – Бұрынғы жаралының басы айналып кетті, көзі қарауытып, тамағы әдеттегідей құрғап қалды, енді болмаса ол есінен танып құлайды да, тек содан өзіне-өзі келген кезде ғана осының бәрі – түс екенін біледі. Түс, науқас жанның жалған сандырағы, балалар ертегісіндегі әумесерлік, өңі емес, кәдімгі жұмбақ, – деп ойлаған.

	Бірақ бұл өңі еді, қарсы алдында Ирина. Осы суыққа қарамастан, ашаң беті дуылдап тұр. Өйткені тек асүй жылы, оның өзі де болмашы ғана жылу. Ал жалпы пәтердің бәрі азынап тұр. Серовтың картинасындағы саяжай бастырмасында шабдалыға сүйсіне қарап отырған қыз сияқты екі беті қып-қызыл, неге екені белгісіз, Каретников сол картинадағы нұр шашқан сұрғылт, мөлдір көзді, мұқият таралған ұзын, қолаң шашты жиі есіне алатын. Осыдан сәл ғана бұрынғы олпы-солпы, үстіне не жамылғаны бір құдайға ғана аян, – мақтасы шығып тұрған алба-жұлба бірдеңе киген, деревня қайыршысына ұқсас әлде кемпір, әлде қыз екені белгісіз адам, ұшты-күйлі жоқ.

	– Екеуміз қазір шай ішеміз, – деді Ирина. Каретниковтің бетіне тіктеп қарады да, көзін тайдырып әкетіп, өкшесімен шыр айналды. – Қалай ұнай ма? Каретников жауап орнына үнсіз бас бармағын қайқайтты.

	– Өзгенің тәбетін бұзбау үшін, дастарқан басына киініп келу біздің ежелгі салтымыз болатын, – деп түсіндірді Ирина.

	«Біздің ежелгі салтымыз бойынша... Біздің... – Каретников еріксіз осы сөзге тоқтап өтті, демек, бұл үй, әлгі өзі пайымдағанымыздай көп жанды шаңырақ болса керек. Әлбетте. Осындай кең сарайда жалғызілікті адамның жеке тұруы мүмкін емес қой». Иринаның әкесі, шешесі, аға- інілері, ата-әжесі, жақын туыстары болғаны анық... Қазір олар қайда екен?

	– Сіздің атыңыз кім? – деп сұрады Ирина. Іле-шала. – Атың кім сенің? – деп түзете қойды. Өйткені бұлар «сенге» көшіп еді ғой, бір қалыптасқан арақатынасты аяғына шейін сақтау керек.





– Игорь. Игорь Каретников.

	– Өте жақсы. – Ирина нақ бір жап-жас қыздай, Валентин Серовтың таныс картинасындағы кейіпкерге ұқсап, оның бетіне үңіле қарады да, сосын тізесін бүгіп ишарат жасады.

	– Ал менің фамилиям – Коробейникова.

	– Орыстың жақсы фамилиясы екен. – Каретников мақтап қойды. Сөйтті де мырс етті. – Өлеңнің жолдары сияқты, ұйқасып тұр, коробейник, каретник, Коробейников, Каретников, Каретникова, Коробейникова.

	– Аттарымыз да «И»-ден басталады екен, – деп қосты Ирина.

	– Иә, расында да. Қос «И».

	– Демек, жолдас И, шай ішеміз бе? Сәл үнсіздіктен кейін. – Тәтті, – деді.

	– Қант қайдан жүр? Ескі қордан ба?

	– Бұрынғы... – Ирина мұңая күлімсіреді.

	– Кәнеки, ескі қордан болса.

	Қыз үстел суырмасын ашып жіберіп, қоршаудағы Ленинградтықтар қандай қантпен күнелтетінін көрсету үшін, Каретниковті шақырды. Жәшіктің фанер түбінде топырақ аралас, жабысып қатып қалған бірнеше кесек жатты.

	– Бұл не? – Игорь Каретников кесектің біреуін алып, қолымен ұстап көріп анықтағысы келіп, топырақ емес қой, әйтеуір, әйтсе де топыраққа өте ұқсас, деп сөз айтуға оқтала беріп еді, – Ирина бөліп тастады.

	– Менің айтқан қантым осы.

	– Қалайша?

	– Айтпақшы, жалғыз мен ғана емес, ленинградтықтардың көпшілігі шайды осы қантпен ішеді. – Ирина қайнаған суды терезенің жақтауында тұрған қалайы кастрюльге құйып, ішіне бірнеше түйір кесек тастады да, кастрюльдің қақпағын жапты. Бу тізбегі қырау қатқан терезенің үстімен жылыстап өтті де, кенет бір шетке ығысып, тез ыдырап кетті. – Мынау... топырақ қантпен, – деп қақпақты сүлгімен ораған Ирина Каретниковке бұрылды. – Ал сіз... сен шешін, шинельден пысынап кетесің.

	Асүйдің іші расында ысып кетті, темір пеш тез оталып, қызуын үдете береді, өңешіне тек шикізат салып үлгіріп тұрсаң болғаны, ал отынды тоқтатуың мұң екен, сол бойда пеш те, үй де мұздап сала береді.



	Каретников ақыры оның нендей қант, қайдан келген екенін түсінді.

	– Бадаев қоймаларынан.

	Жұрт бомбы қиратқан қоймалардың үңірейген орнына барып, қардың арасынан жабысып қалған тәтті топырақты аршып алады да, шайға салып, ерітіп ішеді. Міне, қанттың сиқы осы.

	– Даяр! – деп хабарлады Ирина. – Ендігісі өз қолымызда. Тағы да бір кішкентай кастрюль алып, оның бәрін қайдан шығарып жатыр екен, осы орасан үлкен асүйде бір шкаф, я болмаса сөре, қосымша үстел немесе тумбочка, буфет те көрінбейді, ыдыс салып қоятындай ешнәрсе жоқ, бірақ соған қарамастан құпия бос кеңістіктен ыдыс-аяқ өзінен-өзі біртіндепкеліпжатыр. Иринаыдыстыңбетінелыпеткізіпдәке жаба қойды да, тәтті қайнатқан ыстық судың тегеурінімен дәке кастрюльге түсіп кетпеуі үшін, Каретниковтен дәкенің шетінен ұстай тұруды сұрады. Каретников дәкені ұстап еді, Ирина бір кастрюльдегі суды екіншісіне құя бастады. Каретниковтің танауына борсыған шірік топырақтың сасық иісі мүңк ете қалып, тұмсығын ыстық бу шарпып өтті. Дәл сол кезде бұдан жалт бұрылуы керек еді, бірақ Каретников өйткен жоқ, ол өзін-өзі осылайша жазалаған болды. Дәкенің бетінде тұтас бір үйме топырақ пайда болды, буы бұрқыраған, ып-ыстық, дымқыл мата саусақтан сусып еді, бірақ Каретников оны әйтеуір тырмысып босатқан жоқ. – Тоқта! – деп өзіне-өзі бұйрық берген Ирина, кастрюльді терезенің жақтауына қойды да, кәне, ананы да мұнда әкелші, – деп өтініш айтты. – Дәкені алып, бұрыштарын қосып бүктеді де, еденге су тамбауы үшін, тұнбаның астына алақанын тосқан күйі, бұрышқа апарып, ішіндегісін шелекке төкті. Сөйтсе, асүйдің қарауытқан әшекейлі жылтыр бұрышында қоқыс салатын шелек те бар екен. Каретников оны да байқамапты. Госпитальда жатқан бір аптаның ішінде ұсақ-түйек заттарға мән беріп қараудан, кез келген тырнақтай нәрседен ілік іздеуден, ноқаттай дақты, қаңылтырды, жердің алақандай қыртысын немесе шұңқырын көзімен белгілеп, санасында ақша секілді қаттап қоюдан қарайып қалыпты. Өйткені ажал минуты келгенде өзіңді қандай қуысқа жасырарыңды, қайда паналауды, басыңды оқтан қорғау үшін қандай темір- терсектің кәдеге асатынын алдын ала білмейсің ғой, алайда осының бәрін міндетті түрде білген жөн. Әйтпесе алғы шепте босқа құрбан болып кетесің.

	Алайда бұл қасиеттер, адам өзі душар болған белгілі бір қысылтаяң жағдайдың, нақтылы сәттің қысымынан туса керек, ал енді басқа бір жағдайда дәл сол ықпалдың қажеті жоқ, керексіз артық нәрседей өзінен-өзі ғайып болады. Құлақтың жанынан оқтың зуылдағаны тыйылып еді, Каретников бұрынғы сақтығынан айырылып қалды.

	Асүйдің бұрышы буланып кетті, көкшілдене бұйраланып, тіпті пештің қызуының өзі жоя алмаған жылтыр тоңды жалмап жатыр.

	Каретниковтің бойында осы қызға деген бір ризашылық сезімім оянып, оны бұл көп жылдар бойы тіпті сонау балалық шақтан бері білетін сияқты, түйсік пайда болды.

	Еріксіз таңдану мен өткен күндерді аңсатып мұң ұялататын мынау мерекелік сәнді аппақ ақ көйлек те, мұңмен қатар айқын қуаныш шақырып, бәрі біржола біте қоймағанын, әлі-ақ алаңсыз күндерге қайта оралып, бәрі бұрынғы өз қалпына келетінін білдіреді. Ол өзінің Иринаға қызыға қарап қалғанын бір-ақ білді, келесі минутта көпе- көрінеу әбестік жасап, әшкереленіп қалғандай оқыс қызарып кетіп, жас балаша абыржығанын Иринаға көрсетпеу үшін көлеңкеге ығысты. Құдайға шүкір, Ирина ештеңе байқаған жоқ. Дәкенің көзінен абайсызда өтіп кеткен қоқысты тазалау үшін, ол бір рет суды сүзгіден өткізді де, оған бір шымшым қара нәрсе тастады – шай, я шай емес екені түсініксіз, бәлкім, қайсыбір шөп те шығар, содан соң қурап қалған, қаңылтырдай қатты бірнеше жапырақ алып, сірә, үйеңкі жапырағы болса керек, бірде-бір ұнтағын шашып алмауға тырысып, саусағымен уатып ыстық суға тастады. Бір қызығы, дәл осы жапырақтар жағымды иіс шақырып, асүйде шайдың бұрқыраған рухы жан-жаққа жайылды да, танауды, қолқаны қытықтап тұрып алды.

	Осының бәрін қасықпен араластырған Ирина кастрюльді пештің үстіне қайта қойды.

	– Шай тағы бір рет қайнауға тиіс, – деп түсіндірді, ол баланы үйреткеніндей.

	Ал Каретников болса расында да қазан-ошақтың құпиясы жағынан нәресте еді, үйде де қазан-ошаққа ешқашан араласқан емес, бәрін Любовь Алексеевнаның өзі реттейтін.

	– Наннан аздап турап қойшы, – деп өтініш еткен Ирина, көзін оның петлицаларына жүгіртіп өтіп, «кубиктерге» тоқтатты, – жолдас лейтенант, – деп өзінше жымиып қойды. Мақұлдай басын изеген Каретников аяғының ұшымен басып үстелге жақындады. Ол қазір бір нәрседен қорқып тұрғандай еді, әрбір дыбыс анық естіліп, ал пулеметтің дүркін-дүркін кезегі әлдебір кәдуілгі зат секілді тымық ауаны осып түсіп, баудай түсіріп жататын бейтарап шепте жүргендей сақтана қимылдады, ондай оқтың астына құдай түсіре көрмесін, бірдеңе оның қимылын ауырлатып, қолы мен аяғын матап тастады. Шынымен-ақ бұл аштықтан, суықтан, госпитальдан осы.. жалпы Голодайға баруың керек еді ғой, бірақ Голодайдың орнына осында, үш ұйықтаса түсінде де көрмеген мынау үйге тап болды, сол екі ортадағы жүріп өткен жолдан біржола қалжырап қалғаны ма... Жоқ, бұл әлсіздік емес, басқа бір нәрсе, Каретников тіпті, оның қалай аталатынын да білмеді...

	Голодай бұл арадан қашық па? – деп сұрады ол, әйтеуір бірдеңе сұрау керек болғандықтан.

	– Онша қашық емес, – деп жауап берді Ирина. – Жаяулағанда жиырма минуттай жол.

	«Жиырма минут – ол сөзсіз соғыстың алдындағы өлшем бойынша, – ол кезде мұндай күртік қар да, өкпек жел де, тар қуыс соқпақтар да жоқ болатын, жолдың бәрі аршылып әрбір бағанда шам жарқырап, жөн сілтейтін түрлі-түрлі қаңылтыр биркалар қағулы тұрушы еді. Иә, онда қарын да тоқ болатын, қазіргідей ішегі-ішегіне жабысқан емес.

	– Ал жаз айында соғыс басталмас бұрын, мен он минутта жүріп өтетін едім, – тағы да, мұның ойын қайта оқып қойғандай Ирина алдын алып сөйледі, – тіпті тиіп тұр. Егер күндіз болса ғой, жөн сілтеп жіберер едім, осы арадан анық көрінеді. – Шайды ол қасықпен араластырды да, көзіне түскен шашын шолақ қимылмен сілкіп қайырып, содан соң қолын күйдіріп алудан қорықпай кастрюльдің жалаңаш тұтқасын жалаң ұстап, лып еткізіп үстелге қоя қойды. – Бітті, патшаның сусыны даяр, – деп хабарлады ол масаттана.

	– Нан мәселесі қалай болып жатыр?

	– Қазір тураймын. – Каретников асыға қимылдай бастады.

	– Ал шинель мәселесі ше? Шешілді... шешкің келмей ме? Шынында да мұнысы несі? Өзі қонақта отырып, шапанынан айырылып қалудан қорыққан жәмшік секілді шешінгісі жоқ, өйткені асүйдің іші жылы ғой. Ирина пешке тағы да бірнеше шөрке тастады. Пеш гүрілдеп, түстіктің ыстығын беріп тұр, ол түймесін ағытып шинелін қоятын жер іздеп жан-жағына қарады, ыңғайлы орын таппағаннан шинелін төрт бүктеп, жеңінің қуысына жарты бөлкені тыға салған бойда Иринаның дауысын естіді.

	– Дәлізде киім ілгіш бар.

	Ол дәлізге өтті, бірақ шинелін ілгекке ілген жоқ, кемпірлер өздерінің ескі-құсқы бұйымдарын сақтайтын темір жолақтармен жиектелген көне сандықтың үстіне қойды. Ішінен мына интеллигенттің ескі пәтеріне сандық қайдан келген? Ирина мұның ойын қайта тап басып, асүйден айғай салды.

	– Ол үй қызметшісінің сандығы.

	– Сандықты әлдеқашан отынға жұмсау керек қой...

	Кісінің заты. Иесі, бәлкім, тірі де шығар. Болмайды.

	«Қымбат жиһаз отынға кетті, ал базарда құны небәрі екі тиын тұратын баяғының ескі сандығы дін аман, – деп қынжыла ойлады Каретников. – Нағыз ғажайыптың өзі. Алайда таңғаларлық несі бар? Адамгершілік қасиеттің шынайы адалдығы, оған ешбір таңдануға болмады. Таңданатын нәрсе басқа, ол осы адалдықтың тапшылығы – міне, соған күйіну керек, ал адамгершілік дегеніміз – баршаға ортақ қасиет.

	Жарты бөлкеден ол биттің қабығындай жұп-жұқа шағын екі тілім кесіп алды да, Иринаның алдына ысырды, ал өзіне болмашы ғана, тілдей етіп бір үзіп, оны алақанымен жаба қойды.

	– Өзіңе неге бүйтіп жетім баланың үлесіндей етіп бөлдің? – деді Ирина. – Жұмырыңа жұқ та болмайды ғой.

	– Менен қам жеме. Аштан өлмеймін, – деді Каретников.

	– Маған қарамастан өзің ала бер, сені айтам. – Оның үні ақырын, биязы да жылы шықты. Өзінің, былайша айтқанда, осындай әртістік қасиетінің бар екеніне ол күмән келтірген жоқ. Содан өзіне-өзі күліп жібере жаздады да, бірақ бұл жерде күлудің реті жоқ еді, жалпы мұның бойында әлдебір өзгеріс болды, содан кейін кейбір құбылыстар, мәселенки, нәзіктік сияқты қасиеттер құнын арттырып, керісінше кейбір мінездері көмескілене түсті. Оның осы бір әлжуаз қызды қорғап қалғысы, басынан сипап, ұзын да қап-қара шаштарын саусағымен тарап түзеткісі келді. Осыншама қолайсыз жағдайды, ажалдың аузы мен ұлыған снарядтардың арасында басын қалайша тап-таза, күтіп ұстауға шамасы келген? Шынымен-ақ осында бір сиқыр болғаны ма, а? – Сен жей бер. Маған қарама... Мен тоқпын, – деген ол, сәл кідіріп, өзінің арзан қулығын жапқысы келіп, сөзін әрі жалғастырды. – Мен кейін соңынан.

	Мақұлдай басын изеген Ирина шай құйылған стақанды өзіне жақындатып, жұқа тілімді қолына алды да шетінен бір тістеді.

	Ал Каретников болса жазғы теңіз толқынына күмп беріп көзін ашқан күйі, таңғажайып дарияның түбін сүзіп шыққандай ең алдымен – өзінің жеке басының қасиетін өзіне бейтаныс көп жаңа құбылыстарды аңғарды. Бұрын ол мүлде өзгеше болатын. Осыған шейін бір ғана уайымы да, жалғыз қуанышы да анасы еді. Интерна Кунгурцева ол бұл есепке жатпайды. Есепке жатпайтын бірден-бір себебі, ол Каретниковті баласынып, болашақ жарым деп есептеген емес, ал сол бір кішкентай кездегі екеуінің сүйісулері, наздануы, кездесулері – жәй әншейін балалық тентектік қана, басқа ештеңе емес.

	– Маған алаңдама, – деп қайта міңгірледі Каретников. Жауап орнына Ирина тағы да мақұлдап басын изеді.

	Каретников шай құйылған ыдысты көтеріп қан жылы шайдан ақырындап бір ұрттады. Шай бұрынғысынша сыз, кесек, балшық, санырауқұлақ татиды екен, болар-болмас қураған күзгі жапырақтың кермек дәмі сезіледі. Бетін басқа жаққа бұрып әкетіп, таза ауадан шамалы ғана жұтқысы келіп еді, бірақ ол ыдысын ерніне апарған қалпында шыдап бақты, содан соң абайлап қана бірер рет ұрттады... Шай сыз татиды. Бірақ әйтсе де тәттінің ептеп дәмі бар. Иненің жасуындай болғанмен, таңдайды, тілді үйіреді.

	Ол ештеңе түсіне алмай дал болды, осының бәрі – түсі ме, жоқ, өңі ме? Бәлкім, бұл өз өмірі емес, соның бір көлеңкесі, әлдебір алыс сәулесі, қайтып қайталанбайтын және тез ұмытылатын сондай бір әншейін ғана елес, я болмаса, керісінше, мәңгі есінен шықпайтын, өзімен өле-өлгенше бірге өмір сүретін жанындай жақын құбылыс, одан айрылса бұл опат болатын сияқты. Өмір және өмірдің көлеңкесі. Көлеңке – ол яғни жәй ұқсастық, бұлдыр елес. Каретников шайдан молырақ ұрттап жіберіп еді, тамағы күйіп, шашалып қалды.

	Карл Чапектің мынадай бір пікірі бар, адам жиі-жиі ғайыппен, өзінің жансыз көлеңкесімен сөз жарыстырады. Көзге көрінбейтін жоқ серікті таңдап алады да, сонымен таласқа түсіп, қызылкеңірдек болып айтысып, өршелене даурығып, дәлелдің күрделі тәсілін іске қосады – қысқасы, бос ауамен жұдырықтасып, осы төбелестің дәл орта шенінде, өзіне-өзі дән риза болып айтысты кілт доғарады да, бір маңызды іс бітіргендей жеңісін тойлайды – өйткені жансыз көлеңкені тізе бүктірді ғой.

	Бірақ дәл қазіргі көлеңкені жеңуі керек пе? Басқа жаққа, мүлде басқа жаққа лағып кетті бұл. Ирина көлеңке бола алмайды. Қыздың алдында ол өзін-өзі кінәлі сезінді, алдымен түнгі ағат қылығы, енді мынау ерсі ойлары, қайдағы бір көлеңке...

	– Мен түсініп тұрмын, бұл шай саған ұнамайды, – деді Ирина.

	– Жоқ, жоқ, жоқ, – деп бастырмалата жөнелді Каретников. Ол Иринаны ренжітіп алудан қорқып, қызға ол бір ізгілік жасап, сүйсінткісі, еркелеткісі, жылытқысы келді, тек ренжітуден аулақ болатын. Шайдан бір ұрттап, дәлізге апарар есіктің қараңғы қуысына, сандықта жатқан шинеліне көз қиығын тастады. Мүмкін, тағы да наннан шамалы кесіп берсе қайтеді? Бірақ онда шешесіне не қалады?

	Өйткені бұл анасына бара жатыр еді ғой, нанды да әдейі сол үшін сақтады, бірақ оның орнына осы бір бейтаныс үйге, мүлде танымайтын бөтен қызға, сонымен қатар он ғасыр – жоқ, жүз ғасыр бойы жақсы білетін адамға тап болды, ол мұның бойында бұрын өзі де білмеген әлдебір соны қасиеттер туындатты, жанашырлық сезім, өзіне белгісіз нәрсені білуге ұмтылу, осылардың бәрінен кейін, қайтадан көшеге, ұйытқыған қарлы боранның өтіне, аязға және аса қорқынышты қараңғылыққа тап болудан туған үрейді, есінен шығару еді. Алайда ол боран мен түнгі қараңғылықтан қорыққан жоқ-тын.

	Қабырғада репродуктордың майысқан нән табағы ілулі тұр. Осыны кім, қандай өнертапқыш ұста, табақты қап- қара, майысқақ та, тез тозып, тесіліп қалатын қағаздан жасауды ойлап тапты екен? Дыбыс күшейткіш темір планка – реттеуішке бекітілген қырлы-қырлы дөңгелекшеге қолын созып, оңға бұрап жіберіп еді, сол секундта айқын, баяу ырғақты, ақаусыз жүректің соғысына ұқсас, метрономның дыбысын естіді.

	– Сен неге радионы сөндіріп қоясың? Ал егер бомбы тастаса қайтесің? – деп сұрады ол.

	– Несі бар? Мен одан қорықпаймын, – деп жәй ғана жауап қатты Ирина.

	Бәлкім, солай да шығар, бомбалардан да артиллерия атысынан да қорықпайды, қорқатыны басқа нәрсе.

	– Сіздердің... Сенің отбасың үлкен бе? – Каретников көзін асүйге бір жүгіртіп өтіп, содан соң есіктің қараңғы ойығына қарады. – Мұнда көп жан тұрдыңдар ма?

	– Көп. – Ирина жұқа тілім нанның шетінен бір тістеді де, ойға шомған күйі өзіне-өзі құлақ тікті. Жүзі сынық еді. – Бес жан болғанбыз.

	– Әкең...

	– Әкем, – оның дауысында мақтан тұтқан көтеріңкі ырғақ пайда болды, – ұлы адам еді, мен әрқашан кластас қыздарымның алдында мақтаныш ететінмін. Ол профессор, биолог, дәрігер болатын, бір кездері академик Павловтың лабораториясында жұмыс істеген. Ең алдымен әкем өлді. Аштықтан. – Иринаның дауысы сыбырға көшіп, ашынып та қобалжи шығып еді, Каретников денесінің құмырсқа талағандай оқыс түршігіп кеткенін сезді, ол шағу батпақ масасындай зәрлі, майда, тым ащы, сүйегіне шейін кеміріп тастауға әзір еді. Ол өлейін деп жатып, көкке сиынды – таңғы жарыққа жетуді қатты қалап еді. Бетін терезеге беріп көзін ашып жатты да, арайды күтіп, үзілмеуге тырысып бақты. Бірақ ол арманына жете алмады, өзі дәрігер болғандықтан өлетінін жақсы түсініп, анық білді, жан алғыш есіктен сығалап әзір тұр, бірақ соған қарамастан ақтық демін ышқына соза берді, мүмкіндігінше ақырындап созып бақты. Алайда ажалға қарсы ештеңе жасай алмады – таңға жетпестен жантәсілім етті. Ол зор денелі, сымбатты, сырт пішіні профессорға тән келісті, әдемі жұмсақ дауысты жан еді, үнемі пенсне киетін, сыртынан сол үшін кейбіреулер оны буржуй деп атайтын, бірақ пенснесін бәрібір көзілдірікке айырбастай алмай-ақ кетті – пенснеге үйреніп кеткен әдет болатын, ал әдет – екінші табиғи мінез деп бекер айтпайды. Содан соң шешем өлді. Сыңарынан айырылғанды көтере алмады. – Иринаның сыбыры бәсеңдей бастап еді, – қыраудан қалыңдаған терезенің сыртындағы ызғырық жел сол бойда күш алып қатайып кетті.

	Жүзі қуарып, қайғыға батқан Иринаның беті мүлде жансызданып қалды, тіпті көзіне шейін қимылсыз, тек еріндері ғана әзер-әзер қыбырлап, иегі оқтын-оқтын дірілдеген күйі әңгімесін жалғастырып жатыр. Каретников бұл әңгімені өз үйіне, Любовь Алексеевнаға, өзі білетін, есінде сақтаған, соғыстың алдындағы жақсы көретін адамдарына қатыстыра отырып, өзінше сабақтап, басқа жүйеге бұрып әкетті.

	– Содан соң ағам өлді. Ол қорғаныс жұмыстарына танкіге қарсы ор қазуға кетті де, желтоқсанда үйге қайтып келе жатқанда, осыдан бір орам жерде тынығуға отырыпты да, қайтып тұра алмапты. Мен оны зиратқа шанамен апарып тастадым. Желтоқсан айының оны күні...

	Ирина үнсіз қалып, қос қолын кеудесіне апарып айқастырып қойды.

	Пештегі отын жанып бітіп, пештің арқасына сән беріп тұрған алқызыл реңк ғайып болып, сыз иісі мүңкіген шай суып кетті. Ирина қимылсыз отырып қалды. Каретников те қозғалған жоқ.

	Жалпы төзімділікке, ерлікке деген өлшем бар ма, адамды азаптап, қинап, қаншама жаныштағанмен қайта күш алып кететіні неден? Жалпы адам бойындағы мүмкіндіктің шегі бар ма?

	Сынған қабырғаларын біреу қолымен мытып жібергендей жаралы бүйіріне шаншу қадалды, қабырғаларының жіктері қақырап кетіп, бір сіңірі мен жұлыны үзіліп, жамбасынан жеркенішті жылымшы қан саулап қоя бергендей азап шеккенмен, ол бірақ қиналғанын білдірмеуге тырысты. Шекесіндегі – ең терең қатпарына тер жиналды.

	– Сенің бұдан басқа отының бар ма? – Осынау тыныштық пен тұла бойын өртеп бара жатқандай көрінген, қаны ойнаған осынау күйге шыдай алмаған Каретников аңғырт сұрақ қойды.

	– Ағам келердің алдынан екі күн бұрын, – Иринаның мойнындағы көкшіл тамыры білеуленіп кетті, – ағам өлерден екі күн бұрын, – деп түзетті ол, үйден қызметші әйел кетіп қалды. Аты-жөні – Ефросинья Ивановна еді. Маған масыл болмау үшін тайып отырды. Өзі бір момын жан еді... Бәлкім, Ефросинья Ивановна да өліп қалған шығар. Онда жалғыз қалдым мен. Жападан-жалғыз...

	Үстелдегі шай құйылған ыдысты қолына алған Ирина сыртынан саусағын тигізіп байқап көрді, шай әлдеқашан суып қалған еді, қайта ысыту керек, өз ойынан болмысқа шыққан Ирина Каретниковке жыпылықтай қарады. Ол Иринаның осы көзқарасын қағып алды.

	– Сұмдық қой. Атап айтқанда, сұмдық, басқа сөз сай келмейді.

	Өзінен-өзі күйіп кеткен Каретников аз-кем кідіріп қалды, тым жауыр болған, арзан сөздерді айтып отыр, бұл жерге оның қатысы да, титтей жылуы да жоқ. Шынымен-ақ майдан мен госпитальда жалпы адамзат атаулыға тән кәдімгі қарапайым қасиет, – жанашырлықтан айрылып қалғаны ма? Бірақ, екінші жағынан, әңгіменің соңынан, өлік артқан арбаның артынан ілескендей ере беруге болмайды, өйткені өліге – о дүние де, тіріге – тіршілік. Отының бар ма, әлде таусылды ма? – деп қайталады ол бұрынғы сұрағын.

	– Басқа отын жоқ. Келесі бөлмеде шкаф қана бар.

	– Қайда ол? Қай бөлмеде? – Жігері тасып, Иринаға көмектескісі келген Каретников өн бойына құйылған құлшынысты сезді. Шкаф бар екен, демек, оның ішінде отқа салатын қоқыстар болғаны, керексіз ескі қағаздар, жарамсыз кітаптар – әлдебір ұсқынсыз граф Салиес сияқты кісілердің арзанқол туындылары, қолдан-қолға көшіп, тозығы жетіп – көнерген папкалар, картондар, мұқабалар, қабы жұлынған дәптерлер.

	Ирина орнынан тұрып, қолына шамды алды. Шамның жалыны білтеден оқыс ажырап кетіп, жоғары ыршыды, мүлде өшіп қалатындай бір қорқытып өлімсірей жыпылықтады да, бірақ артынан әйткенмен төмен қонақтап, білтеге қайта жабысты.

	– Кеттік, – деп шолақ қайырған Ирина, өзі бастап дәлізге шықты.

	Мұнда асүйден гөрі әлдеқайда суық екен. Ал бөлмеде яғни бөлмелерде, олар мұнанда қисапсыз – одан бетер азынап тұр. Көйлекшең, оның үстіне кеудесі мен жеңі ашық Ирина қалай тоңбайды? Каретников қыздың иығына бірдеңе жапқысы келіп оқтала беріп, тым болмаса сандықтың үстінде төрт бүктеулі жатқан өзінің шинелін алған еді, бірақ одан бұрын Иринаның дауысы естілді.

	– Балтаны ал. Бұрышта тұр.

	– Балтаның қажеті қанша? – деп аңтарылған Каретников, Иринаның мұның нәрестедей аңғал мінезіне жымиып күлгенін байқады.

	Кең дәлізбен тұрпайы солдат төсегі бар, небәрі екі-ақ темір кереует тұрған мүлде бос үлкен бөлмеге апарды.

	– Әкем осында жатып көз жұмды, – деді Ирина. – Ол спартандық тұрмысты жақсы көретін еді. – Өзі сәл бұрын суреттеп үлгірген әкесінің портретіне қосымша ретінде былай деп қосты. – Сымбаттылығына, шонжарлық сырт пішініне және дворяндық алтын жалатқан пенснесіне қарамастан...

	Шамның әлсіз сәулесі, бөлмені әрең алакөлеңкелендіріп тұр, үңірейген қуыстар, күңгірт көлеңкелі түкпірлер көп екен, Иринаның осы жартылай әңгімесінің қалтарыстарында жасырынып жатқан белгісіз сырлар, пәтердің ішін одан бетер суыта түсіп, әлдекімнің жат демін, көзқарасын, ишарат қимылдарын жеткізеді. Каретниковке қазір бұрыш- бұрыштан ғұмыры көрмеген әлдебір бейтаныс адамдар ұрланып қарап тұрғандай болды. Иринадан шешесі туралы сұрап білгісі келіп, оқтала бергені сол еді, бірақ дәл осы сәтте екеуі егер едәуір мол орын алып тұрған кітап салатын жалғыз дәу шкафты есептемегенде, мүлде бос кең бөлмеге қарай жылжыды. Алайда бұл тек кітапқа ғана арналған шкаф емес-ті, қалың хрустальмен шыныланған сөрелердің астына, жиылмалы ағаш қақпақты секретер бекітіліпті, жазуға, хаттарға арналған өздігінше бөлек кеңсе іспеттес, одан басқа қағаз, сия, қаламсап, сия сорғыш және т.б. жазуға керекті құрал-жабдықтар орналасқан қос шағын шкафы тағы бар. Шкаф едәуір күрделі агрегат екен, кереуеттермен салыстырғанда сырт көрінісі де спартандыққа мүлде ұқсамайды. Есіктерінде ойып жасалған әшекейі көп еді – емен жапырақтары, шырмауықтар, басқа жапырақтар,

	гүлдер, осының бәрі қараңғылықтың арасынан лагы жылтырап, шамның сәулесіне шағылысады. Осы шкафтың әсемдігі көрнекті еді, тіпті қолдан жасаған осынау әлсіз өлеусіреген жалынның өзінде онысы анық сезіліп тұрды. Қайран қалған Каретников кілт тоқтады, мұндай шкафты, нағыз өнердің осындай әсем төл туындысын бұрын-соңды көрген емес.

	Бөлменің түкпір жағынан есік көрініп тұр.

	– Ол менің жатын бөлмем, – деп түсіндірді Ирина. – Бірақ қазір асүйде ұйықтап жүрмін.

	Жатын бөлмеге апаратын есікке бір көз жүгіртіп өтіп, Каретников шкафқа қайта оралды, төбесінен жай түскендей түсі бұзылып кетті – ағаштан ойған сәнді жапырақтардың, лакпен жылтыратқан әшекей-гүлдердің және шырмауық оюлардың әр жер, әр жерінен соққының іздері білінеді, соққы терең болмағанмен дөрекі, шамасы, ұрған кісінің соққысы әлсіз де, олақ болса керек.

	– Мынаусы несі? – қазіргі көргеннің әсерінен дауысы қарлыққан Каретников сыбырмен сұрады. Шкафтың лак әшекейіне жарықсызаттар мүлде үйлеспей тұрған-ды. – Бұл не пәле?

	– Не, не, – деп жымиды Ирина, – менің жұмысым бұл, – ал, ендеше, білгің келсе. Отынға жұмсауға ниеттенген әрекетім ғой.

	– Осындай әдемі де көркем дүниені отынға ма?

	– Әдеміліктен адамның өмірі қымбат. – Ирина осыны әлдебір немқұрайды екпінмен айтып өтіп еді, оның селқос сөз саптасына Каретниковтің іші удай ашыды.

	– «Сонда бұл не болғаны?» – үнсіз өзінен-өзі іштей сұрады. – Өз қыздарымызды неше түрлі жамандықтан, қайғы мен пәледен, тіршілікте орын тепкен қату да қаралы құбылыстардан қорғай алмағанымыз ба? Бірақ оған қайтіп жәрдем бере аласың Каретников, қалай? Соғыстың бет алысы мынау, жұрт шетінен қырылып жатыр, бықпырт тигендей, аштық пен суықтан қатқаны одан да көп. Ендеше, қалай қорғауға болады, қайтіп сақтап қаласың?

	Қолдан келер еш амал жоқ, тоқетері сол.

	– Осы әсем жиһазды отынға жұмсауға әрекеттеніп көріп едім, бірақ оған шамам келмеді, – деп шағынды Ирина, қолындағы шам шайқатылып кетті. – Шамды ол бос ұстап тұрған еді, мешел жалын жыпылық қағып, білтеден қайта ыршып кетіп, сөнбек болып қорқытып еді, бірақ сөнген жоқ, ұясына қонған мекиендей білтеге қайта қонақтап, жайлырақ орнығып жатып, қап-қара ұшы шамалы дірілдей түсіп, сосын байыз тапты.

	Каретников шкафтың лакты жапырағының үстімен қолын жүгіртіп өтіп, соққының ізін тырнағымен аршыды да, сол жақ иығын көтерді, кәдімгі ағаштан аса шебер жасалған осы бір жиһаздың жаны бар сияқты, осынау ашық жарасына тию жанына қатты батып жатқандай болып көрінді.

	– Шап, – деп ақырын бұйырды Ирина, шкафты іштей қимағанмен. – Шап. Басқа амал жоқ.

	Салмағы мен өткірлігін тексергендей балтаны ыңғайлай ұстаған Каретников көзін жұмды, тұла бойын оқыстан жұмбақ үрей билей жөнелді, – құлаштай түсіп шкафтың бұрышын әшекейлеп тұрған оюлы бағанның түбін көздеп періп қалды.

	Серпіні тым қатты болғандықтан балта қолынан ыршып кетуге сәл-ақ қалды, бұл ағашты шабу құр әурешілік, балта міндетті түрде кейін серпіледі. Каретников бір дем алып, екінші мәрте соқты. Бұл жолы сәттірек шықты.

	Осы бір ойып жасалған әсем жақтауды қиратқанға шейін қара терге түсіп, гимнастеркасы малмандай су болды. Қиратқан бойда, оны ортасынан қақ бөлді де, Иринаға бұрылды.

	– Пешке апар, – ал өзі шкафтың екінші бүйіріне жақындап келіп, балталай бастады.

	Айналадағы заттың бәрі билеп, теңселе жөнелді, көз алдында қызғылтым, сарғыш түсті құстар пайда болды, шамасы, әлсіресе керек, Каретников балтаны баяу ғана паркетке қойып, тізерлей кетті. Қызғылт-сары құстар әрмен қарай ерсілі-қарсылы зуылдай берді, Каретников сонда еденге отыра қалып, аяғын созды.

	– Қиналып қалдың ба, а? – Иринаның абыржи шыққан сыбырын есітіп, көз қиығын солай бұрды. Иринаның өзімен қатар отырғанын көріп, иығын қиқаң еткізді, бұл құптағаны, я болмаса, керісінше теріске шығарғаны – түсініксіз еді, кеудесіндегі қап-қатты суық бірдеңені сезіп, жөтеле бастады. Шамның жалынына көзі түсті. – Ирина әшекейлі жарты жақтауды асүйге алып шығардан бұрын, шамды еденге қойып кеткен еді. Ол қасарыса басын шайқады, қазір-ақ басылады.

	Балтаның сабына жармаса кетіп, кінәлі түрде мойындады.

	– Госпитальдағы тіршіліктің жайы белгілі ғой.. Уақыттың бәрі төсекте өтеді, қимылдан, жұмыстан тосырқап қалыппын. Майданда, окоп қазып жүрген кезде, ойсыратып тастайтының соншалық, соңынан ойласақ ғұмыр бойы, ес білгеннен бері сонымен айналысып келгендейсің.

	– Командирлер де окоп қаза ма?

	– Командирлік шеніне қарай, – дауысы қарлығып, тұмаурай сөйледі Каретников, – полковникке, мысалы, оның түкке де керегі жоқ.

	Каретников балтасын сүйрете орнынан көтерілді де, еңкейе түсіп, аюша корбаңдап, секретер жақ тұстан әшекейленген лакты бүйірді қиғаштай ұрды. Үстемелетіп балтаны екінші, үшінші, төртінші мәрте сілтеді. Екі минут- тан кейін қайта қалжырап қалып, көз алдында тағы да қызғылт-сары, от шашқан көгершіндер пырылдап, әуені айқыш-ұйқыш сызып жүрді. Көкірегі сырылдап қоя берді, сырыл тым қатты еді, кеудесіндегі тамырлар үзіліп, табада қуырған шошқа майындай шыжылдап жатты.

	– Бермен келші, егер мына шкафты екеулеп бір жамба- сына итеріп құлатсақ, еденді опырып тастамай ма? – Ентігін басып, осылай сұраған Каретников, от шашыратқан әлгі құстар биін доғарып, ғайып болар деген үмітпен көзін тарс жұмды, бірақ олар сонда да кетпей қойды, Каретников одан бетер қалжырай түсті.

	– Білмеймін, – деп Ирина иығын қисайтты.

	– Төменде, біреу-міреу тұра ма?

	– Жоқ. Бәрі өліп қалған.

	– Онда батыл қимылдай беруге болады екен. Егер үйдің төбесінің сылағы опырылып түссе, айып төлетіп жүрмейді ғой, ә? Егер шамаң келсе, маған көмектесіп жібер. – Каретников қос қолдап шкафтың шетінен шірене итерген еді, бірақ ол ырыққа көнбеді. Тіпті, былқ еткен жоқ. – Ал мұны итеріп құлатпасақ болмайды, – деді Каретников. – Мұны, жатқызып қойып, балталау ыңғайлы. Жарыс алдындағы желаяқ секілді кеудесін кере ауа жұтып, көкірегіндегі сырылды қайта есітіп, қинала тыжырынды, – қабырғаларын күйреткен қорғасын оқ шынымен-ақ өкпесін де зақымдап кеткен бе? Өйтпеуге тиіс. Онда неге сырылдайды ендеше? Бәлкім, бүгін суық тигізіп алған шығар? Ол ойын теріске шығарып басын шайқады, басы айналып жерге құламаған сияқты, қардың үстінде ұзақ жатып қалған жоқ, ендеше, өкпесіне қайтіп суық тигізеді?

	Осының бәрі қалжырағандық, әлсірегендік болып табылады. Соның кесірі, өкпесі де сол себепті сырылдап, көз алдында осынау қараңғылықта жаныға зуылдап жүрген қызғылт-сары құстар да соның әсерінен.

	Бетін қабырғаға қарай бұрған еді, тұмсығын әкке сүйкеуге шақ қалды, шкаф пен қабырғаның арасына әзер сыйып кіріп, жауырынын шкафтың сұп-суық өткір қырына тіреп, ышқына итеріп қалды.

	– Бір, екі! – деп күшене қырылдады Каретников. Көз алдында бұрынғыдан екі есе көп көгершіндер пырылдай бастады.

	– Бір, екі... – деп бұйрық берді ол қайтадан. Иринадан қайран күтпестен, өзіне-өзі бұйырды.

	– Бір-екі...

	Іштей маңызды шешім қабылдағандай, шкаф тітірене дірілдеп, еденнен баяу ажырады да, бір жамбасына қисая түсіп ауытқып бара жатты, бірақ келесі сәтте орасан салмақпен Каретниковті жаныштап, қабырғаға тықсырған күйі оқыс кері серпілді. Каретников сонда шыдай алмай қатты дауыстап жіберді, табанынан миына шейін оқыс зырқ ете қалып, жаны көзіне көрінді де, есінен танып қала жаздады, бірақ әйтеуір шыдап бақты, тістеніп алып, қабырғаны тізесімен, шынтағымен, алақанымен, маңдайымен тырмыса тіреп, шкафты бар күшімен итеріп қалып еді, жаны қиналғандықтан, ызадан, дәрменсіздіктен ауырсына қырылдап қалды, шкаф жеңілді.

	– Са-а-ақ-тан! – шкаф осымен қарсылық білдіруін тоқтатқанына көзі жеткеннен кейін Каретников күшене айғайлап жіберіп, бұрышқа қарай жалт берді, осы бір лак жағылған құбыжықтың тас-талқаны шығатынын, ішінен не шашылатынын кім білсін, – шынының сынықтары, қайсыбір шегелер, біздей үшкір қатты жаңқалар. Иринаның да жалма- жан шеткері қарай ата жөнелгенін көз қиығымен байқап үлгірді.

	Шкафтың еденді солқылдата қатты құлағаны соншалық, пәтердің ішінде қырық бес миллиметрлік зеңбіректің, көзге қораш болғанмен дауысы жер жаратын снаряды жарылғандай елестеп кетті.

	Шкафтың астынан расында да жып-жылтыр, сынапша сусылдаған бірдеңе еденге бытыраша шашылып, шамды құлата жаздады. Құлатпағанымен шамның жалыны сөніп қалды. Қараңғылық басты. Бірақ келесі сәтте пәлендей қараңғы еместігі байқалды, қырау қатқан терезелердің әйнектерінен иненің жасуындай әлсіз жарық бөлмеге түсіп тұр еді. Каретников шкафтың шетіне отыра қалып, қолымен кеудесін сипады – көкірегіндегі қырыл мен дүрсілді басып, тұла бойының қақсап ауырғанын тарқату керек-ті. Ирина шкафтың екінші басына жайғасты. Үш минуттай уақыттан кейін Каретниковке сонау жердің түбінен шыққандай қыздың сыбырлаған дауысы талмаусырап жетті.

	– Екеуіміз скамейкада отырған қос ғашық секілдіміз қазір.

	Ол мырс ете қалды. Шамды қайта тұтатып, ойға қалды, несі бар, енді бір, жарым сағаттай осында болса, бітті – қоразданып, қоқиланып, аппақ көйлегін әдейі көрсету үшін киіп алған осы бір жүдеу, сұлу қызға біржолата бауыр басып қалады, – алайда сол сөз бе, тәйірі, Ирина бейбіт кездегі әдетінше сәнденіп киініп алған. Тумысынан қонақтардың алдына сәнді киіммен шығуға үйреніп кеткен. Бұл оның қанына сіңген әдеті еді...

	Майдандағы әрбір жігіттің өзі сүйетін қызы болуға тиіс – сол бір нәзік жаратылысты елжірей есіне алып, үнемі ойлап жүреді, сағынады, хат алысып тұрады, ол жауынгердің жігерін тасытып, жылытады, егер керек болса, ерлігіне ерлік қосуы да ғажап емес.

	Каретниковтің бойында бір ыстық сезім лықсып кеткендей болды, ол осы бір аққөйлекті қызды аялауға, сүйеуге тиіс.

	Дегенмен адам құрылысы күрделі де, қызық жаратылған- ау. Осыдан небәрі бір-ақ сағат бұрын, сұп-суық, тас дуалдың тіреуіне арқасымен сүйеніп тұрғанда Каретниковтің мұндай болады деген ой қаперіне де келген жоқ, тіпті ойша қиялдап, үміт те артқан емес, бұзақылармен қақтығысты тосып, нанды қолтығына қыса түсіп, наганының болмағанына өкінді, жанталаса ауа қармаған күйі қапалана аспанға қарап, әр дыбысқа құлақ түріп, соңғы ажал сәтін күтті... Жағдайдың осылайша күрт өзгеретініне иненің жасуындай үміт артып көрді ме, сонда?

	Қандай жұмбақ жолдармен, қандай күрделі формулалардың көмегімен әдіс-айламен тағдыр мұны қайтіп осында айдап әкелді? Ол мұны сүйеді, осы қызға ғашық болып қалды, әркез окоптың ішінде отырып бұл туралы елжірей ойлайды, тіпті қорғап та қалады, егер сондай күн туса...

	– Ертең майданға жүріп кетемін, – кеудесіне тірелген мұздай кесектің басылмай қойғанын басын кекжең еткізе айтып өтті де, тіпті өзі бүрісе түсті.

	Ирина жауап ретінде ештеңе айтпады, шкафтың бұрышында тізесін құшақтап бүріскен күйі отыра берді – Майданнан саған хат жазып тұруға бола ма? – Ол дауысында жалыныш дірілі пайда болғанын сезіп, дәлірек айтқанда, естіп, соған көзі жетті де қысылып қалды, мұнысы қалай, сонда күштеп достаспақ па? Оң жақ беті дір ете түсіп, ыстық темір басқандай терісі тырысып қалды. Оқ жанамалай тигенде осылайша осып түседі. Суықтың беті қайтып еді, осы орасан кең бос бөлменің іші жаздың күніндей қайнап кеткендей болып көрінді.

	Осы тұста Ирина алдымен Каретников жасауға тиіс қимылды одан бұрын жасады, өкінішке қарай, бұл тырп етпеді, – оған шамасы да келмеді, қыз орнынан тұрып, Каретниковтің қасына келді де, қатарласа отырды. Каретников қыздың иығының иығына тиіп кеткенін, ол жанасу қас-қағым сәт бола тұрса да, әншейін болмашы сәт қана, селк ете түсіп, Иринадан алыстау отыруға тырысып, бір шетке ығысуға әрекет жасады – ол ептеп ыңғайсызданып қалған еді – бірақ өзін-өзі тез қолға алып, бойын түзете қойды. Қатар отырған күйі, сіресіп қатып қалды.

	– Білесің бе, – деді ол ойлана сөйлеп, ақырын ғана, қыздың үні осынау сап-салқын өлі тыныштықта шыныланып, сөздері мұз болып қатып жатты, – кейде әңгімелесетін кісіні қатты аңсайсың, бірақ сөйлесетін жан жоқ.

	– Ал көршілерің? Көршілерің бар ма? Каретников Иринаның мана тек төменгі көршілері туралы ғана айтып өткенін есіне түсірді – олардың бәрі өліп қалған, бірақ ақыр соңы Ирина сөз қозғамаған басқа көршілері де болуға тиіс қой. Есікпе-есік көршілері, жоғарыда, төбеде тұратын көршілері, басқа подъездегі көршілері, бөтен үйдегілер – осының бәрі көршілер... Әрине, түн жарымында сүйегі саудыраған өлмелі кемпірді, тұйық көшенің шетінде тұратын байырғы смольныйлықты, немесе әлдебір шатырдың астын мекендеген үшінші кластың оқушысымен жарытып әңгімелесе де алмайсың, бірақ жақын маңда шер тарқатуға болатын, әңгімелесуге жарайтын әйтеуір бір лайық көрші бар емес пе?

	– Біздің подъезімізде бірде-бір тірі жан жоқ өзімнен басқа, – әңгіме үйреншікті мәселе жайында болып жатқандай жәй әншейін ғана хабарлады Ирина. Дауысы оның ақырын шықты, дірілдеген де, өзгерген де жоқ, осы баяулық пен түңілгендік күйініш сезіміне, қайғы-мұңға итермеледі.

	– Ал көрші үйде ше?

	– Онда да ешкім жоқ.

	– Ал осы көшенің бойында ше? – деп сұрады Каретников, бұл көше деген аты болмаса көше емес. Қып-қысқа, небәрі құстың адымындай ғана шолақ, шолтиған бір нәрсе.

	– Онда бар, – деп жауап қатты Ирина бұрынғы жансыз, селқос үнмен сөйлеп, – бірақ мен олардың ешқайсысын білмеймін. Бейтаныспын.

	Мына қызықты қараңызшы – қоршау шеңберіндегі үйлерде байырғы қалалық әдет сақталыпты. Майдандағы, окоптағы тәртіпке мүлде ұқсамайды. Онда адамның бәрі – қызметіне және нәсіліне, жасына қарамастан, біріне-бірі – дос, бауыр. Адамдарды окоптар, ажал табыстырады.

	Бірақ мұнда да өлім бар ғой. Ол неге адамдардың басын біріктіріп, жақындастыра алмайды. Оның мәнісі неде?

	«Көп білсең – тез қартаясың», – деді көңілсіздік басқан Каретников. Ирина иығына бетін тақады, Каретников алғашында оны тіпті аңғарған да жоқ, ал байқаған кезде – көздері шамдай жарқ ете қалып, өңі бал-бұл жанды, енді сәл болса – шамды сөндіруге тура келеді – жарқырап кетті, тамағына тірелген бірдеңені қылқ еткізе жұтып жіберіп, бетін тыжырайтты.

	– Ғафу ет, – деп міңгірледі ол өзін ыңғайсыз сезініп, іле-шала өзінің бозөкпелігі мен балапандай именшектігіне ызаланып, жалт бұрылды да, Иринаны батыл түрде құшақтай алып, бауырына тартты. Оң бүйірін шаншу қарып өтіп еді, дауыстап жіберуге шақ қалды. Шыдап бағып, ақырын жалғастырды. – Мұнда өлердей суық екен. Әлгі шкафты талқандап бітіруіміз керек. – Бірақ орнынан тұруға әрекет жасаған жоқ.

	– Бұрын біздің патефонымыз болған-ды, ал қазір жоқ, – деді Ирина, – әкемнің көзінің тірісінде құрыды. Патефон болса қандай рахат. Музыка, ән. Шульженко, Утесов. «Қала үстін бұлт басты» Марк Бернестің орындауында. Ал қазір патефоным жоқ. Сөйлесетін де ешкім табылмайды.

	– Жүр, асүйге кеттік, – онда жылырақ, – деп ұсыныс жасады Каретников.

	Ирина әбден мұздаған еді, салтанатты сәнді көйлек киемін деп біржолата қатып қалыпты.

	Ирина тағы да жауап қатқан жоқ. Каретниковтің бауырына тығыла түсіп, сол үн-түнсіз күйі өз ойымен өзі бола берді. Ирина осы сәтте еріксіз өзін құрметтеуге мәжбүр етті, жақсы адам өзінің адамгершілігін ешуақытта жоғалтпайды, төмендемейді, өлімге, күйінішке, аштыққа қарамастан әйел баласы әрқашан сұлу болуға тырысады.

	– Азаматсың сен, – деді оған Каретников, бауырына тығылған Ирина ептеп қозғалып қойды, шыдай алмастан, мұрнын тартты.

	– Осындай қиямет қайымда еңсеңді түсірмей, жасыған жоқсың. Сен нағыз азамат болып шықтың! – Электр сымдары бір-бірімен айқаса түйісіп, тұйықталып қалғандай тығырыққа тірелді, басқа лайықты ешнәрсе айта алмады, аузына сөз түсетін емес. – Азаматсың сен, – қайта міңгірлеген ол өзін-өзі сөкті, маған не болған, білетін сөзінің бәрі басынан шығып кетіп, мылқаулық бейшаралық күйге түскені не сонша... – Сен нағыз азаматсың! – деп бастырмалатты ол, Иринаны құшақтай қысып, тағы да бірдеңе айтқысы келіп оқталып еді, бірақ ештеңе айта алмады.

	Ал жалпы, осының бәрі табиғи құбылыс болса керек, бәрібір кез келген сөз дәл қазір жай әншейін кәдімгі сандырақ болып шығар еді.

	– Азаматсың сен, – аузына басқа ешнәрсе түспегеніне қиналып, ұшқары сөйлеп қайта міңгірлеген Каретников, оң жақ бетінің екінші қайтара тартқанын сезді, оқ қарып өткендей тыртыса береді.

	Гимнастеркасының тік жағасына бетін үйкеледі де, сап- салқын, төрт бұрыштың әйнекше жылтыр жұқа қабатын сезді – лағыл «кубиктер», өзінің лейтенант, взвод командирі екенін есіне түсірді, темірмен ен салынған әскери адам, өзіне бөтен көзбен қарады, мұның ұят, лейтенант! Жылауықтың жылауығы, ынжық неме, құрдымға кеткен интеллигент. Әне, қатардағы жауынгер Веня Кудлин, петлицасында бірде-бір «кубигі» жоқ ол бірақ дәл өстіп саспайтыны анық, бүйтіп қателік те жасамайды, лайықты сөздерді де дәл тауып айтып өзін-өзі жоғары ұстар еді.

	– Сен азаматсың.

	– Тіфу! Құдай үшін, басқа бір сөз тапшы, Каретников. Әйтпесе қазыққа байлағандай бір орыннан айналшықтап шықпай қойдың ғой, ұят-ай!

	Бірақ ол керекті сөз тауып үлгірмеді.

	Сонау бір қиян түкпірден тарсыл естілді, оны Каретникев естімеуге тиіс еді, сонда да құлағы шалып қалды, аспан қараңғылығын ауыр шойын қақыратып өтті, – ұшып бара жатқан кесектің салмағы бір центнерге жете қабыл, – оның ізін қуалай зор гүріл ілесе шықты. Снаряд шатырға жанаса төмен ұшып өтті. Шатырға қағылған әшекей ағаш атты жанап кеткендей көрінді. Каретников демін ішіне тартты, қазір үйді қопарып терезенің бәрін күл-талқан етеді. Осындай қақаған аязда. Секундтың тіпті екінші, үшіншісі өтті, ал қопарылыстың дүмпуі естілген жоқ. Каретников осы бірнеше секундтың ішінде қара терге түсті – қас қағым ғана сәт, бірақ оны басыңнан өткізу қандай ауыр, – снаряд қайсыбір үйінді қарға сүңгіп кеткен күйі тынши қалған ғой деп ойлады, – жарғышы істемей қалған.

	Жарғышы дегенмен іске қосылды, қаланың орта тұсы дүмпіп қоя берді де, сол діріл жан біткендей жайыла жөнелді, үй оқыс селкілдеп, іргеден паровоз жүріп өткендей еденнің астынан жойқын гуіл естілді, Каретников сонда Иринаны бауырына тартып қыса түсті, – қорқынышын сейілткені еді. Осындай беймезгіл уақытта снаряд жіберген қай есуас фриц екен, өйткені түнде атыс ашу немістердің әдетінде жоқ. Тек күндізгі жарықта, нысананы оптика арқылы көздеуге болатын кезде ғана атқылайды олар, немістердің әлгі ауыр батареяларынан қолға түсірген артиллериялық әскери карталарды Каретниковтің көргені бар, ап-анық, сапалы фотоқағазға басылған, ен-таңбалы нысаналар – адмиралтейстік сүмбілер мен шіркеу күмбездері самсап жатыр.

	– Сол патефондарың қайда енді? – ақыры әлгі шыңыраудан әрең тырмысып шыққан Каретников, суға кеткен тал қармайдының керін келтіріп, Иринаның әлгі сөзіне жармаса кетті де, сықсиманың жалынына қарады, жер асты дүмпуінен өшіп қалмай ма дегендей. Жоқ, сөнбеді, шыдап бақты.

	– Әкем оны балалар колониясына сыйлады. Күйтабақ- тарымен қоса, – күйзеле шыққан биязы дауыспен мән- жайды ұқтырды Ирина. Үйдегі бүкіл Изабелла Юрьевнаны, барлық Утесов пен Шульженконы түгел беріп жібердік, өйткені патефон қалайда үйден гөрі колонияға кажеттірек қой. – Ирина еріксіз жымиып қойды, жөн-жосығын кісіні жалықтырып және газет мақаласындағыдай сіресіп қалған тым жаттанды сөздермен жеткізген еді. Әлгі айтқанын дәлелдей түсіп басын шұлғып қалды: – Иә, ол бұйымға мекемелер зәрулеу. Балалардың өміріне жылу беріп, жанын жадыратады. – Өзімізге тек Марк Бернестің «Қала үстіне бұлт үйірілдісін...» ғана қалдырдық, жаңа патефон алу ойымызда бар еді, бірақ оған үлгірмедік. – Ол аз-кем үнсіз қалды. – Білесіз бе, әкемнің бір танысы тәтті шайға жібітілген екі сухари әкеп берді. Аштықтың зардабы өтіп кетіпті, мен сол сухарилерді жеп отырғанда, ол кәдімгі бал, қант қосқан нағыз кепкен бал сияқты көрінді. Шынымды айтсам, мен осы кезге дейін, оның сухари немесе бал екенін ақырына шейін ажырата алмай-ақ қойдым... Тәтті шайға жібітілген сухари екенін анық біле тұра.

	– Ол майданның нормасымен де – молшылық қой, – деді Каретников, өзінің окоптық жай-күйін есіне түсіріп. – Кейде боз боран атыстың күштілігі соншалық, старшина тәуліктер бойы ұрыс даласына тамақ жеткізе алмайды.

	Ішінен жауынгерлерді аштан қатырып, оқтан тек өз басын ғана қорғаған старшина нашар деп ойлады. Ондай старшиналар ұзаққа бармайды – я жігіттердің өздері одан тез құтылуға тырысады, немесе басқа бір тосын оқиғаға ұшырайды.

	Шам бір рет жыпылықтады, екінші мәрте, ешбір себепсізден себепсіз өзі оқыс жыпылықтай бастады, – әнеки, адам өмірі де өстіп өшіп қалумен қорқытып дәл солай жыпылық қағады. Каретников бүрісе түсті, жүретін мезгіл болса да, бұл үйден тіпті кеткісі жоқ, ал қалуға және болмайды – осы түнде анасына жетуге тиіс, керек десеңіз жолығуға міндетті. Ол тағы да – осымен қаншама рет, әлгі бір жарым сағаттың ішінде – болмаса Иринаның үйінде қанша уақыт отырды? Әлде бір сағат қырық минут пе, бір сағат елу минут пе? – оған бауыр басып қалғаны, осы бір ашаң келген сұлу қызды тіпті жақын тартып кеткені туралы бастапқы ойына қайта оралып, оның кім және не екенін көре білді, азын-аулақ аз сөзінің төркінінен бекзаттық тауып, сәнді киінуге тырысқанынан – өлімге өжеттікпен қарсы арпалысқанын аңғарды, қызбен бірге өткізген аз уақыты ішкі дүниесінің астан-кестенін шығарып, әрқайсысын өз орын орнына қойып, бұрынғы бастан өткергендерін, ең алдымен соғыстың алдындағы мамыражай кезді, алаңсыз балалық шақты кері қайтарды да, төгілген көз жасы мен жеке басының қуанышын, әуенді, лебізді ажыратуға мүмкіндік алды... Өткенге оралу әрдайым екінші ғұмыр сыйлайды. Жасына жас қоспайды, әрине, – соған пара-пар басқаша нәрсе. Сол үшін Иринаға дән риза еді.

	Тағы да ол бұл орайда өзін-өзі мана сезіп еді, көкірегінде туындаған іңкәрлік сезім ілгері қарай толассыз жалғаса берді, ол ол ма, осы сезім біртіндеп күшейе түсті, мынау қызды ол баяғыдан білетін сияқты, мың сан кездесіп, киноға, биге бірге барып, волейбол ойнап, ол кезде аса белгілі ақындар емес, сыншылар мен мектеп педагогтарының кәріне ұшырап жүрген, бірақ Каретниковтің өз басы ұнататын – Мандельштам мен Есениннің өлеңдерін сан рет дауыстап бірге оқығандай көрінді. Любовь Алексеевна мұның әдебиетке деген талғамын ұштады.

	– Тыңдашы, Ирина, – Каретников мән-жайды ұғуға тырысып бақты, жан дүниесі не болып жатыр өзі, шешесіне бармастан осы бір суық кең бөлмеде, сезім қуалап отырғаны қалай. Қызыл армияның командирі, әскери адам, дәп бір оқушы баладай дәрменсіз күйге түсті, қазір тілі байланып, жабыла итеретін атышулы «полуторканың» доңғалағының астына түскен қиярдай жанышталған, дауысы да бөтен, жарықшақтанып шығады, дөп тауып қисынымен жұмсалатын лайықты сөздері де зым-зия жоғалыпты. – Тыңдашы, Ирина, – деп қайталаған Каретников, өзін-өзі ырыққа бағындырып, Иринадан сәл ығысыңқырап отырды, осы қимылы, шамасы, қызды қорқытып жіберсе керек, ол оқыс теңселіп кетті. Каретников сонда қос қолымен қыздың басын қысып ұстай алып, жүзіне, көзіне, ерніне, бетіне үңіле қарады...

	Бірақ соқыр шамның діріл қаққан жалынының мынау күңгірт жарығында не көріп болады? Мұндай мешел жарық адамның түсін де, пішінін де, тұрпатын да өзгертіп жібереді. Шіркін-ай, өз блиндажындағы шырақты осында әкелсе ғой – артиллериялық нән гильзаға орнатылған қуатты пілте, қырлы сынық стақаннан әйел қолымен жасалған мынау бұйымнан гөрі мың есе күшті, ал қазіргі қаракөлеңке жарықта кәдімгі қанды керосиннен, оқ-дәрінің тозаңын шаңнан, ППШ-ны зеңбіректен ажырата алмайсың. Иринаның көзі мынау көмескі жарықта құбыла өзгеріп тұрды. Жанары біресе әуелгіден қап-қара болып көрінеді де, біресе бұлыңғырлана түсіп ілтипатпен, елжірей қарайды, осындай көзге үңілген кезде кеудеңде бірдеңе тулай жөнеліп, әлдебір қоянның аңғал көжегін үстіне себет қондыра қойып, ұстап алғандай боласың, ол бейшара қатты ышқынып, жанталаса тыпырлайды, текке күшенеді, құтылуға ешбір мүмкіндік жоқ, күші жетпейді, енді аздан кейін шыдамай жан тапсырады. Каретников те дәл солай, мынау түпсіз көздің тұңғиығына тұншыға батып кеткен. Каретников шыдай алмастан, абыржи түсіп, жөтелге басты. Мұндай көздің алдында адам дәрменсіз болып, жетегіне еріксіз ере береді.

	Каретников аузының құрғап, шекесінің сырқырап бара жатқанын сезді – жалпы көп ұзамай мұны сырқат жайлап алады, тұла бойының бәрі кесел, кеудесі де, қабырғалары да, тамағы да, шекесі де, кеуде тұсы да, госпитальда ұзақ жатып әлсіреп қалған аяқтары да, иықтары да, қолдары да сіресіп қалған, мұп-мұздай саусақтары да қақсайтын болады... Саусағы арқылы осы шаншудың бәрі Иринаға ауысып, сіңіп кеткендей болып көрініп, қолын тартып алғысы келіп тұрды да, бірақ олай жасаған жоқ. Өйткені қыздың көзіне жас үйіріліп қалғанын байқады.

	– Сен неге жылап отырсың?

	– Әкемді есіме алып... Бүкіл туған-туысымды... Патефонды... – кірпігіндегі жасты сілкіп түсіруге тырысып Ирина көзін жыпылықтатты, бірақ онысынан ештеңе шықпады.

	Естелік – кісіні паналататын жалғыз қуыс, ол ешқашан адамды қуып шықпайды, басқа жердің бәрінен қууы мүмкін, тек осы баспана ғана мазаламайды. Айтпақшы, кейбір классиктер осы пананы жұмақ деп айтады, осыншама көл- көсір көздің жасы мен қайғы-шерге толы мұндай пананың несі жұмақ. Естелік – ол әр жолы өткенге оралу, ал кейінге оралудың бәрі әрқашан көңілді бола бермейді.

	– Жылама, – Каретниковтің бар тапқан сөзі осы ғана болды. Басқа не айтады енді? Тек осы, басқа емес – Жыламашы, а?

	Мақұлдағандай кірпігін қаққан Ирина, өзінің қолын Каретниковтің алақанына салды, – алақанын ол қыздың бетінен әлі алмаған еді – сөйтті де көзінің жасын сүртті. Каретников еңкейіп Иринаны сүйіп алды. Ернінде кермек дәм бар – ерніне шейін жасқа шыланыпты.

	«Мұның не сенің, тоқта! – деген әлдебір оқыс айғай құлағын бітеп тастады. – Тоқта! Қыз қазір жағыңнан тартып жібереді ғой».

	Шапалақ жұмсалған жоқ. Каретников сонда біржолата құрдымға кетіп бара жатқанын сезді. – Демалысқа берілген уақыты да бітті – онан сайын Иринаны құшақтай түсті. Бұл үшін жарық дүниедегінің бәрі қараң қалды. Әлдебір саңырау, соқыр болып, кеңістікті, уақытты сезуден қалатын сәттер де болады кейде, ал біз үшін барлығы кілт тоқтап, тына қалады. Бәлкім, осы сағаттар, күндер, тіпті апталар – ондай жағдайлар бола береді, адамның басындағы есеңгіреу сәті апталар бойы созылады, біздің өміріміздің тұтас қосындысынан оқшау дараланып, тұңғиықтан бөлініп қалқып шығады. Бұл қуаныштан есеңгіреу, бақытқа кенелу, жан тебіреніс сәті.

	– Жыламашы, а?.. Сен жыламашы деймін, а?.. – Жүйесіз, бейберекет қайталай берді ол. Ол қайтадан үнсіз қалды, аузына басқа сөз түсетін емес. – Ирина жауабына мақұлдай қайта-қайта басын изей беріп, кейін шалқайтып әкетті, бетінде тарамданған көз жасы, ал пішіні тым аянышты еді. Аяныштылығы соншалық, Каретниковтің өзінің жылап жібергісі келді. Иегі кемсеңдей түсіп, жұтқыншағы бүлкілдеп кетті, – еркектің бәрі әйелдің көз жасын бірдей қабылдаса керек, шамасы, осы дүниенің нәзік жандарына қолдарынан келгенінше көмектесуге тырысады, иненің жасуындай болса да қасіретін сейілтуге ортақтасып, иненің жасуындай болса да – шерін тарқатуға тырысады, бойына жиналып қалған күйініш пен қайғысын ыдыратуға, жұбатуға тырысады, сондықтан олар әйел баласынан кем азап шекпейді. Егер, әрине, ол нағыз жігіт болса...

	– Жыламашы, тәңір жарылқасын, жыламашы. Осыншама еңірейтіндей ештеңе бола қойған жоқ қой, – деп айтуын айтқанмен көзін теріс бұрып әкетті. Ештеңе болмағаны қалай? Індет тигендей қырылып қалған осы үй ше? – Осыншама егіліп жылайтындай, ештеңе бола қойған жоқ қой, рас па? – деп сүреңсіз міңгірледі Каретников, осы міңгір оны жеркендіріп жіберді, бірақ басқа ештеңе айтуға шамасы келмеді, оған күші де, дәрмені де жетпеді.

	Осының бәрі қаншалық жаманат, қасірет, адам енді- енді ғана аяғынан тұра бастап, оң-солын танығаны сол-ақ еді, қапелімде өмірден өтті де кетті. Мысалы, Иринаның ағасымен болған жағдай – өз үйінің табалдырығына жете бере аштықтан әлсіреп жан тапсырды. Немесе, Невадан бір кастрюль су әкеле жатып, кейбіреулер демалуға отырды да, сіресіп қатып қалып, содан қайтып тұрған жоқ. Жас адамға жан тапсыру өте қиын. Қарттарға, бәлкім, жеңілірек шығар – олар жасарын жасады...

	«Жоқ, жеңіл емес – миында қарсылық әрекет пайда болды, – жеңіл емес.

	Қартайған адамдардың жастардан гөрі жаны тәттірек болады. Жастар өздерінің жалынымен, жел қақпаған көңілді де, аңғырт мінезімен өлімге пысқырып та қарамайды, ал өлсек – өлдік дейді... Мәселе соған тіреліп қалды ма? Олар өлімнің не екенін білмейді. Ал қарттар оның жайына қанық». Каретников бәрін түсініп, жүрегімен сезді, осы ойдың бәрі әзәзілдің ісі, күйініш пен қайғы кез келген адамға, оның жас-кәрісіне қарамастан бірдей ауыр, бұл жерде көлгірсудің қажеті жоқ. Иринаны, мәселен, ештеңемен жұбата алмайсың – көз жасы өмірінің соңына шейін сарқылмайды, себебі тағдыр соны маңдайына жазған.

	– Жыламашы деймін, – деп өтінді ол, – бұған кету керек еді – ал Иринаның көз жасы әлі тыйылатын емес.

	Ақыры ол жылауын қойды. Каретников одан алшақтай түсіп еді, үй мүлде суып кетті.

	– Сен асүйге бар, ал мен шкафты жарып бітірейін.

	– Жоқ, мен сенімен қаламын. Бәрібір біреу саған шам жағып тұру керек емес пе, а?

	– Шамды еденге қалдырып кет, сонымен іс бітті.

	– Болмайды. Оған көз қырын салып тұру керек. Нақ бір жанды нәрседей адамды сезеді. Онан ұзап кетуің мұң екен, өзінен-өзі сөніп қалады. Майы кеңірдегінен келіп тұрса да. Ал жанында кісі болса, сөнбеуге тырысып бағады. Табиғаттың жұмбағы, – деп Ирина мұңая күлімсіреді.

	– Ешқандай жұмбағы жоқ. Соғыс кезінде әрқашан осылай, тірі жан тірі жанға арқа сүйейді. – Каретников еденде жатқан балтаға қолын созып өзіне тарттты да, орнынан көтерілді, тістеніп алып, шкафтың бүйірінен құлаштай түсіп, шірене періп қалды, екінші, үшінші мәрте сілтеді, шкафтың міз бақпағанын көргенде өз көзіне өзі сенбестен ол қатты ышқынып балтаны төртінші, бесінші рет сермеді. Күш-қайраттың қайдан құйылып жатқанына таңғалған күйі алдымен бүйір жақ қабырғасын, содан соң артқы бір бөлшегін қаусатқанша дамыл таппады.

	Аштықтың уыты шыдатпай әкетіп барады, бар күшін салып осы сезімді іштей тұншықтыруға тырысты – қайдағы сезім, бұл індет, нағыз індеттің өзі еді, өйткені Иринаға қалдырған үлесі сияқты анасына апара жатқан нанға ол ешқашан қол тигізбейтінін жақсы түсінді.

	Адамға аштықтан ауыр тиетін басқа ештеңе жоқ. Тән ауруына, отқа күйгенге, жүректің шаншығанына шыдауға, бір-екі қабырғаңмен және кейбір сүйектеріңмен қош айтысуға да болады – адам осының бәріне төзеді, бірте-бірте көндігіп кетеді, ал бірақ аштыққа...

	Мынаны қараңызшы! Неғұрлым күшті, мықты, денелі адам, соғұрлым аштыққа төзімсіз келеді, іле-шала ақыл- парасатын жоғалтып, «миы ботқаға» айналады да, ол адам аштықтан бұратылып, бар қасиетінен айырылып хайуан болады. Аштықтың зардабы ең күшті зардап, басқа зардапқа қарағанда әлдеқайда ауыр тиеді.

	– Ах-ха! Ах-ха! – шкафтың қалдығын балтамен қирата түскен Каретников, мүлт кетіп немесе ағаш бұған бой бермеген кезде ернін жымқырып қайта жазып жібереді, сілесі қатып, ентіге дем алады, бірақ шыдап бағуда – ақырына шейін сыр білдірмеуге бел байлаған ол шаба берді.

	– Ах-ха! Ах-ха! Ах-ха!

	Бір рет қана тоқтады, тірсегі дірілдей теңселіп – бір шетке қарай тәлтіректеп кетті. Содан Иринаға өтініш етті.

	– Шамды жоғары көтере қойшы! Көрінбейді. Ол суықтан дірілдеп тұрған әлсіз жалыны бар қырлы стақанды жоғары көтерді.

	– Ах-ха! Ах-ха! – өршелене түсіп, қасарысып жатқан ағашты жаңқалай шапқан Каретников, ішінен егер бөлмеде Ирина болмаса взводтағы үйреншікті әдетімен қазір солдатша, ауыз толтыра бір боқтар еді, бірақ... Иринаның көзқарасы Каретниковке дем беріп, күш қосты. Ирина болмаса бұл әлдеқашан морт сынып, ұнжырғасы түсіп кетер еді, бірақ бір жақсысы Ирина қасында.. Ол Каретниковке соншама көп қуат берді. Жалпы еркек атаулыға әйел затының тигізер пайдасы көп.

	Әйелсіз еркек кім болар еді? Ешкім! Мастықтан төрттағандап тұра қалып, қолымен осы үйіндіге, тасқа, арақтың бөшкесіне сүйенуден бас ашпайды. Жанында әйел баласы болғанда, еркек заты әрқашан өзін-өзі лайықты ұстауға тырысады.

	– Ах-ха! Ах-ха! – Каретников азапқа түсіп, қырылдаған күйі шкафтың тақтайшасын, біресе қымбат оюларын, біресе сөрелерін, біресе қабырғасын қақыратып тас-талқан етті.

	Ақыр аяғында шкаф бір үйінді ағашқа айналды. Каретников балтаны тастай салып, төрттағандап еңкейе түсіп, қолымен осы үйіндіге сүйенді. Жүрегі айнып қазір құсып жіберердей лоқсыды. Ол жанталаса қарсыласып мылқау адамдай ымға көшті, жо-оқ, тек бұл жерде емес. Ақыры өзін-өзі ырыққа көндіріп, қарлыға сөйледі.

	– Ирина, енді осының бәрін асүйге тасу керек.

	– Қажеті жоқ! Қажеті жоқ! Мен өзім.

	– К-керек! – деп қырылдады Каретников қасарыса, еденнен бір құшақ отынды алып, тік көтерілді де, теңселе басқан күйі асүйге қарай жүрді. Онда барып, пештің алдына жүрелей кетті де, қақпағын ашып жіберіп, күл шашырамас үшін, көзін жұмып, суып қалған пештің қараңғы өңешіне қос тақтайды тастай салды.

	Пештің іші қараңғы да салқын, бірде-бір шоқ болмағанымен, от әлдебір сиқырымен маздап кеткен сияқты. Суықтың қыспағынан шоқ пештің оттығында жасырынып қалған екен, отынды тастап жіберген бетте, бірден дүр сілкініп, шаттана бой көтеріп, жалын тілін сумаңдай жүгіртіп қоя берді, ағаштың бояуы сытырлай түсіп, пеш дәл бір тірі жандай уһілеп, ішінде бірдеңе қырылдап сырылдай бастады да, келесі сәтте көңілдене лапылдай жөнеліп еді, асүйдің іші бірден жылынып сала берді. Пештің бүйірлері қызыл күреңденіп, ал үстіңгі жағы тіпті қып-қызыл болып, ысып кетті.

	Каретников отынның бәрін асүйге тасып, питерлік өртсөндіргіштер қасиет тұтатын ережені бұзғанына алаңдамастан, пештің жанына текшелеп жинап, бойын түзеді де, терең бір күрсінді.

	– Уақыт қалай тез өтіп кетті, – деді Ирина сыбырлап. – Маған салса, сені ешқайда жібермес едім.

	Бұл сөздер Каретниковтің өзегін өртеп жіберіп, ол қайта теңселіп кетті – неге екені белгісіз, Иринаның бүйтіп ақтарылуға қабілеті жоқ деп ойлаған еді, ойнақши жөнелген жұтқыншағын тежемек болып, қолын өңешіне апарды.

	– Мен саған майданнан хат жазып тұратын боламын, жарай ма? Сен маған мекенжайыңды бер, мен саған осында, Васильев аралына жазып тұрамын. Келістік пе?

	Мақұлдап бас изеген Ирина, көзінің жасын сүртіп алды, бірақ оны байқамаған Каретников сөзін әрмен қарай жалғастырды.

	– Ал соғыс бітісімен осында қайтып келемін. Сен күт, міндетті түрде мені күт. Жарай ма? Осында келемін. Келістік пе?

	Каретниковті бейнебір қою қараңғылық торлап алғандай болды. Кеудесінде мұңлы, жат бірдеңе қозғалып, жалғыздықтың қайғысы дүрсе қоя берді – дүниенің бәрі әлем-тапырақ болып көрініп, ең алдымен жаныңды қоярға жер тапқызбас сыздауық пайда болды. Шабуылға бірге шыққан жігіттер мақсатты жеріне жете алмағанда, соларды аяп жүрегің дәл осылай сыздайды, солармен қатар өзіңді өзің, анаңды, үйіңді, балалық шақта асыр салып ойнаған, жалаңаяқ шапқылаған туған топырағыңды аяйсың... Бір жаманат төнсе, сен оны анық білмейсің, бірақ жүрегің сезіп тұрады, ол жаманат әлдебір жақын тұста, әне бір бұрышқа жасырынып, үнсіз аңысын аңдуда, ал орайы келгенде – қанды шеңгелімен алқымыңнан ала кетеді.

	Ирина бұған қарсы аттады.

	– Сен кетпей қоя тұр... Асықпашы, өтінемін сенен, тағы да сәл бола тұршы.

	– Жоқ, жоқ, жоқ, – Каретников түсінді, егер енді сәл кідірсе, онда мәңгі осында қалып қояды. Ал өйтуге тиіс емес, енді кідіруге хақысы жоқ. Сонымен қатар осында қалып қоюға әбден құштар. Каретников осы тілекті, көктен, құдайдан, анасынан, Иринадан, өзінен өзі сұрады, сөйтіп әлдебір өз бойыңдағы күнәдан арылуға ұмтылды. Ал шын мәнінде оның күнәсі бар ма еді? – бірақ күткен кереметі бой көрсетпеді. Дұрысына келсек, өйтетін жөн де жоқ.

	Көзі бұлдырап, ештеңе көрмеген күйі Каретников дәлізге ұмтылды. Ирина ілесе шықты. Оған шинелін ұсынды.

	– Сен міндетті түрде мені күт, – деп міңгірледі ол шинелін киіп жатып, міндетті түрде. Ішінде бір тетік, сырт етіп іске қосылғандай, кілт тоқтай қалып еді, бірден тынысы кеңіп сала берді. Иринаға жақындап, екі қолымен қыздың бетінен аялай ұстады да: – білесің бе, саған қандай ұсыныс айтқым келетінін?

	Қыз әлсіз жымиып, көзін жұмды – біле ме, жоқ әлде білмей ме, ол жағы түсініксіз еді...

	– Жинал! – деп бұйырды ол кенет, әдетте өз взводында бұйрық беретін үйреншікті өктем дауыспен.

	– Қайда? Неге?

	– Жинал! Мен сені мұнда жалғыз қалдырмаймын. – Каретников шинелінің алқымына шейін түймелеп, нанды қойнына сүңгітіп жіберді де, саусағымен сипап көрді, сөйтсе нан сұп-суық, қап-қатты, аяздан тас болып қалған екен. – Сонда да үмітін үзбей, кенет жылынып кетсе ше?

	– деді. Өйткені Каретников нанға өз денесінің жылуын береді, нан содан соң жылиды. Пәтердің түкпірінен біреу бұған қолын созғандай болды тосыннан, – әлгі қимыл әрі жалынғандай, әрі қоштасқандай елестеді, сол ма, сол емес пе дегендей Каретников еріксіз Иринаға жалт бұрылды. Жоқ, жүзі жабырқау Ирина сол күйі қимылсыз тұр екен. Каретников сонда. – Осымен қаншама рет! – деп дауыстап жіберуге шақ қалды. Ирина аса сұлу еді... Фамилиясы кім? Ұмытшақтығын қарашы – фамилиясын ұмытып үлгіріпті. Оқыс қызарып кетті, өзінің осы ыңғайсыздығын сездірмес үшін командирлік дауыспен саңқ етті. – Неге жиналмай жатырсың? А, Ирина?

	Ол жай әншейін ғана және біртүрлі төбеден қойып қалғандай шолақ қайырды.

	– Бара алмаймын.

	– Неге бара алмайсың. Мен сені өзімнің шешеме ертіп апарамын, екеуің бірге тұрасыңдар. Сендерге командирлік айлығымды салып тұрамын. Екеуіңе... А, Ирина?

	Айтпақшы, қоршаудағы тұйық тіршілікте ақшаның қандай құны бар? Қазір ақшаға не сатып алуға болады?

	– Бара алмаймын.

	– Жүре қойшы, Ирина. – Каретниковке алғашында ол жай әншейін, әлдебір ішкі ұяттан, жасқаншақтықтан қарсыласып тұрған сияқты көрінді, себебі мұның орнында өзі де дәл солай жасар еді, бірақ артынан өзінің қателескенін ұқты. Сөйтсе Ирина әншейін қысылғандықтан, немесе ішкі ұяттан кете алмай тұрған жоқ екен, өйткені туған әкесі, туған шешесі, өзінің өткен өмірі қалған мына пәтерді тастап кетуді қимапты, олай ету қолынан келмейді екен. Шамасы, осы пәтермен Иринаны байланыстырып тұрған арқан тым берік және аса қуатты болса керек. Бұл жерден кетсе қылмыс жасап, өлілердің аруағына нұқсан келтіреді. Өлген адамдардың аруағы тірі жанашырлары еске алып, сыйлап жүргенге шейін жасай береді, ал жаңағы тірілер көз жұмған кезде, бәрі сонымен үзіледі – тірілер естен шығарып, өлгендер ұмыт болады деп жұрт бекер айтпайды ғой. Бұл қарапайым ғана, өте қарапайым шындық, бірақ оны аяғына шейін ұғу күрделі. Каретниковтің ұнжырғасы түсіп кетті. – Мен сені түсінемін, Ирина...

	Басқа кезде болса жаңағы сыңаржақ жұтаң әңгіме екеуінің де түбіне жететін еді, осы тұйықтыққа, жұтаңдыққа қыз емес, әрине, еркек, күшті адам кінәлі. – Бұл шындық, кез келген адамды уайымға итермелейді, бірақ Каретников қапаланудың орнына, жымия күліп, Иринаның маңдайына түскен шашын үрлеп жіберіп бір жағына қайырды, өйткені мына суықта көз жасына жабысып, қатып қалады ғой. Ол жымия күле тұрып, ішінен Иринаның кешіруін, барлық қылығын кешіргенін үнсіз тіледі – нанның соңына түскен «ұры» деп қала жаздағаны үшін де, қазір осы үйде тұрғаны үшін де, жылауға мәжбүр еткені үшін де, әңгімені өлілерге әкеп тірегені үшін де. Жазылмаған жара ток ұрғандай соқты, төбеңнен жәй түскендей мелшитіп, іші-бауырыңды қалтыратады және қайғыны жаңғыртады, тағы да оны естен шығаруға әрекет жасағаны үшін де кешірім өтінді, қалайда Иринаны сақтағысы келеді. Ал егер оны осы естеліктен айырсаң, онда ажалынан бұрын өлтіріп аласың!

	– Күт мені, Ирина. – Каретников еңкейіп, қыздың маңдайынан шөп еткізіп сүйіп алды, дұрысын айтқанда сүйген жоқ, ерні қыз маңдайына тиер-тиместен, кілт бұрылып, қазір, алдағы болар жағдайға бейімделіп есікке беттеді. Енді сәл кідірсе, осында мәңгі қалып қоятынын, содан ешқандай күш екеуін ажырата алмайтынын, жан- тәнімен осы суық асүйге, пешке, Иринаға сіңісіп кететінін түсінді. Күт! Міндетті түрде күт! Мен қайтып ораламын, Ирина! Осында ораламын! – Сөздері аузынан шықпай, тынысы тарылып қалды. Кеңірдегіне бір нәрсе көлденең тұрып, жанын қинайтынына ол үйреніп кеткен-ді, – жараланғанға дейін бүйтіп көрген емес, бәлкім, қорғасын тыныс мүшесінің бірін зақымдап кеткен де болар?

	Есіктің ілгешегіне қолын апарып, кейін тартып еді, есік ашылмады, ілгіштің астындағы ұядан кілт қылтиып шығып тұрған болатын, Каретников сәл жіті қимылдап еді, құлыптың темір жағы қарш етіп, есік ашылып кетті. Каретников бұрылмаған күйі иығынан асыра былай деді.

	– Мен саған өзімнің шешемді жіберемін, аты-жөні Любовь Алексеевна, есіңде сақта... Екеуің де күтіңдер мені. Ол теріс қарап сөйлеудің дөрекі қылық, тіпті кісіні қорлау екенін ұқса да, бірақ бұрылуға мүлде шамасы келмеді, егер ол бұрылатын болса, міндетті түрде морт сынып, өзін-өзі билей алмай қалады да, онда бірдеңеге ұшырауы мүмкін...

	Жақсылық емес әйтеуір. Ол тіпті қашқын болып шыға келуі де мүмкін, міне, гәп қайда.

	– Күт, – шолақ қайырған Каретников, ту сыртынан Иринаның бір өксіп жіберіп сол бойда тынши қойғанын естіді.

	Онан әрі өзін-өзі бағындыруға дәрмені қалмаған Каретников, баспалдақ алаңына шығып, қос қолымен баспалдақ жақтауына сүйеніп, құныс адамдай бүкірейген күйі аз-кем тұрды да, кейін бұрылуға жүрегі дауаламады, Иринаның есіктен сығалап бұған жылап қарап тұрғанын да сезді, – аяғымен басқышты санап, жақтауға сүйеніп, төмен жылжыды, өз денесін подъездің алдына сүйретіп әкеліп, содан соң көшеге өзін-өзі қамшылап әрең шығарды.

	Көше қараңғы да, тұнжыр екен, аяз онан сайын қаһарына мініпті. Каретниковтің саусақтары дірілдеп, құлақшын бауын тамағының астына байлап, түйін жасады да шинелінің жағасын көтеріп, шолақ көшемен негізгі соқпаққа қарай ілгері кетті.

	Шамалы жүргеннен кейін, тоқтай қалып артына бұрылды, өйткені Ирина тұратын үйді есінде сақтап қалуы керек еді, бірақ үй сытырлаған көгілдір ымыртқа, қар құйынына сіңіп ыдырап кетіпті.

	Расын айтқанда, Каретниковке әлдебір жоғары жақтан жіңішке сарғыш сәуле жарып өткендей елестеді, шамның жарығы бұған дем беріп, күш қосып, жылыта түсуде, осы сәуле қуаныш сезімін шақырып еді, Каретниковтің бойы бірден жеңілдеп сала берді. Тіпті бұл кезде ешқандай сәуленің болуы мүмкін емес екенін, өйткені жарықты жасыру заңы қатал екенін біле тұра, оны жәй түйсінудің өзі бұған демеу болды. Санадағы осы сәуле қара түнді қақ жарып, алдына түсіп, жолын жарқыратып жібергендей көрінді. Ол расында да сөйтті – алдындағы соқпақ жарық тартып, оның әр қалтарысы, ой-шұңқырлары айшықталып, жүрісті жеңілдетті.

	Ол шолақ көшеде Иринаға риза сезіммен келе жатты, өмірде осындай кездесулер рахатқа бөлейтіні туралы ойлады, содан нәзік сәуле пайда болып, мерейіңді тасытып, жаныңды жадыратады, өйткені осындай кездесулер болмаса, адам біржолата жабайыланып, ішкі дүниесі қат-қат қатпарға айналады да, бәріне пысқырмайды, ақыр соңында ол өзінің бетіне өзі түкіреді.

	Артына қайта бұрылды. Төңіректе үйлер де, күртік қар да көрінбейді, түн ішінде алып құбыжық, әлдебір жыртқыш ұшып жүрген сияқты тек қана әуеде қап-қара бірдеңе аласұрады, көзіне түссең, тұздамай, шайнамай қылғытып қояды, бірақ Каретников бұл құбыжықтан қорыққан жоқ, ол өзін-өзі батыл сезінді, ешқандай аң, ешқандай қараңғылық бұған қорқыныш емес, ол бәрі ойдағыдай болатынына сенді. Тек негізгі соқпаққа шыға берістегі бұрыштағы ғимарат па, әлде шарбақ па, құрылыс неден тұрғызылған – тастан ба, кірпіштен бе, әлде ағаштан ба, соны есте сақтап қалу керек деп ойлады.

	Жоғарыда бірдеңе жарқ ете қалып еді, қараңғылық ығысып, солтүстік шұғыласындай сәуле шашты. Каретниковке шұғыланы көзімен көрудің ешқашан сәті түскен емес еді, бірақ ол оның қандай болатынын көз алдына елестете білді. Төңірек сол сәтте құлазып, келесі секундте Каретников снарядтың ұлыған дыбысын естіді, ал іле-шала ұзаққа созылған, баяу қопарылыс дыбысы шықты – немістер, көзжұмбайлыққа басып, қараңғы түнге қарамастан беталды төмпештеп жатыр.

	Егер Каретниковтің бұрын ең жақын бір-ақ адамы болса, оның алдына соғыстан міндетті түрде тірі оралуға тиіс. Он екі мүшесі сау – екі қолы, екі аяғы, көзі де, ақыл есі де орнында болуы керек. Ал енді ол адамы екеу болды. Ол Иринадан естелікке ештеңе алмағанына қатты өкінді, тіпті ең болмағанда әйтеуір бір түймесін, немесе шкафтан жұлып алып қалтаға сала қоятын виньетка, немесе арзанқол жүзік, немесе әншейін бір тал шашы болғанда ғой.

	Әскери тұрмыс, жолдар, ұрыстар, шабуылдар мен шегінулер, пәлен биіктікті алып, пәлен елді мекенді босатуды талап еткен бұйрықтардың бәрі кейінгі үш жарым жыл бойы Каретниковтің күнделікті тіршілігіне айналды. Ащы ішектей созылған үш жарым жыл. Ол жараланып, Үлкен жерге эвакуацияланды, содан соң Сталинградтың түбінде болып, Шумилин армиясының сапында Жалаңаш таудың қорғанысына қатысты. Айтпақшы, әлгі тау Каретников жараланған кезде, әншейін жайпақ аласа төбешікке айналды. Оны снарядтар шұрқ тесік етіп, танкілер жаныштады, өрт құшағына түсіп балқып кетті, беткейін окоптар айғыздап, тұла бойы темір-терсекке толды, «таза» топырақ онда жоқ еді, темір бірыңғай темір, кейін Каретниковтің түсінен көпке шейін осындағы жарылыстың қанқызыл сәулесі шықпай қойды, ол содан еріксіз әлдебір шұңқырға немесе окопқа тығыла кетуге мәжбүр болады, өйткені тау бірыңғай атыстың астында калғанда бас сауғалау мүмкін емес-тін.

	Каретников соғысты Кенигсбергте аяқтады – сондағы бесінші нөмірлі берік бекіністі қамалды алды. Соны мәңгі бақи есінде сақтап қалды. Өйткені ол орасан үлкен, барлық түкпір-түкпірін, бұрыш-бұрышын аралап көру үшін тұтас бір күн уақыт қажет еді, шамасы, күйдірген қызыл кірпіштен салынған, міз бақпайтын қалың қабырғалары, атысқа арналған тар тесіктері, зеңбірек пен пулемет орнататын дөңес бетон маңдайшалары бар-ды. Кенигсберг қаласы қырық бесінші жылдың тоғызыншы сәуірі күні құлады, ал осы шалғайдағы қырсық шалған қамал, Кеннигсбергтен теңізге апаратын жолдан мүлде көзге шалынбайды, жау ақ жалауды ешбір түсіргісі келмей үш күн бойы тіресті. Қамалды көлденеңі жиырма бір метр қазылған орға, оған су толтырып қоршаған екен, жүзіп өткенінше, он мәрте қаза табасың. Тереңдігі жеті метрді ернеуіне шейін өліктерге толып кетті.

	Кенигсбергте Каретников тағы да екі ай отырды, қаланы сынған кірпіш пен тастардан тазартты. Алдымен, жаппай жасырылған миналарды жару үшін көшелерге сүйретпесі бар танкілер жіберілді, ал содан соң түрен тіркелген жай танкілер, өйткені көшенің үстімен жаяу жүру де, көлікпен жүру де мүмкін емес еді. Жыпырлаған үйінді дөңестер, аспанмен тілдескен таулар, қайда бұрылсаң да, сынған кірпіш пен тас, үйінділердің арасынан шүберектер, темір- терсектер, жапырайған автомобиль радиоаторлары, мылтық құндақтары, жанышталған өліктер, шкаф бұрыштары тікірейіп шығып тұр. Басқа бермесін, мұнда жоқтан өзгенің бәрі бар.

	Қырық бесінші жылдың сәуір, мамыр айларының ауыр күндері Каретниковтің есінде қалып қойды, фрицтердің оқыс тарту-таралғылары, аспаннан жаңбырдай жауған сынық кірпіштер, қираған үйлердің кетіктеріне жабысқан алба-жұлба, кір-қожалақ қойыртпақтар – өмірдегінің бәрі өткінші – көңіл құлазытқан сылбыр жаңбырлар, – бәрі де уақытша, үсті-бастары жұлым-жұлым, орманнан ашкөзденіп, жалаңдап және «шмайссерлердің» қуыс мүйізін тағып шыға келетін шаштары жалбыраған жас балалар «вервольфтер», олар қастандық жасамақ болып және өздері содан әбден титықтады. Немістер шегініп бара жатып, ең ақырғы үмітті соларға артқан еді, «вервольфтер» партизандық жасап орманды паналайды, сөйтіп совет әскери бөлімдерінің үнемі шырқын бұзып отырады деп ойлады, бірақ олар бұған жарамады, шамалары да келмеді, оның үстіне батылдықтары да жетпеді. Қарулы солдаттарға тиіскен жоқ, тек жалғыз- жарым жүргендеріне болмаса, негізінен азат етілген жерге қоныс аударумен шұғылданып жүрген тыл қызметкерлері мен жай адамдарды торуылдады.

	Бір жолы Каретников полк штабынан өзінің ротасына училищені жаңа бітірген лейтенант – взвод командирі Фроловпен бірге қайтып келе жатты. Ол әлі соғысып үлгірген жоқ-ты, сол себепті Фролов көпе-көрінеу реніш білдірді, өйткені тек гвардия значогынан басқа омырауында ешқандай наградасы жоқ еді. Алайда орденге ұқсас болғанымен значоктың аты значок қой, бәрінен бұрын Фролов осы жағдайға қатты қынжылатын.

	Олар қалың тоғайдың жиегіндегі соқпақ жолмен келе жатқан. Жолдың оң жақ және сол жақ қапталдары таспен қаланыпты, шамасы, жол әлдебір бай хуторға әкелсе керек. Оның иелері қалаға жүк арбамен азық-түлік жеткізетін. Саусағыңды көрсетсең, күле беретін ұшқалақ лейтенант Фролов, жол бойы таңдайын қағып, немістердің пысығын қарашы, тіпті тоғайдың арасындағы жолдың өзін таспен қалап қойыпты, – деп таңырқаса, ал тұнжыраған Каретников жақында жараланған аяғы сырқырап үнсіз келеді. Былай қарасаң, бәрі жазылып кеткен сияқты еді, бірақ сырқырауын қоймайды. Бұл араның ауа райы солай, қашан үйренгенінше мың мәрте азапқа түсіріп, сүйегіңді сындыра жаздайды, жері жаппай ылғал, дымқыл, сасық ауа, міне, аяқтың сырқырайтын себебі де сол болатын.

	Жерден салқын бу дымқылдана жоғары көтеріліп жатыр. Жаңбыр да, шық та жоқ, ылғал бейнебір жер асты саңылауының арасынан шығып жатқандай, етікті, киімді былжыратып, жараны тұз сепкендей ашытады. Жолдан көрінбейтін, жермен-жексен болған нөмірі бесінші қамал, қамалға қарама-қайшы, ұрыс кезінде қарсылық көрсетпеген әлдебір доттар артта қалды, шамасы, ондағы немістер қарсылық көрсетпек түгілі қара басымен қайғы болып кетсе керек, бәлкім, сол кезде доттарда қамалдағыдан гөрі естиярлау мырзалар отыруы да ықтимал ғой. Жол орманға қарай тереңдей түсті. Шіріген шөптің, қидың және саңырауқұлақтың иісі бұрқырап тұр, әбден етене болған бейбіт иістер, бірақ бұталар мен ағаштардың үңірейген, үрейлі көлеңкелері бейбіт емес еді, су иірімдері сияқты, қап- қара үңгірлер, онан кез келген минутта сумаңдаған суық қол жүргіншіні қараңғы түкпірге сүйрей жөнелуге даяр тұр, ал онан әрменірек үңілсең, иірімдердің арасында мүлде саңылау жоқ, дайын мола, оған бір кірсең, қайтып шыға алмайсың.



	Каретников алдымен бір жағына, содан соң екінші жағына бұрылып қарады да, алайда осы тып-тыныш қараңғы орманның біртүрлі ұнамай тұрғанын сезді, бірақ қауіпті ештеңе таба алмады. Ал жанындағы Фролов бір мұңлы әуенді ысқыра әндетіп келеді. Олар едәуір ұзақ жүріп, дөңгелектеу келген үлкен шалшыққа шықты, оң қанатындағы орман біртүрлі сиреп кеткен, Каретников әр жолы, осы тұнжыраған үлкен шалшықты жаяу немесе көлікпен кешіп өткенде, ағаштардың осы тұста оқыс сирегеніне назар аударып, ішінен осы қарағайлардың тамырын әлдебір у жегідей жеп жатыр, ең дұрысы батпақты уы болса керек деп ойлайтын. Алайда осы бір дөңестеу келген, белгісіз түренмен қазылған, бірақ оның есесіне жиектері циркульмен сызғандай, дөп- дөңгелек шалшықтың айналасында тіпті бір тал гүл де жоқ еді. Каретниковтің қабырғасын осы қайыстыратын, әйтсе де мейлі өссін, мейлі өспесін, оған пысқырғаны бар ма? Осы алаңқайдан рота шаруашылығына шейін қол созым жер Каретников сонда жеңіл бір күрсінді, көп ұзамай ұшы- қиыры жоқ қараңғы орманды қақырата басып өтеді.

	Ағаштардың сирек бұтақтарының арасынан аспанға қарады. Күн ұясына батып бара жатыр екен. Қанқызыл, қою, шаңқан-сарғыш кірпіктері іріңдеп тұр. Үстіне бұлт шүйілген жер мен көктің арасында бір ғана таза ашық жолақ бар. Ласталмаған, шамалы ғана кеңістік қалды, енді қас- қағым сәттен кейін сол жолақ тұншығып, құрдымға кетеді. Тек адамның ғана емес, табиғаттың да, ауа райының да, кең байтақ орманның да, судың да дүние салатыны күйініш сезімін тудырып, әлдебір жанға бататын өзгеше қынжылыс шақырады.

	Қолын аузына тосып жөтелген Каретников ысқырықты аңыратып қоя берген Фроловқа жекіп тастады. Іштей өздерінің автомат ала шықпағандарына өкінді, ең болмаса екеуара бір автомат. Әлде ерінді ме, әлде оны жүк көрді ме – күн ыстық, әрі қапырық еді. Жарты шақырым жаяу жүрсең, гимнастеркаңды сығып аласың, оның үстіне соғыс әлдеқашан біткен, бұларға автоматтың керегі жоқ-ты. Полкке салпаңдап жеткенге шейін қай заман, – ал қазір Каретников ППШ-ны асына кетпегеніне налыды. Автоматпен жүру дегенмен сенімдірек, өзіңді-өзің нық ұстайсың, қару әрқашан, әр мезгілде және қай заманда да адамға батылдық берген.

	Оһ, күннің батқанының жаманын қарашы, – ертең сөзсіз жаңбыр жауады. Қайтуды күтіп жүрген егде солдаттар қайта шағына бастайды, неге екені белгісіз, сүйектері сырқырап, бұлшық еттері тартылып, сіңірлері үзіліп барады, – «организмдері» әбден тозып бітті, кәрілік мақтаныш емес, – күңкілдеп, үйлерін есіне алып, созылып кеткен «дембелді» ызыңдап айтады, ал жас Каретников солар үшін жаны ауырып, аяп кетеді, өйткені шынында да көбінің демалысқа кететін мезгілі жетті ғой.

	Күре жолдың үстімен жүріп келе жатты, бір қызығы, аяғының астындағы жерді сезбеді, су бетімен жүзіп немесе ауасыз бос кеңістікпен қалқып ұшқандай еді. Осы сезім өкпесін қысып, тынысты қалыпты жағдайға қалай қайта келтіруге болады деген ойға жетеледі. Әлгі оқыс дабылдың қайдан туындағанын, оны туғызған не екенін Каретников сол күйі түсінбеді. – Каретников кенет жалт бұрылып, алаңқайдың арғы жақ бетінде, бұлардан жүз елу метрдей жерде екі адамның тұрғанын көрді, екеуі де ұзын бойлы, жасыл киімді, сақал-мұрттары өсіп кеткен. Санаулы сәттің ішінде, секундтың жүзден бір бөлігінің арасында көзімен бәрін көріп, жалпы жағдайды бағдарлап және ұсақ-түйекті електен өткізіп үлгірді, бұлар әлі мектеп жасындағы, арнайы қағазсыз орманда түзге отыра алмайтын жасөспірім «верволфтар» емес, тәжірибелі, тіс қаққан, қарулы кісілер, оларға адамның кеңірдегін жұлып алу бақбақты үзгенмен бірдей.

	– Жат! – Ақырын, үрейлі, ысылмен сыбырлап бұйрық берген Каретников, Фроловты белінен ұстай алып жерге атып ұрды.

	Дер кезінде жығылыпты. Ту сырттан атылған оқтың шолақ дыбысы естіліп, жер бауырлап төмен ұшқан бір тізбек оқ жақын тұстағы қарағайдың бұтақтарын қырқып баудай түсірді. Іле-шала орнаған жым-жырт, тылсым тыныштықтың қоюлығы соншалық, үстерін топырақ басқандай желкелері сіресіп қалды, жерге құлаған бұтақтың гүрс еткен дыбысы құлақты жарып жібере жаздады. Каретников қас-қағым сәтке кешіксе болды, онда автомат кезегі Фролов екеуінің бел ортасынан қақ бөліп, қырқып түсірер еді. Каретников шаттана шыққан өз дыбысын естіді, бірақ бұл айғай өз ішінде ғана шыққан үнсіз айғай еді. Каретниковтің еріндері әп- сәтте кезеріп кетті, соғыс біткен кезде өлгісі келмеді, себебі автомат ұстаған екеу бұларды оп-оңай тізе бүктіреді – атап айтқанда, оп-оңай, өйткені пистолетпен автоматқа қарсы төтеп бере алмайсың ғой. Бірақ қорқыныш қорқынышпен, үрей үреймен, ал миы сағатша сартылдап, айқын істеп тұрды.

	– Соңыма ер! – деп Фроловқа бұйрық берген Каретников, жолдан бір шетке, ақшыл шіркейлер қонақтаған су-су сирек бұтаға қарай жалт берді.

	Үстерінен тағы да автомат оғы зуылдап өтті. Бұлт боп жоғары көтерілген шіркейлер, бір шетке қарай тайып отырды, тіпті осы әлжуаз да ақылсыз, маса екеш масаның да өлгісі келмейді, ал керек болса.

	«Айтпақшы арнайы туалет қағазы жайында... басына мүлде керексіз, қисынсыз, тіпті мағынасыз нәрсе түсті...

	Немістер партизан отрядтарын құруға әрекет жасаған кезде, әйтсе де немісті партизанға тәрбиелеу, әлдебір Вася ағайды Рим папасы жасаумен бірдей, ал тұтықпа машинадан қуатты «харлей» мотоциклін құрастыру сияқты еді. Сонда осы отрядтар СС-тың қоймаларынан арнайы тізім бойынша жабдықталды, пәлен автомат, пәлен оқ, гранат пәлен, одан соң азық-түлік сүлгі, палаткалар ұсақ-түйектер алды... Біздің барлаушылардың қолына түскен ұзақ тізімнің ең соңын туалет қағазы аяқтап тұрды. Тәрбиелі немістер құйрықтарын түйе жапырақпен, немесе кез келген ағаштың жапырағымен сүртуден жеркенген, оларға міндетті түрде туалет қағазын жеткізіп беруі керек. Осы қағаз болмай қалған кезде, олар дабыл қағып, аянышты радиограмма-шифровкалар жолдайды, уәделі қағаз қайда? Қысқасы, фрицтер ұзақ төтеп бере алмады, орманнан қолдарын көтерген күйі сүмірейіп- сүмірейіп шықты. Бірақ ол шыққандар тырнақшадағы партизандар ғой, бірі қалмай берілді, ал мыналар мұнда не бітіріп жүр? Эсэстер екені анық. Эх, аш бөрілер!

	Фроловта «ТТ» – ұрыста ауырлау болғанмен, сенімді пистолеті бар еді, Каретниковте немістің өзгеше «парабеллумы» – оны әлдеқашан шетелдік қару-жарақ музейіне өткізіп жіберу керек-ті, бірақ ол өйткен жоқ, оған қолы үйреніп қалған-ды. Өзін шейіт кетіруге сәл-ақ қалған өлген обер-лейтенанттан қалай алысымен, обер лейтенанттың «шмайссерінің» оғы ұңғысында тұрып қалып, парабеллумға қол созып жатқанда, Каретников одан бұрын атып үлгірді – содан бері ажыраған емес.

	Каретников парабеллумды қабынан суырып алып, жаңа орынға ойысты.

	Төбесінен тағы да оқ тізбегі зуылдап өтті. Еһ, автомат болса ғой қазір, автомат, тым құрмаса бір табақ оғымен.

	– Кәне, Фролов, екеулеп бастырмалата атып, автоматты елестетейік оларға.

	Каретников бұтаның арасынан сығалап, сақал- мұрттылардың екі жарылғанын көрді, біреуі жолдың бір жақ, ал екіншісі екінші жақ қапталында, әлдененің аңысын аңдып тұр, не бұларды алдап соғып қақпанға түсірудің айласын қарастыруда, немесе таяу маңайда әскери бөлімнің бар екенін біледі, сонан өздері қақпанға түсіп қалудан сескенеді.

	Үздіксіз атыс ашты, алдымен «парабеллумнан», оған үзеңгілестіре, қабаттастыра дерлік ТТ-дан, «Парабеллумнан»

	– ТТ-дан. Әрине, оқтары ұзаққа жетпейді, бірақ бұларға оның қажеті де жоқ. Атыс та әсерін тигізді, қырынбаған екеу жерге кіріп кеткендей ғайып болды.

	Ертеңіне көрші рота орманды сүзіп шығуға бұйрық алды. Сүзіп шығып қайсыбір бүргелерді қолға да түсірді. Тапсырманы өз ротасына бермегеніне Каретников өкінді, өйткені олардың кім екенін аяғына шейін білгісі, анықтағысы келген еді.

	Әрбір адам жарық дүниеге етене жақын, өткенімен біте қайнасып кеткен, айтпақшы көпшілігінің тек өткен күндері ғана қазіргі тіршілігін құрайды. Каретниковтің де осы шағын екінші топқа жатуы әбден мүмкін... Бірақ қырық екінші жылдың қысқы Ленинградын, көкейлерін тескен тек нан мен судан өзгесін елең қылмастан, бәрінен түңілген, аштық аранына түскен кемпірлер мен балалар шұбаған бұлыңғыр суатты, ысқырған снарядтар төбені жанап өткенде олар селк ете қалады, алайда снарядтың жақынға түсіп, Неваның болат мұзын ойып кеткенін қалайды, онда суды кезексіз және қалауыңша алуға болар еді, осының бәрін жадыңнан қалай шығара аласың, нан дүкенінің алдында топырлаған жұртты, әлсіз соқыр жарығы бар шамды ше?

	Каретников Ленинградқа, Иринаға қаншама хат жазып, жағдайдың анық-қанығын білуге қаншама әрекет жасағанмен, – әлгі естен кетпес шолақ көшеге анасы да келіп, Иринаның есігін қақты, жараланғаннан кейін Ленинградқа барып қайтқан майдандас досы да Каретниковтің өтінішімен айтқан үйіне соққан-ды, бірақ бәрі зая кетті, ол пәтерден ешкім жауап қатпады. Хат та, хабар да жоқ, тым-тырыс.

	Жалғыз-ақ амал – әскерден қайтқаннан кейін жағдайды анықтап, Иринаның неге жауап қатпағанын тікелей өзі білуіне тура келеді. Жалпы тірі ме екен өзі?

	Жылдар өткен сайын оның бейнесі сараланып, бастан-аяқ айқын елестейтін болды, кейбір ерекшеліктері айқындала түсіп, оқшауланды да, ал енді бәзбіреулері керісінше, сәл көмескіленіп, түкпірге шегінді, осы дараланған тұтас бейне, Каретниковтің кеудесіне мұң ұялатып, өзегін өртеген сағыныш сезімін шақыратын, ол өйткені дөрекіленіп, қатып-семіп, әлдебір мақұлыққа айналып кетуіне мың-сан жағдайлар бола тұра, нәзік түйсіну қабілетін жоғалтқан жоқ, тіпті масаның шаққанының өзін, кісінің өркөкіректігі мен менсінбей қарағандығын сезіп қалатын болды, тіпті оны былай қойғанда, бұрынғыдан бетер нәуетек болып кетті. Кейде Ирина Коробейникованы бұл өз қиялынан шығарғандай болып көрінетін. Ондай адам жарық дүниеде болмағандай, тіпті екеуі мүлде кездеспеген сияқты – әлгі азынаған аязды түн де, өтпес балтамен шапқан шкаф та, ортасынан екіге бөлген ылғалды ауыр нан да – оның бірде- бірі болмаған нәрседей.

	Бірақ онда мына сарғайтқан сағыныш, Каретниковті титықтатып, мазасын кетірген осы бір сыздаған шаншу қайдан келді, төбесінде естілер-естілмес коңырау шылдырлайды, ал жүрегіне әлдебір қатерлі, сұмдық нәрсе сумаңдап, әлдекімнің қанды шеңгелі мұның жүрегін біржолата тоқтағанша уысында сығымдай қысып тұра беруге бар еді. Каретников осы қолдан өз жүрегін құтқару үшін шамасы келгенше күресіп бағуда, демек, осының бәрі қайдан пайда болды?

	Ирина, әрине, бар еді. Ол болжамсыз, түс те кейбір адамның түбіне жететін, әдетте әркімде кездесе беретін бұлыңғыр сандырақ та емес, мынау дүниеде барлығы – ақиқат еді.

	Ол жиі-жиі өткен күндерін, Ленинградтың сол аязды түнін есіне алатын, соны арнайы күтіп тұрғандай Иринаның бейнесі дап-дайын күйінде қалқып шыға келеді. Жолақ жүгірткен ақ көйлегі, әсем ақ туфлиі, шамасы, жып-жылтыр сапалы былғарыдан тігілсе керек, мұқият таралған шашы және жаңбырлы күздей сұрғылт көздері.

	Каретников қырық алтыншы жылдың ақпан айында демобилизацияға кешеуілдеп шықты. Каретниковті келешегі бар, сауатты командир ретінде акедемияға оқуды ұсынды, сөйтіп әскерде қалдырғылары келді, бірақ ол өз дегенінен қайтпай, «демобилизация маған тиіс екен, ендеше, жөніме жіберіңдер!» деп қасарып тұрып алды.

	Ол Питерге келіп, қаланы тіпті танымай да қалды, тірі пендеден гөрі мәйіттер басым баяғы үрейлі суық Ленинградқа мүлде ұқсамайды. Қала өзгеше еді – солай болуға тиіс те, соғысқа дейін Каретников оны осы қалпында есінде сақтаған. Вокзалдан Голодайға шейін таксимен жетті де, бөлмеге тіке кіріп барды – есік ашық екен, сондықтан есікті қағып жатпады, табалдырықтан аттаған күйі есіктің жақтауына сүйеніп тұрып қалды, шашы аппақ, бүкірейген қарт анасы тіпті бұған мойнын да бұрар емес. Любовь Алексеевна, Каретниковтің білуінше, қазір зауыт кітапханасында істейді, немістің шақпақ-бомбасы түсіп, бұрынғы, ескі кітапханасы өртеніп кетті, – шамасы, біреуге материал дайындап жатса керек. Бәлкім, басшыларға да болар.

	– Мама! – деп ол қарлыққан дауыспен анасын шақырды да, қолын кезерген ерніне апарды, езуі ток соққандай дірілдеп, еріні өзінен-өзі қымылдап қоя берді.

	Шешесі құлақтан қалған сияқты, ұлының даусын естіген жоқ.

	– Мама! – деп қайта дауыстады Каретников.

	Бұл жолы шамасы бірдеңені сезіп, басын көтерді де, жиегіне қырау қатқан, ал орта тұсы тап-таза терезеден қарлы далаға, қисық-қисық бірнеше ағаштарға, онан әрмен, шығанақтың кісі зерігетіндей теп-тегіс айдынына қарады. Ағаштардың басында қонақтаған мұңды қарғалар үнсіз тұнжырап отыр.

	«Қарғаға құдай бір түйір ірімшік жіберіпті, – ұмыт болған, мектептегі тақпақ ойына орала кетті, – қарға ірімшікті жеуге оқтала берді... тағы сондай бірдеңелер... Иә-ә, Каретников саған мектепті басынан бастауың керек, бәрін соғыс басыңнан шығарып, ұмыттырып жіберді. Мама!» – деп үнсіз іштей айтқанын ол, іле-шала дауыстап қайталады.

	– Мама!

	Ішкі дүниесінде бірдеңе астан-кестен опырылып төмен гүрс ете қалды – мамасы бұрынғыша естімеген күйі, терезеге әлі үңіліп отыр, оны қызықтырған қарғалар ма, жоқ әлде балалық шақтан таныс мына қисық-қыңыр ағаштар ма, сонда Игорь отырған бұтақ сан рет сынып кетіп, ол жерге құлайтын-ды, – ол жағы белгісіз... Каретников дауысы қарлығып әлсірегенін былай қойғанда, біржолата жоғалып, отырып қалғандай көрінді, әйтпесе дауыс басқаша не нәрсеге душар болуы мүмкін? Ол мана мамасын дауыстап шақырғанда өз үнін өзі естіген жоқ, тамағында түсініксіз бірдеңе бүлк ете қалды, бар болғаны сол ғана.

	– Мама, – бұрынғыша қарлыққан, мүлде естілмейтін дауыспен қайта шақырды Каретников.

	Любовь Алексеевна бойын жинап, құлағын тігіп мойнын созды, бетінде қысқа көлеңке табы жүгіріп өтіп еді, солқылдаған шаншуды бәсеңдеткендей саусағын шекесіне апарып, сенбеген күйі іштей сыбырлады.

	– Иго-орь!

	Анасы мұның даусын естіген де, өзін көрген де жоқ қой, ол тіпті бұған қарай мойнын да бұрған жоқ... Ендеше, мұның осында екенін қалай сезді? Әлде қырау басқан терезе мөлдірінен байқап қалды ма? Осының бәрі, неге екені белгісіз, Каретников үшін өте маңызды болды, өйткені анасының қазір қандай күйде екенін білуі қажет еді.

	Ауру, сау екенін ажыратуы керек те, соған байланысты қимылдауы қажет. Емханаға ма, әлде дәріге аптекаға жүгіре ме, немесе чемоданын ақтарып, оның ішінен бұқтырылған американдық етті, маргаринді, консервіленген колбасаны, май мен нанды алып шығуы керек пе, соны біліп алуы керек- ті. Қала берді анасына арнайы алған, өзіне әрқашан қара түс жарасатын, бір киімдік қара бостоны бар. Ол қара костюммен сәнді, келісті әрі салтанатты көрінетін, – орамал, басқа ұсақ- түйектер, әдетте әскерден қайтқан офицерлер алып келетін бұйымдар екені екібастан белгілі. Әлде өзін-өзі, алып ұшқан жүрегін басып, босағаға сүйенген күйі, анасының кітаппен жұмыс істегенін осылайша бақылап тұра берсе ме екен?

	– Иго-орь, – әндете созған Любовь Алексеевна, жалт бұрылып, жас қыздай ширақ қимылмен есікке қарай ұмтылды. – Иго-орь келді.

	Қаны басына шапшып, шекесі қатты солқылдап, зыңылдап кетті, ол шешесін иығынан құшақтай алып, бетіне бетін басып, алыстан шыққан солғын дауысты естіді.

	– Қалай үлкейіп кеткенсің, Иго-орь... Соқталдай болып- с-ы-ың...

	Қазіргі айта алатын, дәлірек айтқанда, аузына түсетін сөздердің бәрі мағынасыз, бөтен еді, – соғыста, жұрт тек өсіп қана қоймайды, есейеді, қартаяды, жалпы шашы ағарып, мүлде түсіп қалмағанына шүкір деңіз, – осы сөздердің бәрінің ешбір салмағы жоқ, мәнсіз сөздер. Ол өзін-өзі аман сақтап, тірі қалғаны үшін анасына дән риза еді. Анасы да ұлына сол үшін ырза. Ол үндемеді Анасы да тіс жарған жоқ. Каретниковтің мына бөлмеде болмағанына қай заман!

	Барлық заттар соғысқа дейінгідей, бұл майданға аттанар алдындағыдай өз орындарына қойылған, осы бөлме әр жолы түн баласында оқыстан пайда болып, түсіне сан рет кірген болатын. Әр жолы бөлменің ішінен қайда, қай орындықта, қай жерде отыр деп бұрыш-бұрышқа көзін жүгірте Любовь Алексеевнаны іздейтін.

	Алайда бөлме өзгермегендей тек ат үсті, бір қарағанда ғана солай көрінді, әншейін Любовь Алексеевна босаған орындарды оп-оңай өзінің құпия тәсілімен толтыра білетін, былайша ашық жерлер пайда болған сияқты, бірақ ол сезілмейді, әйтсе де бес жылдан астам уақыттың ішінде мұндағы көп заттың орны жоқ. Жиһаздар да, кітаптар да, осы кітаптар тұрған сөрелер де, ал бұрын қабырғаларда ілулі тұратын картиналардың жұрнағы да қалмаған.

	«Пысқырғаным бар ма, – деп көңілі босаған Каретников, атап айтқанда, пысқырмайды да! Сүйек аман болса, ет өзінен өзі бітеді... Сөрелер де, кітаптар да, жиһаз да, картина да болады. Ең бастысы, анасы тірі. Қажымаған, зақымданбаған, соғыстың обыр қараңғылығы кетті, алда міндетті түрде мереке болуға тиіс. Қызыл-жасыл оттарымен, тамылжыған музыкасымен, ойын-сауық, биімен. Сол мереке ұзағынан сүйіндіретін болсын».

	Жалпы ол өзін-өзі соғысқа дейінгі бозбала қалпында сезінді, бірақ болашағы алда күтіп тұрған байсалды азамат, қиял, арманнан, денесінен кәлләсін бөліп алып, патефон пластинкасына бұрап қойғандай басы шыр айналды. Осы салмақты азамат алда не күтіп тұрғанын, адамгершілік қасиеттердің өзгеретінін, оның үстіне оның басқаша атала бастайтынын білмеген еді.

	Келесі сәтте Каретников Ирина туралы ойлап еді, ішінде ыстық жалын лап ете қалып, аяқ астынан ыстықтап кетті, ол қазір Иринаны тауып алуға, міндетті түрде іздеп табуға тиіс. Із-түзсіз жоқ болып кетуі мүмкін емес, адам ешуақытта ұшты-күйлі жоғалып кетпейді, артында міндетті түрде белгі қалдырады – тырнақтың ізі, жараның орны, терең әжім, әйтеуір бірдеңе қалатыны сөзсіз...

	Әлде, мүмкін, қысқы түн, өкпек долы жел, сықырлаған аяқтың дыбысы мен қаңыраған үлкен бөлмеде жападан- жалғыз қалған Ирина – жай әншейін түс шығар? Бәлкім, ол Володя Мокровтың сөзімен айтқанда, әншейін құр елес болып, Каретников сол түнді, Иринаны, пәтерді өз қиялынан шығарған шығар?

	Бір сағаттан кейін, апыл-ғұпыл тамағын ішіп, анасымен кездесу әсері әлі суымай тұрып, ол Иринаны іздеуге тартып кетті. Бұл Иринаны табуға тиіс, анасы мен қандыкөйлек майдандас досы жаңылысқан, олар әлгі шолақ көшеде емес, басқа үйде болған...

	Ол Үлкен проспектіге жетіп, жан-жағына қарады. Автомобильдердің көптігіне, машиналардың арасында шетелдік – неміс пен итальяндық маркалардың басымдылығына таңданды, бірнеше ебейсіз, бүрге сияқты

	«ДКВ»-лар – ескі шағын машиналар қараң ете қалады, олардың қалай қозғалатыны белгісіз, тіп-титімдей, алдыңғы және артқы орындықтарын бірдей ашатын машинаның ұзына бойына дерлік созылып жатқан сала құлаш есігі бар. «ДКВ»-ны Ленинградта такси есебінде пайдалануға жіберген. Каретниковтің пайымдауынша, онысы ыңғайлы болса керек, көз ілеспес жылдамдықты ол ешқашан ала алмайды, ал орташа жылдамдықпен шопырдың да, жолаушылардың да дін аман болатынына кепілдік мол, «кизенге» немесе айталық, «опель – адмиралға» қарағанда түтіні де аз, тұрпатына кісі қызыққандай «ДКВ», ағашқа мысықша өрмелей алады – жалпы артықшылығы да, кемшілігі де бар. Каретников пойыз ішінде «ДКВ»-ның екіұшты мағынасы бар екенін естіді. «Дурак, кто возит» – «Тасыған адам ақымақ» және «Дурак, кто возьмет» – Алған адам ақымақ.

	Жолдың жиегін жанап және бір жақ шетімен қарды жаныштаған күйі, бояуы жарқыраған су жаңа «студебеккер» ағызып өтті, шамасы, ол гаражда, немесе қоймада тұрса керек, осынау жүк машинасы бүгін алғаш рет жолға шыққан сияқты. Ойынан Володя Мокров шықпай қойды, қал- жағдайы қалай екен? Ординарецқа хат жазып жіберу керек. Алайда аяқ-қолы жоқ мүгедектің жайы белгілі ғой, қайғылы тұрмыс екені өзінен-өзі түсінікті, – «студебеккерді» көрген бойда ол әдетте: Орыстың үш солдаты бір америкалық «студикті» оп-оңай алмастырады» дейтін еді. Проспектіде адамдардың қарасы машиналардан гөрі аз еді, – жұмыс уақыты және оның үстіне күн де суық, қар жамылған акациялар тұнжырап тұр, бұтақтары тіпті скамейкаға шейін иіліп қалған. Жалт бұрылып, Каретников кейін жүрді – егер үлкен проспектіден Васильев аралының түкпіріне қарай жүретін болсаң, Иринаның көшесі оң қол жақта болуға тиіс. Ол алыс емес, проспектіге тиіп тұр, үш жүз метрдей, әрі кетсе төрт жүз метр. Бірақ түнгі жол, өкінішке қарай, күндізгідей емес, алайда түнгі мысықтың бәрі сұп-сұр да, ал аттың бәрі қап-қара боп көрінеді деп жұрт бекер айтпайды. Оның үстіне сондағы әлгі, тау-тау қарлар да жоқ қой... Каретников бірден кейін бұрылғысы келіп оқталды да, бірақ артынша ол ойынан айнып, Үлкен проспектіні қиып өтіп, Неваға қарай беттеді, таныс нан дүкенін оның артындағы композитор Серовқа «граф А.Д.Шеремьетев атындағы музыкалық-тарихи Қ-нан» қойылған тас тақталы үйді көрді, ал композитордың үйінен кейін қабырғасы сынып, Каретниковтің өзі жатқан госпиталь.

	Құрақ ұшқан механизм сияқты, ақыл-есі бірден дайын асты алдына әкелгендей айқындалды, аласа бойлы, шойнақ, бір мезгілде әрі түнеріңкі, әрі қуақы көрінетін, тақыр басы түйеқұстың жұмыртқасындай Шура Парфенов ағайды есіне түсірді. Құлағына. «Полундра!» – деген кәрі матростың айғайы келді. Каретников жымиып қойып, госпитальдың темір есігін итеріп еді, бірақ ол кілттеулі екен. Жан-жағына бағдарлап қарағаннан кейін, дәретханадағы су ағызатын шынжыр баулы фарфорға ұқсас тұтқаны байқады, тоғадан тартып қалып еді, алыстан шыққан қоңыраудың шылдырын естіді.

	Есіктің ішкі жағында сүйекше күтірлеп, бүркіттің шаңқылы тәрізді, оқыс бірдеңе сарт ете қалып, есік баяу ашылды. Есіктен әрмен таныс баспалдақтар жатыр, жоғарыдағы шағын үстелдің жанында басындағы орамалын сәлдеше ораған бір қыз отыр. Каретников қызды танымады, өйткені – қырық екінші жылы бұл қыз госпитальда істемеген еді.

	– Сіз кімге келдіңіз, жолдас капитан? – деді қыз сыздана сөйлеп.

	– Анығын айтсам, ешкімге де емес. Мен осында... бір кездері емделген едім, жараланғаннан кейін.

	– А-а, – деп дауысын созған қыздың, әлгінде таңырқай жоғары керілген қастары қалпына түсті. – Өткенге қайтып оралғыңыз келді ме? – Қыздың үні кекесінді шықты.

	– Олай емес. – Каретниковтің көз алдында әлдебір терезе айқара ашылып кеткендей болды, сол терезеден кішкентай жалын дірілдеп, лапылдай түсіп еді, бұл бейнебір өзінше жаңалық ашқандай, осы қызды Иринамен салыстырды. Алайда Иринаның басымдылығы айқын еді. – Осында бір кездері Парфенов атты қарт теңізші кочегар болып істеген- ді... Білмейсіз бе?

	Қыз қасын қайта керіп еді, маңдайын ұсақ әжім басып кетті.

	– Парфенов, Парфенов... деп ойлана міңгірледі ол.

	– Бәрі оны Шура ағай деп атайтын. Шура ағай. Демек, Александр... Александр... Ал әкесінің аты есімде жоқ. Александр Батькович Парфенов.

	– Жоқ, ондай кісіні білмеймін, – қыз басын шайқады, – тіпті естіген де емеспін. Кідіре тұрыңыз, капитан, біз қазір оны біреулерден сұрастырамыз. Байырғы адамдардан.

	Ол жоғары көтеріліп, бір жаққа барып келді, тез оралғанына қарағанда, жақыннан қайтса керек. Орындыққа жайғаса бергені сол-ақ еді, тым ет жеңді, көзі үкінің көзіндей дөп-дөңгелек, бурыл кекілі көзіне түскен кемпір жетіп келді... Кемпір бір қолына шелегін ұстап тұр. Каретников оны тани кетті – бастан жараланған жаралыларға қарайтын бөлімше күтушісі-ді. Осынау жанның сонау қырық екінші жылдан аман-есен бүгінгі күнге ауысқан осы ақиқаттың өзі мұны қатты қуантып тастады да, бірден сәттілікке жорыды, яғни сол кездің жүзі таныс адамдары тірі екен, демек, Ирина да табылады және Шура Парфенов ағай да...

	– Сіз кімді сұрап тұрсыз? – Кемпір жақсырақ есіту үшін, бос қолын ақ шандыр құлағына тосты.

	Каретниковті ол танымады, танитын реті де жоқ еді, өйткені оның көз алдынан қаншама жаралылар өтпеді дейсің?

	– Бір кездері осында Шура Парфенов ағай жұмыс істеген еді...

	– Парфенов қарт па? – Кемпір гүж ете қалды. – Білгенде қандай, білгенде! – деп мұрнын тартып қойды. Шамасы, Каретников білмейтін әлдебір құпия сыр бұған таңсық болмаса керек. – Қыңыр шал еді.

	– Ол тірі ме?

	Жауаптың орнына кемпір үстіңгі ернін шүйірді. Каретников сонда кемпірдің мұртын анық аңғарды, әйтсе де бұрын мұны байқамаған еді, – бәлкім, Каретников онда бұған зер салмаған да шығар.

	– Ол тірі ме? – деп Каретников сұрағын қайталады.

	– Егер ақыретте тіршілік болатын болса, онда ол тірі.

	– Не болып қалды? – деп сұрады Каретников.

	– Снаряд түсіп өлді. Сонау қырық екінші жылы-ақ, баяғыда.

	Кемпір үстіңгі түкті ернін жоғары көтерді.

	– Топырағы торқа болсын, әйтсе де ол берекесізбен екеуіміздің жұлдызымыз ешқашан жарасқан емес, ол бірде қиғаш, бірде кесе-көлденең, бірде ирелеңдеген тұрмыс кешті, түзу жолды білмейтін еді, сондықтан да қырғи қабақ болатынбыз. – Кемпір күрсініп қойды. – Бәріміз де сонда боламыз, біреу ілгері, біреу кейін дегендей. Бірақ түбі баратын жеріміз біреу-ақ – сыз жер, құрт-құмырсқа, мәңгі тыныштық. – Кемпірдің жан дүниесінде бірдеңе морт сынғандай, көзінен мөлдір, ұсақ жас бұршақтап қоя берді, олар бірінен кейін бірі шұбатылып, ақшыл қайызғақ қонған халатының мыж-мыж жағасына үзіліп түсіп жатты.

	Қыз кемпірдің оқыс көз жасына Каретников кінәлідей-ақ, оған жақтырмай бір қарады да, әсем қимылмен шалмасын түзетіп, жылап тұрған күтушіні демеп, терең күрсініп қойды.

	– Кешіріңіз, – деді көңілі су сепкендей басылған Каретников, қырық екінші жылдан қырық алтыншыға бәрі бірдей көшкен жоқ, Шура Парфенов ағайдың дүние салғанының астарында жаман ырым жатыр. Онда бірақ мынау мұртты кемпір қырық екінші жылдан қол-аяғы бүтін күйінде, дін-аман қалай өтті? Мұның жолы болып, қалғандары апатқа ұшыраған ба? – Кешіріңіз, – деп қайталады Каретников, баспалдақпен кейін шегіншектеп. Баспалдақты аяғымен шамалап санап басқан күйі осы госпитальда өзінің бөтен екені, дәлірек айтқанда, артық екенін сезінді.

	– Оқасы жоқ, – деді крахмалданған сәлде орамалды қыз.

	– Сонда кәрі қақпасты, госпитальдан қалаға қарай қай сайтан түртті екен, бір құдай біледі, – деп мұрнын шуылдата тартты кемпір.

	– Неге екені белгісіз, өзінен-өзі Нева проспектісіне тентіреп кетті. Ал ол жер әрқашан астан-кестен атыстың астында жатады, соның көз алдында зенитші қызды жаралап кетті. Үйдің шатырына орналасады, яғни, неге екені белгісіз, ол байғұс әуе шабуылы болады деп ойласа керек, ал бұл артиллериялық атыс еді. Парфенов қыздың жарасын таңып – жарақат таңуға келгенде ол алдына жан салмайтын, дәрігер қыздардан үйренген, – полуторкаға тиеуге көмектеседі. Полуторка енді ұзай берген кезде, сол жерге снаряд түседі. Бүкіл жарықшақтары үйдің қабырғасына сыналай кіріп, біреуі Парфеновке тиеді. Тұрған жерінде байғұс ұзынынан түсті де, тіл тартпай кетті.

	Кемпірдің көзінен жас онан әрі парлап ақты. Шамасы, жанжал мен дауға қарамастан, Шура Парфенов ағаймен арасын байланыстырып тұрған өзара ортақ нәрсе болса керек, жылдар мен араздық екеуінің арасындағы берік жіпті үзе алмаған.

	Яғни байырғы матрос, Каретников госпитальдан шыққан бойда қаза тапқан болды ғой.

	Ол тағы бір мәрте кешірім сұрап, көшеге шықты. Түнеріңкі де кәрі акациялары бар Үлкен проспектіні қиып өтіп, тағы да бір он бес минуттай жүргеннен кейін, өзі іздеген көлденең көшені тауып алып, солай бұрылды. Жүрісін еріксіз баяулатты, жүрегі тарсылдай соғып, тамағына бірдеңе тіреліп, басын құрсаулап қойғандай құлақшынның астынан бір тамшы тер домалап түсті. Кермек тұздан көзі аши бастады.

	Каретников жүріп келе жатқан бойы сұп-суық, ығал сіңген бір уыс жылбысқы қарды көсіп алып, көзіне басып еді бірақ онан бетер өршітіп жіберді, екінші көзінен де жас сорғалап қоя берді.

	Өткеніңе ешуақытта бұрылушы болма, әйтпесе оңдырмай соққы жеп, жаныңа жазылмас жара қалдыратыны соншалық, оны ешқандай қар да, мыс бақыр да өшіре алмайды, – деген жұрттың сөзі дұрыс болып шықты ғой. Алайда, таңбаның жарасы жеңіл, ал өзіңнің шыбын жаның теріс айналып кетсе, сонда не істемексің?

	Бірақ екінші жағынан, өзіңнің өткеніңе оралмауға тағы болмайды, өйткені біз өмірдің тек өткінші қонағы ғана болып есептелеміз, бір кездері бұрынғының да мейманы болғанбыз және келешекте де сөйтеміз, бірақ келешек те дәл бүгінгі күн сияқты – даулы шындық, оны да жоққа шығаруға болады, алайда ол бізге тәуелді емес, ал өткеніміз өзімізге тікелей тәуелді. Келешек ол біздің болмысымызда, қиялымызда туындаса, ал өткеніміз бұрынғы қалпымыз.

	Мына Игорь Каретников мәселен, ешқашан, қандай жағдайда болмасын, Шура Парфеновті ұмытпауға тиіс еді, ал бұл ит, мінеки, ұмытып кетіпті. Парфенов көз алдына қайта тіріліп келгендей кесе-көлденең тұра қалды, былғары құлақшынын жып-жылтыр басына милыққа шейін түсіре киген, бір «құлағы» төмен салбырап екіншісі жоғары қайқайып төбесін ұрғылап тұр, көзін сығырайтып алған, бірақ онда госпитальдың мұртты күтушісін азапқа түсірген қытымырлық пен қаскөйліктің жұрнағы да жоқ, – жанарында тек мейірім мен кісіге дем беретін жайдарылық ұшқындайды, ернінде – ұзын, төртбұрыштап ораған, ыс қапқан тісімен қатты тістеп алған «ешкі сирағы».

	Ирина Коробейникова тұратын көлденең көше жым-жырт екен. Бірақ осы тұнжыр сипатына қарамастан көше түгелдей өзгеріп кеткен. Біреудің қамқор қолы бұрышта тұрған үйді қайта жөндепті, – бұрыштағы осы үйді Каретников сонда әдейі есінде сақтаған, ол онда өрт шалғандай қарауытып, жерге жабысқан үлкен шкафты еске салатын еді, ал қазір, солтүстік шұғыласына ұқсас Каретниковтің төбесінен лап еткен көмескі жарық сол бір түнге қарағанда мүлде өзгеше, тіпті жайдары көрінеді, бірақ ол солтүстік шұғыласы емес – мүлде басқа нәрсе еді.

	Үйден көшенің түкпіріне қарай су жаңа ағаш-шарбақ созылған, тақтайларын жымдаса қиюластырып, төбелерін ойнақы жүрек пішінде мұқият қашап әшекейлеген. Қаншама жүректер сапқа тізіліп тұр, шалбарыңды жыртуға ыңғайлы, шарбақ шаңқан-көгілдір түске боялыпты, бірақ осы елпілдеген көгілдірлік көше тұнжырлығын титтей де сейілтіп тұрған жоқ, керісінше қайта қоюландыра түскен.

	Каретников өзіне-өзі құлақ тікті, кеудесін басқан зілді, суық ызғарды сезді. Ол өзінің осынау соңғы әрекетіне сенім артты, бірақ бәрібір әлдебір тұйыққа тірелгендей болды, ол тұйықтың – өзі жүріп келе жатқан мынау көлденең көше ме деген қорқыныш тудырды, осы құрсау мұны жаныштап, бүкіл үмітін тас-талқан етуі мүмкін, бірақ ол құрсау Иринаны тапқан бойда, немесе бір хабарын білген кезде өзінен-өзі шорт үзіледі.

	Ішіндегі ызғар тарқайтын емес. Иринаның үйіне жеткенше Каретников көлденең көшені бастан-аяқ жүріп өтті, – аса орнықты, асқақ пішінде көз тартады, бұл да жаңа шарбақпен қоршалған, бірақ қалалық құрылыстан гөрі саяжайға лайық ойнақы көгілдір түске емес, келісті қараңғы-жасыл түске, ресми-салтанатты реңкке боялған. Аулада ағаштар өсіп тұрды. Жануға лайық нәрсенің бәрі, жылу беруге әжетке жарайтынның бәрі қоршауда қалғанда жағылып кеткен, тек ағаштардан басқасының бәрі. Сол жылдардың ішінде бірде- біреуіне, суықтан қатып үсіп қалғандарына қарамастан, бір ағашқа қол тигізген жоқ. Каретниковтің ротасында ленинградтық ағаштар жайлы мақаланы взвод-взвод болып оқитын, осындай дауыстап оқудан кейін қастерлі де мұңлы тыныштық орнайды, өйтуге қақысы бола тұра, басқа тіршілікке қол тигізбестен, өзін құрбан еткен сол адамдарға солдаттар бас иіп тағзым ететін, әлгі боздақтар өз деміне өздері тұншыққан күйі, қарды сүзе құлап, онан әріге шамасы келместен, жан тапсырады. Суықтан қатып өлсе де ағаштарды аралап құлатқан жоқ. Мұндайда газет мақалалары кез келген басқа үгіт-насихаттан күштірек әсер ететін-ді.

	Тоқтай қалып Каретников Ирина тұрған үйдің терезелеріне қарады. Оның терезесінің қай тұста, қай қатарда екенін білмейтін еді, сонда, сол түні тіпті анықтай да алмай қалды – үй тіпті төбесіне шейін қарға көміліп, сұрғылт-көкшіл мұнарға біржолата батып кеткен еді. Терезе кәдімгі терезе сияқты, біріне-бірі ұқсас, ара-тұра перделер – жіпке тартылған жұпыны шыт шымылдықтар көрінеді, әрбір терезе ол – тіршілік жұмбағы, тағдыр, тұрмыс құпиясы – оны әркімге біле беру жазбаған.

	Үйдің бұрышына электр лампасына жаңбыр тимес үшін үстіңгі жағынан қаңылтыр қақпақ кигізілген, су жаңа эмаль жүгірткен ақ нөмір бекітіліпті. Бұрын Ирина тұратын үйде ешқандай нөмір жоқ сияқты еді, алайда сол қараңғылықта ол көзге көрінбей де қалған шығар.

	Каретников Питердің үйреншікті салқын да дымқылдау ауасымен тыныстады, ол әрқашан, тіпті қандай аязда да кермектеу және ылғалды болады. Қараңғылау, күңгірт подъезге кіріп, шимайланған қабырғаға көз жүгіртіп, өзін- өзі рухтандыру үшін аз-кем кідіріп тұрды да, содан соң баспалдақтарды аралата басып, шапшаң жоғары өрледі.

	Міне, Иринаның есігі. Осы сәтті ол қаншама уақыт сарғая күткен еді. Бұрынғы жылтырлығы мен сипатын жоғалтқан осы бір ескі, бірақ әлі де сымбатты есікке жету үшін қаншама жүздеген шақырымдарды артта қалдырып, қаншама етік тоздырып, қаншама шаң жұтты. Қолын қойнына сұғып жіберіп, кеудесін жүрек тұсын сипады, ол ұясынан шығып кетердей алып-ұшады. Каретниковтің қол-аяғын жасықтық байлап-матап тастады, томаға-тұйық құрсауға тап болды – сол баяғы тұйықтық. – Осы құрсауды енді шорт үзу керек.

	«Кане! – деп өзіне-өзі әмір берген ол, қоңыраудың түймесіне қолын созды, қырық екінші жылы қоңыраудың істемейтінін есіне түсірді, қара эбонит нүктені басып қалып, есіктің ар жағындағы сыңғырлай шыққан қоңыраудың созылыңқы үнін естіді.

	Қоңырау жұмыс істейді екен, демек, пәтерде тіршілік бар. Каретников құлағын тікті, пәтер түкпірінен құлағына аяқ дыбысы шалынғандай болды, – жеп-жеңіл, естілер- естілмес, Ирина Коробейникова дәл өстіп билей басып, жеңіл жүруге тиіс, қазір жақсылап майланған құлып бұрынғыдай емес, әрине, ақырын сырт ете қалады да. Ирина шыға келеді. Каретников үсті-басын жөндеп, саусағымен шинелінің ілгешегін ағытты, формаға сай киінгені Иринаға ұнар ма екен? Ол тіпті кителіне тағылған ордендерді де шешкен жоқ, оларға арнайы белгі де жасатпады, әйтсе де майданда жүргенде ешқашан ордендерін таққан емес, – тек темір планкаға бекітілген әншейін ескі шүберек лента ғана еді – наградаларын Ирина көрсін, мұның басқалардан кем соғыспағанын білсін мейлі.

	Аяқ дыбысы біртіндеп жақындай берді, жақындай берді, қазір есік шалқасынан ашылады. Каретников қолында гүлі жоқтығына өкінді, бірақ қысқы Ленинградтың қай түкпірінен, қай оранжереядан гүл таппақсың? Ұзаққа созылған, бір сағатқа ұқсас зарықтыра созылған – бір минут өтті, есік ашылған жоқ. Шынымен-ақ қоңыраудың дауысын естімегендері ме? Ол қайтадан түймені басып ұзақ жібермей тұрды, қаншама уақыт шырылдар екен дегендей сағатына қарады, саусағын босатқан кезде, қайран қалды, зеңгір биіктен құйылған күміс сыңғыр әрмен қарай жалғасып жатты. Оны сыңғырдың өзі емес, мида, құлақта қалған жаңғырығы екенін бірден аңғармай да қалды.

	Пәтердің іші тым-тырыс, есік ашуға келіп жатқан ешкім жоқ. Каретников қара эбанит нүктені қайта басты.

	Бәлкім, үй иелері дүкенде, базарда немесе жұмыста шығар? Осы қарапайым ой Каретниковтің ептеп көңілін орнына түсірейін деді.

	Есікте сары бояумен боялған, астыңғы жағы жыпырлаған арнайы майда тесіктерге толы едәуір қомақты сандық, – пошта жәшігі қағулы тұр. Каретников осы тор көздердің арасынан үңіле қарады, ағараңдап тұрған хат салынған конверт немесе газет жоқ па дегендей. Алайда пошта жәшігі бос еді.

	Ол байыпсыз түрде – әлде тексеру үшін, немесе сол екпіннің әсерінен бе, ол арасы белгісіз, өз ойымен өзі болып, не істеп не қойғанына есеп берместен, көзі ұясынан шыға, бедірейіп қатып қалған күйі, қоңыраудың түймесін қатты басты да, еңкейіп аяғына қарады. Онан не көрді? Өзінің мұзы еріген етігін бе, әлде табан астында пайда болған көлкіген шалшық суды ма? – Атап айтқанда, ештеңе көрген жоқ, етігін де, суды да. Түймеден саусағын босатпағанына қарамастан пәтерден безілдеп шыққан күміс қоңырауды да естуден қалды.

	Шынымен-ақ, мұнда осы қоңыраудың дауысын есіту үшін ғана келгені ме сонда?

	– Ағай, бұл пәтерде ешкім жоқ, – ту сыртынан шыққан дауысты естіген Каретников біреу оқыстан итеріп жібергендей селк ете қалып, иығынан асыра бұрылып, алара қарады.

	Қарама-қарсыдағы пәтердің есігінің ашық екенін көрді. Босағада тұрған он екілер шамасындағы ұзын бойлы жас қыз Каретниковке ересек адамдай қылымси қарап қалыпты.

	– Олар қайда сонда? Мына пәтердің тұрғындары?

	– Олар әлі көшіп келе қойған жоқ, – деп қыз саусақтарын айқастырды. Қыз, шамасы, музыкамен айналысып жүрсе керек. Саусақтары салалы екен, беті сопақша келген, ерекше сымбатты, әрі бойшаң, мейірім мен нұрға толы шаралы көзі күлім қағады.

	– Көшіп келмегені қалай? – деп аңтарыла сұрады Каретников, – көшкені несі, олар баяғыдан осында тұрмаушы ма еді?

	– Жо-оқ, бұрын осында тұрғандар қазір тұрмайды, ал бұл пәтерді жақында алғандар, әлі көшіп келмей жатыр.

	– Олай болуы мүмкін емес, – деп міңгірлеген Каретников, қолымен бетін сүртті. Өкпесі қысылып, ол аузымен ауа қармады. Әлі де үмітін үзбеген күйі, ақырын ғана.

	– Әлгі... осында көшіп келуге дайындалып жатқандардың фамилиялары кім? – деді.

	– Старенковтар, – деп жауап қайтарды қыз.

	Бұл пәтерге жаңа тұрғындардың келетіні рас екен. Каретников бетін қайта сүртті, жаман әдетке үйреніп алған бұл – қиналса болды, бетін сүрте береді. Бетіңнің дәп үстіне өрмекші ұя салып кеткендей, оны кетіру үшін қолын қайта- қайта жүгірте береді, ал сүртіп қараса бетінде ащы терден басқа дәнеңе де жоқ.

	– Старенковтар – Коробейниковтер емес, – іштей босаңсыған ол міңгірлей сөйледі.

	– Коробейниковтер кімдер? – деді қыз.

	– Соғысқа дейін осында Коробейниковтер әулеті тұрған. Профессор Коробейниковтың отбасы. Қырық екінші жылы бүкіл отбасыдан жалғыз-ақ қыз қалды. Ирина Коробейникова.

	– Тоқта-тоқта-тоқта! – Қыз саусағын ерніне апарды.

	– Сондай сұлу еді, иә? Аса келбетті... Иә, м-м... актриса сияқты, иә?

	Каретников басын изеді.

	– Осы пәтердегі заттарды сыртқа шығарған кезде, аула сыпыратын әйел бізге үй иелерінің суреттерін көрсетті. Ішінде қыздың суреті бар еді, өзі өте сұлу болатын... Сол ма?

	– Білмеймін. Аула сыпыратын әйелдің аты-жөні кім?

	– Александра Тимофеевна. – Қыздың дауысында мүсіркеген діріл пайда болды. Каретниковтің сұрағының алдын алып:

	– Ол осы аулада тұрады. Осы біздің қорамыздың ішінде, бірақ кіретін есігі аула жақтан, – деді.

	Каретниковтің кеудесіне тас тығылғандай болды. Біреулерді соғыс қатайтып, темірдей шыңдайды, ал сол бір темір адамдар ештеңеге қыңбайды, тіпті өз қасіретін де елемейді, ал басқа біреулердің керісінше, тірілей терісін сыпырып алып, қансыратып тастайды, әрбір жарасынан қан саулап, күйзеледі. – Олардың әр нәрсеге жаны ауырып, әрбір қайғыға, әрбір реніш пен күйінішке ортақтасып, міндетті түрде үн қосады. Жаманат шыр айналдырып алып, шырмап тастағанда, олардың тұла бойы жансызданып, сіресіп, қатып қалады, содан қатты қалжырайды. Олар өз шаңырағының саулығы мен рахатын былай жиыстырып қойып, бәріне қол ұшын беруге даяр аса ізгі жандар, олар үшін бәрі түк те емес, осындай қасиетті қарапайымдылықты ту еткен адамдар түбі тесік шелектей даңғырлаған аңқылдақ халық – ең бастысы, басқаларға жақсы болсын, езулерінен күлкі кетпесін, шаттық көңілі таса берсін деп жүреді. Каретников, шамасы, осы екінші топқа жатса керек.

	Қызға басын иіп алғысын білдірді де, баспалдақпен төмен түсті, подъезден сыртқа шығып, азынаған суық желге тершіген бетін тосты. Анасының да, майдандас досының да айтқандары рас келді. Ирина дүние салған.

	Ол баяу жүріп үйді айналып өтті де, тап-тұйнақтай аулаға, мына салтанатты да жинақы үйге мүлде үйлеспейтін бір бұрышта тұрған автобустың ескі қаңқасын көрді. – Осы өте жұпыны, бояуы көшкен, доңғалақсыз қорап тілмен жалағандай тап-таза қорада ұмытылып қалып қойған сияқты әсер етті. «Қораптағы» терезе шыныларының орнына қиюластырып фанер орнатылған, есікте мыс құлып салулы тұр, – шамасы, шетелдік болса керек, мыс доғалы құлыпты Каретников тек немістерден ғана көрген еді. Осы сыры көшкен астауды аула сыпырушы әйел өзінің шаруашылық құрал-саймандарын сақтайтын орны деп ұқты Каретников, құлыпты ашып, сыпырғы, қырғыш, шүберектер және «қора сыпырушы» деген қара жазуы бар дербес нөмірлі арнайы значокты алады.

	Каретников автобус қорабының ар жағында күйбеңдеп жүрген әйелді көрді. Әйел мақталы шалбар және кеудеше киіп, басына кемпірлер тартатын қара орамал тартып алыпты. Орамалының ұштары кеудешесінің ішіне жіберіліпті. Әйелдің қай жаста екені белгісіз, бірақ сықпытына қарағанда жас емес болуға тиіс.

	Бәлкім, әлі келіншек шығар?

	Егер аула тазалаушы Александра Тимофеевна көпті көрген кемпір болып шықса дұрыс болар еді, мейлі, тіпті қаусап-ақ тұрсын, әйтеуір көненің көзі болсын, бәрібір, тек жас болмаса екен деп ойлады, өйткені жас әйелдің Каретниковті түсінуі қиынға соғады. Қу жалғыздыққа, ұшы- қиырсыз шексіз кеңістікке, қазір бұл белшесінен батып, енді ешқашан оның шетіне жете алмайтынын ми батпақ, құла түзде жүргендей сезінеді.

	Әйелге жақындап келіп, тазалық сақшылары әдетте тротуардағы қарды жиекке күрейтін, ұшы фанер, ұзын сапты қырғыш құрастырып жатқанын көрді. Демек, жас әйел. Ұсталық жасау – ол әйелдің кәсібі емес, бұған салса көмектесіп жіберуге даяр, бірақ бір қырсығы, оның ұсталығы аула сыпырушы әйелден де көш төмен еді.

	– Сіздің аты-жөніңіз Александра Тимофеевна емес пе? – деп әйелге сұрақ қойған Каретников жағына қатқан мұзқырауды тырналады, тер қатып, өкпек жел бетін қарып барады.

	– Таңертеңнен бері солай едім, – деп барқыраған жуан дауыспен жауап қайтарған әйел, басын көтерді, – қазір де өзгермеген шығармын деп ойлаймын.

	Екі сөзінің бірінде «о» әрпіне ерекше екпін беріп сөйлейді екен, тіпті ол әріп жоқ сөздің өзінде де «о»-ны қосып айтады. Аула сыпырушы әйелдің теріскей жақтан, немесе Поволжьеден келгенін ұқты Каретников, өйткені тек сол аймақтарда ғана осылай сөйлейтін еді. Бірақ әйел әйтсе де, біршама жас екен. Орамалының астынан нұры таймаған, күнге де, соғысқа да, аязға да ұрынбаған өте шаңқан мөлдір көз, осынау жуан дауысына ұяң да жасқаншақ жанары мүлде сәйкес емес. Жуан дауысы да, елден ерек даралап тұрған тұрпайылығы да – өзіндік арнайы қорғаныс, әншейін көз бояу, әйелге лайық емес, әлдебір сыртқы көрініс. Тағы да бөтен біреуді жан дүниесіне жақындатудан ол өлердей қорқады, өйткені ол былғап, таптап кете ме деп қаймығады, олай болған күнде әлгі қоқысты ешқандай қырғышпен қырнап кетіре алмайсың, ішкі жан күйзелісінен сескенеді, – соңғы жағдай Каретниковте өкініш сезімін тудырды, қайғыдан бәрі қорқады, ол кімді де болса қаусатып кетеді. Бірақ оған кейбіреулер, мәселен, үрейді бағындырғандай қарсы тұра алады да, өзін-өзі қамшылап тез шынығып бойын түзете қояды, ал енді басқа біреулері жүнжіп, мысалы, қазіргі Каретников сияқты тауы шағылып қалады. Ол тап-тар, темірдей қатты жағасы қылғындырып тұрғандай, тынысы бітіп, мойнын баяу ғана алдымен бір жаққа, сосын екінші жаққа бұрды.

	– Сізге, атап айтқанда не керек сонда? – деп сұраған қора сыпырушы Александра Тимофеевна, қалтасынан бір шегені суырып алып, дәл, өте епті соққымен күректің ағаш сабына шегені бойлата қағып жіберді. Қора сыпырушы әйелдің ұсталық кәсіпке аса икемсіз емес екенін Каретников аңғарып, бекер аяғанын білді.

	Көз қиығын енді сәл болмаса шатырды құлатып түсіруі мүмкін біршама қар үйіліп қалған үйдің шатырына тастады. Қора сыпырушы әйел Каретниковке үңіле қарап, мүсіркей көзін сығырайтты. Шамасы, Каретниковтің көзі тым мұңды, оғаш көрінсе керек, оның көзқарасымен көзін жарыстыра, иығын көтеріп қойды, шатырдағы қарды тазалауға жалғыз өзінің шамасы келмейді, тайып жығылады, тіпті мұршасы да жоқ, бұл қардың кезегі тек көктемде ғана келеді, күрегін автобус қорабының бүйіріне сүйеп қойды.

	– Бір кездері осында үшінші қабаттағы пәтерде Ирина Коробейникова тұрған еді.

	– Білемін. Шаршы баспалдақ алаңының оң жағында.

	– Қора сыпырушы әйел қалтасынан бір қорап «Норд» алып щықты – офицерлер шегетін папирос, тек паекта ғана болатын. Қорап шетінен шертіп бірнеше папиросты шығарып, біреуін тістеп ерніне қыстырды, жастыққа тән жорта жасалған дөрекі қылығын, қиялшыл көзі әшкерелеп тұр еді. Әйел сіріңке шағып, шылым түтінін құшырлана ішіне тартты. Түтінді бұрқ еткізді де. – Коробейникова бұл өмірде жоқ енді. Ол сіздің кіміңіз болатын еді, – деді сазарып.

	Шынында да ол кімі? Былайша айтқанда, іс жүзінде, құжатына, паспортына келгенде? Басында әлдебір зырылдауықты шыр айналдырып қойғандай сезініп, көз алдын қызғылт, тұтқыр түтін торлап алды, – түтіннің арасынан сонау бір ит арқасы қияннан, бейнебір елес қуғандай қора сыпырушы әйелдің біртүрлі барқыраған:

	– Қарындасыңыз ба? Қалыңдығыңыз ба? Әйеліңіз бе? – деген даусы естілді.

	Осы дауыстан Каретников есін жиып, шылымның көк түтінін желпіп қуалай бастады.

	– Жоқ, қарындасым да, қалыңдығым да, әйелім де емес.

	– Аз кідіріп, Каретников. – Әйелім болуы әбден мүмкін еді, – деді.

	– Түсінікті, – деді аула сыпырушы әйел. – Қайғыңа ортақпын. Не қажет сізге? – Каретниковтің погонына қарады, бір сызық, төрт жұлдызша, – капитансыз ба?

	– Александра Тимофеевна, сіз сол пәтерден оны-мұны заттарды шығарды деседі...

	– Ештеңе шығарған жоқпын. – Каретниковтің сөзін оқыс бөліп жіберіп, орнынан ұшып түрегелді аула сыпырушы әйел, – менен сұрақ алатын сіз оның туысы да, милиция да емессіз. – Жуан дауысы онан бетер қатая түсіп, ұяң көзі шақшиып кетті. Каретников сонда ішінен, бәрін сыпырып- сиырып кететін деревнялық үйреншікті әдет, әрбір майысқан ескі шеге, кезінде әжетке жарайды... – деп ойлады. – Жауап алуға хақы барлар, тыныш қана отыр, ал сіз ғой мені тергеудің астына алдыңыз...

	Мә саған биязы мінез, мейірімді сөз төркіні, жәудіреген момын көздің сиқы, ал керек болса.

	– Тергеу жүргізіп жатқан мен жоқпын. – Каретников мейлінше жұмсақ, ақырын сөйлеуге тырысты. Оны аула сыпырушы әйелдің түсінгені маңызды еді. Коробейниковтардың пәтерінен бұған ештеңенің керегі жоқ – мүліктің де, киім-кешектің де, оның бәрін мейлі осы бір құбылмалы әйел үсті-басына жапсырып алып, Нева проспектісінде қыдырып, ел көзіне түссін. Ештеңенің де керегі жоқ еді, әйтсе де Каретников со жолы оның шашының иісі сіңген әлдебір жылтырауық әшекей, не түйреуіш, немесе тарағын алып кетпегеніне өкінді, – екеуін өзара байланыстырып тұратын мейлі, ол бір дәнекер, егер керек десеңіз бойтұмар болсын. Алайда бойтұмар деген ол мүлде басқа нәрсе... – Тергеу ойымда да жоқ, Александра Тимофеевна. – Каретников бейнебір маңызды нәрсені есіне түсіргендей, қолын шинелінің қалтасына сұғып жіберіп, умаждалып қалған ақшаны шығарды да, аула тазалаушы әйелдің шөміштей алақанына сүңгітіп жіберді. Ішінен деревня әйелінің жіті қимылына өзінің алақанын мұның қолына қалай тез тосып үлгіргеніне қайран қалды.

	Аула тазалаушы әйел жанарының жайнап сала бергеніне қарап, әйелдің үдесінен шыққанын, мұндай мол ақша қора сыпырушының қолына түсе бермейтінін ұқты.

	– Соңымнан еріңіз, – деп салтанатты ырғақпен, зиялы қауымның бикелеріндей асқақ сөйлеген әйел, Каретников пен автобус қорабының арасындағы тар қуысқа бір қырынан кіріп, қоймасының есігін ашты да, Каретниковті ыммен шақырып, қолын бұлғады.

	Автобус қорабының ішінде қайың иісі аңқып тұр. Аракідік ұстараның жүзіндей айқыш-ұйқыш сәуле түскен сұрғылт қараңғылыққа сәл көзі үйреніп, қабырғаларға картиналар сияқты қаз-қатар тізіле қағылған бірнеше сыпырғыны көрді. Сыпырғылар шынында да қораптың қабырғаларына сән беріп тұр. Жылу шақырып және рахатқа бөлейтін көктемнің тағы бір күрделі қоспаның, мұрын қытықтаған хош иісі бұрқырайды. Көктемдегі жіпсіген қардың астынан жарып шыққан, сағағына тоң қатқан алғашқы бәйшешек, жерге жабысып қалған үсіген шөп, тоят жинаушылардың көзіне ілінбестен тасада қалған бүріскек саңырауқұлақ дәл осылай иістенсе керек.

	Қора сыпырушы әйел үстелдің қасына барып шамды тұтатты, шамға қараған Каретников, алғаш айғайлап жіберуге шақ қалды. Ыдысқа қондырылған бұл Иринаның баяғы пілтесіне қатты ұқсайды екен. Бірақ мына әйелдің ыдысы Иринаның ыдысынан әйтседе бөлек еді. Каретниковтің есінде қалғаны, Иринаның ыдысы – ескі қырлы стақан болатын, ал қора сыпырушы әйелдікі – аурухананың немесе аптеканың арнайы шағын шыны ыдысы. Үстелдің астын ақтарып, әлгі әйел бірнеше раманы алып шықты, әрқайсысының бетін кеудешесіне жеңімен сүртіп, Каретниковтің алдына тізіп қойды.

	– Бары осы ғана.

	Бұл – сапалы да, ешбір зақым тимеген, жақсы суреттер еді, шеткісі Ирина. Каретников еріксіз ернін тістеді, кәдімгі сол тірі кезіндегідей Иринаның үстіндегі көйлегі де сондағы көйлек, сол түнгі – аппақ жолақ жүгірткен, үлбіреген жұқа матадан тігілген көйлегі, көзқарасы алаңсыз, алаңсыздығы соншалық, Каретников еріксіз мынадай тұжырымға келді: сурет көктемде түсірілген. Адамның келбеті дәл бүйтіп, тек көктемде ғана, түрлене түлеу, жаңғырығып жандану кезеңінде ғана осылайша құлпырады.

	– Егер қаласаңыз, алыңыз, – деді әйел.

	– Иә-нә, әрине. Мына бір суретті. – Каретников үстелден Иринаның суреті бар раманы алды. – Әрине, егер мүмкін болса...

	Дауысында біртүрлі аянышты діріл пайда болды, егер суретті бермесе мына капитан, тіпті тізерлей кетуден тайынбас, сірә, деп тұжырымдаған ол іштей бір күңк етіп, шөміштей алақанын тоса қойғысы келіп бір оқталды да, бірақ біреудің басына түскен қайғысынан пайда табу әбестік, күнә деген ой келіп, жүзін тез суыта қойды.

	– Алуға бола ма? – деп қайта сұрады Каретников.

	– Неге болмайды?

	– Ғафу етіңіз... сіз білмейсіз бе, оның қалай... – Ол Иринаның суретіне қарап, беті бір уыс болып кішірейіп кетті. – Сіз оның қалай жантәсілім еткенін білмейсіз бе?

	– Білмеймін. – Қора сыпырушы әйел орамалын милығына түсіре тартып мұрнына шейін төмен түсіріп еді, көзі көлеңкенің тасасында қалып, кескіні бірден қартайып шыға келді. – Жалғыз-ақ білетінім, пәтерге азық-түлік тарататындар келгенде, оның кеудесінде жаны жоқ екен. – Қора сыпырушы әйел саусағын суретке апарып, тырнағымен әйнекті шертті.

	Каретников қынжыла бетін тыжырайтты. Себебі оған осы шертулер Иринаның жанына батып, ауыртып жатқандай әсер еткен еді. Әйел оның бұл бет құбылысын өзінше түсінді.

	– Сондай жауынгер отрядтар болған. Олар Жданов айтқандай қамқор отрядтар. Олар көп балаларды өлімнен құтқарып қалды, – деп қосты аула сыпырушы әйел, – балаларға бәрінен де ауыр соқты ғой.

	«Ал үлкендерге оңай тиді ме?» – оқыс ойлаған Каретников иегінің кемсеңдеп, қисайып бара жатқанын сезіп, әйелге асығыс басын изеп, автобус қорабынан тез шығып кетті. Әйелдің мұның артынан ілесе шығып, есіктің ілгешегіне құлып салып, кілт шылдырлатқанын естіді.

	– «Сау болыңыз, капитан», – аула тазалаушы әйел соңынан қуалай айғай салып еді, оның жаңғырыққан дауысынан, жақын тұстағы ағаштың басынан бір уыс қар сусып, жерге шашырады.

	Каретников Васильев аралында сенделіп ұзақ жүрді, әлдебір скамейкаларға, ағаштың түбіндегі қар үйіндісінен тікелей өсіп шыққан қоқыс жәшіктерге барып тірелді. Көз нұры таймаған, қырандай қырағы жігіт бетін тыжырайтып, жасты жанарын сығырайтты, ол майданда ешқашан шалыс кеткен емес, пистолет, винтовка, ППШ-ның қай-қайсысынан да көздегенін мүлт жібермейтін. Қалай дегенімен соңғы екі сағаттың ішінде Каретников күрт қартайып шыға келді. Қасірет қалдырған таңба болса керек, самайы бірден ағарып кетіпті.

	Мынау өмірде бұл кім – қарыз беруші ме, жоқ әлде қарыз алушы ма? Өзі біреуге төлей ме, немесе басқаға қарыз бере ме? Жақындағы басқа біреулер соғыста жантәсілім еткенде, өзінің тірі қалғанын немен өтей алады? Тамағына қап-қатты бірдеңе тірелді, енді болмаса біржола тұншықтырып тастауы ықтимал, ішкі сарайында нөсер толассыз құйып тұрғандай, – ол тіпті жаңбыр да емес, ол өзінің ащы көз жасы еді.

	Соншама үңірейген, көрдей азынаған бос дүние, жалғыздық, осы қап-қараңғы қара түнекте біржола тұншығып қалуың да мүмкін. Жазылмайтын кейбір жаралар болады, – оларды емдеу де мүмкін емес. Бір кездері Шура Парфенов ағайдың қоршаудағы бір әйел, тырнақтың ізінен қолына түскен жарадан өліп кетіпті дегені бар-ды. Қоршаудағы ашаршылық кезінде денеге жара түсуден аулақ қылсын, майдандағы, Ленинград шебіндегі жауынгерлер, қаладағы тұрғындардан гөрі мықтырақ болады, окоп паегы дегенмен үзілмейтін, ал қалада ол жоқ еді, сондықтан тырнақтың ізінің өзі аш адамның түбіне жетті. Апталап, айлап жұрт қанаған жерлерін дәкемен, иә шүберекпен таңып алып, тырнақтың ізіндей болмашы жараның мұншама көп уақыт жазылмағаны қалай, деп іштей қайрай қалады. Ал сөйтсе онымен күресуге организмнің қуаты жетпейді екен. Каретниковтің да дәл қазір тырнақтың ізінен, екпіннің әсерінен, біреудің оспадар қимылынан жан тапсыруы әбден мүмкін еді. Жүрегі аузынан шығып кетердей кеудесінде алас ұрып жүр, ұясына қайта түскенде ғана тағат табатын сияқты.

	Ол қар басқан қайсыбір скамейканың шетіне ілініп, қисайып отыра кетіп, ештеңе көрмеген күйі қарсы алдына қарады, тіпті ештеңені – теп-тегіс қар көрпенің астындағы Неваны да, мұзға отырып қалған дәрменсіз кемені де, лейтенант Шмидттің көпіріне қарай аялдаған ұзын пальтолы бүкірейген кемпірді де, арғы жақ беттегі зауыттың буалдыр бейнесін де байқамады. Содан соң сурет салынған раманы тізесіне қойды. Иегі өзінен-өзі кемсеңдеп қоя беріп еді, ол раманы сонау кездегі бір бөлке нанды жасырғандай қолтығына сұға қойды.

	Күйіктен тіршілік атаулы тоқтап қалмайды, мұның алдағы ғұмыры сияқты, әрмен қарай жалғаса береді. Каретников саусағымен шекесін уқалап, аула тазартушы әйелден Ирина Коробейникованың зиратын сұрамағанына өкінді.

	Алайда әйел оны біле қояр деймісің, Иринаның қайда, қай зиратқа жерленгенін, ең алдымен аудандық комсомол комитеті білсе керек, өйткені қамқор-отрядтар жасағы комсомолдардан құрылған еді ғой. Олар арнайы күнделік жүргізіп, тұп-тура майдандағыдай хабарламалар, рапорттар жеткізіп, мәліметтер жасаған. Міндетті түрде онда әйтеуір бір белгі қалған болуы керек.

	Көз қиығын солға бұрып, таза алтыннан жасалған әсем істік түйреуішке қарады. Түйреуіш аспанды ортасынан тесіп өткен. Адмиралтейство сүмбісі. Ал сонда, қырық екінші жылы, ол күңгірт, елеусіз еді, көз қуантпайтын – сүмбіге онда құндақ қап кигізілген болатын. Бүркеніштің енді түкке де керегі жоқ болған соң, қазір ол құндақ қапты шешіп тастапты.

	Әскери киімге деген бұрынғы әуестіктің де күні өтіп бара жатыр. Соған байланысты соғыстың зардабы да ұмытыла түсіп, қит етсе қаруға жармасатын қызу мінез де, шаң- топырақтың үстіне аялдай кететін соғыстағы үйреншікті әдет те, қараниет біреулердің жерді тапап-жаныштауға деген құмарлығы да бәсеңсіп қалды, солардың бәрін құстардың үні, зиратқа емес, қыздарға арналған гүлдер, гүлден өрілген дестелер (алайда екеуі де бірдей керек, бірақ соғыс кезінде гүлді көбіне зиратқа қоятын да, қыздарға мүлде сыйламайтын, сирек жағдайда болмаса) алмастыруға тиіс және алмастырады да. Ол кенет өз кеудесінің сырылын естіді. Ирина енді жоқ! Ол жоқ, ал өмір итің жалғасып жатыр. Жалғасып жатыр, сай-та-ан алғыыр. Онысы қалай, а? Жалғасуға хақы бар ма? – «Хақысы бар, Каретников, хақысы бар. Ойсыратқан осынау шығынға қарамастан. Кез келген шығынның, мейлі, ол қандай орасан болмасын, міндетті түрде орны толады».

	Скамейкадан тұрып, Каретников аудандық комсомол комитетіне карай ілбіп кете барды. Аудандықкомитеттіңқазір Васильев аралының қай көшесіне, қай үйіне орналасқанын бұл білмейтін еді, алайда Ирина Коробейникованың қайда жерленгенін сондағылардың айтып беретініне титтей де күмән келтірген жоқ.

	Сол зиратқа барып, міндетті түрде Иринаның басына гүл қояды.

	Сонда, зират басында, мұны біржолата қыспаққа алатын болса, өзіне-өзі тыйым салмайды – міндетті түрде көз жасына ерік беріп, еңірей жылап, мауқын басады.





