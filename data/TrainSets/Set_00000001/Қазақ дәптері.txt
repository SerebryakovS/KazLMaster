	Table of Contents

	ҚАЗАҚ ДӘПТЕРІ

	ТІЛТОЛҒАҚ

	ІІ.Әр тілдің заңы басқа, мақамы бөлек

	3. Түптің түбінде қазақтар латын әрпіне көшпей қоймайды

	IV. Жаңа заман – жаңа сөз

	V. Көне сөздің сәулесі

	VI. Сөз, сөздік, аударма

	VII. Қазақ сөзінің орыс мектебіндегі хал-ахуалы

	VIII. Түйін

	«Заманбекпін, ешкім де жоя алмайтын»





	Герольд Бельгер

	Қазақ дәптері



	 «Қалың елім қазағым, қайран жұртым...»

	Абай.

	«Қазақ дәптері» дей ме? Ол не тағы? Орыс, неміс, кәріс, шүршүт дәптері болушы ма еді?

	Неге болмасын? Әрбір милләттің өзіндік ой-толғамы, ойлау жүйесі, сөздік қоры, тіл орамы, сөйлеу мақамы, қабылдау қабілеті, дүниетанымы, түйсік-түсінігі, сана-сөресі, тағысын-тағылары болатыны хақ қой. Қазақ шығармаларын төл нұсқасынан оқып отырып, халық сөзіне әрдайым құлақ түріп, қазақпен со-о-о-нау 1941 жылдан бері күнделікті араласып жүріп, санама біраз тоқығаным бар, соларды әр кездері қойын кітапшаларыма түртіп, сызып, жазып отыру пәлен жылдан бері әдет, дағды болып кеткен. Сол жазбалардың жиынтығынан «Қазақ дәптері» туған.

	Нақтылай айтсам, жүректі, сананы селт еткізер өлең шумақтары, я жолдары, қазақ менталитетіне қатысты мағлұмат деректер, лебіздер, ащы, құйтұрқы, бейнелі ой-өрнектері, есте сақтауға лайық һәм оңтайлы дәйектемелер, астарлы, ойнақы сөз оралымдары, даналық пікірлер, қазақ тіліне, діліне тән, басқа тілдерге тәржімалауға көнбейтін ғажайып тіркестер, нақыл, мақал, афоризмдер, қалжыңдар, тың ойлар – міне, «Қазақ дәптерінің» мазмұны осы болмақ. Бәлкім, «Қазақ дәптері» үш бөлімнен құралып, түбінде жеке кітапша болуы да мүмкін.

	Менің өмір жолым үш торап, үш сала, үш соқпақ – неміс, қазақ, орыс. Энгельс шаһарынан бастау алған неміс сүрлеуім көп ұзамай үш тарамданып кетті. Содан бері үш орманды кезіп жүргендеймін. Қоржынымда үш ұлттың қасиеті сақталған. «Қазақ дәптері» - сол рухани байлығымның пұшпағы.

	Бас-аяғы жоқ бұл еркін жазбалар (немісше мұны Lose Blatter дейді) кімге керек? Әлбетте, ең алдымен маған, қазақ арасында бала күнімнен өскен, қазаққа жақын, жүрегі қазақ деп соғатын ресейлік неміс азаматы Бельгерге керек. Ал сол кездейсоқ жазбалар таза, шала, аласы аралас қазақты да қызықтыруы әбден ықтимал емес пе? Өзге ұлт өкілінің көрген-білгені, тоқыған-түйгені, байқағаны, көңіл аударғаны төл ұлттың перзентін де кейде ойландыруы мүмкін емес пе? «Апыр-ай, мұны қалай байқамағанбыз?!» деп таңдануы да ғажап емес. Ал енді менің түртіп алғандарым тіпті қажет болмай қалғанда, Абай айтпақшы, өз сөзім өзімдікі емес пе? Шынтуайтқанда келгенде, мына дәптердегі сөз де өзімдікі емес – қазақтікі ғой. Демек, қазақтың сөзін өзіне қайтарып отырмын. Бәлкім, қабылдар, назар аударар, ойланар, таңдай қағар. Сөзден сөз туады емес пе? Ойды ой қозғамаушы ма еді?...

	Қысқасы, «Қазақ дәптері» кәдеге жарамаса, өзімде қалсын.

	...

	Мына бір дәйектерге көңіл аударыңызшы:

	«Шынында, қазақтың бұл күнгі қызметіне қатысып отырған азамат қазақ елін қай қызметімен қанағаттандырады? Қандай еңбек, қандай өнер, қай ісімен ризалайды? «Мен мынаны істегенім жоқ па, мынадай үлгі, пайдалы істі ортаңа орнатқам жоқ па?» деп қай қызметімен елдің аузын буады? Мен осы сауалдарға жауап таба алмаймын...»

	Мұны кім айтты? Мұхтар Әуезов. Қашан? 1921 жылы. Қайда? «Қазақ қызметкерлерінің міндеті» деген мақаласында. Арасына 86 жыл салып (21.03.07), бұл сұрақтарға мен де жауап таба алмай отырмын. Сол мақаладан тағы бір үзік ой: «Әрі надан, әрі әлсіз, айласыз, көмексіз елге қызмет қылу, басшы болу міндеті мойныңа мінген соң оның барлық кемтарына ем іздеу, жетпегеніне жалғасу – азаматтың міндеті»

	Сол міндет – бүгінгі күннің міндеті болып қалған жоқ па?

	...

	Қазақтың сөз түрлері көп. Ол жағынан ешбір ел, ешбір ұлт таласа алмайды. Диқан Әбілев 1985 жылы былай деп жазған болатын:

	Қызыл-қызыл, қызыл сөз,

	Құс жолындай ұзын сөз,

	Жалаңдаған жалаң сөз,

	Қатпар-қатпар қалың сөз,

	Жалақтаған жалаң сөз,

	Балдыр-батпақ «балаң» сөз,

	Міне шапқан жайдақ сөз,

	Түлкі құйрық жайнақ сөз,

	Тайраңдаған тайлақ сөз,

	Сағым қуған сайғақ сөз,

	Буда-буда будақ сөз,

	Бұлдыр-бұлдыр жұмбақ сөз,

	Құлаш-құлаш «құлаш» сөз,

	«Шешендікке» мирас сөз,

	Жауыр болған көлік сөз...

	Белсенділер жерік сөз...

	Кімге қажет, достар-ау,

	Осылардай дәмсіз сөз,

	Қауызы көп, дәнсіз сөз,

	Шетінен құрып масыл сөз,

	Шеру тартқан асыл сөз.

	Тауып айтқан марқұм Диқан бабамыз! Міне өз басым «қызыл сөзге» уланған болуым керек. Таяуда бір мәртебелі жиналысқа барып едім, жарты сағаттан соң құлағым қызарып, қаным басыма шауып, қан қысымым аспандап кетті. Диқан баба тізіп шыққан сөздер тек қазақ емес, менің де түбіме жетер. Президентіміз анда-санда бірер айға сөзге тыйым салып, өзіне де, басқаларға да мораторий жариялап тұрса, ай, ғанибет болар еді-ау.

	...

	Ілияс Жансүгіровтың «Исатай, Махамбет» атты үш перделі, алты суретті трагедиясын таяуда ғана оқып шықтым (14.02.03). 1964 жылы Алматыда жарық көрген Ілияс шығармаларының 5-томында басылыпты. Фатима Ғабитованың беташарын беріпті: «... бұл пьеса екі вариантта жазылған болатын. Біріншісі –драмтеатрға арналып, қара сөзбен жазылған еді де, екіншісі – өлеңмен, либреттор ретінде жазылған еді. Бірінші варианты жоғалды. Театрда да архивте де жоқ. 5-томға енгізіп отырғанымыз екінші варианты».

	Шығарманың әбден зерттеліп, ұзақ жазылғаны көрініп тұр. Кесек туынды. Махамбет заманының тынысы анық сезіледі. Тарихы құжат, тұғыры мықты. Бірақ... кейіпкерлер саны 60-қа жуық. Өлеңдер өте көп. Көлемі де пьеса үшін тым үлкен. Кітаптың өзінде 80 бет. Мұны қалай сахналайсың? Режиссер амалсыздан көп жерін қысқартуға мәжбүр болатыны анық. Мүмкін, трагедияны қысқартып, өңдеп, ықшамдап, сценарийге айналдырған жөн болар? Маған әсер еткен тұстары:

	Махамбеттің монологы:

	Тыныштық жоқ тым маған,

	Мен бір желмін зулаған.

	Көшерімді жел білген,

	Қонарымды сай білген.

	Мен ебелек тынбаған,

	Күйзеліп жатқан ел үні,

	Күңіреніп жатқан шер үні,

	Жаныма маза бермейді,

	Ханмен табыса алмаймын,

	Бимен белдесе алмаймын,

	Оларды тілім жерлейді.

	Махамбет поэзиясының ырғағы, мақамы, сөз оралымы, екпіні сезіліп тұрған жоқ па? Тағы бір жерде:

	- Күн бар ма біздің елдің бағы ашылар?! – деген шерлі, зарлы сұрақ қойылады. Сонда хор:

	- Хай, хай, дүние-ай, хай дүние-ай,

	Кеттік түсіп не күйге-ай! – деп күңіренеді.

	Бұл көне Грекия трагедияларына тән тәсіл. Хорға жүгінген автор мұны жақсы білген болды ғой.

	Қалдыбай айтады:

	- Ей, Исатай, Исатай!

	Ел болудан біз кеттік,

	Еңіреп мынау халқың тұр.

	Сонда қалың нөпір:

	- Қан аралас көзден жас

	Халқыңыздан ақты ғой, Исатай! – дейді.

	Махамбет екпіндетіп, Исатайға былай деп сөйлейді:

	- Ей, Исатай, Исатай,

	Ала жалау ту алған,

	Атаң сенің Ағатай!

	Сен – сұңқар құстың сойы едің,

	Мен –жаныңда жағалтай.

	Енді трагедияның бір жерінде Махамбет налиды:

	- Заманым менің тар болар,

	Тура биде билік жоқ.

	Бәрін айт та, бірін айт,

	Қаумалаған қарындас

	Қазақта бар да, менде жоқ.

	Ілияс тіл қуатымен кейіпкерлерін мінездейді. Мысалы, Жәңгір ханның сөз қолданысы, тіл саптауы мүлдем басқа. Ол көбінесе араб, парсы сөздерін араластыра сөйлейді: ғариза, мұшауара, ихтилалшы, бәд фиғыл, һужум, фирман.

	- Бұл муафиқ дәгіл!

	Мен істей алмаймын һеш бірін.

	Немесе:

	- Мұнда жоқ не лазіз, не лаяқап!

	Хан фирманына халық етсін имағат!

	Немесе:

	- Исатай, сен ата ұғлы, асыл зат,

	На мағқұлды тарк ойла, не хажап?

	Ғафил сөзге сатылма сен түзік бол,

	Арамызда болсын сұлых уә сұхбат.

	Әлбетте, мына сөздер мен тіркестердің біразы мен түгілі, қазаққа да түсініксіз, я көмескілеу.

	Ресейлік Генспен сөйлескенде, Жәңгір хан өзіне тән сөз оралымдарын пайдаланады:

	- Рухсат айла, ұғлуғ дәреже иесі,

	Уа хурметлу, хан-сұлтанның төресі,

	Ғариза һәм уа ғайры ғайбатлар

	Ғайыпәлінің қалдығының пәлесі.

	Жәңгір:

	- Итжазат алсын,хауажаға.

	 		 			 Мынадай ой келді: осы трагедияны орысшалауды маған жүктесін делік. Махамбет пен Исатайды, басқа да кейіпкерлерді бірдеме ғып сөйлетермін-ау, ал Жәңгір ханның лексикалық ерекшелігін қайтып жеткіземін? Араб, парсы, шағатай сөздерін көне славян тіліне аударамын ба, әлде осы күнгі орыс оралымымен шектелуім жөн бе? Екеуі де жасанды, нанымсыз болмай ма? Жәңгір ханның тілдік өзгешелігін басқа тілде қалайша көрсете алмақпын? Бұл тұйықтан қалай шықпақпын?





	 	әлде осы күнгі орыс оралымымен шектелуім жөн бе? Екеуі де жасанды, нанымсыз болмай ма? Жәңгір ханның тілдік өзгешелігін басқа тілде қалайша көрсете алмақпын? Бұл тұйықтан қалай шықпақпын? Хал-ахуал дәл осындай елдегі.

	(«Қазақ әдебиеті», 21.11.95).

	Ал бұл пікірге кімнің таласы бар? Осы төрт жолды таратып айтар болсақ, үлкен публицистикалық мақала шықпай ма? Анау-мынау саясаттану диссертациясының сұлбасы көрініп тұрған жоқ па?

	Мұхтар Құрманалиннің мына шумағына бір мезгіл назар аударыңыз:

	Ат-арбаға доңғалақ, қамыт қымбат,

	Жалаң-аяқ қалдың ба, шарық қымбат!

	Өлу қиын емес қой, көму қиын,

	Өзіңнен де, өйткені, табыт қымбат!

	Бұл да өмір шындығы, дау бар ма? Ақындар қазіргі заман ағысын қабылдай бермейді, налиды, әшкерелейді, пәленің барлығын тек билікке жаппай, саясаттан көрмей, туған халқына өкпе-ренішін ашық, ащы айтады.

	Көбік сөзге қайсыбір қосыла алман,

	Зұлымдықтың ызғары өсіп алдан,

	Абайды да сабаған өзімізбіз,

	Махамбеттің басын да кесіп алған...

	Алсаң енді біздерді қыспаққа алғын,

	Мен де жауды келеді түстеп қалғым.

	Сәкен менен Ілияс, Бейімбетті

	Өз халқының жауы деп ұстатқан кім?

	(Дәуітәлі Стамбеков)

	Бұл, әрине, риторикалық сұрақ. Жауапты күтпейді. Өйткені жауабы белгілі. Мұндай сұрақтарды кезінде Абай көптеп қойған. Қазіргі қазақ ақындарының біразы Абайдың ізгі дәстүрін жалғастырып келеді. Әрине, аз сөзбен көп нәрсені айта білгенге не жетсін? Поэзияның құдіреттілігі де осында емес пе?

	Ойлап қараңыз:

	Өшіп барамыз,

	Әбден ажырап

	Кеткен арамыз...

	Бітеу жарамыз!

	(Қадір Мырза Әлі)

	Иран-Ғайыпты тыңдап көрелік:

	Тәуелсіздік теңдіктің

	Түгел алдық барлығын

	... Есім кірді, енді ұқтым –

	Зарлы емеспін, жарлымын.

	...Қоғамыма жақпадым,

	Бақ қонбады басыма.

	Кеудем аяққаптайын

	Толды көздің жасына.

	...Майлығы һәм шайлығы

	Шіреген зор орнында –

	Мемлекет байлығы

	Өңкей дөйдің қолында

	...Бұралқы иттей қаңғырып,

	Айналдық-ау мазаққа:

	Мәрту басып,

	Мәңгіріп –

	Не болған бұл қазаққа?!

	Толымбек Әлімбекұлы:

	Нарық деген қысып кетті,

	Баға деген ұшып кетті,

	Соған жаны шыдамастан

	Біраз қазақ ішіп кетті.

	Обал,обал!

	Исраил Сапарбай:

	Бұл заман кімнің соры, кімнің бағы?

	Жаңылды жүрісінен дүлдүл-дағы.

	Қайғы ішіп, мұз жұтқан соң қайтіп оңсын,

	Барады уға айналып тілдің балы.

	Әубәкір Смайыл:

	Жақсыны даттап жоқ қылдық,

	Жаманды мақтап көпірдік,

	Қанденге қасқыр алғызып,

	Құмайға тышқан соқтырдық,

	Жалғанның жалған екенін,

	Қос мүшел жасқа келіп білдік.

	Әділғазы Қайырбек:

	Ауылдан көшіп жатыр, кетіп жатыр,

	Аспан асты аңызақ жел еседі.

	«Өтпелі» дейтін кезең өтіп жатыр,

	Қазақтың соры қалың, не кеселі.

	Серік Аңсұңқарұлы айналасына қатаң қарайды:

	Мынау – Дөкей Мырқымбаев (бизнесмен),

	Анау – доктор Мырқымбаев Қыртымбай.

	Жандос Бәделұлы «Ауыл-аза» өлеңін былай бастайды:

	Түгесіп түйтің, демалыс болды,

	Қарсы алды мені күрсініп ауыл.

	Сағыныш сорған сынаны сорлы,

	Додалап долы даңғаза дауыл.

	(Соңғы жолды мен үш күн күбірледім: «Додалап долы даңғаза дауыл». Қанша мағына бар және қалайша әдемілеп қиыстырған десеңізші).

	Серікбай Қосан:

	Осы досым, тірлік пе?

	Түсінбей жүрмін түгін де.

	Дүниенің бәрі дүрлікпе.

	Дүбір боп кетті бүгінде.

	Дүбірге қосар ат қайда?

	Тақымын қысқан кісі көп.

	Илендік әбден қақпайға –

	Иттің де бізбен ісі жоқ.

	Мен біраз жылдан бері назар аударып жүрген өршіл ақын Сабыр Адай қазақтың намысын қайрайды:

	Маңдай термен атар алда ақ таң бар,

	Адам ба екен, ар-ұятын сатқандар?!

	Ойлан, қазақ!

	Арлан, қазақ!

	Өр қазақ!

	Арсыз болсаң

	Тірлік те азап, көр де азап.

	Қалай болғанда да, қазақ ақындарының үлкен тобы өзінің заманына, қазіргі хал-жағдайға, ұлтының тағдырына риза емес.

	Нұрлан Мәукенұлы:

	...Жұртым халі – мүшкілдеу,

	Татқан бір демі – қышқылдау,

	Кедейдің тілі – үшкілдеу,

	Байшыкеш сөзі – мысқылдау.

	«Дау», «деу» деп Нұрлан сыпайы айтқан. Жағдайдың өзі, шынын айтсақ, әлдеқайда сорақы емес пе? Әлде мен де «сорақылау» десем бе екен?

	Осындай сарында жазылған өлеңдер баршылық. Олар, сөз жоқ, қоғами көзқарасты қалыптастыруда ерекше маңызға ие. Үш ақынға айрықша тоқталғанды жөн көрдім.

	Есенбай Дүйсенбайұлын мен осы кезге дейін жөнді білмейді екенмін. Ұяттымын. Менің ауылым қазақ поэзиясынан шалғай жатыр ғой. Өткен жылы (2006) Есенбайдың «Жас Алаш» газетінде өлеңдер топтамасы шықты. Оқып едім – таң қалдым, сүйсіндім, екі-үш реттен дауыстап оқыдым. Ақын екен! «Мағжанша» делінген өлеңін «Қазақ дәптеріме» көшіріп алдым. Жастармен, студенттермен кездескенде әрдайым осы өлеңді оқимын. Тыңдарман да сүйсініп қалады. Он прозашының айтатынын Есенбай он жеті жол өлеңге сыйғызыпты:

	Тұман, тұман, тұман.

	Тұр не күтіп әріде?

	Бәрі де күмән,

	Күмән, күмән, күмән.

	Тұман, тұман, тұман.

	Жаманшылық тұс па

	Жаһанданған мынау? –

	Қанатты құс та

	Ұшса – мерт құлау.

	Құлау, құлау, құлау.

	Тұмау, тұмау, тұмау.

	Адасып қыз, ұл жүр,

	Не күтіп тұр өрінде?

	Бәрі де бұлдыр,

	Бұлдыр, бұлдыр, бұлдыр,

	Құрғыр, құрғыр, құрғыр.

	Тұман. Күмән. Бұлдыр...

	Ғажап емес пе? Сиқырға толы поэзия! Жалғыз Мағжан емес, Тютчев, Фет, Блокты еске түсіреді. Қызықтырады. Тамсандырады. Арбайды. Көркем. Бейнелі. Әсерлі. Шынайы заман келбеті. Ішіңнен қайта-қайта күбірлейсің: «Тұман. Тұман.Тұман... Күмән, күмән, күмән... Бұлдыр, бұлдыр, бұлдыр». Көз алдыңа неше түрлі көріністер келеді. Көңілде алаң, алаң, алаң...

	Болат Шарахымбай деген әдебиетшіні оқығаным болмаса, өмірімде кездестірген емеспін, қол алысқан емеспін. Оның былтыр (2006) «Әдебиет айдынында» 42 шумақ толғауы басылды. Көзіме олттай басылды. «Зар-заман» поэзиясына сүңгігендей болдым.

	Туған тілін туған ұлты көкпар қылған бұл заман,

	Шолақ намыс шолжаң ұлды шоқпар қылған бұл заман,

	Маймақ аяқ маймылдарды мақтан қылған бұл заман,

	Шәртік қарын бұралқыны батпан қылған бұл заман.

	Қалай? Маған бұл заман әбден таныс, ал маймақ аяқ маймылдарды, шәртік қарын бұралқыны мен күн сайын көшеде де, жиналыстарда да, теледидардан да көптеп кездестіремін.

	Осы сарында біздің заманымызды сипаттай келіп, Болат Шарахымбай толғауын былайша аяқтайды:

	Жала жапқан, күйе жаққан қатыр-құтыр бұл заман,

	Кесек-кесек өсектерден күбір-күбір бұл заман,

	Сырты – сылдыр, іші – қалтыр кедір-бұдыр бұл заман,

	Қыбыр-қыбыр, жыбыр-жыбыр, сыбыр-сыбыр бұл заман.

	Иә, бұл жай толғау емес – шертолғау. Диагноз дәл қойылған. Артық-кемі жоқ. Ойландырады. Иландырады. Жаныңды түршіктіреді. 168 кең тынысты өлең жолдарын бір әуенмен толғанып оқып шығыңызшы - әбден титықтап,шаршаған керуенмен шетсіз-шексіз шөлейт даламен келе жатқандай әсерде қаласыз.

	Әрине, бұл – қазіргі заманның көрінісі. Бірақ тамыры тым-тым тереңде жатыр. Соны ұққан ақын өзінің шер толғауын эпиграф есебінде көне жырау, би, ақынның сөздерімен өрнектейді, дәлелдейді, нығыздайды, бұлтартпастай қылып нығырлайды.

	Мөңке бидің сөзін еске салады:

	- Заманақыр болғанда,

	Сөздің маңызы кетіп, самалы қалады.

	Әйелдің ұяты кетіп, ажары қалады.

	Әулиенің аруағы кетіп, мазары қалады.

	Жігіттің қайраты кетіп, базары қалады.

	Жақсының атағы кетіп, азабы қалады,

	Адамның жақсысы кетіп, жаманы қалады.

	Екінші эпиграф Бұқар жыраудан:

	Ай, заман-ай, заман-ай,

	Істің бәрі күмән-ай...

	(Басқа келген ой: Бұқар жыраудың «күмәні» мен Есенбайдың «күмәні» қабысып тұрған жоқ па?)

	Үшінші эпиграф Абайдан:

	Заманға жаман күйлемек,

	Заманы оны илемек.

	Шарахымбайдың шертолғауы керемет туынды. Күнделігіме орысшалап: «Шарахымбай шарахнул» деп жазып қойдым. Шынында да найзағайдай тіліп түсірді.

	Темірхан Медетбекті көп жылдардан бері қадағалап оқимын. Поэзиясын да, публицистикасын да. Ерекше талант. Даусыз. Ешкімге ұқсамайды. Ұқсаса – Махамбетке ұқсауы мүмкін. Өлеңдерінде азаматтық әуен, өршіл екпін, тегеурінді мақам бар. Ашық жазады. Жағымпаздану, жарамсақтану, мәймеңкөлеу, сылап-сипау, жалпақ-шешейлік, көлгірсу (әттең, қазақ ақындарының біразында бар ауру әдет) Темірханда кездеспейді. Мұндай ұнамсыз қасиеттерден ол ада. Ақындықты «Құдайдың сирек сыйы» дегенді, өкінішке қарай, көбі түсінбейді, түсінсе де ысырап қылады, ермек етеді, дарақылыққа салынады.

	«Жас Алаш» (№ 15.07) бір бетін түгел Темірхан Медетбектің өлеңдеріне арнапты. «Сыртым – бүтім, ішім - түтін». Қалай? Жаралы жүректің, қапалы сананың жанайқайы емес пе? Топтаманың аты адамды елең еткізеді. Ішімнен оқыдым, дауыстап оқыдым. Кейбір шумақтарын «Қазақ дәптеріне» көшірдім.

	... Ауру Қазақстан

	Анда-санда

	Қазақша бірдеме деп,

	Орысша сандырақтап жатыр.

	... Мына уақыттың,

	Апыр-ай,

	Ласын-ай!

	Аждаһаның аузындай

	Үңірейген

	Алаңы мен ұрасын-ай.

	... Қаптаған

	Қарақұрт пен өрмекшілер

	Қап-қара торларын

	Құрып алған.

	Дүниені қап-қара

	Жүн-жүн аяқтарымен

	Бүріп алған.

	Әне біреулер

	Өтірікті судай сапырып,

	Соғып жатыр.

	Өтірікті соғып,

	Қара халықты

	Қып-қызыл қанын

	Кенедей жабысып,

	Сорып жатыр.

	Темірханның әрбір сөзі – зіл патпан, атылған оқтай. Ой салады. Жүрегіңді тулатады. Бетховеннің «№9 симфониясын» тыңдағандай.

	Білуімше, қалың оқырман бүгінгі әдебиетшілердің көбіне риза емес. Қорқақ дейді. Жасық, ынжық, өзінің қарақан басын күттейді. Сыбырлайды. Күңкілдейді. Сасықкүзендей інінен сығалайды. Халықтан қол үзген. Биліктің көңілін аулап, мүсәпірдің күнін кешіп жүр. Өз көлеңкесінен сескенеді. Жоқ нәрсені әспеттеп, кереқарыс роман жазады, сөзді қор қылады. Мойнына өз еркімен байшыкештердің қарғыбауын тағады. Түбі шикі жалған сөзді судай сапырады. Ісінің барлығы – уфит-суфит, ахалай-махалай. Реті келсе – бірдемені асап, қарпып қалғысы келеді. Сүйтіп жүріп, өзін классик деп есептеп, шіренеді, жұрт алдында мықты болып көрінуге тырысады. Әдебиетші емес – мүсәпір, бейшара, сорлы, тоғышар. Ондай ақын-жазушыда қандай бедел болсын? Бас еркіндігі болмаса, талантқа сай асау мінез көрсете алмаса, халық сөзін сөйлемесе, заман ағымын байқамаса, аузын буған өгізге ұқсаса, тек жүріп, тоқ болғысы келсе, алдындағы арыстардың үрдіс-аманатын аяққа басса, күмәнді сүрлеу-соқпақпен өсек аяңмен жүрсе, - ай, ол ақынның несі ақын?! Бұларды көргенде, тыңдағанда, оқығанда қаның қайнайды, жер болып басылып қаласың, қараптап қарап өмірден түңілесің. Қарның ашады. Мұндайда бұрынғылардың сөздерін оқып, медеу іздейсің. Мысалы:

	Ай, хан, мен айтпасам, білмейсің,

	Айтқаныма көнбейсің.

	Шабылып жатқан халқың бар,

	Аймағын көздеп көрмейсің.

	Қымыз ішіп қызарып,

	Мастанып, қызып терлейсің,

	Өзіңнен басқа жан жоқтай,

	Елеуреп неге сөйлейсің?!

	Қорған салдың бейнет қып,

	Қызметшің жатыр ішіп-жеп,

	Оны неге білмейсің?

	(Асан Қайғы)

	Шен-шекпенге сатылып,

	Батпаққа елін батырып,

	Дұшпанына оқ салып,

	Еліне қарай атылып,

	Біздің естімін деген жақсылар –

	Ақыл-ойға тапшылар

	Заңын білмей алдатты.

	Сырғалыңды күң қылып,

	Солқылдақты жүн қылып,

	Күніңді тұман түн қылып,

	Қыл мойынға тақалтып,

	Шабақтай желге қақалтып,

	Көмейіне салар қармақты...

	(Дулат)

	Есі кеткен ел байғұс,

	Жұрт әкімге қарасар,

	Өзгеге бақ жоқ жарасар,

	Есі кеткен ел байғұс

	Ақылынан адасар.

	Адасқаны емес пе,

	Бірін-бірі шағысып,

	Тепкілесіп, қағысып,

	Өкіметке таласар.

	(Майлықожа)

	Жер жүзі жабылғанда ғылым жаққа,

	Қазақ жүр құмарланып құр атаққа.

	Анау – қу, мынау – пысық, мен – батыр деп,

	Айналды бірін-бірі құртпаққа.

	(Шәкәрім)

	Осыған ұқсас, астарлас, үндес белгілі екі-үш дәйектемені осы орайда оқырманның есіне сала кетейін.

	Қазағым, елім,

	Қайқайтып белін,

	Сынуға тұр таянып.

	Талауда малың,

	Қамауда жаның,

	Аш көзіңді оянып.

	Ұйықтайтын бар не сиқың?

	Қанған жоқ па әлі ұйқың?

	(Ахмет Байтұрсынов)

	Көзіңді аш, оян, қазақ, көтер басты,

	Өткізбей қараңғыда бекер жасты.

	Жер кетті, дін нашарлап, хал хатаб боп,

	Қазағым, енді жату жарамасты

	(Міржақып Дулатов)

	Біреуі – «сен тәңірімсің» деп сынайды,

	Біреуі – «мен құлыңмын» деп бағынады,

	Біреуі – «садақа бер» деп жалынады,

	Біреуі – «құйрық» болып тағылады.

	(Мағжан Жұмабаев)

	Меніңше, халықтың рухани көтеретін, басылып қалған намысын қайрайтын әшкерелеу әуендері бүгінгі қазақ поэзиясына әлі де жетіспейтін сияқты. Дәстүр бар, үрдіс бар, енді оны жалғастыру керек. Жалаң ұрандардан, құр мақтан, бөспебай одалардан оқырман мезі болғалы қашан!

	Ойыма марқұм досымның (Асқар Сүлейменовтің) сөзі түсіп отыр. Асекең былай деген еді: «Елдің, жұрттың, ұлттың құруы алдымен, интеллигенцияның иттігінен, сатымпаздығынан басталады».

	Осыдан біраз жылдар бұрын, ұмытпасам, «Жас Алашта» Ақселеу Сейдімбектің «Өмір осылай өтіп жатыр» деген туындысы жарық көріп еді. Кішкентай ғана дүние – эссе ме, толғау ма, суретте ме, қара сөзбен жазылған өлеңде ме, әйтеуір сол кездегі өмірді жан-жақты қамтыған. Әрбір сөзі бір қойдың нарқына пара-пар. Естеріңізге салайын:

	« - Уа, Бабай!

	Ел-жұрттың халі қалай?!

	- Е-е, балам-ай!

	Ел – аман, жұрт – тыныш демесе:

	Әйел – ерге қарады, ер – жерге қарады;

	Қартымыз – қақбас, қатынымыз – қақпыш;

	Шешеніміз – шерменде, батырымыз – қорқақ;

	Данамыз – бала, баламыз – шала;

	Әйел – арыды, келін – жеріді;

	Бозбала – сайтан, бойжеткен – сайқал;

	Азамат – елсіз, арғымақ – жалсыз;

	Сері – селтең, сал – мелтең;

	Көршіміз – кәпір, туысымыз – мүсәпір;

	Жауымыз – атарман, досымыз – сатарман;

	Тұлпарымыз – жабы, сұңқарымыз – жапалақ;

	Өнеріміз – молақ, өнерпазымыз –олақ;

	Дініміз – шала, тіліміз – шұбар;

	Еліміз – азды; жеріміз – тозды;

	Бүгініміз – тұман, ертеңіміз – мұнар,

	Сенеріміз – жоқ, секеміміз –көп;

	Жан шыққан жоқ, үміт өлген жоқ –

	Өмір осылай өтіп жатыр!»

	Әрине, өмір өзгермей тұрмайды. Бұл күнде, бәлкім, көрнекті профессор Ақсеуіл басқаша ойлауы да мүмкін. Кім біледі, еліміз жаңарып, жеріміз құлпырған шығар. Тұман сейіліп, мұнар тарқаған болар. Күдік - күмәннен арылған шығармыз. Жапалақ – сұңқарға, жабы – тұлпарға айналған шығар. Жан шықпаған соң, үміт өлмеген соң, әлбетте, жалғаса береді, өте береді.

	Қалай болғанмен, Ақселеудің осы бір шымыр, отты толғауы дөп шықты деп есептеймін. Өмірдің сұрықсыз, сұмпайы жағын ащы да ашық айту – ақынның міндеті, заман талабы, бабалар өсиеті.

	...

	Менің әрдайым есімнен кетпейтіні – қазақтың екі үлкен жазушысының мәңгілік сапар алдындағы келер ұрпаққа қалдырған өсиеті, аманаты. Бұл, сөз жоқ, ерлік, азаматтық, өресі кең, тұғыры биік тұлғаға тән қасиет.

	Менде «Қазақ әдебиетінің» 1961 жылдың 30 маусым күнгі саны сақтаулы. Газет түгелдей Мұқаң (Әуезов) қазасына арналған. Мұхтар Әуезовтың Кунцово ауруханасында операция алдында жазылған үш хаты келтірілген. Біреуі – Тахауи Ахтановқа (21.06.1961), екіншісі – Есмағамбет Исмаиловқа (18.06.1961), үшіншісі – Зейін Шашкинге (25.06.1961) бағышталған.

	Бірінші хатта: «Қадірлі, іні дос Тахауи!» делінген. «Мен сені, Әбдіжәмілді, Зейнолла, Тәкеңді, Сафуанды көптен, бастан бөлек санайтұғым... Сендерді сол болашағымыз деймін. Сондықтан анау бір жылдардан-ақ саған, сендерге мен безразлично қарай алған емеспін. Алдарыңнан жауапты, ойлы жаңалықтарды өзге бір қазақтан молырақ күткен күйдемін.

	Екінші бір өнімді топ – Мұхамеджан, Хамза, Зейін. Бұларды сендер көбірек түсіне ойласаңдар - әділ болады. Олар жастай кетіп, ұзақ заман тұсалып қалған жігерлі талант. Өмірге қомағайлық (жақсы мағынада) ала келген. Шығармалық шабытқа да сондай қомағайлар. Өнімді еңбек етіседі».

	Есмағамбет Исмаиловқа төсек тартып қалған Мұқаң былай деп жазады:

	«Ең қымбатты інім, досым Есет!

	... Мен тегі өмірдің өрі-қыры, биігі мен ойпаңы, қысталаңы, шатқалаңы дегенді көбірек көргемін... бірақ бәрінен де ұдайы сау, сергек кеудемен, әсіресе өмірді таза мол сүюмен өтіп келемін. Солай топшыласам: күйгенімнен – сүйгенім көп, жиренгенімнен гөрі құмартқаным көп, бүгінгі өмірді шабыттана сүюім, шексіз қызыға сүюім анық мол».

	Ақтық операцияға екі күн қалғанда кемеңгер жазушы Зейін Шашкинге мына жолдарды бағыштайды:

	«Сенің өнімді еңбегіңе шын тілектес үміткермін. Ілгері аса, баса бер. Бірақ қатарыңда өзіңдей ендігі әдебиет болашағы деп өзім түсінетін: Әбдіжәміл, Тахауи, Зейнолла, Сафуандар, Хамза барын ұмытпа, бек бағала, тілектес, қанаттас дос деп бағалай бер дер едім».

	Қандай ғибратты, ұлағатты сөздер! Өмірге деген қандай құштарлық, іңкәрлік! И.С.Тургеневтің ақтық демі алдында Л.Н.Толстойға жазған аманат хаты сияқты әсер етеді.

	Мен бұл сөздерді жиі оқимын, көзіме жас аламын, тебіренемін. Мұқаңды жасымда үш рет кездестіргенім бар, үш рет шабытты сөзін тыңдадым. Оны бақыт деп қабылдаймын. Хаттарында Мұқаң атаған қазақтың заңғар жазушыларын да жақсы білемін, араластым, біразының шығармаларын орысшаладым. Бұл да бақыт. Әттең, түгелдей дерлік о дүниелік болып кетті. Арамызда бұл күндері Әбекең (Нұрпейісов) ғана жүр. Қазіргі жас әдебиетшілер Мұқаңның соңғы үш хатының мәтінін қойын дәптеріне көшіріп алып, жиі-жиі оқып, санасына тоқып, ішкі мәніне бойлай сүңгіп, жүрек түбіне сақтап жүрсе екен деймін.

	Сол сияқты Ғабит Мүсіреповтың «Туған елге соңғы сөзі» санама терең ұялаған. Естеріңізге түсірейін:

	«Кешегі өткен Ғабиден досқа: «Енді екі жыл жүрсек жетпей ме?!» - дегенім бар еді. Сол мөлшерім мөлшер болды. Қойны суық қасиетті қара жер құшағына, міне, мен де кеткелі жатырмын.

	Үмітпен, күреспен, сеніммен өткізуге ұзақ ғұмырымды қорыта қарасам, қуанышым да, ренішім де мол екен. Жаңа қазақ мемлекетінің билік туы менің көз алдыма көтерілді. Бүгінде күллі әлем назары ауған ілгері елге айналдық. Бірақ әдебиет пен өнер ұлы болмаған жағдайда ұлт ұлы боп есептелмейтінін ұмытпайықшы. Жан сүйсінтер бірлік жоқ жерде саналы тірлік те жоқ. Кейде мыстың алтынға, қыранның қарғаға телініп жататыны – осының кесірі. Үлкен өнердің үлкен таза мінезі болуға керек. Өзім іргетасын қаласқан қазақтың ата буын әдебиетінің атынан өтінемін: мені соңғы сапарға шығарып саларда осы ақтық тілегімді еске алыңдаршы...»

	«...ҚАҒАЗ ұстауға халім болмағандықтан, хатты Әлжаппар мен Мұхтарға айтып жаздырдым.

	Ал, қасиетті елім, жерім, қайыспас дос-жаран, ағайын-туыс, сәулелі жас ұрпақ, хош, хош болыңдар!»

	Осындай ақтық сөз қалдыру үшін зор сана, алып жүрек, азаматтық сезім, терең толғам, өршіл мінез, шынайы тектілік керек емес пе? Кез келген Мырқымбай мұндай сөзді айта алмайды. Айтуға хұқығы да жоқ. Мұндай дуалы сөз тек аруақты тұлғаның аузынан шықпақ.

	Мен Ғабекеңмен біраз жылдар бойында шығармашылық қарым-қатынаста болдым. Жазушылар одағында жиі кездесіп, оқта-текте сұхбаттасудың бақытына ие болдым. Бірнеше әңгіме-повесін орысшаға аудардым, үйінде болдым, телефонмен хабарласып тұрдым, талай-талай жиналыстарда сөзін тыңдадым, ол кісі жайында естеліктерімді де, күнделіктерімді де жаздым. Мені Ғабекең Гера, я Герольд деген емес, ылғи дауысын созып, қасын керіп «Бээл-гээр» дейтін. Орысша-қазақша аралас, сыпайы, кербез сөйлейтін. Менің досым Асқармен (Сүлейменов) ерекше жақын болатын. Екеуі де эстет, сері. Әңгімелері жарасып тұратын. Екі «артист» арасында мен көбінесе жалғыз көрермен, я тыңдарман едім. Үндемей отыра беруді ыңғайсыз көріп, ара-арасында мен де білгірсіп, бірдеме айтып қалатынмын, бірақ менің сөзім олардың әуенімен қиыспайтын. Байқауымша қазіргі жастар Ғабеңді аз біледі, көбісі білмейді де, оқымайды. Ай, бекер, бекер! Ғабең сынды біртуар тұлғаны қазақ ұмытпаса керек еді.

	...

	Қазақтың мақал-мәтелдеріне мен жасымнан үйірмін. Ғаламат байлық! Өмірдің барлық қырын қамтыған диалектикалық әлем! Бесінші-алтыншы сыныптан бастап ауылда естіген мақалдарды қойын дәптеріме, күнделігіме тізе бердім. Кейін қойдым. Өйткені шексіз-шетсіз дүние екен.

	Қазақтың кейбір қағидалары маған күмәнді болып көрінеді. Бірнеше мысал келтірейін:

	«Тек жүрсең, тоқ жүресің». Апыр-ай, бұл не дегені? Жалғасы тағы бар: «Домаланып көп жүресің». Адам боп туған соң тек жүрудің несі сән? Тек жүріп, неменесіне жетісесің? Тек жүрсем деп, өркениет атаулыдан құр қалмайсың ба? Ал тоқ жүру – бірден-бір мақсат, арман болып па? Қарынды қампитып, ықылық атып жүру ме? Тоқтық көбінесе малға жараспай ма? Міне, пәлен жылдан бері қазақ тек жүр, бірақ тоқ жүргені қайсы? Бір миллиардер шығу үшін бір миллион қазақ тақыр кедей болу керек пе? Әрине, тойып секіріп жүргендер баршылық, ал халықтың дені тоңып секіріпжүрген жоқ па? Миллиардеріміз бар деп бөркімізді аспанға атамыз. Жеті миллиардеріміздің үшеуі ғана қазақ, қалған төртеуі - өзге милләттің өкілдері. Сонда тек жүріп, қазақтың шыққан мүйізі қайсы?

	«Артын қысқан бай болар». Бұл да сол сияқты. Үркіп-қорқып, әбден басылып қалған қазақ қайда жүрсе де, артынан қысып-ақ жүр ғой. Ал байығаны шамалы-ау.

	«Үндемеген үйдей пәледен құтылады». Үндемей жүріп, «көрмедім, естімедім, білмеймін» деп қай қазақ үйдей пәледен құтылып жүр? Құтыла алмайсың! Таныс бір әріптесім айтады: «Соғыстан кейінгі жылдары ағам маған қайта-қайта: «Сақ бол! Қорқақ бол! Аузыңа ие бол! Ешкімге сенбе!» деп ескертіп отырушы еді, ақыры өзі итжеккеннен бір-ақ шықты. Үндемеген мені де институттан қуды». Жазмыштан озмыш жоқ. Қатерден қорыққан сол қатерге тап болады. Өмір заңы солай. «Жұт жеті ағайынды» деп қазақ айтса, «Пришла беда – отворяй ворота» дегенді орыс білгелі қашан. «Сен бұқтың – жаттың, мен бұқтым – жаттым, ол бұқты – жатты...» Сонда не болды? Аузын буған өгіздей жүре береміз бе? Бізде қазір үндеместер қаптап жүр. Билікте де, өкіметте де, президент айналасында да, депутаттар арасында да. Бәрі сақ, қу, әккі. Ал сонда не ұтты? Нендей пәледен құтылды? Жоқ, ағайындар! Мұндай айла-тәсілмен, бұқпа торғайдың тірлігімен бәсекелестікке қабілетті елу елдің қатарына кіруіміз неғайбыл.

	«Әй, өзім де қумын» деген пысықтау, сасықтау түсінік тағы бар. Айлада жүріп-ақ, үйден ұзамай, сасық қулықпен бәрін алдағымыз келеді, кілең өтірікпен мақсатымызға жетеміз дейміз. Сеніміміз мықты: әй, неужели орыс, американ, шүршітті қулығымызды асырып, алдап соқпаймыз деген бір ауыларалық мақтан бар. Бұл мақтанның, дарақылықтың негізі бар ма? Іргедегі пәлен мың жыл тарихы бар қытайды да алдағымыз келеді, үш ғасыр бойы бодандықта болған Ресеймен де іштей егесеміз. Батысыңды да «қулық сақтап әуре етеміз». Сонда бұл не саясат? «Әй, өзім де қумын» деп өзімізді-өзіміз алдай береміз бе? Қулығымыз өзімізге түбінде мазақ болмай ма? Жаһандану, ғаламдасуға қарсы байырғы қулығымыз іске асар ма екен? Бір кәдеге жарап қалар ма? Тосқауыл болар ма? Қулық – ақылдылық емес, әлсіздіктің, бишаралықтың, сенімсіздіктің белгісі.

	«Аузы қисық болса да, бай баласы сөйлесін». Аузы қисықтар қолынан келгенін істеп, тойлап, шоулап, кеудесіне нан пісіріп, өз терісіне өзі сыймай жүр ғой. Тіпті үндемей жүріп, долларды тау қылып үйіп жүр. Ал не болды? Аузын қисаңдатып, тілін безеп таң атқаннан күн батқанша құлағымызды сарсытып, радио, теледидардан сайрап-ақ жүр. Нәтижесі қайда? Қазақстанға аузы қисықтардың не пайдасы тиді?

	«И-и, Алла, бергеніңе шүкір» деп қорлықтың бәріне төзіп, көніп, бес мезгіл тәубеге келеміз. Мен білер қазақ тамұқта отырса да, «И-и, Алла, бергеніңе шүкір!» - деп тәубе етеді.

	Міне, қоғамымыздың келеңсіздіктері осындай күмәнді қағидалардан туады. Оны кейде өзіміз де байқай бермейміз. Қоғамға, байқап отырсақ, жәлепхана керек екен. Бірақ бүкіл қоғамды жәлепхана айналдыруға болмайды. Рухани жәлептік күйреуге алып келеді. Голдьф ойнаумен пәрменді тәуелсіз мемлекет құрылмайды екен. Оған көзіміз жетті. Қазақ ғаламаты дегенді біздің жандайшаптар оқта-текте ауызға алады, бірақ өз басым сол ғаламатты әзір көре алмай отырмын. Қазіргі үрдіс (ауру десе де болады) – байлыққа табыну. Кедейлердің барлығы ретін-амалын тауып, әп-сәтте бай болуды армандайды. Қазіргі қаны тамып тұрған шаруа осы.

	***

	Бір қуанарлық жай, қазақтар қысқа жазуға бейімделе бастаған сияқты. Жалпы, қазақ ұзақ жазып, ұзақ сөйлеуге бейім ғой. Дастарқан басында тост сөйлегенде жарты сағаттан бұрын тоқтамайды. Кейбір сөйлемпаздар Адам ата мен Хауа анадан бастайды. Бұл, пайымдауымша, тарихи қалыптасқан әдет. Дала кең, аспан шексіз, уақыт өлшеусіз. Алып бара жатқан жұмыс тағы да жоқ. Асыққан – шайтан ісі. Бұйырғаны болар. Тақ-тұқ сөйлеу де жат. Ол жағын неміс, орыстарға бердік. Біз, қазақтар, кең көсілеміз. Сөздің түбін түсіреміз. Қызыл сөзді, қысыр сөзді сағыздай созып, қымыздай сапыру әбден дағды боп кеткен. Сөздің майын тамызамыз.

	Бірақ, заман өзгермей тұрмайды. Заманмен кейде қазақ та санасады. Амал бар ма? Аз сөзге көп мағына сыйдыратын болды. Таяуда «Түркістан» газетінде Мадина Омарованың өзгеше стильмен жазылған мини-романын оқыдым. Тамаша! Бір романның хикаясын Мадина бар болғаны газеттің бір бетіне сыйғызыпты. Қуанып қалдым.

	Айтыс жөніндегі көптеген талас-тартыстың желісін Асқар Бәйтеліұлы алты жол миниатюрада айта білді:

	Қазіргі айтыс

	Деңгейі қай тұс?

	Дегенге айтар ем:

	«Ой, байғұс?»

	Өйткені айтыс –

	Болғаны қашан «қайтыс».

	Қысқа өлеңнің шебері марқұм Сағынғали Сейітов еді. Небәрі үш-төрт миниатюрасы терең ойға жетелейтін, түр мен мазмұны біртұтас болатын.

	Бірер мысал:

	Бибаян дүние

	Бибаян.

	Шегің-шетің

	Кімге аян?

	...Қымбаттамай не қалды?

	- Ауа да.

	- Бар дертке сол дауа ма?

	Біреулер шікірейген,

	Бүреулер бүкірейген.

	Біреулер жалтақтаған,

	Біреулер қалтақтаған.

	Елім барда

	Егемен

	Ешкімнен де

	Кем емен.

	Ырыстымын

	Не деген!

	Шендестірме

	Қарға менен бұлбұлды

	Теңдестірме

	Жабы менен дүлдүлді.

	Дүбірлі дүние дүбірлі

	Құлағым саған түрулі.

	Алаңдатпа адамды,

	Алаңдатпа ғаламды.

	Қысқа өлең жазу, аз сөзбен көп нәрсені аңғарту, әлбетте, бұрын да болған. Есіме Сұлтанмахмұттың өлеңі түсіп отыр:

	Анау жерде татар тұр,

	Басқалармен қатар тұр,

	Мына ойда қазақ тұр.

	Ұйқысы көп, ояуы аз,

	Бұл не деген ғажап дүр?!

	Мына бір шумақты Қайнекей Жармағанбетов жазды дегенді естігенім бар:

	Асқанды да көргенбіз,

	Тасқанды да көргенбіз,

	Асып-тасып болған соң

	Сасқанды да көргенбіз.

	Осы шумақтың мынандай да вариантын естігем:

	Көрдім талай өскенді,

	Көрдім талай бөскенді.

	Өсіп-бөсіп болған соң

	Көрдім талай өшкенді.

	Құрылым, ұйқасы (инструментовка) тамаша емес пе? Ал мазмұны ше?

	Орыс поэзиясында бір жолдық өлеңдер жиі кездеседі. Бір ғана жол тұтас бір өлеңнің пәлсапалық жүгін көтереді. Бұл ерекше шеберлікті талап етеді. Қазақтарда мұндай өлең түрін кездестірген емеспін. Мүмкін бар да шығар. Бәлкім, Мұзафар Әлімбаевқа, Қадір Мырза Әліге бұл өлең өлшемі жат болмас. Қазақ поэзиясында өлең өлшемінің барлық түрі де табылуы ғажап емес қой.

	Қай ақын жазғанын білмеймін, қазақша ең қысқа өлең былайша өріледі:

	Мен де,

	Сен де –

	Пенде –

	Тамаша! Маған ұнайды. Құрылымы да, мағынасы да.

	Ескі танысым, дос інім, кәнігі сценарийші, тәржімашы, ізденгіш қаламгер, еті тірі жан һәм тынымсыз саяхатшы Ермек Тұрсынов шығыс керуендеріне ілесе жүріп, бірнеше Мағриб елдерін аралап, көне тарихқа бойлай сүңгіп, осы заманның жазу үрдісіне сай «Мәмлүк» атты роман тудырды. Араб халифатында 1250 жылдан бастап 1517 жылға дейін үстемдік құрған түркі-мәмлүктер жайында қомақты шығарма дүниеге келді.

	Роман ұнады. Ұнаған соң ең алдымен орысша түпнұсқасын оқыдым, іле-шала Серік Сарыбаев жасаған қазақша аудармасымен таныстым.

	Менің пайымдауымда бұл – ерен еңбек.

	Романың арқауы – түрік-қыпшақ тарихы, мәмлүктер тағдыры, қым-қуыт арпалыс, шетсіз-шексіз керуен жолдары, жұмбаққа толы шығыс әуездері, әртүрлі милләт-тайпалардың қарым-қатынасы, Мысыр елін 17 жыл, екі ай және он екі күн билеген әйгілі қыпшақ Бейбарыстың таңғажайып өмір жолы, зұлымдық пен махаббат, қасірет пен нәубет, шынайы арман мен жауыздық, Шығыстың шым-шытырақ пәлсапасы, Шығыс өркениетінің қалыптасуы, шырғалаң діни ағымдардың қасиетті қағидалары, даналық тоғысы, күлдір-бұлдыр уақиғалар. Романды оқып отырып, құйтырқысы көп, ғажап кинофильм қызықтағандай боласыз, үнді, араб, қытай керуендеріне ілесіп, Шығыс пен Батыстың әйгілі қалаларын көресіз, түрлі-түрлі адамдарға кезігіп, тағдыр талқысына түсесіз. «Мың бір түнге» арбалып қалғандай әсерге бөленесіз.

	Романның астарында киносценарийдің сұлбасы көрінетін сияқты. Мұнда оқырманды мезі қылатын ұзақсонар баяндау, суреттеу, неше түрлі әдеби тәсілдермен көркемдеу, асыра сілтеу, адамның ішкі иірімдерін көп сөзбен тәптіштеп әспеттеу, неше түрлі әдеби тәсілдермен көркемдеу, асыра сілтеу, мазмұндау жоқтың қасы, бәрі айқын, қысқа, шымыр, тасқа басқандай, нақты, ашық. Шынайы сөз дәлдігі, ұғым айшығы деген осы. Ермек Тұрсынов шығармасының ерекшелігі де осы нақтылық пен дәлдіктен көрініс табатындай.

	Дегенмен, «Мәмлүкті» киносценарий деуге болмас. Бұл – проза. Немістер «Schongeistige Literatur» дейтін көркем проза. Прозаға тән тәсіл-амал, құдірет-қасиеттің бәрі осы романнан табылады. Суреттеу, мінездеу, диалог құру, ішкі монолог, астарлы мәтін (подтекст), сана ағымы, сюжет, пәлсапалық толғаулар, көне жазбаларды өрнектеп, қиыстыру – осылардың барлығы романның идеясы мен көркемдігінің сыбағалы салмағын арттырып тұр.

	Романның өресін биіктетіп, ауқымын кеңейтіп тұрған тағы бір қасиетті – шығарманы бастан-аяқ өрнектеп, ерекше әуен (аура) тудырғыш қасиетті Құран сөздері, пайғамбар хадистері, көне кітаптардан келтірілген уағыз бен нақылдар, әпсаналар, абыздар ғақлиялары. Бұлар үздік-үздік суреттемелерге өзгеше бір реңк, салтанатты сымбат, көтеріңкі мақам, әуез, пәлсапалық тыныс, таным-түйсік беріп тұр. Аудармашы Серік Сарыбаев осындай қиын жерлерді мүдірмей, нақышын келтіріп, түпнұсқадан теріп, жатық, санаға қонымды бере білген. Көп іздегені, көне кітаптарды сарылып ақтарғаны хақ. Бір ғана мысалмен шектелейін.

	Романның аяқ кезінде Халифаттың әміршісі болған Махмұтдинге оның ұстазы Вэй қош айтуға келеді. Екеуінің арасындағы әңгіме былайша өрбиді:

	«- Енді күллі халықтың әміршісі – мен, - деді Махмұт қасын керіп.

	- Жоқ, қыпшақ, - Вэй келіспеді. – Қателесесің. Сен құл кейпіңде

	қала бердің. Бұрын тек біреуге бағынышты едің, енді көптің құлына айналдың.

	Махмұтты ашу бунады.

	- Сен сандалып тұрсың, қақбас! Мен сұлтанмын. Менің есімім Жаратушы есімімен қатар айтылады. Мен қазір азатпын, ақ дегенім – алғыс, қара дегенім – қарғыс.

	- Жоқ, қыпшақ, - Вэй басын шайқады. – Азаттық деген – Құдай. Ал

	сен оның шаң басқан жердегі көлеңкесі ғанасың. Азаттық іздеген адам билікке ұмтылмайды.

	- Бірақ оның таңдауы маған түсті. Пенделерінің тағдырын менің

	қолыма сеніп тапсырды.

	- Бұның рас, - деді Вэй. – Ол сені көп арасынан суырып алып, әмірші етті. Бірақ бұның рақым, не жаза екенін ешкім айта алмайды. Өйткені, биліктің жолап кеткен адамның ырқын шырмап-матап тастайтын қасиеті бар. Билікке жету үшін асқан батырлықтың қажеті де жоқ. Көбінесе ол уысқа кездейсоқ түседі. Оны өзгенің қолына ерікпен беру ғана ерлік болып саналады. Барлығымыз Жаратқанның құлымыз. Ал ортамыздағы ең тәуелді, құлақ кестісі – патша. Сен құлдық пен биліктің арасы алшақ еместігін түсінуің керек. Пенделер әлемінде патшалар тумайды.

	- Жоқ, шал. Алла әділ. Ол таққа отырғызу үшін ерік-жігерімді матап, ұзақ сынады, - деді Махмұтдин. Бар азабына төзіп, әмірін екі етпейтінге ғана билік беруге болатынын Жаратқан анық біледі.

	- Билік қорқаққа керек, - Вэй жауап қайырды. – Ол өзін төмендететін ортадан сескенетін адамға ғана пайдалы. Бүгін Алла сені таққа отырғызды, ал ертеңгі күні өз шаштаразыңнан да үрейленетін бейшара күйге түсесің. Жазадан қашып құтылған патша аз».

	Романның осы бір жерін мұқият оқыған жөн. Автор билік атаулының табиғаты жайында терең ойлар айтады. Ол ойлар біздің заманға да орайлы келеді. Осы үзіндіден автордың жазу-сызу, ойлау машығын да, аудармашының шеберлігін де анық аңғарасыз. Пәлсапалық диалогтар, кең мағыналы ғақлиялар Ермек романына тән белгілердің бірі.

	Менің білуімше, автор осы шығармасын кең тынысты киноға лайықтап жазған. Түпкі мақсаты да сол болса керек. Мына прозалық нұсқасы да өміршең, заман талабына сай, басқа тілдерге тәржімалауға сұранып-ақ тұр.

	Басқа тілдерге аударылған жағдайда роман шетелдіктерге көне түрік тарихынан, сағымдай бұлдыраған көне шығыс тағдырына көп мағлұмат берері даусыз.

	Қыпшақтар тарихы мен тағдырының заңғар белестерін тірі сөз, қанық бояу, соны уақиға, ғажап көрініс, мазмұнды толғау, өрнекті кестемен жаңғыртып көрсете білген Ермек Тұрсыновтың бұл романын қызыға оқитынына кәміл сенемін.

	***

	«Қазақ» газетінің №9 (2 наурыз, 2007 жыл) санында Ханбибі Есенқараеваның «Маңғыстау мақамдары» басылыпты. Екі өлеңге баса назар аудардым. Біріншісінің аты - «Әбіш аға». 28 жол. Басы былай:

	Елге шықсаң – ұлансың,

	Тауға шықсаң – қырансың.

	Талға қонсаң – бұлбұлсың,

	Тасқа салса – талдырып,

	Шынары боп шығарсың!

	Сезіктенгендей болдым.

	Өлеңнің орта тұсы:

	Шарболаттан құйғандай,

	Тұлғаң толған имандай.

	Он сегіз мың бұл ғалам

	Құшағыңа сыйғандай.

	Ойланып қалдым. Апырай бұл көне қиссаның әуені ме, батырлар жырының хикаясы ма? Өлеңнің атына қайта қараймын. «Әбіш аға». Демек, бәріміз білетін,бәріміз сыйлап, құрметтейтін Әбіш Кекілбаев болды ғой. Сонда... мұндай сөзді қалай айтады? Автордың өзіне де, арнау обьектісіне де ыңғайсыздау емес пе? Достардың арасында, дастарқан басында екі-үш рет «тәшлап алғаннан» кейін айтса – бір сәрі. Жоқ, газеттің бетінде тасқа ойғандай бадырайып тұр.

	Е-е... ода ғой. Қазақтың біраз ақындары осы бір мадақ жанрды жағалап жүргені қашан! Кез келген той-домалақта құшақ-құшақ арнау өлең оқиды. Кілең ода, кілең мадригамен ондаған жылдар бойы «жарқырап» жүрген ақындарды білемін. Сонысымен ел қатарында. Кәсіп қылған. Сән көреді. Оданың майталман шеберлері Ломоносов, Державин, Сумароков, Тредиковский дегендеріңіз далада қалған. Ол одалардың қоғами, саяси астары болушы еді. Қазақтың одалары мақтаған адамын тірілей көрге тығады. Одалар көбінесе өлең түрінде жазылушы еді, енді жуандығы төрт елі одалы романдар пайда болды. Атының өзі адамды есеңгіретіп жібереді.

	Қазіргі сенатор Әбішті мен 43 жылдан бері жақын білемін. Қадірлеймін, сыйлаймын, түсінемін. Интеллектуалдық талант-қабілетін өте жоғары бағалаймын. Көптеген шығармаларын әлімше орысшаладым да. Шығармашылығы жайында әлденеше рет жаздым да. Соған қарамастан, «қырансың», «ұлансың», «бұлбұлсың», «дүлдүлсің» т.с.с көк езу, көпірме теңдеулерді айтуды ұят санаймын. Маған ол мәдениетсіздік болып көрінеді. Әлде солай айту үшін қазақ болып тууым керек пе еді?

	Аталмыш топтаманың ішінде Ханбибінің тағы мынадай өлеңі жүр:

	Мен Абайды көрмедім,

	Бірақ оны сен дедім...

	А-а-а?! Қалай-қалай көсіледі! Е-е, бұл кім болды екен, Абайдың өзін еске түсірген? Сүйтсем тағы да Әбіш екен.

	Әуезовты көрмедім,

	Бірақ оны сен дедім.

	Әбіш деген асылмен

	Жасадым бір ғасырда

	Деген ойға сенбедім!

	Пай-пай! Бұдан асырып, қалай айтарсың?! Бірақ... сенбегені қалай? Асылмен бір ғасырда жасаған ақынның өзі де асылмын деп меңзеп тұрған жоқ па?

	Кеудеңе күн толған соң

	Жазығы жоқ елестің,

	Сен аяулы болған соң

	Ұлы кешке ілестім.

	Пәлі! Ұлы көштен қалмағаны абырой болған.

	Мырзайырда мығым боп,

	Жақсылармен кеңестім.

	Жалғыз-жаяу келді деп,

	Шеттетпеді мені ешкім!

	Көзіңдегі кеңдікті,

	Кеудеңдегі ерлікті,

	Аузыңдағы бірлікті,

	Артыңдағы тірлікті

	Айыруға ақыл мен

	Сана керек бір мықты!

	Жағамды ұстадым. Мұны түсіну үшін, шынында да, «сана керек бір мықты».

	Әлбетте, осы тектес шумақтар басқа ақындарда да аз кездеспейді. Жалғыз Ханбибі емес. Неге екенін білмеймін, мықтыларға арнап ода жазуға әсіресе әйелдер қауымы әуес. Дүниеауи мәселенің бәрін одамен шешеміз деп ойлай ма екен әлде? Ондай өлеңдерді естіп те, оқып та жүрмін. Не деуге болады? Мәдениетінің, сөз талғамының, дүниетанымының деңгейі осы болғаны да...

	Сол топтамада Фаризаға арналған «Хат» деген өлең бар. 68 (!) жол. Соңғы шумағы:

	Нысанаң боп кең жазық,

	Жарқылдашы, жақұтым!

	Тек өзіңнен көз жазып

	Қалмау – менің бақытым.

	Не деуге болады? Сол «хатты» газетке жарияламай-ақ, поштамен Фаризаға тікелей жолдауға болмас па еді? Фариза мен Әбішті қайдам, өзім бұл жолдарды оқығанда екі құлағым дуылдап, ұялып қалдым. Құдай біледі, бұл екі азамат (Фариза мен Әбішті айтамын) мұндай мадаққа зәру де емес шығар. Әлде қазақтың терісі қалыңдау, көнбістеу ме? Мақтауы жетпей жата ма? Көзіңді бақырайтып қойып, аспандата бере ме? Шортым білсін бе?!

	Бірде таныс жорналшы маған сұрақ қойды: «Президентке арналған, Елбасын мадақтаған өлең-поэмаларға қалай қарайсыз?» деп. «Дұрыс қараймын. Түсінемін. Қабылдаймын» деп жауап бердім.

	Оның жөні басқа... Ол президент, елбасы, халық таңдаған көсем. Оны поэзия тілімен мадақтау, көтеріңкі сипаттау, жүрекжарды сөз айту, теңеу таба алмай қиналу дегеніміз азат елдің даңқын асыру, елдің беделін көтеру, халықты көсем айналасына топтастыру, елді бірлікке шақыру, халықтың күш-қайратын нығайтып, намысын қайрау, жаппай ерлікке шақыру, жұмысқа жұмылдыру. Елбасына қайсыбір мадақтың артықшылығы болмайды. Рузвельт, Черчилль, Тетчэр, Ширак, Меркель, Блэрге арнап жазылған одаларды оқығаныңыз бар ма? Әлде ағылшын, американ, француз, немістерде ақындар құрып қалды ма? Ол елдердің басшыларына, мен білсем, шарж, карикатура, сатира жазылады, бірақ жата қалып, жер-көкке сыйғызбай мадақтау, дабырайтып әспеттеу, ай-күнге теңеу кездеспейді. Ол нағыз дарақылық болып саналады. Ал біздер одаларды (поэзия, проза, драма түрінде де) қардай боратып, бұрқыратып жазып, соған медаль, орден, премия алып, бәсекелестікке қабілетті елу елдің санатына кірмекпіз. Нобель премиясын армандаймыз. Билікке жағымпазданып, ода жазғанға ма? Әлде біздің жолымыз, менталитетіміз басқа ма? Әлде хандық дәуірдің үрдіс-салтымен-ақ демократия ауылының нақ төрінен бірақ шығамыз ба? Меніңше, осында бір қайшылықтар бар сияқты. Ойланарлық жайт...

	***

	Сонымен Сайыннан да (Мұратбеков) айырылдық. Ол менен екі жас кіші болатын. Ұзақ ауырды... Қант диабетімен көп жылдар арпалысты. Жиырма килограмға арығанын маған бірде айтып еді...

	1963 жылдың күзінде КазПИ-ден келе жатып, Советская 32-дегі жатаханаға соқтым. Асқар Сүлейменов жатахананың екінші қабатындағы қуыстай бір бөлмесінде тұратын. Бөлме іші астаң-кестең, көкала түтін, толған кітап, журнал, қобыраған газеттер, әлдебір қолжазбалар. Малер, Бетховен, Моцарттың симфонияларын тыңдап, бұрқыратып шылым шегіп, ойға шомып, инеліктей қатқан Асқар отырар еді. Екеуміз де ол кезде аспирантурада оқимыз. Таусылмайтын әңгімеміз әдебиет, музыка, саясат. Асқар сол кездің өзінде әрі декадент, әрі диссидент. Білмейтіні жоқ. Сөзі кесек, ойы бөлек, тілі қыршаңқы. Орысша-қазақша аралас сөйлейді. Кафка, Камю, Малларме, Хемингуэй, Борхерт, Томас Манн, Генрих Белль, Джойс дейді. Ара-арасында тамсанып қойып, «рухани катарсис» деп қояды. Мен бұрын естімеген сөздерді айтады. «Трансцендентальная апперцепция» деп мені әбден шатастырады. Кеңес саясатын әшкерелейді, партия көсемдерін келемеждейді, мысқылдап, кекетіп, мұқатып күліп қояды. Екі сөздің бірі Ницше. Орыс жазушыларын айта бастаса, «глупость», «тупизм», «маразм», «примитив» дейді. Горкийдің өзін кәдуілгі Иван деп менсінбейді. Қазақ жазушылары сөз болса, тісінің арасынан «қыр-тым-бай-ство» деп сызылтады. Әлбетте, Әуезовты пір тұтады, қатарласы Әбішті мойындайды. Пақыр кедей болып жүріп, бүкіл стипендиясын пластинкаларға жұмсайды. «Бетховеннің симфонияларын тыңдағанда, қолыңа тас алып, көшеге шыққың келеді» дейді қабағын түйіп, түтінге қақалып. «Иә, солай!» - деп қостап қоямын. «Бірақ сіз Бетховенді біржақты ғана білесіз. Ойлы, мұңлы сонаталарын білмейсіз. Сонаталарында Бетекең – философ». Мен өз білетінімді мойындаймын.

	Бірде Малердің симфониясын тыңдаймын деп Асекеңе келсем, маған бейтаныс үш қазақтың жігіті отыр. Алдарында бір шөлмек арзан шарап, тісбасары жоқ. Ұрттап қойып, бәрі жарыса сөйлейді. Әңгімелерінің түрі өзгеше, ойлы, өрлі, көтеріңкі. Бірінен бірі асқан ақылмандар. Шашы бұйра, тойған қозыдай біреуі биязы күлімсіреп, жібектей жұмсақ сөйлейді. «Сайын. Новеллист», - дейді Асқар біздерді таныстырып. «Қайдағы новеллист? Новеллист деп Цвейгті айт. Біз жай ғана тышқаншылап жүрміз ғой « - дейді бұйра шашты. Бейтаныстың екіншісі тарамыс, қара сұр, бойшаң, арық, келбетті, сұлу жігіт. «Зейнолла. Сыншы. Серікқалиев», - деп таныстырды Асқар.

	Үшіншісі - қырылдаған дауысы бар, кетік тіс, тапалдау, шашы жұқалау, Асқармен таласа сөйлейтін, айтысқанда есесін жібермейтін, жан-жағына алақтай қарайтын, қуақылау, келемежге оңтайлы жылтыр қара. «Қалихан. Прозаик», - деп қояды Асқар. Үшеуі де маған салғаннан ұнады. Үшеуі де «Гера! Гера!» деп мені жатырқамай, ескі танысындай жақын тартты, үйірлеріне қосты. Көп ұзамай мені Әбдіжәмил Нұрпейісов «Жұлдыз» журналына «литсотрудник» қызметіне алды. Сонда осы жігіттермен ақи-тақи танысып, достасып кеттім.

	Енді, міне, Асқар да, Зейнолла да, Сайын да жоқ... Басымыз қосылған жерде қазақ әдебиетінің келешегі сөз болатын. Сондағы ойымыз: Мұқаң (Әуезов) жоқ, ал Сәбең (Мұқанов), Ғабең (Мүсірепов), Ғабаң (Мұстафин), Әбекең (Тәжібаев), т.с.с шалдар кеткеннен кейін көш басында кімдер қалар екен? «Орталық шабуылшы Тахаң (Ахтанов) болады», - дейтін үзілді-кесілді Асқар, - Оң жақ шабуылшы - Әбекең (Нұрпейісов). Левый нападающий – Зекең (Қабдолов)». «Ал қорғаушыларың кім?» - деймін. Асқар мүдірместен жауап қайтарады: «Сафуан. Тәкен. Бердібек.» «Қақпаға кімді қойсақ екен?» - деп күлеміз. «Хаха. Қаратаевтың өзін қоямыз. Ол соцреализмнің сақшысы. Бірде-бір допты өткізбейді. Запасной қақпашы Шашкин болады. Ол жанталасып жүріп, күйбеңдеп допты өз қақпасына өзі түсіреді. Хе-хе-хе!»

	Мәз боламыз. Е-е... әдебиетіміз өлмейді екен. Жаңағы Асқар атаған «футболшылар» ол кезде қырыққа тақағандар еді, ал, біздер – жиырма алты, жиырма тоғыздың аралығындамыз.

	Ойбой... енді, міне, Қалихан, Қадір, мен жетпістен асып барамыз. Анау «футболшылардан» жалғыз Әбекең (Нұрпейісов) қалды тоқсанға қарай адымдап. Әдебиет, Құдайға шүкір, құрыған жоқ. Біздер де Қалтай (Мұхамеджанов) айтпақшы, ретін тауып бір күні кетерміз. Әдебиет қала береді. Оған күмән жоқ. Өйткені әдебиет мәңгілік. Мен бұл жерде қазақ әдебиетін айтып отырмын. Сайынның о дүниелік болғанына қайғырып отырып, басыма осындай ойлар келді.

	***

	Тірінің қадір-қасиетін өмірінде байқай бермейсің. Өлген соң тани бастайсың. Осыған ұқсас пікірді, жаңылмасам, көне заманда Пифагор айтқан. Орясшасы: «Достоинство человека узнаешь только после его смерти». Онда да кейде арасында көп уақыт салып.

	Таңғалатыным: сондай пікірді жас кеткен Нұрлан Мәукенұлы да айтқан:

	Тірінің қамын тірі жер,

	Тірілер бірін-бірі жер,

	Тірлікте қашқан қадірің

	Өлгенде ғана білінер.

	Осы өлеңнің соңғы шумағы:

	Өлінің қамын тірі жер,

	Тірілер бірін-бірі жер,

	Бір күні біз де барамыз,

	Сен аман бол, сірі Жер!

	Ғажап! Құдай аузына салған ба, қалай?! Поэзия деп осындай көреген жолдарды айту керек. Одашыл-модашыл ақындардың басына ондай ой келе қоймайды. Олар – күнделікті күйбең тірліктің жарапазаншылары.

	***

	1964 жылдың жазында Әбдіжәмил Нұрпейісовтың отбасымен Арал теңізінің жағасында, Тұщыбас деген жерде, кішкентай (небәрі тоғыз қақыра) ауылда екі ай жатып, «Қан мен тердің» жолма-жол аудармасын мыжғыладық. Не айтатыны бар, жақсы кез еді! Көк теңіз де күшінде болатын.

	Бос тұрған ескі қақырада күні бойы иық тірестіріп, қағазға шұқшиып отырамыз. Үзіліс кезінде баяу соққан ақ көбікті толқындарды қызықтап, майда құмға қыздырынамыз. Әбекең әңгіме айтады. Бір-екеуін сол кезде қаз-қалпында қағазға түсіргенмін.

	... Ертелеу кезде балықшылар ауылында бір шал болыпты.

	- Е, Қақа, сіз көпті көрген адамсыз ғой... – деп жастар жағы мақтаншақтау, сөзуар шалды әңгімеге тартады. Сонда әлгі шал ұзақ монологқа беріледі дерсің.

	- Уа, қарақтарым, мен нені көрмеді дейсің... біраз жасадық қой... кешегі аталарың Әзімбайдың тұсында... Жанбай правительдің кезінде... кха-кха... кхым-кхым... Мәмбет қажы Петербор барғанда... Ым-ымм... Шалтуар ердің күмбаққа түсетін жылы... иә, иә... осы биыл қар түспей... жаңбыр жаумай кхы-кхы... шөбі құрғырың шықпай қалды емес пе... құла бием жоғалып... көрші ауылдың жігіттері... Жақан тоқалдан туды емес пе... иә, иә... тіпті еттің өзін дұрыстап асып бере алмады... кхым-кхым... қайтар жолда әрбір бұтаның түбінде отырып, қолым ышқырдан босамады...

	Жаңағы көпті көрген Қақаң шалдың әңгімесі әр нәрсенің басын бір шалып, осылайша өрбіп, ащы ішектей біраз созылады екен. Тыңдаушылар кеңкілдеп күліп, рахаттана сандарын соғып, мәз-мейрам болады...

	Қалың-қалың қазақ романдарын (кейбірін, әрине) оқып отырғанда, менің есіме көбінесе сол монолог түседі. Ә дегенде Жанбай правительдің заманынан бастайды да, романның екінші кітабы шала піскен етті жеп, қолы ышқырдан босамағанымен бітеді. Басы кең басталып, аяғы қожырап, сиырқұйымшақтанып бітеді-ау, әйтеуір. Басы трилогия, аяғы – фельетон. Сондай романдар жоқ деші! Диология, трилогия, тетралогия, хамсалардың дені осындай.

	***

	Әбекеңнің сол кезде маған айтқан екінші әңгімесі «Көткеншектесу» деп аталады. Оны да қаз-қалпында жазып алғанмын. 43 жыл бұрын! Таяуда қағаздарымның арасынан тауып алдым.

	...Ерназар ауылында ағайынды екі шал бар: Керімбек пен Кәрім деген. Екеуі де асқан қырсық, қыңыр, қасарма, қияңқы, тентек. Бір күні екеуін рыбкоопқа қой айдап әкелуге жібереді. Екеуінің астында бір-бір атан. Алдарына бір қора қой салып, екі күн жол жүріп, кешке қарай, күн батар шақта төбеге шығып қараса, алыста ауыл қараңдайды. Екі шал көңілденіп қалады.

	- Уа, Кәрім, - дейді Керімбек дауысы ащы шығып. – Осы сен жұрттың «Кәрім көткеншек» деп айтатынын білесің бе?

	- Е, сен өзіңді сонда менен асқан көткеншек деп ойлайсың ба? Сен өзің, мықты болсаң, көткеншектесесің бе менен?!

	- Өйдәйт! Көткеншектессем қайтеді екен?

	- Ал қалай көткеншектесеміз?

	- Әй, Керімбек, сөзді қой, ана қойды қайыр!

	- Қайырмаймын! О несі-ей! Сен қайыр!

	Керімбек атаның «бақ» еткізіп, бір адым шегінеді.

	- Қайыр деймін қойды, Керімбек!

	Енді Кәрім атанын бір тартып, кейін шегінеді.

	- Жоқ! Сен қайыр!

	Керімбек атанын тағы бір шегіндіреді.

	- Қайырмаймын! Өзің қайыр!

	- Қайыр дедім ғой мен саған.

	- Қайыр!

	- Сен қайыр!

	Қойлар құм арасына бытырап кетті. Ал әбден ерегісіп алған ағайынды Кәрім мен Керімбек шегіншектей беоді, көткеншектесе берді...

	Ертеңіне бұларды күткен халық бір пәленің болғанын сезіп, алдарынан қарсы алуға жолға шығады. Келсе, қойлар бет-бетімен кеткен. Ал құмның ішінде көздері ірің-ірің, әбден титықтап шаршаған, дауыстары қарлыққан Керімбек пен Кәрім бір-біріне: «Сен қайыр!» деп атандарын шегін-шектетіп жүр. Атандарының да дауысы әлсіз шығады...

	Міне, сол кездегі Әбекеңнің әңгімесі. Кейін бұл эпизод романға кірген. Әрине біраз өзгеріп, қанатын жайыңқырап, тереңдеп, уақиғасы көркемденіп, айшықтанып, өткірленіп, түрленіп енген.

	Ғажап көрініс! Мұндай детальды ойыңыздан шығарып көріңіз. Екі көткеншектің текетіресі керемет нанымды шыққан. Жапан далада еріккен екі қырсық қазақтың мінезін дәл ашып тұрған жоқ па? Осындай көткеншектер күнделікті тұрмыста, қала берді саясатта, ғылымда, әдебиетте де кездеспей ме? Өз басым олардың біразын танимын.

	Мен ес білгелі баспана мәселесі күн тәртібінен түскен емес. Мен туған жылы қаһарлы мұртты көсеміміз: «Біздің елде социализм ақи-тақи орнады», - деп жариялады. Ақыл кірген кезде түсінгенмін: социализм бар, үй жоқ. Жылдар өте институт бітірдім, үйлендім, аспирантураға түстім. Кілең үй жалдап, бөтен жұртқа жалтақтаумен болдым. Мингалеев деген шоқынған татардың сәулелі үйінде, үңгірдей бөлмесінде бес адам тұрған кезіміз болды. Ит қорлық өмір-ай!.. Жеке меншік иесі Мингалеев ауыр жүк мәшинесін айдаушы еді. Төрт кластық білімі бар. Мені мүсіркейді. «Сен, Гера, он институт, бес аспирантура бітірсең де, күнің күн емес. Себебі үйің жоқ. Үйің болмаған соң маған кіріптар боласың. Кітапты көп оқисың, білімің бар. Мен кітап оқымаймын, сауатым жоқ, есесіне үйім бар. Кеңестер одағында, қара да тұр, үй проблемасы ешқашан шешілмейді. Түсіндің бе? Еш-қа-шан!» - дегенді күнара құлағыма құйып қоятын. Амал қанша: басымды шұлғимын. Достарымның бәрінде де үй жоқ. Тастақ маңайында әлдекімдердің тауыққорасын мекендейді. Үйің болмаған соң қарызға белшеңнен батып жүресің. Өз басым отыз жетіге жеткенше қарыздан көз ашпадым.

	Жылдар өте берді, өте берді. Қазақстанға Колбин деген сәуегей келіп, «Баспана-90» атты бағдарламаны жария етті. Онысы қазақстандықтар 90-жылға дейін (әлбетте, ХХ ғасыр) бір-бір пәтерге ие болады деген сөз.

	Содан бері тағы жиырма жыл өтті-кетті. Баспана әлі де зәру мәселе. Құрылыс күні-түні жүріп жатыр, жаңа қалалар тұрғызылды, коттедж-вилла дегендеріңіз тауға өрмелеп шықты. Бәрібір баспана жетіспейді. Байлар он үй иеленіп, жалға беріп жүр. Кедейлерге күрке де жоқ. Бар болса, билік бульдозермен таптап, қиратып, жермен-жексен қылады. Бар үйдің құны аспандап кетті. 200-300 мың доллар көпшілік қазақтың түсіне де кірмейді. Несиеге үй алсаң, өмірлік құл боласың. Үй салуға жер де жоқ. Жер де байлардың қолында. Кең Қазақстанда мал жаятын, шөп шабатын жер қалмаған.

	Жетпістен астым. Еститінім, көретінім, оқитыным баяғы сол пәтер, пәтер, баспана, баспана. Астана бар, баспана жоқ. Жетпейді.

	Баяғыда мен пәтер жалдап тұрған жеке меншік үй иесі Мингалеев те жоқ. Бірақ сөзі Маркс пен Ленин өсиетіндей есімде. «Біздің елде үй мәселесі ешқашан шешілмейді». Өз елінде, өз жерінде тәуелсіз күй кешіп жүрген қазақтардың әлі де көбі үйсіз. Заман өзгереді, көсемдер ауысады, капитализмді артқа тастап социализмді орнаттық, коммунизмге келе жаздап, тақалып барып, қайтадан капитализмге айналып соқтық, ал қалың жұртты баспанамен қамтамасыз ете алмай-ақ қойдық. Апыр-ай, сонда елу мықты елдің қатарына қайтіп, қашан қосыламыз? Әлі де жетпіс жыл өмір сүруім керек-ау...

	Жерлесім, досым, ақын Жараспай Нұрқан осы бір мәңгілік идеяны, аңсаған мұратты ойнақы, қуақы өлеңмен әдемі жеткізіпті. Өлеңнің аты – «Айхай, бізге үй керек».

	Көркін-ай Алматы мен Астананың,

	Жалғай бер екі араны, асқақ әнім.

	Қазағым, арманға бір жетер едің,

	Құтылсаң азабынан баспананың.

	Айхай, бізге

	Көбімізге үй керек.

	Көңілімізге

	Демеу болар күй керек.

	Демек, үй керек.

	Төсімізді төсімізге үйкелеп,

	Үміт отын жағуға да үй керек.

	Ойхой, мына өмірде

	Омыраулап, кимелеп,

	Сол бір үйге

	Кіруге де ми керек.

	Уа,

	Күйеулері күйгелек

	Жұбайларға үй керек.

	Біздің мықты әйелдер

	Жүкті болмай тұрмайды,

	Етек-жеңін қойсаңдар да түймелеп,

	Сондықтан да үй керек.

	Көбеюге сәбилер

	Үсті-үстіне үймелеп,

	Мен үш дүркін айтар едім:

	Үй керек, үй керек,

	Уай, үй керек!!!

	Шіркін-ай, небір үйлер келді ойға

	«Соны да сөз қылдың» деп кінә қойма.

	Ойласаң, ағайынның бәрін ойлап,

	Тойласаң, жаңа қоныс тойын тойла!

	Музыкаға сұранып тұрған өлең емес пе? Мемлекеттік мейрам кезінде көшеде айтатын ән ғой бұл. Әкімдер халық алдында есеп бергенде ең алдымен осы өлеңді оқыса, жиынға сән керек еді...

	***

	Саяси кезеңіміздің жай-жапсарын ойласам, атам заманғы анекдоттар еске түседі. Анекдот дегеніміздің өзі өмір шындығынан туады емес пе?

	...Қалың ну орманда аю жұмыс таба алмай, біраз сандалып жүріп, әзер дегенде қоянның қызметіне орналасыпты. Ісі – аюдікі, жалақысы - қояндыкі. Сүйтсе, ит тұмсығы өтпейтін көрші тоғайда бір пысықпай, жылтықай қоян аюдың тағына қонжиып отырып алыпты. Ісі – қояндікі, жалақысы – аюдікі. Қалай ренжімессің?! Қоянның қызметін атқарып жүрген аю намысына мініп, Орман басқармасына арыз түсіреді. «Оу, бұларың қалай, бауырлар? Әділдік қайда?» Іле-шала аюдың арызын тексеруге комиссия келеді. Шетінен арыстандар екен. «Ей, қоян! Сен аюсың ба?» «Аюмын» «Құжатыңды көрсет!» «Міне!» Құжатта қоянның аю екені расталып, мөр басылған екен. Комиссия көрші тоғайға аттанады. «Ей, аю! Сен шынында да аюсың ба?» «Аюмын» «Құжатыңды көрсет!» «Міне!» Комиссия қараса, құжатта аю қоян болып тіркеліпті, мөрі қойылған екен. «Ей, аю! Сандалма! Жұртты шатастырма! Сен нағыз қоян болып шықтың!»

	Аңқау аю желкесінен қасиды. Не істейсің? Аю болсаң да, құжат бойынша қоянсың.

	Сүйтсе, комиссия мүшелері арыстан болып жазылса да, кілең есектер екен.

	Ал сол аю болып жазылған қояндар, арыстан болып тіркелген есектер біздің шенеуніктер арасында жоқ деп кім айтады?

	...Бір кемпір телеательеге келіп, теледидарымды ауыстырып бер деп өтінеді. «Неге, әжей?» - деп сұрайды жас жөндеуші шебер. «Өй, кілең ескі бағдарламаны көрсетеді. Мезі болдым». «Апыр-ай, әже, бұл қиын шаруа ғой. Бағдарламаның басында артист, сахнашылар отыр емес пе?». «Е-е, қарағым, соларды ауыстыр». «Қойыңыз, әжетай! Олардың артында жазушылар, сценарийшылар тұр ғой!» «Айналайын, оларды да ауыстыр». «О не дегеніңіз! Олардың үстінде режиссер, редактор бар емес пе?» «Ендеше, айналып кетейін, оларды да ығыстыр». «Түу, қоймадыңыз ғой, әже! Олардан жоғары директор және бар». «Сол директорыңды да тайдыр!» «Ойбай-ау, ол директор өкіметке бағынады дегенді білмеуші ме едіңіз?!» «Олай болса, қарағым, сол өкіметіңді де, Анауыңның өзін де ауыстырып берсең нең кетеді?» «Оу, әже, әжетай... Байқап сөйлеңіз. Сіз мені құртайын деген екенсіз...»

	Бұл да кеңестер заманынан қалған, сақалы беліне түскен анекдот. Бірақ теледидарымызды күрделі жөндеуден өткізу қажеттілігі хақ.

	...Баяғыда бір немістен сұрапты-мыс: «Герр, сіз әйелдің қайсысын ұнатасыз? Аққұбасын ба, қараторысын ба?» Неміс ойланбастан: «Әйелдің түсін таңдамаймын. Мен күндіз дембелшең, арығын, түнде тығыздау, семізін ұнатамын», - депті.

	Біздің билік басында отырғандардың көзқарасы да осы бір немісті еске түсіреді. Сырты – демократ, іші – бюрократ. Іштей феодал заманын аңсайды да , ұрандатқанда – елу өркениетті елдің қатарына қосылайық дейді. Ойхой, дүние!

	***

	Өзім кәсіби журналист болмасам да, журналистика маған жат емес. Жорналшылар қауымын ұнатамын, олармен әрдайым тығыз байланыста жүремін. Бұл мазасыз жұрт та маған теріс қарамайтын сияқты. Әлсін-әлсін телефон шалады, неше түрлі сауалдар қояды, әр мәселе жайында көзқарасымды анықтайды, сұхбат алады. Қысқасы, мен негізінен әдебиетші, аудармашы болсам да, журналистикадан бойымды аулақ ұстамаймын. Газет, журнал беттерінде жиі-жиі басылып тұрамын. Жорналшылардың машақаты, қырат-ойпаты көп, асығыс, тығыз, кей жағдайда қауіпті, тіпті даулы күнделікті тірлігін бек жоғары бағалаймын. Орыс, қазақ, неміс басылымдарын үзбей оқимын. Мықты жорналшыларды мақтан тұтамын. Жорналшылар – қоғамның алдыңғы шебінде жүрген қаламгерлер, жауынгерлер, барлаушылар, менің немере бауырларым.

	Пайымдауымша, қазақ журналистикасы соңғы жылдары қатты дамыды, биік сапалық деңгейге көтерілді. Орыстілді жорналшылар (қазақ, орыс, еврей, неміс болсын) кейде қазақтілді әріптестерін менсінбейтін сияқты. Бекер! Ол білместіктен, қадағалап оқымағандықтан туған жалған астамшылдық. Әттең, қазақ жорналшыларын қазақтан басқалары бағалай алмай жүр. Шамасы жоқ. Өкінішті-ақ!

	Майталман жорналшы, ғылым докторы, ұстаз-пофессор Сағымбай Қозыбаев соңғы екі жылдың ішінде маған үш қалың кітап сыйлады. Ғаламат еңбек! Ол кітаптардың орысша атауы: «Журналистика Казахстана. Энциклопедия»., 2006 жыл, көлемі 31 баспа табақ; «Свет звезды», 2006 жыл, көлемі 30,5 баспа табақ; «Алтын жұлдыз» бен «Алтын самұрық» сыйлықтарының иегерлері жайында; «Масс-медиа. Словарь-справочник», 2007 жыл, көлемі 44,5 б.т. Ақ қағаз, айқын таңба, ашық терілім, фотосуреттермен көркемделген, әдемі безендірілген, қатты мұқабалы, полиграфиясы, дизайны жан-жақты ойластырылған, қазіргі заманға сай, сапалы, мағыналы, пайдалы басылымдар. Бүгінгі журналистика жайында, оның даму жолы, хал-ахуалы, ой-қыры, тәсіл-амалы, атау-терминдері, түрлері, ағысы, барысы, кәсіби ерекшелігі жөнінде энциклопедиялық мағлұмат аласыз. Бұл кітаптарды парақтап отырып, білмегенімді білдім, көп нәрсенің байыбына барып, зерделендім, түсінігім тереңдеді, танымым кеңейді. Журналистиканың өнер, ғылым, құйтырқысы көп, шырғалаңы мол, өнегелі, өте-мөте қажетті мәдениет саласы екеніне әбден көзім жетіп иландым.

	Жорналшылардың кәсіби деңгейін көтеруде, олардың қоғами рөлін арттыруда, қажырлы ісін бағалауда Журналистика Академиясының көп жылғы президенті Сағымбай Қозыбаевтың еңбегі ерен. Оны біздің қоғамымыз, ғылыми ортамыз әлдеқашан мойындаған. Оған жоғарыда аталған зерттеу кітаптар да куә.

	Менің түсінігімде, еліміз тәуелсіздік алғаннан бергі жылдарда қазақ жазушылары үлкен азаматтық, белсенділік таныта алмай келеді. Үндері еміс-еміс, баяу шығады. Заман ағымына ілесе алмаған сияқты. Бұқпантайлап қалды. Жан-жағына алақтап, қорқақтап, жалтақтап қарайды. Есеңгіреп, ойынан ажырап қалғандай. Бірдемені аңдып, сақтық жасайтындай. Кімге сенерін, кімге жағынарын білмейтіндей. Қоғамдағы өзгерістерден үркіп, сасып, абыржығандай. Журналистердің пәлен жылдан бері көтеріп, әбден қаузап, таптап, шиырлап тастаған материалдарының негізінде роман, повесть жазатындар да кездеседі, сонысын жылдар бойы жонып-қырнап, көркемдеп, су қосып, өзінше әдемілейді, мүжиді. Сөйтіп жүріп, өлі дүниесін оқырманға тықпалап, мен суреткермін ғой деп әлдеқандай болады, кеудесін кереді, бастықтарды жағалап, сый-сияпат күтеді. Ал шынын айтсақ, ондай романнан журналистің очерк, репортаж, мақаласы әлдеқайда өміршең. Жазушылардың бұл бейшара халін біліп, олардан халық та түңілгендей. Баяғы абырой, салмақ, дәреже ұмыт қалған. Оның есесіне алғы шепке жорналшы, публицист шықты. Ойларын өткір, күмілжімей, ашық айтады, келеңсіздіктің бетін тырнайды, осып-осып алады, жалтақтамай турасын айтады, халықтың сөзін сөйлейді. Бұл жағынан менің сүйсінетінім, қазақ қыз-келіншектері ерекше көзге түсіп жүр. Жігіттердің, ерлердің айта алмағанын солар айтады, өтіріктің, жалғандықтың бетпердесін сыпырады, батырлық, батылдық, өжеттік танытады. Бұл, сөз жоқ, қуанарлық жайт. Әйел қауымы белсенді болса, азаматтық мінез танытса, онда қоғам күйремейді, үміт сөнбейді, адами құндылықтар жоғалмайды. Журналистикаға сымбат, сән, әр, өр, мағына, мән беріп тұрған негізінен қазақтың қыз-келіншектері ме деп қалдым. Рухани жетістігіміз де осы жағын баса айтар едім. Президент болсам, ең алдымен Гүлжан Хамитқызы Ерғалиеваға Халық Қаһарманы атағын беріп, оның өжет, қайсар, ақылды, талантты журналист сіңлілерінің күнделікті еңбегін ерекше бағалар едім. Қоғамымызды ұйықтатпай, оятып, тірілтіп, тынымсыз алға сүйреп жүрген осы қарындастарымыз, қыздарымыз. Мұны көрмеуіміз – соқырлық, салғырттық, сорлылық, немқұрайдылық, ыждаһатсыздық.

	***

	Шалдыр-шатпақтау жазбаларымды уақытша болса да аяқтайтын кез келген сияқты. Басы бар нәрсенің аяғы да болмақ қой.

	Мен «Қазақ дәптерін» рондо қалыбында салмақпын. Рондо – француз сөзі, мағынасы – дөңгелек, шеңбер. Бұл әдебиеттің де тәсілі. Өлеңнің, қандай болса да шығарманың басы мен аяғы қайталанып, қоршауланып, қабысып, шеңберленіп бітіп жатса, мұны рондо дейді. Мен жазбаларымды Мұқаңның (Әуезов) қалың оқырман біле бермейтін, күні бүгінге дейін маңызын, актуалдылығын жоғалтпаған, қазіргі қазақ қауымына тікелей қатысы бар мақаласынан бастап едім, енді «дәптерімді» сол данышпан, біртуар адамның тоқсан жыл (!) бұрын жарық көрген мақалаларынан бірер үзіндімен шектемекпін. Маған бұл дәйексөздер тоқсан жыл бұрын емес, күні кеше ғана, тіпті бүгін айтылғандай әсер етеді. Бұл сөздердің, Мұқаңшалап айтсақ, мархаматы, ахлақи қасиеттері қазіргі мәтбұғаттың барлығында көрініс тапқаны ғанибет.

	Аймауытовпен бірігіп жазған «Қазақтың өзгеше мінездері» (1917) деген мақала былай басталады: «Газет жүзінде қазақтың һәртүрлі кемшіліктері түртіліп жазылып жатыр. Мысалы: ұйымсыздық, күндестік, парақорлық, партия, әділетсіз билік, әйелдің халі деген сияқтылар. Рас, мұның бәрі аянышты халдер, бірақ бұлар әр міннің бұтақтары».

	«...Бұрынғы уақытта қазақ елі ұйымшыл, ері жауынгер, биі әділ, намысқор, адамы әрі бітімді, қайратты, сауықшыл болған екен. Досымен достасып, жауымен жауласуға табанды, қайғыра да, қуана да білетін халық екен».

	21 жасар Әуезов мұның бәрін көріп-пішіп, ашық айта білген. Айта алған. Бүгінгі 800 мүшесі бар Жазушылар одағы осындай ойды неге айта алмайды? Неге президенттің кезекті жолдауының төңірегінде айналшықтай береді? Әлде жаңағы мүшелер өздерін азат елдің еркін азматы емес, өткінші биліктің құлы санай ма?

	«Енді қазақтың мінезіне (ахлаққа) тигізген зияны мынау: ұрлық, зорлық, қорлық, өтірік, өсек, алдау, қулық, сұмдық, айдату, байлату, кісі өлу – рақымсыздық, жалған мақтан, ынсапсыздық, жалқаулық деген нәрселерге шайтанның ұясынан артық болмаса, кем болған жоқ. Бір туысқан түгілі, әке мен бала партияға таласып, күндескен соң, адамның жақыны кім болмақ? Әрине, жақыны, досы – жалғыз ғана басы, құлқыны».

	Апыр-ай, қалай айтқан? Бұдан артық не десін? Абайдың ғақлияларымен үндесіп жатқан жоқ па? Ашынған адамның жанайқайы емес пе? Бүгінгі біздің жағдайымыздыдөп меңземейді ме?

	Әрі қарай Семей семинариясының шәкірттері Аймауытов пен Әуезов былай дейді:

	«Партия халықтың бірлігіне, ерлігіне қолқабыс қылды ма? Намысты қоздырды ма? Жоқ. Бұған таласымыз жоқ. Бірлікшілміз, ұйымшылмыз, жауынгерміз дейтіндер табыла қоймас, алтыбақандық, қазанбұзарлыққа мақтансақ, мақтанайық» (М.Әуезов, 50 томдық толық жинағы, А., «ғылым», 1997, І том, 43-45 беттер).

	Әуезовтың 1917-1920 жылдар аралығында жазылған мақалаларының атына назар аударып көріңіз: «Қазақтың өзгеше мінездері», «Адамдық негізі – әйел», «Оқудағы құрбыларыма», «Қайсысын қолданамыз?», «Ғылым», «Будда», «Қазақ ішіндегі партия неден?» «Мәдениетке қай кәсіп жуық?» «Қазіргі қазақ күйі», «Қазақ қашан жетіледі?», «Мәдениет һәм ұлт», тағысын тағылар. Бұл еңбектердің бәрін тебіреніп, сүйсініп, таңырқап оқисыз. Ұзақсонар дәйектеме келтіріп, сілтеме жасағыңыз келеді. Бүгінгі заманның кеселдерін тап басып, аяусыз әшкерелейтіндей.

	Тыңдап көріңізші:

	«Қайда айдаса жүре беру, көтке ұрса көну – мінеки, февраль өзгерісіне шейін біздің көрсеткен жұрттығымыз... Бұдан былай қазақ жарға жығылса обалы, жақсылыққа жетсе мақтаны – оқыған азаматта. Қазақтың жұрттық қалпын тезге салып, астын үстіне шығару шексіз оқығанның билігінде» (Сонда, 110-бет).

	Мына бір ойға қалай қарайсыз:

	«Мәдениеттің тез жайылуына, яки кеш тарауына тағы әсер беретін себептер: сол халықтың аз-көптігі, жәми сергектігі, тұқымытабы, отырықшы, көшпелігі, шаруасы, кені, фабрик-зауыттары, сауда кәсібі, халқының рухы, аһлағы, діні, көзін ашатын баспасөз, мектеп-медресе жайлары, саяси қалдері, мемлекет құрылысы, ғаскер күші, қазына байлығы, көрші халықтардың өнерлі, өнерсіз һәм басқалар» (Сонда, 114-бет).

	21 жасар жігіт қоғамның барлық қырын, тармағын, жан-жағын, жай-жапсарын, кеңінен шолып, қалай талдайды, қалайша жіктейді?! Бүгінгі далақтап, ит қуып жүрген, я бай әкесінің алып берген «иномаркасын» мініп, бейберекетсіз шапқылап жүрген, жәлепхана мен түнгі клубтардан шықпайтын жиырма жастағы бозбалаларды бір ауық елестетіп көріңізші. Сонда бүгінгі руханиятымыздың деңгейін сараптайсыз.

	Енді бір үзінді:

	«Ілгері тез басуға себеп болатын көршілес халықтардың мәдениетті болмағы. Бір көршіміз Япония өнерлі болғанымен, жері шалғай, Қытай өзі ылғи қотан ақсақ, шылғи надан Бұхара о да тоғышар, Ауған, Фарсы шала, орыс өзі шикі, не қылса да тәуір көршіге жарығымыз жоқ» (Сонда, 116-бет).

	90-жылдан кейін бұл салада түбірлі өзгеріс болды ма?

	Осының бәрін неге айтып отырмын?

	Бүгінгі қазақ Абай мен Мұқаңды (Әуезовті) жиірек, тереңірек, мұқияттау оқысын дегенім ғой.

	...Тағы да ешкімге ұқсамайтын, бітім-тұлғасы өзгеше, қайталанбас Асқар Сүлейменов көз алдыма келеді. 1960 жылдың күзінде екуіміз де КазПИ-дің аспирантурасына қабылдандық. Ол институтты бітірген бойда профессор Қажым Жұмалиевтің кафедрасына тіркелді, мен екі жыл екі ай Байқадамда (Жамбыл облысы) оқытушылық қызметтен кейін академик Евгений Исаакович Ривлиннің жетекшілігіне келдім. Бір күні ол кезде жаңа саналатын корпустың (Комсомол көшесі) кең коридорының терезесінің жанында ұшыраса кеттік.

	- Как вы относитесь к Ауезову? – деп Асқар кенеттен көзін тесірейте қарады. Менен қатаң емтихан алып тұрғандай.

	- О-бо-жа-ю, - дедім.

	Әдетте сұрланып жүретін, қабағы қату Асқар жадырай түсіп, үн-түнсіз мені құшақтай алды.

	Кейін екеуміздің жақындасып, достасып кетуіміздің бір себебі, сөз жоқ. Әуезов болды.

	Әлбетте, Асқардың Әуезов әлемін танып-білуі терең де, менікі үстірттеу, шамалылау еді...

	***

	Кешкілікте, ымырт жабыла, балконда ұзақтау тұрып, түпсіз аспанда жыпылықтаған жұлдыздарды қызықтап, өзімнен өзім әр нәрсені қиялдап, армандайтыным бар.

	Владимир Ленин өлер шағында мұңаяды екен: «Әттең, әттең, уақыт тапшы болып, Гегельді де түгел оқи алмадым».

	Гегель тұрмақ, мен, міне, жетпістен асып, осы кезге дейін Томас Манн мен Мұхтар Әуезовті зейін қоя, бастан-аяқ оқи алмай жүрмін. Уақыттың бәрін қазақ пен ресейлік немістердің қоңыр-қолтаң, қарабайыр шығармалары жеп қойды. Оларды оқығаным өз алдына, біразын әлімше орысшаладым да. «Соның не керегі бар еді?» деп бұл күнде өкінемін. Марқұм досым Асқар Сүлейменов оқтын-оқтын көз алдыма келеді. «Ай, Геке, бекер, бекер!» дейтіндей.

	Шіркін, уақытым көп болып, Мұхтар Әуезовтің елу томдық шығармаларын түгел, мұқият оқып шықсам. Ештеңесін қалдырмай. Соңындағы ғылыми түсініктемелерге дейін. О дүниеге барғанда, неше түрлі Мекайілдер, Ысрапілдер, Әзірейілдер, періштелер қаумалап, дуылдасып, шуылдасып, мені тергеп: «Иә, мүсәпір, анау жақта не бітірдің?» дегенде, мен мүдірместен, жазған-сызғанымды әңгіме етпей-ақ: «Мұхтар Әуезовтің бір сөзін тастамай, елу томын түгел тауыстым», - десем, Құдай біледі, әлгі тергеушілерім бірауыздан: «Әй, осы Бельгерді жұмаққа жібере салайықшы. Еңбегі бар екен» - демес пе екен? Оларға да қазақтың қайырымдылығынан бірдеме жұққан шығар. Мен жұмақта жатып, ертеңгі қазақтың тірлігін қызықтасам, ә?! Тағы бір «қазақ дәптерін» жазсам...

	О, дүние жалған, бәрі арман, арман...

	06.03.07. – 31.03.07.





ТІЛТОЛҒАҚ

	Танытқан қазағымның қазақтығын,

	Танытқан қазағымнң азаттығын,

	Танытқан қазағымның ғажаптығын,

	Айналдым құдіретіңнен, қазақ тілім!

	Әбдірахман Асылбек

	І. Мұз-аға

	Мұзафар Әлімбаевпен сұхбаттасу – ғанибет. Көбінесе тың пікір айтады. Ойға ой қосады. Тіл мұхитында еркін жүзеді. Мақал-мәтелді, қанатты сөздерді, тұрақты сөз тіркестерін орыс, қазақ тілдеріне аударуда алдына кісі салмайды. Сөз мәйегін ғажап сезеді.

	Екі-үш мысал келтірейін:

	«Таз таранғанша той тарқайды». Нағыз қазақша шыққан өрнек. Әрбір сөз басындағы дауыссыз «т»-лар ойнап-ақ тұр. Ал енді осы мақалды орысша қалай құлпыртамыз? Баламасын көркем дәрежесінде қайтіп табамыз? «Пока плешивый причешется, пир пройдет». Қалай? Мазмұны да, түрі де қазақшасынан бір мысқал кем емес. Дауыссыз «п»-лар ойнақтап, жаңылтпаштай асыр салып, нәр беріп тұр. Міне, нағыз аударма! Браво, Мұз-аға!

	Енді орыстың мына мақалына назар аударыңыз: «Солдат дымом греется, шилом бреется».

	Мұз-ағаң мұны: «Солдат түтінге жылынады, істікпен қырынады», - деп қазақшалаған.

	Әуені де, өлшемі де, ұйқысы да әдемі үйлесіп тұрған жоқ па?!

	***

	Мұз-ағаң менің «Казахское слово» деген кітапшамды мұқият оқып шығып, маған іле-шала телефон шалды:

	- Бұл кішкентай кітаппен сен тарихта қаласың, - деп мені салған жерден бір көтеріп тастады. – Мұндай пікір-ойды қазақ пен қазақ тілі жайында атасы басқа ешкімге айтқан жоқ.

	- Машановыңды білмеймін. «Сөздігін» де көргенім жоқ. Өзі қазақ па, татар-башқұрт па? Сол кездің өзінде (1899 жыл – Г.Б.) «ойгер», «ақылман» деген сөздерді қолдануы ғажап. «Ақылман» деген сөзді мен кіргіздім. «Вид» ұғымына келтірген жиырма бес қазақ синонимі де керемет. Мен бұл қатарға «қияпат» деген сөзді қосар едім. «Көрік», «ажар» мағынасында.

	- «Ашыртқы» емес, «ашытқы». «Р» артық. «Мұндар» - өте жақсы. «Құр жігіт» дегенді білмеуші едім, керемет екен.

	- «Жолым үй» деген дұрыс. 41-бетте «тоқпан жілік» емес, «тоқпақ жілік». «Зерен» -дұрыс. Подснежникті «жауқазын» деген жөн. Сарымсақ деп солтүстік жақта пиязды айтады. Біз сарымсақты чеснок деп жүрміз ғой.

	- Абыздың бірінші мағынасы – мудрец. Әнет баба Төле биге бата берген. Ол – абыз.

	- Шыбышың коза болуы керек. Сен «ягненок» депсің.

	- Аймауытовтың тілі жайында айтқаның орынды. Біз бір жерденбіз. Аталарымыз бір. Мақтанды деме, біздің жақ қазақ тілінің тұнып тұрған байлығы. Аймауытовтан Әуезов үйренген. Соны өзі мойындаған-ды. Бірде Талдықорған жақта Алдабергеновтің колхозында болғанбыз. Сонда мен Мұқаңа сұрақ қойғам: «Сізде тіл жағынан шәкірттік кезең болмаған ғой. Бірден осы байлықпен келдіңіз ғой әдебиетке?» Сонда Мұқаң: «Пәлі! Мына бала не дейді?! Менен 7-8 жас үлкен жазушы-ағам болатын. Ол тіл жағынан ұстаз болды», - дегені. Аймауытовтың атын атаған жоқ. Бірақ түсінікті емес пе?

	- «Көш» - стоянка емес, кочевье. «Тәлімгер» деген сөзді қазақ тіліне мен кіргіздім. Қазір барлық жерде қолданып жүр. «Бүйректен сирақ шығару» дегенді «Вкривь и вкось» депсің. Бірақ «Вынимать из почки колено» дегенге жақындатқаның дұрыс.

	- «Талағының биті бар» - селезенка депсің. Дұрыс емес!

	- Неге, Мұз-аға? Білуімше, талақ – селезенка. Талақты жемейді, тіліп тастайды. Сонсоң «талақ еттім» деген тіркес бар емес пе? Әйелді талақ еттім деген «тастадым», «қоя бердім», «ажырастым» деген мағынада емес пе?

	- Жоқ, олай емес! «Талақ» деп әйелдің жыныс белгісін айтады.

	- Не дейді?

	- Иә. Селезенкада бит қайдан болсын?! «Семьяны» отбасы, жанұя деп жүр. Дұрыс емес! «Семья народов» дегенді «халықтар отбасы» дейміз бе? Ал жанұя – кеуде емес пе? Семья емес! «Публицистиканы» біреулер «көркемсөз» дейді. Бекер! Ол «художественный» деген ғой. Ал «көсемсөз» деп Байтұрсынов енгізген. Сол дұрыс!

	- Ал енді қазақ ұйқастары жөнінде айтқандарың орынды. Төрт буынды ұйқастар көп кездеседі. Мен саған өзімнен бір мысал келтірейін. Жазып ал. Жеті-сегіз буыннан ұйқасады.

	Адам ойы, емін-еркі

	Ке-мең-гер-лен-ді-ре-ді

	(Кемеңгер дегенді білесің ғой? Әрине, білесің!)

	Үшінші жолы:

	Дүниенің ғажап көркі

	Ке-мел-ден-ді-ре-ді.

	Ал бүгінше қанағат. Келешекте тағы сөйлесерміз. Аман бол, Гера ширақ. Мына кітабыңның екінші басылымын дайында.

	(13.09.03).

	***

	Телефон бебеуледі.

	- Мен ғой, Мұзафар. Пікір алысайық. Уақытың бар ма? Қазақтың мына сөздерін білесің ғой: шалық, шалдуар, шалыс. Біздің жақта шалман деген сөз де бар. Мағынасы – хулиган.

	- Иә, иә... Шалман деген орыстарда да бар. Түркі сөзі болуы керек. Шалман деп орыстар ортақол, арзан сырахананы, айқай-шуы, ұрыс-керісі көп ішкілік орынды атайды. Бұл сөзді осы мағынада Горький де қолданған. Ал Дальдің әйгілі сөздігінде «шалман» жоқ. Есесіне «шалмесер», «шалыптать», «шалопай», «шалапут», «шалый», «шальной» деген сөздер бар.

	- Дұрыс айтасың. Сонда кім-кімнен алған? Қазақ орыстан ба? Орыс қазақтан ба? Ойлап көрші. Маған бұл сөздер бір түбірлі болып көрінеді.

	(14.09.03)

	***

	- Гера, аманбысың? Мұзафар ағаң ғой. 30-ы күні сағат 5.45-те республикалық радиодан тіл жайында сөйлеймін. Анау күнгі өлеңді де оқимын. Есіңде ме?

	Сөз тұлпардың сипай білер сауырын,

	Жемдемейтін ұшпалы ойдың тауығын.

	Қазынаның қазып іздер ауырын

	Неміс қанды, қазақ жанды бауырым...

	- Есімде Мұз-аға.

	- Сол, ендеше. Ұмытпа! Ал «Вот тебе и Юрьев день!» дегенді Аймауытовтың қалай аударғанын білесің бе?

	- Жоқ.

	- «Мәссаған, безгелдек!» деген. Керемет емес пе? «Ревизорды» да Аймауытов аударған. Кейін ұсталып кеткенде, Әуезов редакциялап, Мұқаңның атымен шыққан. Сонда бір классикті екінші классик аударған. Міндетті түрде оқы. Таң қаласың!

	(28.09.03).

	***

	Мұз-ағаңды 80 жылдығмен құттықтап, қоңырау шалдым. Біраз сұхбаттастық. Әңгімеміздің арқауы қазақтың мақалдары болды.

	- «Таз ашуын тырнадан алады» дегенді естуің бар ғой. Таз бен тырна арасында қандай байланыс болуы мүмкін? Анығында ол былай:

	«Қаз ашуын тырнадан алады,

	Таз ашуын тырналап алады».

	Көрдің бе? Енді ғана мағыналы болды. Ал ұйқасы қандай!

	- Ақындар көбінесе екі сөз қосылғанда кейде теріс мағына туатынын аңғармайды. Мәселен, «Қай ауыл» дейді. Онысы «қайа» болып естіледі.

	- Е-е, Мұз-аға, ондай жағдай орыс ақындарында да кездесіп тұрады. Лермонтовтың «Ақынның ажалына» деген өлеңінде мынадай жол кездеседі: «С свинцом в груди и жаждой мести...» Ауызша айтылғанда «с свинцом» - «с винцом» болып естілмей ме? Шынтуайтында Лермонтовтың айтып тұрғаны «шарап» емес – «қорғасын оқ» қой. Сол сияқты Брюсовте:

	- Мы ветераны,

	Мучат нас раны, - деген жолдары бар.

	Мұндағы «нас раны» орысша тосындау, «насраны» болып шығады. Ұмытпасам, Маргарита Алигер жастау кезінде жігерленіп, шабыттанып: «Отруби лихую голову!» деп сахнада дүйім жұрттың алдында өлеңін оқып тұр екен. Тыңдап отырған Маяковский гүжілдеген дауысымен бүкіл залға естірте: «Кому, кому отрубили голову?» деп қуақылана сұрайды. Сонда ғана Маргарита масқара болғанын аңғарып, бетін басып, сахнадан жүгіріп түседі.

	- Хе-хе... қызық екен..! Ақындарда ол болады. Шығармашылық, өзің білесің – творчество. Ал осы қолайсыз сөз ешбір өлең жолына сыймайды. Сондықтан «творчество» дегенді «өнериет» деп алып жүрмін. 7-8 жылдан бері. Енді байқаймын, Құлбек Ергөбек осы сөзді бір кітабында қолданыпты. Оның алдында Зейнолла Серікқалиев те «өнериет» деп алыпты. «Өркениетке» ұқсас қой. Ығайыңа келсе, сен де осы сөзді қолдан.

	(25.10.03).

	***

	Мұз-ағаның қаламынан тағы бір афоризм дүниеге келді. «Дүниенің қорлығы – дүмшелердің зорлығы».

	- Қалай? Дұрыс па?

	- Келісіп тұр. Мағыналы. Нұсқалы. Ұйқасы да ойнап тұр.

	- Ендеше осыны орысшала.

	Олай-былай айналдырып, жеті вариант жасағандай болдым:

	«Где невежда царит – мир скорбит».

	«Невежда ликует – мир горюет».

	«Невежды надзор – миру позор»

	«Тупица возвышен – здравый муж унижен».

	«Возвеличеный невежда миру позор».

	«Профан во власти – миру несчастье».

	Сеземін, онша шықпай тұр. Бір қайнауы ішінде.

	Дегенмен жеті вариантты телефонмен Мұз-ағаңа оқып бердім. Ол бәрін

	асықпай жазып алды да, екі сағаттан соң жаңа туған экспромды жария етті:

	«Аудармада өнері асқан ұста,

	Бір нақылға жасады жеті нұсқа».

	25.01.04





ІІ.Әр тілдің заңы басқа, мақамы бөлек

	Жазушы Бексұлтан Нұржекеұлы «Жас Алаш» газетінде (25 сәуір, 2006 жыл) «Қазақ тілінің негізгі заңы» атты көлемді мақала жариялады. Негізгі заң дегені тіл ғылымына көне заманнан белгілі кәдуілгі сингармонизм екен.

	Өте дұрыс! Қазақ тілінің табиғаты да сайып келгенде сол сингармонизмге саяды. Ол заң бойынша, қазақ сөзі біріңғай я жуан дауысты (ба-ла-лар-дың), я жіңішке дауысты (нә-рес-те-лер-дің) дыбыстардан құралып, тізбектеліп үндесетіні анық.

	Әлбетте, оған ешкімнің таласы да, күмәні де жоқ. Ол түркі тілдеріне ортақ, ежелгі заң. Ол бұлжымас заңға қазақша оқыған мен де бағынамын.

	Оны айтасыз, қазақ ауылында тәрбиеленіп, қазақ мектебін тәмамдаған менің тіпті көмейім де, бүкіл дыбыстау жүйем (артикуляционная база) қазақша қалыптасқан. Ауыл балаларына еліктеп, тракторды – трақтыр, бригадирді – біргәдір, школды – үшкөл, сволочьты – сүбөліш, подпецті – пәділес деп сөйлейтінмін. Отбасындағы немісшем қазақтың мақамымен шығатын. Институтта («үнстөтте») орыс бөлімінде оқып жүріп, қазақша сіресіп, қатып қалған тілімді бұрап, орысшаға лайықтап әзір икемдедім-ау...

	Айтпақшы, сингармонизм түсіме де енбей жүрген балдәурен шақта бұл тілдік заңдылықпен алғаш рет соғыс жылдарында таныстым. Біздің ауылда пионер-комсомолдар жиылып, ұрандатып сол кезде мынадай бір өлең айтатын:

	Ахау, сатсиализм,

	коммунизм.

	Жасасын, Карыл Маркыс

	Іленинизм!

	Әкем екеуіміз «бұл қай қазақ?» деп әсіресе «Карыл Маркысқа» таң қалушы едік. Сүйтсек, ол сақалды Карл Маркс екен.

	- Неге Карыл Маркыс?

	- Қазақша аталуы солай.

	- Сонда мен де Карыл боламын ба? – дейтін Карыл әкем.

	- Иә.

	- Ал Фридрих Энгельс қазақша қалай болады?

	- Пырыдырық Иенгеліс.

	- Ғажап! Странно!

	Сингармонизм жайында түсінігіміз жоқ әкем екеуіміз аузымызды ашып қалатынбыз. Ленин біздің ауылда Бләдимір Іленін екен де, Сталин болса да Өсіп Ысталин екен.

	Әріптесім Бексұлтанның қазақ тілінің негізгі заңы деп отырғаны осы.

	Мақалада қазақтың байырғы, етене жақын сөздері осы заңға сәйкес теріліпті: «йағни», «зыйалы», «байағы», «сыйақты», «міністір», «қыйанат», «кәмпүтір», «ықтыйар», «айан», тағысын тағылар.

	Демек, орфография (жазу ережесі) түгелдей орфоэпияға (сөйлеу ережесі) бағыну керек екен. Сүйтсек қана қазақ тілінің қаймағы бұзылмайды, бөркі қисаймайды, табиғи қалпында қалады-мыс. «Міністір» деп айтып жүрміз, енді «міністір» деп жаза қояйық, жетіп жатыр», -дейді Бексұлтан.

	Ниет жақсы, мақсат айқын, бірақ...

	Мақаланың аяғында (Бексұлтанша «айағында» десем бе екен?) редакциядан сілтеме бар: «Мақалада автордың үндестік заңы бойынша жазылған сөздерді өзгертпей беру жөніндегі өтініші ескерілді».

	Ойланып қалдым. Апыр-ай, сонда қалай болады? Құлаққа бағынамыз ба, ақылға, қалыптасқан жүйеге жүгінеміз бе?

	Байқауымша, Бексұлтанның теориялық тұғыры Ахмет Байтұрсынұлының лингвистикалық һәм педагогикалық қағидаларына негізделген. Қазақтың данышпан ағартушысы, ғалымы, ғаламат азаматы, білуімше, орфографиялық мәселелерде негізінен фонетикалық принципті ұстанған. Шетелдік сөздердің барлығын қазақтың табиғи сөйлеу машығына лайықтап, қазақтың құлағына жағымды етіп жазуды уағыздаған. Ахаң мақалаларынан бірер мысал келтірейін: шисла (число), жалоуаниа (жалованье), переуод (перевод), иіуіріст (юрист), утшител (учитель), шерезуытшайный сиез (черезвычайный съезд), Колпакопыский (Колпаковский), міністір (министр), октиабір (октябрь), ғинуар (январь), апірел (апрель), иіун (июнь) слоуо (слово), Раждестуа (рождество), шіуед нобелл (швед нобель), селіскоқозиайынстуенный ышкола (сельскохозяйственная школа), слауианша (словянша), уитсе=губірнатір (вице=губернатор), Пырантсиа (Франция), Анғылиа (Англия) т.с.с. 80-90 жыл бұрын қазақтың дауыс ырғағына, қабылдануына, есту мүмкіншілігіне сәйкестендіріп сөйлеу және жазу әбден орынды болған шығар, бірақ қазіргі сауатты қазақ сол белестерден өтіп кеткен жоқ па, орыс тілін, шетел тілдерін меңгердік емес пе, фонетикалық, орфографиялық деңгейіміз өсті ғой, сондықтан қазақтың ежелгі сингармонизм (үндестік) заңына бағынып, сол кездің мақамына қайта оралуымыз маған күмәнді болып көрінеді. Бірақ Бексұлтанның бұл мәселедегі ұстанымын жақсы түсінемін. Дегенмен нақты мысалдарға жүгінейік.

	Орыстың «Сибирь» дегені қазақтың құлағына «Сібір» болып естіледі. (Әбдіжәмилдің бір кейіпкері тіпті «Сімір» дейтін), ал ағылшын оны «Эссибирэй» деп қабылдайды. Мен өзім туғаннан «Бельгермін», ал қазақ «Белгір», француз «Бельжэр» (я «Бельгиэр»), германдық неміс «Белгә» деп айтуға оңтайлы. Ғабеке (Мүсірепов) мені ««Бэлгэр, ал Мәке (Ғабдуллин) «Балгер» дейтін.

	Байқайсыз ба, кез келген сөз өзге тілдің айтылуында өңі айналып, түр-түсі өзгеріп, тосын естіледі. Қытайдың айтуында туған шешеңнің атын танымай қалуың бек мүмкін. Өткен ғасырдың елуінші жылдарының аяқ кезінде Байқадамда (Сарысу ауданы) мұғалім болып жүргенімде бұрын-соңды естімеген «сеңгүрөшке» деген сөзге тап болдым. Аң-таң болып жүріп, оның «снегурочка» деген атаудың қазақ қалыбынан шыққан түрі екеніне көзім жетті. Сол үндестік заңына сәйкес «Фонвизин» - «Пәнбизін», «Митрофан» - «Митіропан», «Лермонтов» -«Ілермәнтіп», «Михаил Шолохов» - «Мекәйіл Шолақып», «Хрущев» - «Құрышып» болды да қалды (20-жылдарда Лев Давыдович Троцкий – Арыстан Дәуітұлы Тыротскай болып еді).

	Дүниежүзі Уинстон Черчилль деп айтады, ал ағылшынша жазылуы Winston Churchill. Жалпы, ағылшын тілінде орфография мені орфоэпияның арасы жер мен көктей. Сондықтан ағылшындардың өздері «Вашингтон деп жазып, Ливерпуль деп оқимыз» дейді. Қазақшаласақ, «Ит деп жазып, шошқа деп оқимыз» деген сияқты. Менің әрдайым ызамды келтіретіні – ағылшындардың орысша «культура», немісше «kultur», испанша «cultura» дегенді дәл солай деп жазып, «кальча» деп айтуы. Тілін шайнап, сөзді бұрмалау жағына келгенде ағылшындар алдына кісі салмайды. Сөздің жазылуы мен айтылуы, мен білсем, итальян және испан тілдерінде көбірек жақын.

	Сонда деймін-ау, әр тілдің өзіндік заңына бағынып, сөздерді естуімізше жазар болсақ, әбден шатасып, бір-бірімізді түсінуден қалмаймыз ба? Әлде барлық тілдер жаппай сингармонизмге сүйенуі керек пе?

	Фонетикалық жазу мен морфологиялық, я дәстүрлі жазу ережелеріне бағыну мәселесі со-на-у көне заманнан келе жатқан дау. Дүниежүзінің тіл мамандары фонетикалық жазу қағидасының өрескел қате екенін, тұйыққа әкелетінін әлдеқашан дәлелдеген де мойындаған. Үйтпеген жағдайда, айталық, орыс пен неміс тіліндегі неше түрлі диалекттердің көптігінен біріңғай орфография ережелерін ерекшелеу тіпті де мүмкін болмас еді.

	Сол себептен де сингармонизм заңына сүйене отырып, ол заңдылықты басқа тілдерден енген, табиғаты өзге сөздерді күштеп, зорлап, белден басып, қайткен күнде қазақы қалыпқа бейімдеуіміз дұрыс бола қояр ма екен? Біздер ол кезеңнен ХХ ғасырдың бірінші жартысында-ақ аман-есен өткен жоқ па едік?

	Бірер мысал келтірелік. «Евгений Онегинді» тұңғыш қазақшалаған Ілияс Жансүгіров байырғы орыс, я шетел сөздерін біраз бұрмалап, қазақтың үндестік заңына икемденген. Сонда былай болып шыққын: «Зебіс-алла (Зевс), катлет (котлета), пилосоп (философ), шөткі (щетка), кабалерд (кавалергард), пырант (франт), нәне (няня), будке (будка), панар (фонарь), кәләске (коляска), Аполон (Апполон), шепшік (чепчик), болибордан (боливар), банна (ванна), әлбем (альбом), жерапа (жираф), Іленсей (Ленский), Побылас (Фоблас), Керторы (Гертруда), Клеопатыр (Клеопатра), Бертер (Вертер), Кінәжін (Княжнин), Шаадайып (Чаадаев), Нимпа (Нимфа), бампир (Вампир), романтизім (романтизм), егамизім (эгоизм), Роз-беп (ростбиф), трупли (трюфли), Плора (Флора). Осылай тізе берсем, үш-төрт бетке созылар еді. Пушкин:

	«Но пантолоны, фрак, жилет,

	Всех этих слов на русском нет»

	- десе, Ілияс ақын қағып алғандай:

	«Ал, панталон, прак, жилет,

	Тіпті орыс тілінен шет,

	- деп аударады.

	Ж.Аймауытов та орыс сөздерін қазақтың үндестік заңына бейімдеген: пәуеске (повозка), атбешайыт (отвечает), вопраз (папироса), спесек (список), пырауа (право), мелитсе (милиция), зайым помаш (взаимпомощь), көшір (кучер), тройкелету (ехать на тройке), тағысын тағылар. Ал Б.Маилиннің прозасында мұндай өңі айналып, танымастай болған сөздер қаншама: нәшәндәк (начальник), пристоп (пристав), песір (писарь), кандиләт (кандидат), пүртөкел (протокол), селсөбет (сельсовет), тыбая –мая, мая-тыбая (твое-мое, мое-твое), гүбірне (губерния), жалонжа (жалованье), езбозшік (извозчик), әтірет (отряд), пірігуер (приговор), бығыбыр (выговор), емение (мнение), пірешкі (бричка), кәлек (коллектив), сиса (ситец)...

	Бір томдық «Шұғаның белгісі» («Жазушы», 1974) кітабында мұндай сөздердің екі жүзге таяуын кездестірдім.

	Ғабит Мүсіреповтің 1930 жылы латын әрпінде шыққан «Қызыл әскер» деген оқу құралы бар. Сонда орыстың сөздері қазақы қалпында келтірілген: белесепет, матасекіл, аптамабіл, аптобус, тырамбай, ыстанса, парабоз, пойыз, тырақтыр, геріп (герб), пурлетариат, сатсиалдық... Тіпті кәменес көсемдердің өздері кең етек шапан жамылып, қазақтың бөркін оқшырайтып киген: Өсіп Бессарионұлы Ысталин, Мыйқайыл Епіремұлы Барашилуп.

	Есімде, Жамбылдың «Өстепкеде» дегені де маған бірауық түсініксіз болған.

	Мұндай мысалдарды кеңестіру (советизация) кезеңінде жазылған қазақ шығармаларынан қап-қабымен кездестіресіз. Солай жазу сол кезде рухани, мәдени қажеттілігінен туған принцип болған сыңайлы. Әрине, оны түсінуге болады.

	Содан бері талай жылдар өтті, заман өзгерді, бұрынғы қазақ жоқ. Бәрі сауаттанған. Орысшаны орыстан бетер сайрайды. Орыс, шетел сөздерін еш бұрмаламай сөйлейді. Қайта, керісінше, қазақшаны орыс акцентімен айтады. Көмейінен «Көкшетау» «Кокчетав» болып шығады. «Дунияда сенен артык маган джан джок» деп шырқайды. Демек, қазіргі қазаққа қай тілді болса да қазақыландырудың еш қисыны жоқ. Оны байырғы үндестік заңына, қазақтың фонетикалық мақамына еріксіз матап, байлап көндіру де бекер.

	Шетелдік сөздерді естілуінше жазу тек әдеби тәсіл есебінде кейіпкерге тілдік мінездеме (речевая характеристика) беру үшін бүгінгі қаламгерлерде оқта-текте кездеседі. Әлбетте, ретті жерінде, әдеби контексте ғана.

	Шерхан Мұртаза: пәуеске, қожайын, полицай, кафедраль собор, бандит.

	Сайын Мұратбеков: жемпір, маладес, гәрмоным, мәнделин, пашис, қазит, жүншөлки.

	Мұхтар Мағауин: қалқоз, дүкімет (документ), біргәдір, кәмәндір.

	Тынымбай Нұрмағанбетов: бәтеңке, кереует, мәгәзін, пәпке, үнстет, кәстөм, пәмілі (фамилия), перуай (первый), бұғалтір, шкүл (школа), әбізатілні.

	Әлқисса, сөзімнің түйіні: қазақ тілінің үндестік заңын ешкім күн тәртібінен түсіре алмайды. Бексұлтанның қазақ тіліне жанашырлығын қал-қадірімше мен де құптаймын. Қазақ тіліне жан-жағынан қауіп төніп келе жатқанын мен де бір қазақтай аңғарамын. Қазақ тілі қаймағының бұзылмауын мен де армандаймын. Бірақ бұл заманда, аждаһадай төніп тұрған жаһандану дәуірінде кірме сөздердің барлығын еріксіз түрде сингармонизмге («сінгәрмәнізімге») бағындыруды құп көрмеймін. Ол менің пайымдауымда шегіншектеу болады, шөп басып, көмескіленіп қалған ескі сүрлеуге түсумен бірдей. Ондай жетекке бүгінгі қазақ тілі көне қоймас. Бала кезімізде ауылдың шетінде ойынымызды бастағанда, біздер өзара санақ жүргізетінбіз. Біріміз «перуай» дегенде, екіншіміз ілешала «ыптарай!» дейтінбіз. Үшіншіміз топтан қалмай «тіретай» дейтін, сонсоң орысшаға жетік екенін білдіріп, тағы бір боқмұрын өңешін жырта «шабдартай!» деуші еді. Сол ауыл балалары бұл күнде шал болды. Ал олардың немере-шөберелері «первый, второй, третий, четвертый» деп таза сөйлейді. Олар «шабдартайыңызды» тіпті түсінбеуі де мүмкін.

	Бексұлтан өз мақаласында қазақ тілінің фонетикасын да әңгіме қылған. Ол орыстың «я», «ю», «е» дауысты дыбыстарын «ч», «щ», «ф», «ц» дауыссыз дыбыстарын ь, ъ жіңішкелік пен жуандық белгілерін жақтырмайды екен. Қазақ тілінің орфоэпиялық заңына сәйкес оларды «йа», «йу», «йо», «тш», «шш», «п», «тс» деп жазайық, ал жіңішкелік және жуандық белгілерін аластатайық деп ұсынады. «Егер жоғарыда аталған тоғыз әріпті әліпбиімізден алып тастасақ, 42-нің орнына 33 әріп қалады», - дейді. Бұл ұсыныстың да сақалы, мен білсем, сала құлаш. Ұмытпасам, бұл мәселе сонау 1956 жылдан (одан бұрын да болуы мүмкін) бері қойылып келе жатыр. Өз басым бұл ұсынысты әлдеқашан қабылдар едім. Тек байырғы қазақ сөздеріне қатысты! Ал орыс я басқа тілден кірген сөздерге бұл ереже томпақ келетін сияқты. Мәселен, «Бельгерді» қазақша «Белгер» деп жаза беруге әбден болады, үйткені сингармонизм заңына сәйкес жіңішкелік белгісіз-ақ «Белгер» болып қала береді. (Айтпақшы, анабір жылы Ташкентке бір топ жазушымен барғанымда, өзбектер мені жарнамаларында «Белгер» деп жазды. Қыршаңқы тілді Қадыр Мырза Әли «өзбек ағайындар Бельгерден бір әріп болса да үнемдеп қаламыз деген ғой» деп әзілдеген).

	Неміс тілінде де жіңішкелік белгі жоқ: Belger болып жазылады. Еуропа тілдерінің бәрінде «л» жұмсақ айтылады (лингвистикада «среднеевропейское л» деген термин бар). Ал орысшасында «л»-ден кейін жіңішкелік белгісін қоймасақ, «Бэлгэр» болып дөрекіленіп, тосын, құлаққа жат болып естіледі.

	Сол сияқты элеватор, интонация, фабрика, Щедрин, Чайльд-Гарольд, Чапаев, Эндикот Джеймс деген сықылды сөз бен атауларды қазақшалап, «иелебатыр», «интәнәтсийа», «пәбірікә», «Шшедрін», «Тшайылды-кәрөлт», «Тшапайып», «Ендікөт Жейміз» деп жазуға үзілді-кесілді қарсымын.

	Жалпы, емле жазуында фонетикалық принцип («пірінтсіп») арқау бола алмайды. Оған жүгінсек, тіл атаулының барлығы диалекттің кебін киіп, ботқа болады да, өзіміз біржола батпаққа батамыз.

	Қазақ тілінің заңдылықтарымен есептеспей, оларды қарабайырландыруды да жөн көрмеймін. Мәселен, Олжас (Сүлейменов) трифтонгке (үш дауысты дыбыстың қосылып келуі) қазақ тілінің соры деп қарайды. Оның түсінігінше , «ауылды» - аул, «бауырды» - баур, «дауылды» - даул, «ауырды» - аур деп «жеңілдетіп» жазсақ (демек, трифтонгтың орнына дифтонгке көшсек), қазақ тілі орфографиясының көсегесі көгерер еді. Байқадыңыз ғой, ол жеке басының мақамына қазақ тілін бағындырмақ. Оған қазақ түгілі мен де неміс басыммен қосыла алмаймын.

	Сондай-ақ, әліпбиіміздегі әріптердің санын азайту – негізгі мақсат емес. 42 әріптен ат-тонымызды ала қашпай-ақ қояйық. Қалекең (Қалтай Мұхамеджанов) айтатын: «Біздің Әлжекең «биесаларын» 20 әріппен-ақ жаза береді», - деп. Ондай жазушылардың кейбіреулерін мен де білемін. Қытайлар 42 әріп түгіл, мыңдаған қиыр-шиыр иероглифтерден де қорықпай-ақ жүр ғой.

	Қысқасы, әр тілдің заңы басқа, мақамы бөлек. Бұл басы ашық ақиқатпен есептеспесек, болмас, сірә, істің сәті.

	Алматы.

	25 маусым, 2006 жыл





3. Түптің түбінде қазақтар латын әрпіне көшпей қоймайды

	... Сонымен не болды? Латын әліппесіне көшу мәселесі Қазақстанда біржола күн тәртібінен түсіп қалды ма? Әлде толғағы жеткен жоқ па? Анабір жылдары әжептәуір сөз болып, нешетүрлі үлкенді-кішілі мақалалар жазылып, нақты-нақты ұсыныстар жасалып еді. Бүгінде құмға сіңгендей бәрі жоқ болды.

	Неге? Көз үйренген кириллицаны қимаймыз ба? Ескі сүрлеумен жүре берген тиімді ме? Үлкен көршіміздің көңіліне алаңдаймыз ба, әлде?

	Түсініксіз ...

	Мейлі. Маған әрі-беріден соң бәрібір. 72 жыл бойында латиницамен де біте қайнасып, тамыр болып келдім ғой. Қалған ғұмырымды да солармен қолтықтасып, аман-сау, тату-тәтті өткізе берермін.

	Гәп менде емес. Басқада. Жүрегім сезеді: түптің-түбінде қазақтар латын әрпіне көшпей қоймайды. Неге десеңіз, заман ағымы солай. Көрші түркілер жұрты жаппай латиницаға көшкенде, қазақтар көштен қала ма? Кириллицаны паналай бере ме? Батыс, Шығыс тілдеріне, мәдениетіне, өркениетіне мейлінше жақындауға қалайсың? Дүниежүзілік рухани қауымдастыққа кіргің келе ме? Компьютерлік және басқа ұлттардың дені қабылдаған операциялық жүйені меңгергің келе ме? Жер-жиһанда 90 пайызы латын әрпінде терілетін ғылым, білім, мәдениет саласының кітаптарына терең үңілмек ойың бар ма? Ендеше Түркия, Малайзия, Индонезия, Әзірбайжан, Өзбекстан түскен жолға, ерте ме, кеш пе, Қазақстан да амалсыздан түседі.

	Қашан дейсіз ғой? Ресей латиницаға көшкен күннің ертеңінде. Немесе бір күн бұрын. Сонда Ресей шынымен латиницаға көшуі мүмкін бе? Әбден мүмкін.

	Үйтпесе, тұйыққа тіреліп, өзімен-өзі руханияттан ада орманда я аралда тентіреп қалады. Жаманның сандырағы емес. Орыстың кейбір мықтылары атам Фридрих тумай тұрып бұл мәселені көтерген. Оны айтасыз, ұлы реформатор патша Петр Біріншінің өзі Ресейді латиницаға көшіруге талпынған екен. Бірақ жеме-жемге келгенде тайсақтап қалған. Ғұмыры да қысқа болды ғой... Дүниежүзілік перманентті революцияның жаршы-идеологы Арыстан Дәуітұлы Троцкий де (Лев Давидович Бронштейн) орыс тілін латиницаға көшіруді жөн деп тапқан. Әрине, оның көксегені жалпы жаһандық революцияның мақсаты. Бір қызығы, бұл идеяға пролетариат көсемі Владимир Ленин де кетәрі болмаған. Орыс әріптерін латиницаға сәйкестендірудің бірнеше транслитерациялық әдістері бар. Солардың ішіндегі тиімдісі, оң жамбасқа келетіні АҚШ Конгресінің кітапханасы қабылдаған нұсқасы. Ол жоба бойынша: я – іа, щ - shch, х - kh, ж - zh, ц - ts, ш - sh, ы – у, э – е, ю – и болып шығады. Мамандардың пікірінше, орыс тілі келешекте дәл осындай жазуға көшеді. Қазіргі компьтерлік қарым-қатынаста осы әдіс кеңінен қолданылып жүр.

	Жоғарыда айтқан ой-мысалдарымды мен Сергей Лесковтың «Битва вокруг алфавитов» деген мақаласына сүйеніп, келтіріп, отырмын. («Известия», 25.08.01). Сол мақалада Ресей ғылым академиясының мүше-корреспонденті, этнология мен антропология институтының бөлім жетекшісі Сергей Арутюновтың пікірі келтірілген. «Менің жобалауымша, - дейді ғалым, -орыс тілі осы ғасырдың барысында латиницаға көшеді. Арнаулы үкіметтік қаулысыз-ақ өмірдің өзі осыған жетелейді. Латиницаға ең алдымен компьютерлік қарым-қатынас, одан кейін принтерлік басылымдар, соңында аз тиражды оқу құралдары мен техникалық әдебиет көшеді. Кириллица тек тарихи ескерткіш түрінде қалады. Оған кейбір ақындар мен діни мәтіндер ғана жүгінеді».

	Сөзінің жаны бар. Қалай болғанда да пікір негізсіз емес. Мен де соған иланамын. Мәдениет қашанғы саясаттың жетегінде жүре бермек? Түркі тілдес елдердің фиолог-ғалымдары 1993 жылдың наурыз айында Анкарада жиналып, ақылдасып, латын әрпінің негізінде ортақ әліпбиге келіскен. Ол 33 әріптен тұрады. Академик Ә.Қайдари оған 34-әріп – «ә»-ні қосады. «Ә»-нің орнына латынның А* (а умлаут, яғни төбесінде екі нүктесі бар) дегенін қоссақ, жетіп жатыр деген де ұсыныс болған («Новое поколение», №22/97). Ахмет Жанділдә деген зейнеткер «ә» - «а*», «ө» - «ө*», «ү» - «и (ант)*», «ң» - «ng» деп жазылғанды жөн көреді. Менің оған қарсылығым жоқ.

	Осы бір мәселе көп жылдан бері қоғамдық сананы қозғаса да, біздің елдің басшысы сақтық жасап, күрт шешімге бармай жүр. Онысы дұрыс та болар. Мұндай жауаптылығы зор қадамға баруға халықтың санасы іштей дайын емес. Оның үстіне биыл еккен егінің қызығын салғаннан көре алмайсың. Нәтижесі он-он бес жылдан кейін ғана айғақталады. Оған дейін, әлбетте, небір тар жол, тайғақ кешулер кездеседі, алғашқы кезде әжептәуір қиындықтар туады. Оны мен де жақсы түсінемін.

	Латын әрпіне көшудің қажеттілігін бірер жыл бұрын мен де әлденеше рет айтқанмын, жазғанмын. Біраз қазақ менімен келіспеді. Көшеде ұстап алып, я үйге телефон шалып, неше түрлі уәж айтты.

	«Әй, сен қалың қазақты әуреге салып, топастандырмақшы екенсің ғой», - деді.

	«Оу, пәлен жыл кириллицамен терілген кітаптарды жоймақсың ба?» - деді.

	«Уай, басқа әріпке көшер болсақ, кириллицаны да, латиницаны да қоя тұрайық. Баяғы араб әрпіне неге көшпеске? Арабша төте жазу бар емес пе?» - деді.

	«Айналайын, экспериментіңді қой. Қазаққа жаның ашыса, неге руникалық жазуды көтермейсің? Қазақтың табиғатына сол лайық емес пе?» - деді.

	Тағы біреулер ақыл айтты: «Сен елді дүрліктірмей, латыншаңды қоя тұр. Жұрттың бәрін неміс дейсің бе? Бүгінде басқа шаруа да жетерлік. Есімізді жинап алайық. Латыншаң қашпас. Бәрібір баратын жеріміз жаһандану ғой...» Бұған дауым жоқ. Басқадай шаруа жетерлік екені де рас. Латын әліпбиі де қаша қоймас. Қаупім: Шығыс, Батыс елдерінен тым қашықтап кетпейміз бе? Мұсылман елдерін жақындастырудың орнына ара-жігін аша түспейміз бе? Түрік елдері алшақтамай ма? Қарым-қатынастың, өркениеттің бірден-бір құралы – тіліміз қарабайырланып, шұбарланып, жұтаңдап, әрі-сәрі күйге тап болмай ма? Күннен-күнге жүдеп-жадап, әлсізденіп келе жатқан кириллицаның өгей баласы болып қалмаймыз ба?

	Осы тектес ойлар мазалайды. Ал өз басым латиницаға сенімдімін. Келешекте сол үлкен ауылға келетінімізге күмәнім жоқ. «Асықпаған арбамен қоян қуып жетеді». Солайы солай. Бірақ орта жолда сықырлауық арбамыздың белі кетіп, сынып, қоян көзден ғайып болмас па екен деген қорқыныш санаға ұялаған.





IV. Жаңа заман – жаңа сөз

	Заман талабынан туған жаңа сөздерді тіл ғылымында неологизм дейді. Ондай сөздер ерекше бай саналатын, дүниежүзі мойындаған, әбден қалыптасып болған тілдерде көптеп кездеседі. Неміс жұртшылығы бұл күнде зар жылайды: бей-берекет қолданылып жүрген ағылшындардың, американдықтардың кірме сөздерінен, жастардың жасанды сленгтерінен, көше жаргондарынан германдықтар аяқ алып жүре алмайтын халге жетті, бірін-бірі түсінуден қалды. Қазіргі неміс тілі ағылшын сөздерімен шұбарланғаны сондай, екі тілден құралған гибрид шықты. Бұрынғы Гете, Шиллер, ағайынды Манндардың (Генрих пен Томас) тілі таза Deutsch болса, енді оның орнына Denglisch деген тіл пайда болды (Deutsch, English деген сөздерден қосақталған). Германиядағы бүгінгі жарнамалардың дені ағылшын тілінде беріледі. Жастар екі сөздің бірін ағылшынша айтады және мұны өзінше сән көреді. Тіпті «мен сені сүйемін» дегенді ана тілінде емес, ағылшынша айтатын болды. Немістің байырғы, әуезді, сыпайы «Liebe» (махаббат) дегені анайы, тұрпайы «Sex»-ке айналғалы қашан! “Guten Tag!” деген сәлемі жастардың қолдануында «Hallo», «Hi», «Hey», «Eih», «Scha-Lom», «Не» сықылды одағайға айналды.

	«Madchen» (қыз) ұғымы 370 рет құбылып, түрленіп «ALTE» (кемпір, кейуана), «Puppe» (қуыршақ), «Biene» (ара), «Fliege» (шыбын), «Kirche» (шие) сықылды теңеу- шендестіру атауларына көшті. «Schule» (мектеп) – «маймылдардың мекеніне» (Affenbude) айналды. «Наркотик» дегеннің адам түсінбес отыз-қырық шақты атауы бар. «Мен сені ұнатамын» деген қарапайым ғана тіркестің орнына бүгінгі неміс жастары: «Кел, бір Распутинді жасап жіберейік»; немесе «товарищ болайық»; немесе «қанымызды қыздырып алсақ қайтеді?» деген мағынада сөйлейтін болыпты. «Иә, шыбыным, торпағым, секске шабытың жоқ па?» дейді. Әлбетте, олар Гетенің шынайы махаббат лирикасын күні әлдеқашан өтіп кеткен архаизм деп қабылдайды.

	Иоганн Варкентин (кеңестік неміс, бірақ отыз жылдан бері Германияда тұрады) қазіргі немістердің тіл қолданысын өткір сынап-мінеп, пародия жазған. Үш неміс футбол ойынын қызықтап, көргенін бір-біріне баяндайды. Біріншісі берлиндік диалектте сөйлейді. Екіншісі – мосқалдау келген неміс әңгімесін 30-40 жыл бұрынғы неміс мақамымен айтады. Бүгінгі германдық жас жігіт ағылшын сөздерін молынан араластырып, тілін шайнап, өзеурейді. Нәтижесінде, үш неміс бірін-бірі түсінбей, аңтарылып қалады.

	Қазіргі орыс тілінде «деньги» ұғымының жүзден асқан жаргон атаулары бар екен (вашингтон, дед, карась, кусок, лимон, лебедь, лодырь, попугай, угол, бабки, черви, тағысын тағылар). Ал «проститутка» деген сөздің жүз қаралы баламасы қолданылады (камбала, кожа, королева, марха, мочалка, полундра, киса, канава, «марксистка», тағысын тағылар). Бұл мәліметті мен А.Н.Королевтің «Оскорбление сакральности» деген мақаласынан алып отырмын (ЛГ, 17.04.01).

	Жаһандану дәуірінде бұл ауру бел алып барады. Тіл полициясы да қауқарсыз.

	Әлбетте, бұл тақырыпта қазіргі орыс, неміс тілдерінен әлі де көптеген мысалдар келтіруіме болар еді, бірақ дәл қазір менің айтпағым басқа. Әңгіме бүгінгі қазақ тіліне селдей жайылып, жан-жақтан қаумалап, табиғи тілді шұбарландырып жүрген жаңа я кірме сөздер жайында болмақ. Әрине, мұны басқалар да аз айтып жүрген жоқ, бірақ бұл орайда көлденең көк атты, атасы басқа милләт өкілінің көзқарасын білдірмекпін.

	«Ана тілі», «Парасат», «Қазақ әдебиеті», басқа да қазақ басылымдарында үзбей жарияланып жүрген жеке адамдардың ұсыныстарына, мемтерминкомның шешімдеріне мен әрдайым назар аударумен келемін. Көңілге қонатын, қазақ тілін байытуға ықпалы тиетін неологизмдер, әрине, аз емес, олардың біразы қазақтың сөздік қоры төрінен орын алып, халықтың санасына кіріп үлгерді. Ал кейбірлеулері өзінің жасандылығымен көзге ұрып, құлаққа түрпідей тиіп, көңілге тосын, жат болып келетіні де даусыз. Қазақ тілін жаңа сөздермен байытқан, олқылығын толтырған, қалың жұрт мойындаған «неологист» Ісләм Жарлығапов (оқырман, көрермен, суреткер, қаламгер, аялдама, қазанама, балмұздақ, ғаламшар, орынтақ, тағысын тағылар), Хайдолла Тілемісов (баспагер, қызанақ, сүріжер, дәмдеуіш, балұя, теңгерім, дыбысхана, тағысын тағылар), Сабыржан Шүкірұлы (хошиіс, қонақасы, қыстырма, алғықойылым, думан-кәсіп, арандатпа, үдемелі, мәртебелеу, шұрат, жалғас, сарапшы, құндақ – орысшасы издатель, тағысын тағылар), Бабақұмар Қиянатұлы (ғарышкер, хаттыс-конверт, ұранот – салют, қолдорба – сумка, бағдарғы – компас, құрылғы – аппарат, бітім - структура), Дәркембай Шоқпарұлы (желек – фата, жарғақ – замша, ведер –рельеф, ұнжелім –клейстер, қайысшы – шорник, сызбар – циркуль, мыскер – медник, қандауыр – скалпель, іскек – пинцет, майқалақ - мастерок) және Дәулет Қияшевтың (ұнтақ – порошок, қайнақ –экстракт, серпін – импульс, қапташа – драже, ақ зат - белок) тапқандары, сол сияқты дәлелдеме (аргумент), дәйектеме (обоснование), уәж (мотив), тәлігер (наставник), бәсіре стипендия (именная стипендия), бағдаршам (светофор), демеуші (спонсор), мерейтой (юбилей), дәйексөз (цитата), пікірсайыс (дискуссия) деген сөздер қазақ тілінің табиғатына сай, ұғынықты, көңілге қонымды, басылымдарда жиі кездесетін, қазақ лексикасына енген жаңа сөздер. Менің түсінігімде, бұл жаңа атаулардың қазақы жаны бар. Әлбетте, қазақ тіліне емін-еркін кірген жаңа сөздер жоғарыда келтірілген сөздермен шектелмейді. Тізе берсем, бірнеше бетке созылары хақ.

	Жаңа сөз құрастыруға қазақ жазушылары да о бастан-ақ атсалысып жүр. Мысалы, С.Сейфуллиннің циркке тапқан баламасы «атойын үйі»; І.Жансүгіров демонстрацияны – «думанжүріс», рельсті «табантемір» деген; Ғ.Мүсірепов этикетканы «құлақша қағаз» десе, М.Мағауин будильникті «оятар» дейді; Ә.Кекілбайұлы снегурочканы «қар қаншайымы»; О.Сәрсенбаев глазокты «тесіккөз»; А.Нысаналин эпигонды «дәлдүріш», Ж.Бектұров некрологты «мұнақып» деп баламалайды. Бірақ мен білсем, осы неологизмдердің біреуі де қазақтың сөздік қорына еніп, тұрақтамады. Жоба, ұсыныс дәрежесінде қалып қойды.

	Жалпы, қазақ тілінің жанашырлары аз емес. Ниет, түзу, талпыныс орынды. «Өлеңге әркімнің бар таласы» дегендей, екі қазақтың бірі жаңа сөз жасауға шебер-ақ. Негізгі мақсат, әрине, айқын: қазақ тілін мүмкіндігінше байыту, жаңартып отыру, заманауи ағымға сәйкестендіру, өрісін кеңейту, функционалдық, динамикалық қасиеттерін жетілдіру, нәрлендіру, көп мағыналы, әр түбірлі, бай, табиғи морфологиялық, негізінде ақылға қонымды, әуезді, тілге жатық жаңа ұғымдар туғызу.

	Жаңа сөз тудыру (словообразование) барлық тілдерге тән қасиет. Ондай мүмкіншіліктер неғұрлым көп болса, солғұрлым тілдің өміршеңдігі анықтала түседі. Мәселен, немістер еш қиналмастан етістіктен зат есім жасай береді (я керісінше). Ол үшін сөзді бас әріппен жазып, алдына үш артикльдің (der, die, das) біреуін қосса – бәрі ұғынықты болып шығады (Leben – жить, das Leben - жизнь). Орыстарда етістікті оп-оңай зат есімге ауыстырады (будить – будильник, играть – игра, звать – зов деген сияқты). Қазаққа да бұл тәсіл жат емес (ойнау – ойын, ой - ойлау).

	Жаңа сөз жасауда қазақ тілінің мүмкіндігі тіптен көп пе деймін. Зат есім мен сын есімді, зат есім мен сан есімді немесе мағынасы алшақ екі зат есімді, көне түбірге жаңа жұрнақты я жалғауды оп-оңай, жып-жылмағай қосарлап, қосақтап, жақындастырып, буындастырып, байлап-матап, жаңа мағынадағы сөзді тудыра салады. Және бұған тек жазушы, тілші емес, студент те, жорналшы да, зейнеткер де, отбасындағы әйелдер де шетінен оңтайлы келеді. Бірінен бірі асып түседі. Бірінен бірі өткен маман. Сөзді ойната, құбылта, өрнектей біледі. Маяковскийше айтсақ, бәрі де «языкотворцы». «Былай десек...» деп алып, жаңа атауларды қанар-қабымен, қоржын-дорбасымен тоғыта салады.

	Достоевский орыс тілін «скукожить» деген жалғыз сөзбен байытқанын мақтан етуші еді, қазақтар жаңа сөздерді қосақ-қосағымен, үйір-үйірімен қорасына айдап кіргізіп жатыр. Нақты мысалға жүгінейік:

	Дача – жайлаужай, робот – құлтемір, медбрат – қайыр, медсестра – хайрия, профилакторий – сақтықжай, меню – тағамат, орбита – шарай.

	Қателеспесем, бұл – І.Жарлығаповтың ұсынған неологизмдері. Бұлардың біреуі де әдеби тілге сіңісе қоймады-ау деймін. Немесе:

	Аттестация – сараптау, задор – қышыл, импотенция – саспақ (Жетісу өңірінде, жаңылмасам, импотентті сасай дейтін сияқты), недоросль – шәргілдік, шалтай –шәлдүріш (Ж. Нұрмахан); портфель – қолсандық, салют – отжебе, рюкзак – арқақап, зоопарк – хайуанбақ, энциклопедия – мағлұматнама (Б. Қинаятұлы); кювет – бүйірарна, коронка – құралтәж, маневр – шырәрекет, маршрут – жолтәртіп, линза – өтпекөз (М. Түсіппбек); воронка –қуысқұлақ, мининг – дабыра, тротуар – жаяулама, турник – тартылмақ, насморк – сіңбірік, аллея – саялық, имидж – бедел, импульс – күштеме, киносценарий – киномәтіндік, кредо – мұрат, пульс – лүпіл, элемент – титім, эпизод – жылтетпе, этап – саты (С.Шүкірұлы); программа – низам, газета – жариядат, сорт – сұрып, прогресс –алағаят, мэр – уәли, директор – мүдір, публицистика – ғақлия, минерал – арасан (Қ.Жүкеш); лаборант – зертханашы, столяр – ағаш шебері, токарь – төкір, слесарь – сілесір, станция – станса (Мемтерминком).

	Сөзімді тоқтатайын айта бермей... Мұндай мысал, ұсыныстар көп. Менің қоржынымда да жетерлік.

	Бұл сықылды сөздердің қалай жасалғаны, қандай мақсат көздегені, дәлдігі, көркемдігі, табиғилығы қай шама-дәрежеде екені маған да, оқырман қауымға да түсінікті деп ойлаймын. Бұларды сәтті шыққан балама деп айту қиын шығар. Жұрттың бұл сөздерді тосырқап, қабылдамауына қарағанда, жаппай қолданысқа түспегенін ескерсек, күмәндәніп жүрген жалғыз мен болмасам керек. Бұл балама сөздердің барлығын тек ұсыныс, жоба, вариант деп қабылдаған жөн. Меніңше, барлық орыс, шетел атауларын, әсіресе интернационалдық лексиканы міндетті түрде қазақшалаудың жөні де жоқ (ол пікірді қазақтың мықты азаматтары 70-75 жылбұрын айтқан). «Лүпілің қанша?» деп ешбір қазақ емші-дірігері сұрамайды. Бәрібір «пульс» дейді. «Мен саған бір жылтетпе айтып берейін» деп қазақ және де айтпайды. Бұрынғыша «эпизод» дейді. «У него изменился имидж» дегенді «оның беделі өзгеріп кетті» деп қазақшалай алмайсың (өйтіп тек біздің депутаттар ғана сөйлеуі мүмкін). Энциклопедияны «мағлұматнама» деп айтқан қазақты әлі күнге кездестіргем жоқ. «Медбике» дегенді естуім бар, ал «хайрияға» жол болсын. Сол сияқты қазақ налығанда «импульс жоқ» деу мүмкін, бірақ «күштемем жоқ» деп, әй, айта қоймас-ау. «Мейрамханаға» құлақ үйреніп келе жатыр еді, бірде Мұз-ағаң (Әлімбаев) маған қоңырау шалды. «Әй, Гера, – деді. – Екеуіміз ресторанға барып, тамақ іштік делік. Сонда оның несі мейрам? Сондықтан мен ресторанды «думанхана» деп аудардым. Онымды Қадыр қостады. Ол да «думанхана» деп жазды. «Ендеше мен де «думанхана» деп жазайын». «Иә, жазып ал». Дәптеріме жазып алдым, бірақ іле-шала ойланып қалдым. Тамақ ішеміз деп, Мұз-ағаң екеуіміз ресторанға бардық делік. Сонда несі думан? Мейрамдатпай-ақ, думандатпай-ақ ресторанға басымызды сұқсақ болмас па?

	Сөз атаулының бәріне балама іздеу қазаққа сор болды. Ойпырмай, стюардесса, компьютер, балкон, эшелон, тангенс, функция, хлорофил сынды сөздерге ұлттық балама іздеудің не қажеті бар? Олар қазақта болмаған қой. Тұрмыс-салтында, әдет-ғұрпында, түйсік-түсінігінде, күнделікті қолданыста болмаған сөзге я ұғымға қазақша атау іздеп, бас қатыру керек пе? Жоқ, байқаймын, бұл мәселеде қазаққа уәж жүрмейді. Ол дүниежүзі мойындаған «паспортқа» бір емес, үш балама табады: төлқұжат, төлтұмар, төлайғақ. Үшеуі де ақылға сыяды. Бірақ солардың қайсысын қалың қазақ қолданып жүр? Паспорт деп жүре береді.

	«Семья» ұғымында да үш сөзді пайдаланып жүрміз: жанұя, отбасы, жаран. Қайсысы орынды? Бір кездері аузына да алмаған «капустаға» бүгінгі қазақ екі балама ұсынады: қырыққабат, орамжапырақ. Жұмағұл Көшербаевтың 1906 жылы Омбыда шыққан «Краткий русско-киргизский дрожнтк со словарем» деген кітабында капуста «керем» деп аударылған. 1978 жылы шыққан екі томдық «Орысша-қазақша сөздікке» үңіліп едім, онда капуста - капуста делініпті. Бір дүкенде қырыққабат дегенді кездестірдім, ал орамжапырақ дегенді естіген емен. Базарда орысы да, қазағы да, кәрісі де, шүршіті де баяғыша «капуста» деп жүре береді.

	«Паспорт» пен «капустаның» жөні бөлек дейік, ал СПИД-ке, жұқпалы ауруға қарсы, я жыныстық қарым-қатынаста қолданылатын, қазіргі жастарға кеңінен танымал, белгілі резеңкелік құралды қазақшалаудың не керегі болды екен? Оның атам заманнан үйреншікті, ортақ аты - презерватив. Латынның «сақтану» мағынасындағы сөзінен шыққан. Күні кешеге дейін қазақтардың түсіне кірмеген зат. Сондықтан ол ұғымды білдіретін сөз қазақта болмаған. Бірақ «болмаған» деп қазақ қол қусырып отырған ба? Екі тілші академик «тағы да тақасып келіп, тағы да таласып келіп», үш жыл бойында қызылкеңірдек болып айтысып, бірі – «қ... қап», екіншісі – «х... қап» деп езеурепті. Айтыс-тартыстан кейін «қ»-ны да, «х»-ны да қойып, «мүшеқап» деген баламаға тоқтапты. Онысын сөздікке де енгізді. Расында да, «член-корр» бар жерде «мүшеқап» неге болмасқа? Марқұм ұста-шебер, этнограф Дәркембай Шоқпарұлы он ойланып, жүз толғанып, ақыры «қапты» қойып, «қалтаға» тоқтапты. Оның ұсынысы – «күйекқалта». Осы дұрыс деп менің таныстарым бір жасап қалды. Өзіме жақындау қазақ келіншектеріне осы төрт баламаны айтып едім, олар қызарақтап, ернін жымқырып: «Господи! Какая глупость! Кому это нужно?» - деп бірауыздан таңқалысты. Сол келіншектердікі ақыл ма қалдым. Шынында да басқа мәселелердің бәрі құрып қалғандай, я ақи-тақи шешілгендей.

	Осы айтқандарымнан қандай қорытынды шығады?

	а) Шетелден кірген сөздердің бәріне бірдей ретті-ретсіз неологизм, балама іздеп әуре болудың еш жөні жоқ. Ол тек тілді шұбарлайды, лайлайды, көмескілендіреді, анекдот, мазаққа айналдырады. Мүсірепов айтқан «тілбұзаризмге» әкеледі. Жаңа сөз жасаймыз деп, барымыздан айырыламыз, жұрттың әрі-сәрі қылып, ана тілінен бездіреміз.

	б) Әсіресе дүниежүзі мойындаған, әлімсақтан қолдануға түскен терминдермен түбі латын, көне Грекиядан шыққан сөздерге қазақы баламаның мүлде қажеті жоқ. Ондай қолдан жасаған құрама «баламалар» тілді дамытпайды, көпшілігі тек ұсыныс, вариант есебінде қалып, тумай жатып өледі, жанбай жатып сөнеді, қолданысқа түспейді. Бір ғажабы: осы жайды терең түсінген қазақ арыстарының бірі – Мағжан Жұмабаев. Сонау 1922 жылы шыққан «Педагогика» деген еңбегінде Мағжан интернационалдық сөздердің ешқайсысын қазақшаламайды, оған күмәнді балама іздеп, әуре болмайды, өзінің байырғы, төл түрінде қолданады; нерв системасы, перцепция, апперцепция, иллюзия, галлюцинация, жақындық ассоциациясы, фантастика (қиялмен қосақтап), дедукция, силлогизм, аналогия, гипотеза, аффект, темперамент, импульс, рефлекс, инстинкт.

	Осы тақылеттес сөздердің біразын Мағжан қиналмай-ақ қазақтың сөздік қорынан үндес балама тапқан болар еді. Бірақ оған саналы түрде бармады. Ғылыми ұстанымын аманат есебінде қабылдағанымыз дұрыс.

	Күнделікті қарым-қатынас тілі де, көркем әдеби тіл де, ғылым тілі де барынша дәлдікті, айқындықты, нақтылықты, ойлау жүйесінің тұрақтылығын сүйеді. Әрбір тілдің табиғи, шынайы мәдениетіне орынсыз килігіп, оны беделден басып, әлдекімдердің субъективті қалыбында икемдеп, зорлауға болмайды.

	Бұл – бұлжымас қағида.





V. Көне сөздің сәулесі

	Енді қазақтың қолданыстан шыққан көне сөздеріне, мағынасы көмескіленіп қалған ескі ұғымдарға назар аударып көрейік. Бұл да бір қатпар-қатпар, өшпес, сарқылмас қазына, ұлт байлығы, бабалар аманаты.

	Сөз де – тірі ағза. Ол да туады, өседі, күшіне еніп, құлпырады, түрленеді, сонан соң ажарынан, күш-қуатынан айырылып, әлсірейді, ауруға шалдығады, жетімсірейді, көштен қалады, ұмытылады, өледі. Адам өледі. Сөз өледі. Тіл өледі. Есләм ақынша айтсақ, «мен де өлемін, сен де өлесің, ол да өледі».

	Со-о-на-ау замандарда жер шарында, мамандардың есебінше, 150 мыңдай тіл мен диалект болғанға ұқсайды. Бүгінде олардың саны 6 мыңға жетер-жетпес. Демек, әрбір апта сайын бір тіл жантәсілім болады. Әсіресе Африка, Үндістан, Қиыр Солтүстік халықтарының тілі мен диалектілеріне ерекше қауіп төніп отыр. Күш-қуаты, абырой-беделі, нәрі-сөлі мол тілдер болса да ағылшын, қытай, испан, хинди, орыс, араб, бенгал тілдері екен. Қолдану аясының кеңдігі жағынан БҰҰ-ның дерегі бойынша жапон тілі -10, француз тілі – 11, неміс тілі 12 – орынды алады. Қазақ тілінің бұл тізімдегі орнын білмеймін, бірақ шамалауға болады. Өркениеттің қарқынды ағымына шыдай алмай көп тілдер әлсізденіп, қажеттіліктен шығып, көмескіленіп, сал болып, «шықпа, жаным, шықпалап», ақыры өледі екен. Оның бір айқын көрінісі – архаизм сөздерінің көбейіп, жаңа сөздердің азайып қалуы. Тіл мамандары осы бір процеске назар аударып, теңгермелік есеп жүргізіп жүр ме, жоқ па, ол жағы маған беймәлім, анық мәліметім жоқ, бірақ өзімнің пайымдауымша, қазақ тілінде көне сөздер мен мағынасы көмескіленген атаулар күннен-күнге көбейіп, жапатармағай қазақшаландыру науқанымен тым әуестеніп, тілдік көркемдік және дәлдік қасиеттерінен алшақтап бара жатқандаймыз. Қателесуім бек мүмкін, шынымды айтсам, қателескім келеді де, бірақ қазақтың ескі ақын-жырауларын, Абай, Әуезов, Аймауытов, Жансүгіров сияқты классиктерін, би-шешендерін оқып отырып, бүгінгі қаламгерлерге көшкенде көрінер көзге тіл жұтаңдығына тап болып, бүгінгі қазақ тілінің өрісі күрт тарылып, тынысы ауырлап, кемшілігі әр жерде көрініп тұрғандай елестейді.

	Соған қарап, кей-кейде «Қазақ тілінің бақуатты, өскелең, қуатты шағы сонау замандарда қалып қойған жоқ па?» деп те ойлап қаласың.

	Орыстарда да солай. Орыс әдебиетінің дүниежүзі сүйсініп, таңырқаған алтын-күміс ғасырлары келмеске кетті. Қазіргі жазғыштар – Акунин, Донцова, Улицкая, Маринина, Толстая, Пелевин, Сорокин сияқтылар орыс тілінің қадірін әбден кетіріп болды. Олар әдебиетті қарабайыр бизнеске айналдырды. Уақиға қуып, тілге мүлдем мән бермейді. Бір қызығы: шығармасымақтары бүгінде ең үлкен (миллиондаған) тиражбен шығады екен, ал ең сауатсыз жазғыштардың бәйгесінде де дәл осылар бірінші орынды ешкімге бермей тұр. Міне, заманымыздың мазағы да, шатағы да деп осыны айту керек.

	Бүгінгі коммерциялық әдебиет онсыз да азайып қалған, ат төбеліндей оқырманның санасын әбден улап, мәңгүрттендірген.

	Немістерде де бір кездегі Гете, Кант, ағайынды Манндар, Герман Гесселер бүгінде жоқ. Әдеби, тілдік, рухани құлдырау оларда да көрініс тапқан.

	Дәл мұндай жағдай Америка, Франция, Англияда да кездеседі. Жаһанданамыз деп жүргенде жаппай рухани тоқырауға, құлдырауға тап болған сияқтымыз. Әдебиетте, тілде рухани серпіліс бүгінде тек Латын Америкасында анық білінеді. Ол жақта өмір тек футболмен шектелмейді екен.

	Қазақтың көне сөздері мені ерекше қызықтырады, баурайды, арбайды. Олардың магнитизм қасиеті бар сияқты. Кездесе қалса, «Апырай, мағынасы не екен? Сөздіктерде бар ма? Түп-тамыры қайдан шықты? Нені білдіреді?» - деп ойланып қаламын. Атақты Фасмердің сөздігіндей қазақтарға да бір этимологиялық сөздік керек болып тұр-ау!

	Таяуда маған Макс Фасмердің (1886-1962) Гейдельбергте шығарған үш томдық этимологиялық сөздіктің (1950-1958) орыс нұсқасын (4 том) пәлен мың теңгеге қолға түсірген қазақ заңгері келді. Төрт томды парақтап шығып, оған түбірлі түркі тілдес сөздердің енбей қалғанын өкінішпен айтты. Мысалы, сақ, қыпшақ, алтын сықылды көне түрік сөздері Фасмерде болмай шықты. «Осы жағдайды сіз көтеріңіз, қазақ тілшілеріне құлаққағыс қылыңыз, Фасмерді толықтырып, бізде де шығарсын, жұрт оқысын, білсін, өркениет саласында түркі тамырлы сөздер қалыс қалмасын» – деп өтінді. «Бұл құнды жұмыс әлемдік деңгейдегі сөздікті маңыздандыра түсер еді», – деп қолыма бір парақ қағаз ұстатты. Қалай болғанда да мәселені әлгі қызуқанды патриот заңггер дұрыс көтеріп отыр. Оны қалай шешуге болатынын ол да, мен де анық білмейміз. Бірақ қазақы этимологиялық сөздіктің қажеттілігі даусыз.

	Қай сөз қайдан шыққан, кімнен келген, қалайша бұрмаланған, о бастағы мағынасы сақталған ба, әлде түрленіп, құбылып, мүлде қашықтап кетті ме? Міне, осындай сұрақтар тіл сүйгіш адамның санасын қозғайды, ойын оятады.

	Мәселен, Бұқар жырауды (1693-1787) оқып отырып, мынадай сөздерге кезіктім: пұсырман, маһи, мамыр, көрпелдес, мортық, кәләм, һәммет, шөншік, талыс, арсы мен күрсі, шадияр, кебе... Кейбір сөздердің мағынасын көмескілеу болса да мәтін ішінде сеземін, кейбіреуі – бейтаныс жұмбақ.

	Дулат ақынның (1802-1887) мына сөздеріне көңіл аудардым: ғақыл, ғазиз, ғаділ, ғадем, қиямет, жолан... (Әрине, бұл сөздердің дені арабтан кіргені көрініп-ақ тұр).

	Абайдың да көп сөздері қазіргі қазаққа түсініксіз: нәпіл, бергек, пәруардігер, бадалдық, өлекшін, серменде, құтпа, шардақ, бәһра, бәңгі басқа да көптеген араб, парсы, діни сөздер.

	Жүсіпбек Аймауытовтан теріп алған, маған түсініксіз сөздер: мандам, бұғылама, (мал аурулары болуы мүмкін), шауқар, бөдес, дүкірт, құнтиыңқы, сұқым, салдаман, тәсібі, нырай, лике, жам, бейуаз, саңқал, ергенек, шайырғал, березе, маукіл, мәзқар, шажа, мыршым, мүдуар, дәнеқұс, мырсын, шүлеңгер, тағысын тағылар.

	Ә.Нұрпейісовты аударып жүріп, орысша баламасын таппай, мына сөздерге қиналып, әрдайым сүрініп жүрдім: аласат лаң, жұмбаздап, тағдыр кесігі, үзір көбейіп, жабдан біреудей, айбықадамданып, тұғыжым, мартудай, беренауыз, күпсер бойы, жетішкі әйел (әлде бұл сөздер диалект пе екен?)

	Жорналшы және жазушы марқұм Балғабек Қыдырбекұлы қазақтың көне, сирек қолданылатын сөздеріне ерекше құмар еді. Шоқан ескерткішінің жанында сейілдеп жүргенде ол әрдайым менен емтихан алып жүретін. «Білгіш болсаң, Гера, пәйкел, нұғара, шіленгір, күрік, мұрақ деген сөздердің мағынасын айтшы», – деп маған тәптіштеп түсіндіріп, миыма құятын. Сонсоң неше түрлі құйтырқылау сұрақтар қоятын. «Жыланның ұрғашысын қазақтар не дейді? Мысықтың баласын ше? Барыстың «әйелі» қазақша қалай болады? Баласы ше? Қасқырдың ұрғашысын қазақтар қалай атайды?» Әрине, мен көбісін білмеймін. Бәкең мәз болып, миығынан күліп, сәнді галстугін түзеп қойып, шыт жаңа костюміндегі болар-болмас қылшықты саусағының ұшымен шертіп, сілкіп тастап, маған асықпай-саспай түсіндіреді: мәлике, мәулен, таутан, алан, құртқа.

	Кез келген қазақ жазушысының шығармаларынан (әсіресе, тарихи тақырыпта жазылған Есенберлин, Кекілбаев, Мағауин, Жұмаділов романдарынан) қазақтың көне сөздерін көптеп табасыз. Қазақтың күнделікті тұрмыс-салтына, жер бедеріне, мал шаруашылығына, туыстық қарым-қатынасына, этнографияға, қолөнеріне, санаға, дүниетанымына байланысты ұғым-атаулар санында, Құдай біледі, шек жоқ. Жылқы мен түйеге қатысты сөздердің өздері жүздеп саналады. Киіз үйдің төңірегінде жүз сөз табылып қалады (Еуропа тілдерінің ешқайсысында, әлбетте, оның біреуі де жоқ. Киіз үйдің өзі болмаған соң, олар қайдан болсын?). Ұсталық өнер жайында қаншама сөз бар! Зергерлік атаулар қаншама! Бір ғана «вид» деген сөзге қазақтың 26 синонимі бар. Бір ғана сырғаның қазақта 20-30 түрі табылады. Бір ғана пышақтың ұшы, қазинегі, кежегесі, ілдірігі, жүзі, сағасы, алқымы, жемесі, сырты, сақинегі, құрсауы, дүмі, шығыршығы, болатынын марқұм Дәркембай ұста жазып та, суретін салып та түсіндіріп еді. Байыбына барып ойлансаңыз, аузыңызды ашып, жағыңызды ұстайсыз. Бұл байлық қолданыстан шығып, ұмытылып барады. Обал ғой, обал!

	Қазақтың көне сөздерін жаңғыртуда бүгінгі қазақ басылымдары (әсіресе «Ана тілі», «Прасат») көп ізденіп жүр.

	Бірнеше мысал келтірейін.

	Ауыш – ақылы ауысқан, есінен адасқан

	Әнгек – тік жарлау келген шұңқыр

	Байтаба – ұйысып өскен қалың ағаш

	Бәдия – шөл дала

	Бәкізе – таза, пәк

	Бөлер – дәке, марлы

	Буыз – кебек

	Бітуана – тиянақты, келісім

	(«Парасат»,№9/04).

	Адина – анық, айқын

	Айлаңкес – аласуан, тентек, жарымес

	Алағұс – сөзінде көп тұрақ жоқ, пәтуасыз адам

	Ақадал – шынайы, адал, қалтқысыз таза

	Алакөбең – елең-алаң, күн шығар алды

	(Ж.Нұрмахан).

	Шәуіш – қыс түсе алғаш жұқа қатқан мұз

	Шәндік – жағада жүретін кішкентай шағала

	Бұлқын – желдің өзгеруіне байланысты су астынан соғатын толқын

	Шонай – балықтың еркегінің ұрығы

	Шүйілім – теңіз жаңғағы

	Шөбіре – балық еті желінгеннен кейін шыққан сүйектері

	(С.Хайдарұлы)

	Қамырбұрыш – нан ашытқының бір атауы

	Зуала – ашыған қамырдан үзіп алынған бір нандық бөлік

	Шөрек – нан түрі (Жайма, қаттама, сүтнан, пияз нан, зағара, пәтір, шелпек, көмбе нан дегендей нан пісіру тәсілдері мен атаулары бар).

	Шәңгіл – кіші бақыраш

	(О.Ұзақбайұлы).

	Тізімімді осымен тоқтатайын. Қазақтың көне сөздерін әркімдерден алып тізе берсем, әлденеше бет болары анық. Әсіресе, осы тектес сөздерді жазушы, этнограф Сейіт Кежеахметұлы, Атырау азаматы Жанаш Нұрмахан, «Ана тілінің» қызметкері Сабыржан Шүкірұлы, ұста, этнограф Дәркембай Шоқпарұлы, ақын, публицист Мырзан Кенжебай көп келтіреді. Сөз жоқ, мақтарлық, құптарлық шаруа. Бұл сөздердің мәнділігі, маңыздылығы, әуезділігі, әрлілігі маған ұнайды. Көркем шығармада көне сөздер орынды жерінде жақұт тасындай ойнайды, құлпырады, көз тартады, ойды қозғайды, сүйсіндіреді, үлкен халықтың өткенінен, тарихы мен мәдениетінен хабар береді, сағымдай елестейді. Ата-бабадан қалған бұл сөздерді ұмытпай, жоғалтпай, әлсін-әлі еске алып, тірілтіп, сөз арасына қосарлап, келесі буындарға көне заманның көзі, сәлемі деп жеткізуіміз керек. Өйткені бұл сөздердің сәулесі әлі өшкен жоқ. Оларды көп болып, мұқият жинап, сұрыптап, зерттеп, зерделеп, этимологиясын анықтап, айшықтап, қағаз бетіне түсіріп, қастерлеп, қалың кітап етіп, келешекке аманат қылып, шашау етпей тапсыру керек. Мың жыл жасаған қазақ әлі де мыңдаған жылға барар. Қазақ тілі бір кездегі Мысыр, Ассирия, Көне латын, көне Грекия, Финикия, шумер тілдері сияқты жер бетінен таяу ғасырда жоғала қоймас. Оған қазақтың кешегі мен бүгінгі қуатты, нәрлі, көп мағыналы, әуезді, поэзияға толы, өрнекті, сазды сөзі кепілдеме бола алады.





VI. Сөз, сөздік, аударма

	Тіл мәселесіне орай қысқаша болса да, аударма тақырыбын қозғамай өтуге тағы да болмайды. Әлбетте, аударма өнерінің құйтырқысы көп. Ол жайында жазылған кітап, зерттеу, монография, диссертация, мақала, рецензиялар тау-тау. Аударматануға байланысты менің де бірнеше кітабым жарық көрген. Соңғысы (ең көлемдісі – 30б.т.) «Ожа переводу» деген атпен 2005 жылы «Дайк-пресс» баспасынан шыққан. Қазақша-орысша, орысша-қазақша, орысша-немісше, немісше-орысша, немісше-қазақша аударманың құпиялары сол кітапта көрініс тапқан сияқты. Мұның барлығын мына мақалада қайталау мүмкін де емес, қажеті де жоқ. Бұл жерде екі мәселеге ғана қысқаша тоқталмақпын.

	Біріншісі – қазақшадан орысшаға (я басқа тілдерге) аударма жасаған кезде қазақ тілінің ежелгі күш-қуатына, көркемдігіне, бейнелілігіне, сөз саптауына, синтаксистік құрылымына айрықша мән беріп, оның табиғи ерекшеліктерін (лексика, морфологиялық жүйе, синтаксис) ашып көрсетудің қажеттілігі.

	Екіншісі – орыс тілінен (я басқа тілдерден) қазақшаға аудару кезінде қазақ тілінің шешендік мәдениетіне, қазақ ұлтының түсінік-ұғымына, дүниетанымына, сезім үндестігіне сәйкес балама іздеу жолдары.

	Сайып келгенде, аударма өнерінің негізгі мақсат-талабы да, көркемдік нысана, қасиеті де осы екі қағидаға саяды.

	Қазақ тілінің байлығын, көркемдік өресін мойындай отырып, орысша аудармаға келгенде көбінесе үстірт, немқұрайды қарайтынымыз бар. Мен өзім керек аудармамен (басында жолма-жол тәржімамен) қырық жылдан бері айналысып келемін. Негізінен қазақ прозасын орысшалаймын. Менің пайымдағаным: кейбір жазушылар шығармаларының аудармасына мүлде көңіл бөлмейді, мән бермейді. Екінші тобы барды қанағат тұтады, я орысша шыққанына мәз болады. Есімде, Әбу Сәрсенбаевтың Мәскеуде орысшаланған бір повесін таңырқай оқып: «Апыр-ай, анау жағымсыз кейіпкерім өңі айналып, жағымды болды, мына бір кейіпкер көктен түсті ме, менде тіпті жоқ болатын», - дегені бар. Ғабекең (Мүсірепов) аудармаларына өзінше көңіл бөлетін, бірақ салғырттау ғана «мына жерді тереңдет», «ана жерді күшейт», «басқа бір сөз сұранып тұр» дегендей жалпылама ескертпелермен шектелетін. Бірде Ғабең маған «Жат өлкенің» жолма-жол аудармасын жасап беруді өтінген еді. «Романыңыздың, мен білсем, кейбір жерлері орысша шығуы неғайбыл» дегенімде, Ғабең жымиып, қасын керіп, әдеттегідей дауысын кербездене созып, қолын жай ғана сілтеп: «Он-да-ай жерді хе-хе... та-а-астап кетерсің» деп жайбарақат жауап берген-ді. Классиктен мұндай жауапты күтпеген мен таң қалғанмын.

	Дүкенбай досым (Досжанов) қолжазбасын ұсынып отыр, «қанатын жайыңқырап аудар» деп ескертетін.

	Ал Әбдіжәмил Нұрпейісовтың аудармаға қөзқарасы да, талабы да түбірімен өзгеше, ерекше қатаң. Әрбір сөзіне шұқшиып, нұсқамен салыстырып қарап, тың балама іздеп, сұрланып алып, қағаздың бетін айғыздап, қиыр-шиыр белгілер соғып, өзі де қара тер, көк терге малынып, қасында отырған аудармашылардың да зықысын алып, әуреге салып, басына әңгіртаяқты ойнатады, шыбын жанын шырқыратады. Оның мұндай талабына шыдаған аудармашы бірден-саран ғана. Көбісі мұндай екі-үш күндік азаптан соң, концлагерьден шыққандай басы ауған жаққа қашып құтылатын. Қырық жылдан астам Әбеңнің қасында жылан арбаған көжектей отырып, бір сөйлем, бір абзацты жүз құбылтып, жиырма көшіріп,кейде есеңгіреп қалып, кейде авторды есеңгіретов, осы күнге дейін аман жүргеніме өзім қайран қаламын. Бірақ бұл бірден-бір дұрыс талап екеніне, онсыз бас-аяғы түзу аударманың шықпайтынына көзім жеткен. Бір сөзге, бір сөйлемге бола күніне қырық қырқысып, дауысымыз қарлығып, құлақ қызырғанша таласып, бір-бірімізден ат-тонымызды ала қашқан кездер аз болмаған. Ертеңіне қайтадан табысып, иық тіресіп, үстелдің қасында терлеп, аһылап-үһілеп, қағаздың бетін екі жақтан сызғылап, қиыр-шиыр ететінбіз. «Әй, осы сұрланып алған қазақ менің қанымды ішпей тыншымас» деп мен қапаланамын, «оу, осы бір неміс неге тұтанбайды, неге ышқынбайды?» деп Әбең іштей ренжиді. Кейде мен өзімді құлдықта жүргендей сезінетінмін. Сүйтіп қиқалақтап отырып, трилогияның да, очерк-мақалалардың да түбіне жеттік-ау! Жетпіске тақағанда уф-ф деп есімді әрең жинадым. Ой, несін айтасыз, Әбеңмен бірлесіп істеген кездерім тұмақтың ар жақ-бер жағы еді ғой. Бірақ қуанған шақтарымыз да болды, азапты ісіміз нәтижесіз, абыройсыз болған жоқ. «Басы қатты болса, аяғы тәтті болады» демеуші ме еді қазақ? Мен үшін бұл қаһарлы күндер ұлағатты мектеп болғанын жасыра алмаймын.

	Юрий Казаков пен Анатолий Ким де аянған жоқ. Біздің аудармамызды жөндеді, қырнады, түзеді, көркемдеді, ойнатты, орыс тіліне әбден бейімдеп, икемдеп-ақ бақты. Әбең оларды да біраз алқымдады, жанын сықты. Бірақ еңбектерін бағалады, жақсылығын аяған жоқ.

	Иә, «тіл өнері дертпен тең» деген бекер айтылмаған. Ал жазушылықтың зейнетінен бейнеті көп болатыны маған көптен аян.

	Бірер мысал келтіре кеткенім жөн болар: «... Ортада кірпік қақпай қаздиып қалған қайқы төс қара шал...» Бұл бір сөйлемнің ішіндегі бір тіркес қана. Бірақ жанды сурет, мінездеме. Бір «шалға» төрт түрлі мінездеме бар. Орысшалап көріңіз, қанеки! «Кірпік қақпай», «қайқы төс» дегенге балама табасыз-ау, ал «қаздиып алғанды» не дейсіз? Ең аяғы «қараны» қайтып бересіз? «Черный» дейсіз бе, «чернявый», «смуглый» деп жазасыз ба? Біреуі де лайық емес! Ойланасың, әрі-беріден соң бірдемені, соң бірдемені құрбандыққа шаласың, тастап кетесің. Міне, сөз сайын бір кедергіге тап боласың да отырасың. Жолма-жол аудармашы сен шешімін таппасаң, көркем аудармашы, басқа тілге тәржімашы да, сарапшы редактор да жаңылысады, төл мәтіндегі шынайы ұғымды тап баспайды, «опщым ғаторый» қылып, үфит-сүфитпен шығады, төл нұсқаның мәнін жоғалтады.

	«Аңғал-саңғал адыра дүниенің түбіне жете алмай, пұшайым болып өткен ата-бабалар сияқты бүгінгі ұрпақтың да қарық қылмасы белгілі болды».

	Сырттай қарағанда қарапайым ғана, құйтырқы астары жоқ сөйлем. Ал орысшалайық. «Аңғал-саңғал» қос сөзіне нендей балама бар? «Адыра, дүниені» - проклятый, лживый, фальшивый, вздыбленный, ощетинившийся, расползший, опоркинутый, перевернувшийся мир дейміз бе? «Пұшайманды» не десек екен? «Қарық қылмысы» орысша қалай болады? Бұл жеке-жеке тіркестерді бірдеме қылып, орысшалағаннан кейін бас-аяғы бүтін сөйлемді қалай қиыстырамыз?

	Сөз сайын, сөйлем сайын аудармашыны аяқтан шалатын жұмбақтар осындай.

	«Қан мен тердің» жолма-жол аудармасының «шорнабайы» қайда қалғанын білмей, өкініп жүрмін. Әбең екеуіміздің сонау 1963-68 жылдары қатар отырып қиямет ісіміздің нобайы көп нәрсеге көз жеткізген болар еді. Ісіміз көбінесе қиын жүретін. Он-он екі сағат тапжылмай отырып, кей күндері бір абзацпен шектелетінбіз. Мен жасаған аударманы екеулеп түпнұсқамен салыстырамыз, жөндейміз. Шым-шытырық, әбден умаждалып, быт-шыты шыққан сөйлемді Әбең ерінбей-жалықпай әдемілеп көшіреді. Әбеңнің орысша сауаты мықты деп айта алмаймын. Орысша, Қазақша грамматикадан тіпті мақұрым. Жұрнақты жалғаудан айыра алмайды. Сабақтас, салалас, аралас сөйлем дегенді өмірі естіген емес. Жазу ережелерінің бәрін белден басып жүре береді. Бірақ біраз нәрсені сезеді, аңғарады. Жат, бөтен сөзге жаны қас. Көшіріп отырып күрсінеді, күңіренеді. Бір сөзге екінші сөзді мінгестіріп, оны іле-шала сызып, тың сөз іздеп, сызғылайды келіп, өзін де, басқаны да әуре етеді. Шыдамдылығында шек жоқ. «Адамдар маймылдан жаралған деуші еді. Сіз, Құдай біледі, түйеден жаралғансыз. Кәдімгі Аралдың көнбіс түйесінен», деп ара-арасында қырсығып, қитығына тиемін. Сонсоң Әбеңнің әдемілеп, тәптіштеп көшіргенін мен одан бетер әдемілеп, тасқа басқандай қылып көшіремін. Ертеңіне тағы шимай-шимай етеміз. Енді бітті-ау, бір қалыпқа келген шығар деп мәз болып отырғанда, Әбең дәу қызыл қарындашпен өші бардай әлгі машақатты абзацты өршелене сызып, «согласись, бала, осының өзі түкке керегі жоқ» дейді. Сол кезде мен жарылып кете жаздаймын. «Апыр-ай, керегі жоқ болса, пәлен күннен бері несіне ақ тер, көк тер болдық?! Қайран еңбегім-ай!..»

	1964 жылдың жазында Арал теңізінде, Тұщыбастың жағасында бір жарым айдай жатып, аудармамызды қарадық. Сонда Әбең орысша баламасы анықталмаған ұғымдардың сөзтізбесін жасады. Соның бір парағы таяуда қағаздарымның арасынан шықты. Біз сол кезде төмендегі сөздерге балама таба алмай қиналған екенбіз: қосүрей, қыпылықтау, безеріп, безбүйрек, босаңсу, дініне берік, құяң, шімірікпеді, желігу, кіжініп, заңғар, зығырданы қайнап, мауқын басты, мүләйімсіп, елеңдеп, езіліп отырды, түтігіп, томсырап, сазарып, солқылдатып сорды, жөңкіп, сығып, тағысын тағылар. Кейбір сөздерге жақшаның ішінде я менің, я Әбеңнің қолымен жазылған орысша түсініктемелер бар, бірақ біздер оларға сол кезде қанағаттанбаған болуымыз керек болар-ау деген пиғылмен орыс жазушылары Лесковтан, Астафьевтен, Беловтан, Распутиннен, неше түрлі сөздіктерден көшіріліп алынған сөздер мен сөз тіркестері жүр. Солардың біразын аударма мәтініне кіргізген де шығармыз.

	Біздің шығармашылық лабораториямыздың көрінісі, міне, осындай. Әрине, бұл аударма саласындағы бірден-бір дұрыс жол деп ақи-тақи қорытынды шығармаймын.

	Ал одан көп жылдар бұрын (50-жылдардың басы болу керек), Әбең Мәскеуде оқып жүргенде профессор Машановтың «Русско-киргизский словарь» (Орынбор, 1899 ж.) деген еңбегін қолға түсірген екен. Ленин атындағы Мемлекеттік кітапханадан ба, әлде Орталық кітап палатасынан ба, білмеймін. Машановтың сөздігі Әбекеңе қатты әсер еткен болу керек. Өз қолымен бірде қарындашпен, бірде қаламмен он бес беттейін көшіріп алыпты. Онысын дәптер қылып, сыртына көзілдірік киген бір адамның суретін салып (Машанов па, әлде көшірушінің өзі ме?), ұзақ жылдар бойы парақтаған сияқты. 1964 жылы сол дәптер менің қолыма тиген. Содан бері менде сақтаулы. Түбінде Әбеңнің мұражайына табыстармын.

	Машановтың кітабын өз басым көргем жоқ. Білетінім – Әбеңнің көшірмесі. 107 жыл бұрын жарық көрген сол сөздіктен бірер мысал келтірейін.

	Слямзить, стибрить – жымқыру

	Монтаны, жәдігей – притвора, лицедкй, ханжа, лицемер

	Провал – жар, нұра, ойылған жер

	Бедовый – пәлекет, пәле

	Сальник – шарбымай

	Сословие – сой

	Доморошенный – қолтума

	Жеманный – көлгір

	Испловедание – тоба қылу

	Кила – (у баранов) – қортық (у людей) – жорық

	Сочельник – шек

	Блуд – зина

	Тютюшки - әлди

	Тетива - керіс

	Болото – қопа

	Топь – батпақ

	Отава – шөжік

	Пигалица – тарғақ

	Пирог – бүрменан

	Червячка заморил – жүрек жалғап алды

	Разругали на все корки – ит терісін басына қаптады

	Челобитие – аяққа бас ұру

	Акация – шепіршін, шығыршын

	Типун тебе не язык – тіліңе түйме шыққыр

	Удод – бәбісек

	Геенна – тамұқ оты

	Мыслитель – ойшыл, ойгер, білімпаз, білгір, зиялы, оқымысты, ғалым, дана, данышпан, кемеңгер, ақылман

	Гриф – күшіген

	Кобчик – жағалтай, тұйғын

	Откладывать в долгий ящик – сыйырқұйымшақтату

	Благоволение – марқаматы түсу

	Вид – түр, кескін, сиық, сымбат, тұрпат, келбет, нобай, нұсқа, көрік, әлпет, шырай, рең, тұлға, ұсқын, айбар, пыс, кейіп, сұрық, ажар, мүсін, пішін, бейне, сын, өң, көрініс, тағысын тағылар

	Тоқтатайын. Байқадыңыздар ғой, бүгінде беймәлім профессор Машанов осыдан жүз жылдан астам уақыт бұрын орыс пен қазақ сөздік қорын терең меңгеріп, небір сирек кездесетін сөздерді маржандай теріп, тізіп, соларға балама іздеген. Сол қасиеті, сол ерекшелігі, тілге деген ыждаһаттылығы жазушылықты армандаған жас Әбеңді (Нұрпейісовты) де тәнті еткен. Тіл өнерін игерем деген адамның талабын, ұлағатты, үлгілі әрекетін осыдан-ақ байқаймыз ба?

	***

	Қазақ тілінің өркендеп, өсіп, дамып, ішкі қуатының мейлінше ашылып, табиғаты айқындала түскен тұсы әсіресе орыстың классикалық прозасын аударуда көрінеді. Қазақтың бұл саладағы көрнекті шеберлері оқырман қауымға кеңінен танымал. Мысалы, біздің заманға жақындап айтсақ, еске ең алдымен майталман аудармашылар – М.Жанғалин, Н.Сыздықов, Х.Сыздықов, Ж.Ысмағұлов, Ә.Жұмабаев, К.Юсупов, Н.Шәкеев түседі. Бұл азаматтардың аудармашылық өнері арнаулы зерттеу, диссертацияларға азық бола алады.

	Толстой, Достоевский, Тургенев, Чехов, Шолохов, Леонов, Паустовский шығармаларын қазақша сөйлеткен аудармашылардың еңбегі ерен. Табиғаты, құрылымы, сөз саптауы бөлек, бай, құнарлы тілге бояуы қанық. Дәлме-дәл я сәйкес балама табу – сирек өнер. Соған қазақ тілінің байлығы, күш-құдіреті, бояу-өрнегі, бейнелілігі, өресі әбден жетіп жатыр екен. Біздің кәсіби аудармашыларымыз осыған көзімізді жеткізді. Бұл, сайып келгенде, ұлттық мәдениеттің шынайы деңгейін айғақтап, паш етпей ме?

	Былтыр қолыма Исай Калашниковтың көлемі 74 (!) баспа табақ «Жестокий век» деген романының қазақшасы тиіп еді. Қазақша атауы «Сұм заман», тәржімасын жасаған Нұрғазы Шөкеев. Баяғыда романның түпнұсқасын оқығанда, мен оны конспектілеп, аударуға қиындау деген сөз бен сөз тіркестерін көшіріп алып едім. Енді сол үзінділер қазақшасында қалай шықты екен деп қалыңдығы бір қарыс екі томды парақтағанда байқағаным: аударма жатық, кейіпкерлері шынайы қазақ тілінде сөйлейді, оралымдары, теңеулері, ырғақ-мақамы, баяндау тәсілі түпнұсқадан бір де кем емес, тіпті ең қиын деген жерден кәнігі аудармашы мүдірмей, сүрінбей өтіп, әдемілеп қиыстырып, нанымды, ақылға, қонымды, жүрекке жылы тиетіндей қылып аударған. Әр жерін оқып сүйсіндім, аудармашының тапқырлығына иландым, салыстыра отырып, нақты мысалдар келтірейін десем, онсыз да аш ішектей шұбатылған мақалам тым жайылып, ұзарып кететін түрі бар. Ойыма келгені: осындай ерен еңбекті тілші студент, әдебиетші магистрант, аспирант, диссертанттар егжей-тегжейлі талқылап, тереңдеп зерттеп, зерделесе, нақты мәні бар, ұлағатты шаруа болар еді-ау...





VII. Қазақ сөзінің орыс мектебіндегі хал-ахуалы

	Қазақ тілін тереңдетіп оқыту, мемлекеттік тілді жаппай игеру, ұлттық сананы оятып, жаңа сатыға көтеру – бүгінгі күннің көкейтесті талабы. Оны айтуда, жазуда кемшілік жоқ. 15-17 жылдан бері әләуләтіп келеміз. Халәуләйіміз тағы бар. Кемшілік осы бір мемлекеттік мәні бар тұғырнаманы нақты іске асырауда екені бәрімізге аян. Сөзіміз ұзын, ісіміз қысқа. Қазақ тілін мектепте оқытуда неше түрлі келеңсіздіктер мен сорақылықтар бастан асып жатыр. Мамандар аз, оқулықтар жетіспейді, әдіснаманың деңгейі төмен, ынта, зейін, жігер, ниеттің жоқтың қасы, қазақ мектебінің шәкірттері (әсіресе, қалаларда) тек сабақ кезінде қазақша сөйлеген болады, ал үзілісте, көшеде, тіпті отбасында әке-шеше, ата-әжесімен жаппай орысша шүлдірлейді. Нәтижесінде қазақша сөз саптауы сараң, жұтаң, қасаң, сөздік қоры мардымсыз, кедей, тілі шұбар, мақамы, сөйлем құрылымы орысша болып шығады. Біздің халық қалаулылары, билік басындағы «дөкейлер» қазақшалап: ««Мен ойлаймын, что біздің халық коленнен тұрады, – деп қымсынбай, қысылмай теледидар, радиодан төпей береді. Орысша ойлап, қазақша міңгірлеген түрі. Атасы басқа базбір әкім сөз басын: «Кхадырли кхаум», – деп бастаса, қазақтар соған мәз болып, «әй, мынауың қазақшаға судай ғой, ағып тұр ғой, төбесі тесік екен ғой» деп көтермелеп, мақтап қояды.

	Орыс мектептеріндегі қазақ тілінің сабақтары да осы деңгейде. Аптасына екі сағаттан қазақ тілін он жыл оқыса да, әр ұлттың балалары (ішінде, әрине, қазағы да бар) қазақша екі сөздің басын да құрай алмайды. Орыс мектептеріндегі қазақ әдебиетінің халі тіптен мүшкіл. Қазақ әдебиетінен сабақты кеше ғана орыс әдебиеті пәнінің оқытушылары жүргізетін. Олардың қазақ әдебиетінен аз да болса мағлұматы болатын. М.Сильченко мен Н.Смирнованың ескіріп қалған оқулықтарының орнына Ш.Сәтбаева мен Х.Әбдібаевтың оқулығы, хрестоматиясы келді. Ол оқулықтар заман талабына сай болатын, ғылыми, әдіснамалық деңгейі жоғары еді. Орыс әдебиетінің оқытушылары сүйтіп қазақ әдебиетінен де әжептәуір қаруланып, сауаттанған-ды.

	Енді соңғы бір-екі жылдан бері орыс мектептерінде қазақ әдебиетінен сабақты қазақ тілінің мамандары қазақша жүргізетін болады. Құптарлық жай! Ешкімнің таласы жоқ! Әрине, қазақ әдебиетін қазақ мұғалімдері қазақша оқытса, ғажап емес пе?

	Бірақ, нәтижесі қандай?

	Сабақта қазақ мұғалім қазақша сөйлейді. Орыс мектебінде бір сыныпта орыс, қазақ, ұйғыр, дүнген, кәріс, неміс, еврей балалры аралас оқиды. Орта есеппен, бір сыныптағы отыз баланың көп болса бес-алтауы ғана қазақша еміс-еміс бірдеме түсінеді, я түсінген болады. Қалғандарының мұрнына иісі де бармайды. Аузын ашып, көзі жасаурап, есінеп отырады. Ал, не ұқтық?

	Орыс мұғалімдерінде тым болмаса, тәп-тәуір бағдарлама, оқулық, хрестоматия, әдіснамалық қосалқы әдебиет-құралдар болатын, ал қазақ оқытушыларында орыс мектебінде арнайы қазақ тілінде жазылған бірде-бір оқу құралы жоқ. Сонда бұл маман не істейді? Орысша жазылған оқулықтарды шама-шарқынша қазақшаға аударып, бірдемені құрастырып айтқандай болады. Оның айтқанын сыныптың 90 пайызы құлағына да ілмейді. «О чем апашка говорит?» деп бір-біріне жаутаңдап қарайды.

	Міне, біздің «рипормамыздың» түрі осындай. Идея дұрыс, ісіміз бұрыс. Дайындықсыз басталған істің пәтуасы жоқ. Нәтижесінде орыс мектептерінде оқып жүрген милләті әртүрлі шәкірттер мағлұмат алуы былай тұрсын, қазақ әдебиетін тілімен қоса жатырқай, жақтырмай, менсінбей, келемеждей қабылдайды.

	Біздің көздегеніміз осы ма еді? Мемлекеттік тілдің қадірін, абыройын, беделін мынадай жолмен қайтып көтереміз? Жоғарыдан түскен жөн-жосықсыз қаулыдан жібі түзу іс шығушы ма еді? Сүйтіп жүріп, алқақотан жиналыстар өткіземіз, құлаш-құлаш мақала жазамыз, саны көп, сапасы аз конференцияларда өңшемізді жырта сөз сөйлейміз, бір-бірімізді қайрап, үгіттеп, жағадан алып, атой саламыз, елді дүрліктіреміз, мемлекеттік тілдің көсегесін көгертеміз дейміз, тіліміз құрыды, ұлтсыздандық, тамырымыздан қол үздік, мәңгүрт болдық...ой-бой, көз жасымызды көлдей қыламыз. Ал одан мүйіз шыға ма? Нақты жұмысты отбасынан, балабақша, мектептерден бастап, өзін қазақ деп жүрген терісі қалың «жуандарды» сілкілейміз бе? Германияда ана тілін білмейтін қай неміс лауазымды қызметте жүріп, халықтың қалаулысы болып, парламентте отыр? Қай неміс, қай француз орысша сөйлеп, жазып дана болып жүр? Осы жағдайға да бірауық назар аударып көрейікші...





VIII. Түйін

	«Қазақтың өзге жұрттан сөзі ұзын» деген рас болып шықты. Мақаласын қазақша жазған немістің де сөзі бұл жолы ұзын болды. Бірақ басы бар сөздің аяғы да болуы керек емес пе? Тіл мәселесінің барлық қырын, әлбетте, бір мақалада қамти алмайтының хақ. Жоғарыда айтқандарымның тоқетері мынаған саяды:

	Алғашқы қазақ сөзін мен 1941 жылы күзде Есіл бойындағы шағын ауылда естідім, содан бері 65 жыл бойы мені қазақ тілінің тұңғиық мұхиты қоршап келеді. Мен бұл тілдің байлығына, қуатына, шымырлығына, көркемдігіне, ырғағына, мақамына, әуезділігіне, басқа тілдерге берілмес әдемілігіне қайран қалып, қуанамын. Мен бұл сөздерді қазақ тілінде жазып, қазақ және неміс прозасының 25-30 томын орыс тіліне аударған әдебиетші ретінде айтып отырмын. Көшпелілер жүздеген жылдар бойы өз тілін «сылдырлап өңкей келісімге» (Абай) дейін үздіксіз дамытып, оған поэтикалық сипат беріп, өздерінің еркіндікке үйренген рухының субстанциясына айналдырған.

	Бір сөзбен айтқанда, қазақ өз сөзін құдірет тұтты.

	Бұны Төле би, Қаз дауысты Қазыбек би, Әйтеке бидің шешендік сөздерінің даналығы мен көркемдігінен, ақын-жыраулардың поэзиясынан, Абай, Махамбет, Ілияс Жансүгіров, Жүсіпбек Аймауытов, Мұхтар Әуезовтің шығармашылығынан көруге болады. Тіпті күнделікті қарапайым сөздер қолданып, тік, жұпыны, қасаң сөйлеуді қазақ кешірілмес кемшілікке теңеген. Қазақ о бастан әдемі, сөздерді ойната, түрлендіре, майын тамыза, құбылта ұйқастыра сөйлей білген. Қазақ тілі, сайып келгенде, нағыз дипломатия тілі. Осыған байланысты Қазақстан Сыртқы істер министрлерінің бірінің «дипломатиялық қызметке қазақ тілі керек емес» деп байқаусызда айтып қалған сөзін қайғылы да ренішті қателік деп санаймын.

	Әттең... Қазақ тілі кейінгі кезде бірқатар қоғамдық-әлеуметтік себептерге байланысты көрер көзге кедейленіп, жұпыныланып, қарабайырланып, неше түрлі кірме сөздердің ықпалына түсіп, кезіндегі әдемілігінен, әсем кейпінен, бейнелігінен, халықтың шынайы құрметтен әжептәуір алшақтап қалды. Сондықтан да қазір оған қарапайым тілдесу құралы ретінде ғана қарайтындар көп.

	Өкінішті-ақ... Алайда соңғы үш-төрт жылдан бері қоғамдық санада қазақ тілі жағдайының біршама жақсарғанын айта кеткен де ләзім. Жағдай нашар деп ауызды қу шөппен сүрте беруге де болмайды. Қазақ тілі қазірде аясын біршама кеңейтіп, қанат жайып, толық мәнде мемлекеттік тіл бола алмаса да, өз орнын біртіндеп тауып келе жатыр.

	Айтпақшы, қазақ сөзі туралы мен жеке кітап болып шыққан эссе жазғам («Казахское слово», Астана, «Елорда» 2001), сонымен қатар ол еңбегім «Гармония духа» (Москва, «Русская книга», 2003) деген жинағыма енді. Кітапшам интернетте де жайғасты.

	Жоғары да айтылғанды қорытындылай келе, келесі мәселелерге назар аудармақпын:

	1. Туған тіліне жаны ашығандарды шынайы қолдаймын. Өз тіліңді

	сақтау үшін қолдан келгеннің бәрін жасау керек.

	2. Тіл – қарым-қатынас құралы ғана емес. Тілдің өзіндік жаны, рухы

	бар. Тіл бар да, сен барсың. Туған тіл – сенің жаның, тағдырың. Онсыз жаны жоқ кемтарсың.

	3. Кінәліні шеттен іздеме. Себеп-салдарды өзіңнен көр.

	4. Туған тілдің қайғылы тағдырына орыс тілі кінәлі емес. Тіл мен саясатты шатастырма.

	5. Пушкиннің орыс тілі туралы айтқан сөздерін жадыңда сақта. «Ол тек өзі ғана біздің бақытсыз Отанымыздың меншігі болып қалады». Қазақтың да жалғыз меншігі – ана тілі.

	6. Жаһандық үдерістерге беталды беріліп кетпе. Жаһандануға асықпа. Оның уақыты келер. Өз тіліңмен, ұлттық мәдениетіңмен соңына дейін бол. Олар сенің қорғаның.

	7. Қазаққа ағылшын, неміс, француз болу шарт емес. Қазақ қазақ болып қалу керек. Бұл сөз бәріне де қатысты.

	8. Ешкімге ұқсауға тырыспай, өзіндік қасиеттерді ұстану керек.

	9. Мәңгүрт болма. Түп-тамыры жоқ қазақ болма. Шала қазақ болма. Таза қазақ бол. Бұл барлық ұлттарға да қатысты.

	10. Бұған дейін бар пәле кітаптардың, оқу құралдарының жетіспеушілігінен деп келдік. Қазірде бұның бәрі бар. Алайда ақын әрі депутат Мұхтар Шахановтың айтуынша, 3-3,5 миллиондай қазақ өз тілінен айырылған. Бұл неліктен болып отыр? Не жетпейді?

	Мен айтар едім, жетіспейтіні – ұлттық сана мен Ар-Намыс...

	... Мақаламды осы жерден үзіп, бітірмекші едім, бірақ ойыма Мағжанның қазақ тілі жайындағы сөзі қайта-қайта орала береді.

	Мағжан Жұмабаев былай деп еді:

	«Тіл әрбір адамға осындай қымбат болса, әрине, ұлт үшін де қымбат. Тілсіз ұлт, тілінен айырылған ұлт дүниеде ұлт болып жасай алмақ емес, ондай ұлт құрымақ. Ұлтының ұлт болуы үшін бірінші шарт – тілі болуы.

	Ұлттың тілі кеми бастауы ұлттың құри басғанын көрсетеді. Ұлтқа тілінен қымбат нәрсе болмасқа тиісті. Бір ұлттың тілінде сол ұлттың жері, тарихы, тұрмысы, мінезі айнадай ашық көрініп тұрады. Қазақ тілінде қазақтың сары сайран даласы, біресе желсіз түндей тымық, біресе құйындай екпінді тарихы, сары далада үдере кешкен тұрмысы, асықпайтын-саспайтын сабырлы мінезі – бәрі көрініп тұр. Қазақтың сар даласы кең. Тілі де бай. Осы күні түрік тілдерінің ішінде қазақ тілінен бай, оралымды, терең тіл жоқ. Түрік тілімен сөйлесеміз деген түрік балалары күндерде бір күн айналып қазақ тіліне келмекші, қазақ тілін қолданбақшы.

	Күндерде бір күн түрік бабаларының тілі біріксе, ол біріккен тілдің негізі қазақ тілі болса, сөз жоқ, түрік тілінің келешек тарихында қазақ ұлты қадірлі орын алмақшы. Келешектің осылай болуына біздің имнымыз берік.

	Жарық көрмей жатсаң да ұзақ, кең тілім,

	Таза, терең, өткір, күшті, кең тілім.

	Таралған түрік балаларын бауырыңа

	Ақ қолыңмен тарта аларсың, сен тілім».

	Бұл сөздер латын әріппен кестеленіп, әрбір қазақ үйінің төрінде ілулі тұруы керек.

	Мағжан бұл пікірді «Педагогика» атты еңбегінде 1922 жылы айтқан. Арасына 84 (!) жыл салып, бір әрпін де өзгерпей мен сол дәйексөзді қайталап келтіріп отырмын. Енді жүз жылдан соң бұл жүрекжарды ой-арманды қазақтың көзі ашық тағы бір баласы еске алып, қандастарының жүрегіне от салып, намысын оятар деп сенемін.

	10-20 маусым, 2006 жыл.





«Заманбекпін, ешкім де жоя алмайтын»

	«Қазағымның бай тіліне

	Тәңірімдей сыйындым!»

	Мұны айтқан мен емес. Ол! Имандай, жүрекжарды сөзі. Жалғандығы, қоспасы жоқ, шынайы түйсігі. Әңгіме де автордың бітім-болмысы жайында емес. Аудармалары жайында болмақ. Шығармашылығы төңірегінде өрбімек.

	Оппозициялық жиындарда қалың жұртты қыздыра сөйлейтін, тіпті ашықауыздыларды қорқыта, үркіте, шошыта білетін, сұм-сұрқия саясаттың түбін түсіретін бұл азаматтың Хафиз, Рудаки, Омар Хайам, Руми, Сағди жайында терең толғанып, орыс поэзиясының дүлдүлдерін қазақшаға тәржімалауы маған біртүрлі қиыспайтындай, сенімсіздеу, жұмбақтау болып елестейтін. Е-е... мазасыз жұмыстан алыстатылған, биліктің қаһарына ұшыраған, бірбеткей, қайсар жанның қамаудағы жаралы арыстанның жай әншейін ермегі, хоббиі, құмарлығы болар деген ой келетін. Өлеңмен ауырмаған қазақ, мен білерде, шамалы ғой.

	Кейінірек, қаза болардан шамалы бұрын, маған арнайы жіберілген, дизайны, ою-өрнегі, өң-пішіні келіскен жыр кітабын парақтап отырып, алғашқы жаңсақ пікірімді күрт өзгертуге мәжбүр болдым.

	Әрине, кәсіби ақын емес. Әдебиет деген ауылдан алыс қонғанын өзі де мойындайды. «Көркемдік деңгейі жағынан олқы соғып жатуы да мүмкін» дегенді оқырман қауымға алдын ала ескертеді. Дегенмен, поэзияда кездейсоқ жолаушы емес екен. Жаны да нәзік. Түйсік-түсінігі біршама. Ішкі дүниесі бай. Былай дейді: «Менің шығыс жырларына деген құмарлығым сонау балалық шақтың бал кезінде оянды. Кейін ержетіп, ат жалын тартып мінген азамат болсам да, әдебиетке деген құмарлығым еш суыған емес. Үш қайнаса сорпасы қосылмайтын басқа саланың адамы болсам да, қазақтың ақын-жазушыларының үздік шығармаларын тауып алып оқитын едім. Оның үстіне өзімнің де өлең жазуға ынтам бар-ды».

	Шығыс адамдарына ол неліктен сонша әуес болды? Жауабын тыңдайық:

	«Хафиз Ширазидің, Сағдидің, тағы басқа шайырлардың ғазалдары мен бәйіттерін қайталап оқи беретін болдым. Олардың жырларындағы құдіретті күшті тұла боыммен сезіндім. Бұл жырлардағы өмірге деген махаббат, аруларға деген мөп-мөлдір сүйіспеншілік, сол дәуірдегі халықтың тұрмыс-тіршілігі, ел билеген шахтардың әділетсіздігі, мұсылман дінінің құдірет күші, қым-қуыт өмір көріністері ХХІ ғасырда өмір сүріп отырған мені қатты толғандырып, әртүрлі ойға қалдыратын».

	Иә, түсінікті. Бұл – себеп. Ал салдары ше?

	«Қанша жүрексінсем де, қанша өзімді сабырға шақырсам да, менің еркімнен тыс сүрген ғаламат күш қолыма қалам алдырып тынды».

	Поэзияның бұл ғаламат күшін мен екі жыл бұрын Алматыда шыққан «Шығыс жыры. Орыс жыры. Шындық жыры» деген кітаптан байқап отырмын. Енді осы кітап жайында нақтылау айтайын.

	***

	Кітаптың бірінші бетін автор қызыл сиямен өрнектепті. Жазуы тасқа басқандай: анық, ашық, айқын.

	Аса құрметті, Герольд аға!

	Хафизді оқып шығып, ұлы француз жазушысы Луи Арагон: «Воспевайте только любовь, остальное все преступление!» – депті. Мен оны:

	Тек махаббат алғаным,

	Қылмыс деймін қалғанын!» - деп айтқым келеді.

	Шын жүректен және ізетпен

	Заманбек Нұрқаділов.

	25.05.05 ж. Үй тел.: 60 77 77

	Алматы қаласы».

	Бары осы. Мен бұл арнауды Зәкеңнің аманаты деп қабылдадым.

	***

	Қазіргі қазақ ақындарының көбін Зәкең біледі екен, қадағалап оқиды екен. Ерекше ілтипатпен Иран-Ғайыпты, Исраилды, Серік Тұрғынбековты атайтын. Біраз ақындардан көңілі қайтқан екен: анау үндемей кетті, мынау байып алып, тоқырады, тағы бірі өзін-өзі қайталаумен, күйіс қайырумен жүр, енді біреуі ода арбалап, саудаға көшкен, анасы сөз ойнатып, жаңылтпашпен айналысып кетті... «Бұл күнде сенетін адамың да қалмады. Ашық сөйлесуің де қиындады. Мына кітабымды да төрт-бес адамға беремін».

	Кітабын сыйлайтын төрт-бес адамның атын атады.

	Даусы әлсіз шықты. Өмірден түңілген, шаршаған адамның кейпі. Сөзінің бәрі жан сыры сияқтанды. Ойыма Абай орала кетті: «Моласындай бақсының, жалғыз қалдым, тап шыным!» Бір таныс жазушының сөзі еске түсті: «Бәрі бар, бірақ ештеңе жоқ». Расул Гамзатов та үйіне телеграмма соққан екен: «Сижу в Президиуме, а счастья нет». Сол жалғыздық Зәкеңе де кісен-бұғау болған екен...

	***

	Заманбектің кітабы қалай құрастырылған? Мазмұнына сәл тоқтайық. Кітап үш бөлімнен тұрады: Шығыс жыры; Орыс жыры; Шындық жыры. Бірінші бөлім Хафиз, Омар Хайам, Жәләләддин Руми, Омар ибн Әбу Рабиа, Әбу-әл-Атахия, Әбу-әт-Тайиб әл-Мүтәннаби, Әбу Абдулла Рудаки, Сағдидің аудармалары құрайды. Екінші бөлімге Зәкең тәржімалаған А.Пушкиннің, М.Лермонтовтың, Н.Гумилевтің, И.Северяниннің, А.Феттің жиырмадан астам шығармасы енген. «Шындық жыры» бөлімінде автор өзінің отыз екі өлеңін берген. Кітаптың авторлық алғысөзі бар. Кітап жақсы безендірілген. Көлемі 25 баспа табаққа жуық. Таралымы – үш мың дана. Өлең кітабы үшін тәуір көрсеткіш.

	Аудармашы өз шамасын білген. Шығыс пен орыстың ұлы ақындары Зәкеңе дейін де сан рет қазақ тіліне аударылған. Және де осы қандай ақындар аударған десеңізші! «Солай бола тұрса да, бұл жағынан да өз күшімді сынап көрмек болдым», – деп ағынан жарылады тәржімашы. Еркін аударғанын баса айтады. «Шығыс ақындарын мен орыс тілінен аудардым ғой. Араб, парсы тілдерін білмеймін. Шіркін, маған сол тілдерден біреу жолма-жол аударма жасап берсе! Мен сол адамды соавторлыққа алар едім», – деген еді маған Зәкең.

	Қалай болғанда да, Зәкең аудармашылық өнерін асыра бағаламаған. Алғысөзінде былай дейді: «Сөз жоқ, Шығыс жыры, оның ұлы тұлғаларының әлем әдебиетінен алатын орны ерекше. Бұл жөнінде Гетеден бастап, Пушкин, Лермонтов қостап, аузы дуалы ұлы ақындар небір ғажайып сөздер жазып кеткен. Менің олардан асып ештеңе айта алмайтыным да рас. Өз басым керемет әдебиетші, ақын-жазушы болмасам да, әдебиет сүйетін қатардағы бір адам ретінде кез келген қаламгердің тісі бата бермейтін үлкен іске барғанымды қалай бағаларымды білмеймін. Оның төрешісі – өздеріңіз, қадірлі оқырман».

	***

	Мен де төреші бола алмаймын. Шын мағынадағы кәсіби төреші болу үшін мен ең алдымен жоғарыда аты аталған Шығыс ақындарының орысша тәржімаларын тауып алып (түпнұсқасын болса да оқи алмаймын ғой), әрбір ғазалын, рубаятын қазақша аудармасымен мұқият салыстырып, мазмұнын, философиялық мәнін, астарын, көркемдік ерекшеліктерін айқындап, синтаксистік, морфологиялық, фонетикалық талдау жасап (академик Л.В. Щербаның жүйесі бойынша), шығармашылық-өнериет деңгейінің анық-қанығына жетуім шарт. Ол дегенің – машақат шаруа. Онда менің мақалам ерен зерттеу еңбекке, трактат, диссертация, монографияға айналып, оқырманды әбден мезі қылар еді.

	Менің алдымдағы мақсат басқа: Зәкеңің бізге қалдырып кеткен әдеби кітабына оқырманның назарын аудару, Зәкеңнің шығармашылық істеріне көңіл бөлу, қал-қадарымша аталмыш кітаптың есімін жаңғырту, талантты адамның ішкі иірім-құбылыстарына үңілу.

	Сондықтан бірнеше нақты мысалмен шектелмекпін.

	***

	Зәкең еркіндеу аударған. Өзіне оңтайлы қалыпқа салған. Салыстырып қарағанда, көз жеткізгенім – Зәкең ғазал, рубаяттардың рет санын сақтамаған, оларды өзінше бөлшектеген, айталық, бір рубаяттың бір жолы аудармада екінші рубаятқа ауысқан, орысша нұсқасы мен қазақша аудармасы кейде сәйкес келіп, кейде қабыспай қалады. Кітапта төрт жолдық шумақтар бөлінбей, ажырамай, тұтас өлең ретінде беріледі. Кейде бір өлеңде төрт-бес, я тіпті сегіз-тоғыз рубаятты бір-ақ кездестіреміз. Рубаяттардың орысша-қазақша мазмұндас жақындығын, туыстығын іздеп әуреге түсесіз. «Осы ма? Осы емес пе?» деп таң қаласыз. Қазақшасын жеке-дара оқығаныңыз тәп-тәуір, жатық, әуені жақын, «теп-тегіс, жұмыр келген айналасы». Орысшасын іздейсіз – бірдемелер бөлектеу, өзгешелеу, басқашалау сияқты.

	Омар Хайамның мына рубаятын тыңдап көріңізші:

	Таңсәріде оянады – гүлім менің,

	Самал желмен боянады – гүлім менің,

	Жаңа ғана ашылды –гүлім менің...

	Қаһар әрең басылды – зұлым ба едің?

	Біз білетін Омар Хайамның таныс әуені, жағымды мақамы. Жүрекке жылы тиеді. Солай емес пе?

	Бірақ, орысшасын қанша ақтарсам да таба алмадым. Дерегі маған бейтаныс. Сәл күмәнділеу болып тұрғаны – соңғы бесінші жол. Рубаяттың ежелгі түріне, табиғатына қиынсыздау келіп тұр. Әлде Зәкең белден басып, өзі қосты ма екен?

	Шайхы ұрсыпты әйелге:

	«Сені құдай атқан шын!

	Сен тәніңді саудалап

	Кіммен кеше жатқансың?!»

	«Мен, – деп жауап беріпті,

	- Шынында да солаймын,

	Сен бе сонда сатылмаған,

	Шайхымысың өзің шын?»

	Орысшасы О.Румердуң аудармасында былай екен:

	Блуднице шейх сказал:

	«Ты, что ни день, пьяна,

	И что ни час,

	То в сеть других завлечена!»

	Ему на то: «Ты прав,

	Но ты-то сам таков ли,

	Каким всем кажешься?» - ответила она.

	Зәкеңнің аудармасына нақ осы жолдар негіз болды деп айта алмаймын. Бірақ, «блудница» – «әйел» емес, әйел қауымының бір өкілі ғана. Оның қазақша өз атауы бар. «Кіммен кеше жатқансың?» дегенде «в сеть других завлечена» дегеннен гөрі тұрпайылау, дөрекілеу естіледі. Поэзия сиқыры жоғалып кеткен бе, қалай?

	Енді Сағдиден бірер мысал:

	Таңғы самал, Ширазға сәлемдеме алып бар,

	Осы жолда шаршамай, қанатыңды қағып бар.

	Сыбырлашы: жалғызбын, себебін біл қуатын?

	Ауа жұтқан байлық па?

	Толқын ба құм жуатын?

	Орысшасы (В.Державиннің аудармасында):

	О утренный ветер, когда долетишь до Шираза,

	Друзьям передай этот свиток рыдающих срок.

	Шепни им, что я одинок, что я гибну в изгнанье,

	Как рыба, прибоем извергнутая на песок.

	Шынымды айтсам, тек орысшасын оқып шыққаннан кейін ғана қазақшасын түсіндім. Қазақшасы тәп-тәуір сияқтанып еді, бірақ бір кілтипаны бар екен. Гәп неде? Таңғы самал Ширазға қандай, кімге сәлемдеме жеткізу керек? Сөйтсе, ақын достарынан айырылып, қуғынға ұшырап, жалғыздықтан құса болып жүр екен ғой. Шумақтың негізгі айтары, лирикалық кейіпкерлердің таңғы самалмен жіберген сәлемдемесі де – «я гибну в изгнанье» дегенге тіреліп тұр ғой. Әттең, аудармада осы жағы көмескілеу шыққан екен.

	Енді мына шумаққа көңіл аударайық. Зәкеңнің аудармасында Сағди былай дейді:

	Өлсем, сенсіз жұмақ жоқ, жұмақ берсе төрін де,

	Сені көрмей бармаймын, қалам осы жерімде.

	Сенсіз жұмақ тозақ қой, жұмақ маған тұрақ па?

	Өкпелетпес мені Алла, кездесерміз, бірақ та.

	В.Державин аудармасында орысшасы былай өріледі:

	Если в рай после смерти меня поведут без тебя, -

	Я закрою глаза, чтобы светлого рая не видеть.

	Ведь в раю без тебя мне придется сгорать, как в аду.

	Нет, Аллах не захочет меня так жестоко обидеть!

	Қазақша аудармасына менің тағар кінәм жоқ.

	***

	Дегенмен Зәкеңнің жүрегінің түгі бар екен. Көз жұмып, тәуекел етіп, Пушкиннің сөзін тәржімалауға барды ғой. «Татьянаның Онегинге хатын» аударды емес пе?! Абайдан кейін! Қалай?! Батылы қалай жеткен?! Мұнысы ерлік емей, немене?! Оны аз десеңіз, Михаил Лермонтовтың «Ақын өлімін» және «Бородиносын» да қазақша сөйлетті. Әлбетте, бұл шығармалар егжей-тегжей талдауға сұранып-ақ тұр. Бұл – кем дегенде магистрлік зерттеудің тақырыбы. Шынында да орыс классиктерінің хрестоматиялық танымал шығармаларын қазақ ақындары қалай, қайтіп аударды? Оларға Заманбек Нұрқаділов үлес қоса алды ма, жоқ па? Аудармашылар додасында өзіндік таңба көрсетті ме, жоқ па? Жан-жақты талқыламай тұрып, мен бұл мәселеге төрелік етпей-ақ қояйын. Ал Пушкиннің екі ертегісін Зәкең қалай аударғаны жайында бірер мысал келтіргенім орынды болар.

	Пушкиннің әйгілі ертегісі «Сказка о попе и о работнике его Балде» деп аталынады. Пушкин оны 1830 жылы Болдинода орыс фольклорының желісімен жазған. Орыс ертегілерінің қарапайым, еркін баяндау машығымен («раешный смтих») жазылған. Бір оқығаннан есте қалады. Саяси цензура бұл ертегіні попты келемеж етті деген сылтаумен бастырмай тастаған. Пушкин о дүниелік болғаннан кейін, 1840 жылы Жуковскийдің редакциясымен тұңғыш рет жарық көрген. Онда да поп өңі айналып, «Көпес Кузьма Остолоп» болып шыққан. Енді сол ертегінің Пушкин жазған нұсқасын естеріңізге салайын:

	Жил-был поп,

	Толоконный лоб.

	Пошел поп по базару

	Посмотреть кой-какого товару.

	Навстречу ему Балда

	Идет, сам не зная куда.

	«Что, батька, так рано поднялся?

	Чего ты взыскался?»

	Поп ему в ответ: «Нужен мне работник:

	Повар, контюх и плотник.

	А где найти мне такого

	Служителя не слишком дорогого?»

	Сырт қарағанда қазақшалағанға қиын да емес сияқты. Попты амалсыздан поп дейсіз. Молда дей алмайсыз ғой. «Толоконный лоб» дегенді не десек екен? Бұл попқа керемет табылған мінездеме. Орыс поптарының көбі халық аузында «толоконный лоб». Ал, оның мағынасы не? Миғұла, ақымақ, жарымес, әйгүдік. Маған сенбесеңіз, Дальды, орыстың академиялық сөздігін қараңыз. «Дуракқа», мен білсем, қазақ тілінде де қара шегірткедей өріп жүр. Енді Балданы не істейміз? Балданың орысша мағынасы көп: дылда, болван, балбес, дурень, баламут, ебедейсіз, ұзынтұра, тупица, бестолковый, малоумный, тағы тағылар. Осының бәрін бір басқа жинасақ, тұп-тұтас Балданың өзі шыға келеді. Демек, қазақша Балданы өзгеше атаған жөн. Қазақ тілінде оған балама болуы дау туғызбайтын шығар.

	Ал аудармашы Зәкең қандай амал тапты? Ертегінің атын «Поп пен қызметші Балда туралы» депті. Мұнда ойнамай тұрғаны, әлбетте, Балда.

	Зейін аударыңыз:

	Бет-аузы толған әжім бір поп өмір сүріпті.

	Білу үшін базар жайын саудаласып жүріпті.

	Дәл алдында жүрді Балда, барар жерін білмейтін,

	«Не, қазірет, мына таңда едіңіз боп жүрмейтін?»

	Поп айтады: «Іздегенім қызметші болады,

	Аспазшы, атшы, бір балташы, іздегенім, сол әні.

	Сондай жандар маған керек аз алатын ақыны».

	Аударманың баяндау ырғағы түпнұсқадан өзгеше екені көзге бірден түседі. Тынысы басқа. Пушкин ауызекі әңгіменің әуенімен суреттейді.

	«Бет аузы толған әжім» – Зәкеңнің ойдан шығарған мінездемесі. Ол «Толоконный лоб» бола алмайды. «Балдаға» да басқа балама сұранып тұр. Ал жалпы нобайы дұрыс деуге болады.

	Енді ертегінің орта тұсынан бір мысал келтірейін:

	Вот из моря вылез старый Бес:

	«Зачем ты, Балда, к нам залез?»

	- Да вот веревкой хочу море морщить,

	Да вас, проклятое племя, корчить

	– Беса старого взяла тут унылость.

	«Скажи, за что такая немилость?»

	- Как за что? Вы не плотите оброка,

	Не помните положенного срока,

	Вот уже будет вам потеха,

	Вам, собакам, великая помеха. –

	«Балдушка, погоди, ты морщить море,

	Оброк сполна ты получишь вскоре,

	Погоди, вышлю к тебе внука».

	Бірауық қазақшасына үңіліп көріңіз:

	Көк теңізден бір бақырып, кәрі сайтан көрінді:

	«Балда, тұрсың сен шақырып, білмек пе едің жөнімді?»

	«Мына арқан төзімді екен, теңізді мен төңкерем,

	Байлап алып өзіңді мен ат артына өңгерем».

	«Сонша қандай кінәм бар-ды, не бүлініп қалыпты?»

	«Сенің үлкен кінәң бар-ды төлемепсің салықты»

	«Сен тұра тұр, оу, жарқыным, мен төлеймін салықты,

	Немереде, оу, жарқыным, затым ұмыт қалыпты,

	Қазір келер ол немерем, сол төлейді салықты»...

	Салыстырдыңыз ба? Не деуге болады? Түпнұсқаға жақындығы даусыз. Уақиғаның өрбуі қазақтың байырғы сөз саптауына келеді. «Балдушканың» «оу, жарқыным» болып шығуы – тапқырлық, орынды. «Ат артына өңгерем» дегені қазақтың құлағына дөп тиеді. Кәрі сайтан мен Балданың диалогы көңілге қонымды. Екі қазақ сөйлесіп тұрғандай. Ал «қалыпты», «салықты» ұйқысының әлденеше рет қайталануы көзге сүйел.

	***

	Зәкеңнің аудармаларынан «Ә, бәрекелді!» немесе «Қап, әттеген-ай!» дейтін тұстар көптеп табылады. Қазақша мәтінін оқысаңыз, көбіне-көп риза боласыз. Тұпнұсқасына үңілсеңіз – ойланып қаласыз. Ленин мұндай жағдайда айтады екен: «Түпнұсқасын әкеліңіз, сонсоң сөйлесейік», - деп. Бірден бір дұрыс ұстаным.

	Иә, аударма дегеніміз құйтырқысы көп дүние ғой. Ұтылыс болмай қоймайды. «Перевод – прежде всего искажение» деген Белинскийдің сөзінде мән бар. Зәкеңнің аудармаларынан көзге ұрып тұрған өрескел «искажение» таба алмадым. Екі тілді бірдей жақсы түсінген, түйсінген азамат қой. Табиғат берген қабілетін, мүмкіншілігін көрсете алған. Олқылықтар да ұшырысады.

	Енді Зәкең жоқ. Сонда бұл әңгіменің жөні қайсы? Жөні бар. Зәкеңнің өзі жоқ болса да, кітабы қалды. Көп кітаптың бірі емес, сөз етерлік кітап. Үндемей қалғанымыз жарамас, жараспас. «Жаздым үлгі жастарға бермек үшін» демеуші ме еді Абай? Үлгі үшін рахметімізді айтайық...





