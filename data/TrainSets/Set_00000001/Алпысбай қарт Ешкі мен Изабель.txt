	Айбар Олжаев

	Алпысбай қарт: Ешкі мен Изабель





Параграф 1.


	Ешкі





	Әне-міне деп 2000 жылдың жазы да келді. Алпысбай қарттың тұрмысы тәуір еді. Кемпірі қасында, жалғыз ұл баяғыда бөлек отау тіккен. Артынан тұяқ ермеді деп, кемпірімен шәй ішкенде бір күрсініп қойғаны болмаса, анау-мынауды ойлап қайғыра бермейтін. Әлі ширақ, бар шаруаны дөңгелетіп отыр. Малы баршылық, ауылы да сол малға арналған, қыста қар түспейтін, шөбы шүйгін, шөпке аузы тиген мал жұнттай семіре кететін киелі жер. Табиғаты да тамаша, өзені ағып жатыр, жазда қара домалақтар шомылатын тоспасы да бар, жаз сайын бар ауылдың бар баласы жиналып, мәре-сәре болып жатады. Ілгеректе азын-аулақ жем-шөпке көмектесуге келіп жүретін ұлға "елеңдей бермей, жұмысыңды істе, саған өсу керек" деп, ауылға келе беруін тиып тастағандай болған. Баласы Алматыға көшіріп алайын десе кеңкілдеп күлген. Мына жұмақты тастап қайда кетем, атаң жатыр төбеде, мен де сонда апаң екеуміз жатамыз. Қала – жастар сендердікі, бізге мына жұмағымыз жарар. Әңгіме сонымен тыңды. Алматы ұлдікі, облысы Алпысбайдікі. Сонымен халаст. Есесіне келіні мен мектепте оқитын жалғыз немересін жаз шықса алдырып алатын. Келіні батыстың қызы, осы күнге дейін бір ауыз сөйлегенін естімепті. Сөйлесе, үйде күйеуіне сөйлейтін шығар. Үндемес келін кемпірі екеуіне шәй демдеп, чакчакпен көңілін аулайтын еді. Өзімен бал алып келіп, жаз сайын чакчак дайындайді, одан наполеон, бархат дей ме, қызыл жасыл торттар пісіріп, Алпысбай ғана емес, ауылдағы көрші-қолаң да мәз болып қалатын. Биыл жазда келейін деп еді, немеренің емтихандары созылып барады. Емтихандарды бітіріп бірақ келеді.

	Мақат шал шырт түкіріп, трактордың астында жатқан ұлына коленвалдың ключын әкеп берді. Мақат Алпысбайдың құдай қосқан көршісі. Екеуі құрдас. Мақаттар жас кезде әке-шешесімен осы ауылға Леңгірден көшіп келген болатын. Күн тегі ысып кетті бүгін. Үлкен ұлдың тракторы бұзылып, екі күн арпалысып, тетігін таппай жатыр. Онда Алпысбайларға кіріп шәй ішіп шығайын деді, бәрібір көршісі кемпірімен екеуі елеңдеп, сопайып жалғыз отырған шығар.

	Алпысбай үйде жоқ болып шықты. Ұлға звондауға поштаға кетіпті, домалақтың емтиханы бітетін уақыт келді дейді, әлі хабар жоқ дей ме. Қазір Алпысбай біліп келеді екен. Көршісінің кемпірі шәй демдеп, бұл асықпай Алпысбайды күтті.

	Алпысбай поштадан асықпай үйге басып, төрде отырған Мақатты көріп, көршісімен күндегідей амандасты. Кемпіріне бір қарап алды да, "Алматыға жинал, ұлмен сөйлестім, ешкі алыпты, соны көрсетемін, қонақ қылып қыдыртамын, сосын Айша мен домалақты сендермен бірге ауылға қайта әкеліп тастаймын деді. Ертең Мелстің баласы автобазбен қалаға жүреді, соған отырып кетеміз" деді. Кемпірі аузын сылп еткізді. Ешкі деген ауылда толып жатыр ғой, құрғырлар жапырақтың бәрін жеп бітті, оны соншама әңгіме қылып. Бірақ шал не айтса, ол соны орындайды. Ертең қалаға жүреміз.

	Осы кезде, Алпысбай терең ойға кетті.

	"Жалғыз ұл елден зерек болып өсті. Одан кейін не Алпысбайдан, не кемпірінен кінарат шығып, бұлар бала көтермеді. Алпысбай оны қазғысы да келмейтін. Өзі оқу-тоқусыз қалғандықтан, ұл оқысын деді. Ауылдың шөбі, огороды мен көңі кемпір екеуінен артылмайтын шаруа. Ұлы да не керек, өз күшімен оқуға түсіп, тіпті стипендия алып отырды. Стипендиясына ауылға қант кәмпит салып жіберетін. Салмақ салмады, қыңқ етпеді. Оның мамандығы Құдай ау, программа жазады дей ма, америкаға шақырып жатыр деді ма. Жұмысы жақсы жерде екенін айтып отыратын. Бір күні келінді алып келіп, бата бер, ың-шыңсыз үйленем деді. Папа, той жасамайық, мен біршама ақша жинап қойдым, қаладан пәтер алайық деген еді. Алпысбай да осы даңғазалықты, аста төк ысырапты жақтырмаушы еді. "Жалғыз ұл, ел-жұрттан ұят" деп кеңкілдей бастаған кемпірді төрдегі әкесінің тобылғы қамшысын шешіп алды да, жон арқасынан бір тартты. Сол күннен бастап кемпір "ел-жұрттан ұят" деген сөзді аузына алып көрген емес. Келіннің маңдайынан сүйді, баласына ертең қалаға қайтып үлкен пәтер алуын бұйырды. Сол күні таудағы жүз жылқының жиырмасын перекуптарға сатты да, қомақты ақшаны баласының қарсылығына қарамастан пәтердің үлкенін, жайлысын алыңдар деп қолына ұстатты. Келіннен Оралдағы құдалардың телефонын алды да, кұдалар мәселесін өзім шешемін деп, балаларды бастарына орамалдарын салып, Алматыға қайтарып жіберді. Алпысбай құдалармен де мәймөңкелемей, қысқа қайырған болатын. "Мен Алпысбаймын. Балалар бір бірін тауыпты. Той жасап селкілдегенше, ол ақшаға Алматыдан дәу пәтер алып бердім. Есесіне, ертең пәтер жалдап, ұрсысып айрылысқанша, өз үйлері болады, немереміздің ырысы ол.

	Сендердің де Алматыда бір үйлерің бар деңдер. Ауылға құдалыққа келіңдер, күтем. Бірақ той жасамаймын. Не десеңдер де осы" деді. Құдалары сабақ берген, оқыған, мәдениетті адамдар екен, балалар бақытты болса болды деп құдалыққа келіп, қазірге дейін жақсы сыйласады. Жылда Оралға шақырса да, бара алмай жүр. Жә, бір жолы түсер. Енді Алпысбай ертеңгіні ойлап кетті.

	Балам дұрыс, оқу қонған азамат еді. Тәрбиелі. Жұмысы да табысты. Келін де айналайын. Бірақ ешкісі несі? Ертең Алматыдағы үйге барғанда мені төрде сақалы сапсиған теке күтіп жата ма? Тым құрығанда селсовет Мейрамбектің баласы сияқты машина алмады ма? Теке алсын, оны квартирде асырасын деп оқыттым ба сонда? Далбан деді. "Далбан" Алпысбай қарттың қатты ашуланғанда айтатын жалғыз сөзі. Кемпірін камшымен жон арқасынан тартқанда да, "Далбан" деп тарс еткізгені бар. Бірақ домалақ немересін сағынып барады. Әйтпесе Алматыға аяқ баспаушы еді. Келін мен немересі сасық текемен бірге тұру керек пе сонда? Жоқ, ертең алып қайтады. Ана далбан ешкісімен тұра берсін".

	Күрең шайын сораптап, Мақат көршісі де ой үстінде отыр еді.

	"Алпысбайдың баласы сияқты мұның екі ұлы оқымады. Оқығаны несі, мектепті зорға бітірді. Не ойларың бар дегенде, екеуі де жанарымен көз шұқып, ауылда қаламыз, мал бағамыз, саған қолғабыс етеміз дегеннен басқа ештеңе айта алмады. Ең құрығанда біреуі оқысын деп еді, ол да болмады. Ауылдың салпаңқұлақ екі қызын алған екеуіне, қалаға кеткендер тастап кеткен, бос жатқан екі үйді жөндеп, бөлек отау тігіп қойды. Үлкен ұл трактор алып, қазір осыған төрт бірдей ауылдың күні қарап отыр. Табысы өз аузына жетеді, Мақаттың да бар шаруасын трактормен атқарып береді. Кіші ұл тауда, малда. Ол да мал шаруасын дөңгелетіп отыр.

	Бірақ жұрттың оқу бітірген, қаладан келіп тұратын балаларын көргенде Мақаттың әлгі екеуіне жыны келетін.

	Ептваймайттар! Жұрттар қаладан немерелерін күтеді, анау келеді, мынау келе алмай қалыпты деп әңгімелерін айтып отырады. Ал мына екеуінің де аяқ астына оратылған күшік сияқты жүргені.

	Қалаға кеткендердің ең өскені Алпысбайдың баласы еді. Жұмысқа тұра салып, Алматыдан төрт бөлмелі пәтер алды. Балалар оны Гөгл деген әміриканың фирмасында жұмыс істейді дейтін, компьютерге программа жазады. Ақшаны доллармен алады дейді. Әміриканың президенті Буш деген өзі звондап, мұны шақырған екен. Бұны біздің президент жібермей қойыпты. Ылғи жаңа бірдеңе ойлап тауып, оны миллион долларға сатады екен. Онда үйге ешкі алуы да тегін емес".

	Мақат ыстық бауырсақтың бірін ауызға атты да, ешкі туралы ойлап кетті. Біздің ауылдағы сасық ешкілер сияқты емес қой. Арнайы әмірикадан келген ешкі шығар. Мақат махорка орап жүргенде бір газеттен оқыған болатын. Құны миллион доллар тұратын жануарлар бар екен. Ал оны бағып қағатындар жануарларды сатып, қыруар байып кетеді екен. Мақаттың көзіне Алматыдағы пәтерде маңғазданып жатқан ешкі елестеді. Аппақ, қымбат ешкі. Алпысбайдың келіні оған арнайы тамақ пісіріп, алып келді. Ешкі тамақ жеп отыр. Алпысбайдың баласы оның жүнін тарап, фотоға түсіруде. Ал егер бұл ешкі лақтанса, онда қапшық-қапшық долларларға сатады. Мүмкін Алпысбай немересін алып әмірикаға кетер. Ауылда не істейді?

	Ептваймайт! Жұрттың баласын қарашы. Оқу оқып, жаңалық ашып, ізденіп, миллиондап доллар тауып жатыр. Біздікі ше? Мынауы атам заманнан қалған трактордан айналып шықпай қойды, анауы тауда қойдың көтенін шұқылаудан басқа дым бітірмеді. Дәл қазір Мақаттың атып тұрып, екі ұлды тепкілеп ұрғысы келіп кетті. Ептваймайттар!

	Не болса да, Мақат ана ешкіні барып көруі керек.

	"Көрші", – деді Мақат, шайын сораптап. "Алматыдағы үйіңді көріп, көрімдігімді берген жоқпын. Атыма сын. Рұқсат болса, байлап отырған дәу ісегім бар. Біржан мен келінге соны атадым. Бүгін сойып, ертең сендермен бірге жеткізейін".

	Мақаттың бұл ұсынысы Алпысбайға мүлде ұнамады. Ешкіні көріп, табалайды-ау. Елге жеткізеді. Пәтерде асыраймын деп ешкі сатып алған баламның есі ауысып кетіп, ертең делқұлы бірдеңе айтып отырса, Мақаттан ұялғаннан жерге кіріп кетермін. Бірақ жоқ дей алмайды, сондықтан бас изеп келіскендей ишара білдірді.

	Мақат үлкен ұлдың жөнделмеген тракторын бір теуіп, кіші ұлға қой сойғызды. Алпысбай мен кемпірі бар, Мақат бар, ертеңінде Мелстің баласы айдайтын автобазға отырып, Алматыға тартып кетті.

	Мелстің баласы келетін уақытын шамалап хабарлап қойған болуы керек, Алпысбайдың баласы мен келіні ауладан қарсы алды.

	"Папа, ешка алдым" деген Біржан сүліктей қара машинаны көрсетті. "Салоннан, Мерседес Е-класс" деді. Алпысбай да, Мақат та мұндай көлікті бұған дейін көрмеген еді. Зауыттың майы ағып тұрған сияқты, жылтырынан күн шағылысады. Иісі аңқып тұр, жаңа былғары иіс. Көлік те мұндай болады екен-ау. Мақат етін балаларға ұстатып, Мелстің баласымен бірге қайтып кетуге қамданды. Алпысбайдың "Сен үй көремін деп едің ғой, үйге кір дегеніне" де қарамады. Үйге кірмей қайтып кетті.

	Алпысбай домалақ немересін иіскеді, төрт бөлмелі пәтердің төрінде манты жеді, терлеп отырып чакчакпен тамаша шәй ішті. Ертең ешкіге мініп, немересін алып, аулына қайтады. Ешкіге де, оны алған баласына да қария риза болды.





Параграф 2.


	Бәрібір бақытты боламын...





	Көктемнің соңғы күндері ауыл дүр ете қалды. Бәтиманың баласы Алматыдағы химфакты бітіріп, диплом алып, онымен қоймай, келін алып келіпті.

	"Келін болғанда, әлі келін емес дейді. Бәтимадан рұқсат сұрап келіпті. Бетім ай, орыс екен. Қазақша түсінеді, бірақ сөйлемейді дейді". Ертеңгілік шәй құйып, әңгіме бастаған кемпір енді тоқтамайды. Алпысбай кемпіріне аларып бір қарады да, ойланып кетті.

	Мақат құрдас тірі болғанда, Бәтиманың баласы диплом алып келді дегенді естіп, ана екеуін тағы тепкілер еді. Биыл қыста ауыл болып Мақат қарияны жерлеген. Еее, деді. Жазда домалақты келін алып келер. Бал сатып жүрген орыстардан бір флягын алып қойған. Торт пен чакчакка тояды енді.

	Алпысбайдың ауыл өсегінде шаруасы жоқ. Тіпті біреу әңгіме айтайын деп огородқа келсе, сырт айналып кетеді. Жек көреді. Не әңгіме ол бітпейтін? Мақат айтпақшы, ептваймайттар өсек соққанша, өздерінің қора-қопсысын жөндемей ме? Көктем келді, пияз, бұрыш, зелен егіңдер, тұқымын беремін деді. Сәлменнен басқа ешкім тұқым алып, огород екпеді. Шаруасын жөндеп алмай, әңгіме қуалап жүретін ауылдастарына Алпысбайдың жыны келетін. Бұдан басқа не қызығым қалды деген кемпіріне, алдымен шаруаның бәрін реттеп ал, одан уақыт қалса ғана ауылды аралайсын деп ескерткен. Соған қарамай зып етіп өсек теріп келеді. Анау келін алды, мынау диплом алды дейді. Онда менің шаруам қанша?

	Алпысбай кесені қотара бір сарқыды да, бет сипап, далаға шықты. Огородта жұмыс көп.

	Алпысбайдан тұқым алып, огород еккен Сәлмен Мақаттың заңсыз баласы еді. Гүлжамал бұл Мақаттың баласы деп ауылға алып келді. Мақат ұлды мойындамай қойғаннан кейін, Гүлжамал құсадан осында өлді. Бала Сәлмен әркімнің есігінде өсті. Тоқалдан туған деп, ауыл баласына дейін онымен ойнамай қойып еді. Бертінде Алматыға көшкен Қанаттар бұзып алып кеткен үйдің фундаментіне лайдан кірпіш илеп, там салып алды. Ішпейді, ешкіммен қақ-соғы жоқ. Жылқы тауда болғанмен, сиыр ауыл жақта. Соның кезегін бағады. Сол кезектің өзінен ақырындап мал құрап алсам деген арманы бар. Әзірше бір сиыр мен екі қойға ғана қолы жетті ау деймін. Алпысбай үйдің сыртын сырлауға әк, шатыр жабуға ескі шиферін беріп көмектесіп тұрады. Сәлмен жақсы солдат.

	"Аташка, давайте помогу!". Алпысбай огородта мотордың суын жалғай алмай тұрғанда, артынан шыққан дауысқа селт ете қалды. Орысша естімегелі, сөйлемегелі қай заман. "Алпысбай, ты не можешь или не хочешь? Майор Беликов деген 40 километр марш-бросоктан кейін тұра алмай жатқан бұдан осылай сұрайтын. Не хочу десең біттің. Гаупвахтаға тығады. "Не хочу" қатындардың сөзі. Не могу дейтін. Ну, понимаю дейді майор. Завтра в бою будет легче. Тағы 10 шақырым айдап жүгіртеді. Беликовтың темірдей тәртібінің қызығын подлодкада служить еткенде көрді. Бұлардың дизельный подлодкасы Карибский кризисте америкаға берілмей қойған жалғыз кеме болды. Кетов деген командирден бастап, бәрі "Красный звезда" орденін алды. Алпысбай өзін нағыз офицер санап, әскердегі темірдей тәртіпті аңсайтын. Аташкасы несі? Бұл капитан Онгарбаев, офицер Тихоокеанского флота ВМФ СССР, моряк дальнего плавания емес пе? Отставить деп айқайлайын десе, шашы сары, көздері ботадай жас қыз екен. Ауылда мұндай адам жоқ еді. Дәу де болса, жаңағы Бәтиманың баласы жетектеп келген келін болар. "Әуре болма қалқам, үйіңе бара ғой. Өзім-ақ қосып аламын".

	Балқияның кешеден бері настроениесі шырт бұзылды. Жігіті деп жүрген Еркін басқа қыз алып келіп, мамасына үйленемін дегенін осы ауылдың итіне дейін құлағына сыбырлап кетеді. Үйде жата алмады, құрбысын алып, жаңа королеваны көрейік деп кетті.

	Аулада отыр екен. "Сәлем" деді, Балқия. Бұл үйдің орамалын басыңа сен емес, мен киюім керек деп ішінен айтты. "Привет" деген қыздың есімі Карина екен. Құрбысын ары қалдырды, Каринаны бері шығарды. "Сен оны сүйесің бе" деп сұрады. Қазақша түсінеді екен. "Я за ним пошла на край света. С открытой душой" деді. Сонда сүйе ме?

	Құрбысы не айтты, не айтты деп сұрап қоймады. Открытый душ деп айтты, душты ашып, тыр жалаңаш шомылғысы келеді екен. Міне жаңалық. Өсек сенсация. Оны таратуға Балқия мен құрбысы қатар жүгірді.

	Ауыл тағы дүр ете қалды. Бәтиманың баласы алып келгені салдақы екен. Ертең Еркінмен душқа бірге тыр жалаңаш түсемін депті. Ұят ай. Бәтима жер болыпты. Еркінге осыған үйленсең теріс батамды беремін депті. Қанша дегенімен анасы ғой. Еркін анасының айтқанына көніпті. Қысылғаннан Балқияны үйге кіргізіп алыпты. Бәтиманың үйіне кірген көршілерге Балқия сәлем салып жүр екен. Ана қызды түнде Мелстің баласы автобазбен қалаға апарып тастайды екен.

	Алпысбай таңғы бесте тұрса да, түстен кейін мызғып алатын флоттан бергі әдеті бар. Бұл жолы айғай-шудан оянды. Терезенің түбіне ауылдың бар қатын-қалашы жиналған сияқты. Огородқа шықты.

	Алпысбай Оралдан құдалары келгенде аяқ жазсын деп, огород сыртынан сәкілер жасап орнатқан болатын. Оның қызығын ауылдастары көріп кетті. Өздерің жасай алмадыңдар, құрығанда сәкілерді қазып алып, арырақ орнатыңдар десе де, ауылдастарының бірі саусағын қимылдатпады. Қатындардың әңгімесін жаратпайды, бірақ шибөріше жаңағы сары шашты қызды талап жатқанын байқады. Шабаданын шашып, ортаға лақтырып тастапты.

	"Еркіннен садаға кет салдақы" деп, Бәтима зарлап отыр. Біреудің баласын салдақы дегені несі?

	– Әй, Бәтима, – деді Алпысбай. Оның салдақы екенін қайдан білдің?

	"Ойбай, өзі айтты" деп жан-жақтан жиналғандар шулап қоя берді. Еркінмен душқа жалаңаш түсемін деді.

	Есі дұрыс адам олай айтпаса керек. Бір шикілік бар сияқты. Ауылда Алпысбайдан басқа орысша білетін адам да жоқ. Бәтима Балқия екеуі баласын үйден шығармай отыр ау. Ұят болса да, басын ашып алу керек.

	"Доча, они говорят, что ты голая хочешь с Еркином купаться в душе" деді.

	– Они что, гонят что ли?

	– Ты кому-то про душ говорила?

	– Я единственная сказала той девушке, что у меня открытая душа. Больше я ни с кем не разговаривала.

	Қыз мына қорлықтан боздап жылап жіберді.

	– "Орыс жәлеп, қалаңа тай" деген Жанаркүлдің дауысы шықты. Жанаркүл не істеп жүр мұнда? Шатыры тесіліп, төрт баласы тұмаудан құлап жатыр. Шатырын жөндемей ме. Ептваймайт, балаларын емдемей ме!

	Алпысбайдың қаны басына шабайын деді. Мына қатындар жазықсыз баланы талап тұр. Әйелдік міндеттерін, үй шаруасын, бала-шағасын ұмытқан.

	"Я – казашка" деді, жаңағы қыз. Көзі бұлаудай болып ісіп кеткен, ентігін баса алмайды. "Перед тем как меня в детдом сдать, мама говорила, что я казашка, из рода аргын. Папа погиб в Афгане, он был в спецназе. Мы жили в Киеве".

	Тоқта! Ауған соғысын бастайтын Амин ханның сарайына жасалған шабуылды Киевтен барған "Зенит" спецотряды өткізген. Көп сарбаз қаза тапқан. Демек оның ішінде жаудан беті қайтып көрмеген арғынның арлан азаматы болған ғой. Спецназ, нағыз офицер. Мынау соның қызы, асылдың сынығы. Қаны тартып еліне келгенде, істеп отырғандары мынау. Ептваймайт, шешеңді ұрайындар!

	Қазір бәрін атамын! Шетінен атып тастау керек, мына шибөрілерді!

	Алпысбай ұшып үйге кірді. Морфлот адмиралы сыйлаған именной револьвер бар. Алты оғымен. Ровно алты далбанға жетеді. Калаш болғанда бәрін шетінен қыратын еді.

	Револьверді алып шығып, аспанға бір атты. Күн күркіреп, найзағай ойнағандай болды. Әйелдер өлдік деді. Кемпірлер иманын оқи бастады. Алпысбайдың мінезін біледі. Кемпірін талай қамшымен айырған. Бұл тошно атады. "Сиыр сауылмай қалды" деп ойлады Мырзагүл. Жанаркүл ауырып жатқан балаларды еске алды. Анипа көрші ауылда құдалыққа көмектесу керек. Бәтима бір қателіктің кеткенін іштей сезе бастады.

	Алпысбай револьверді Бәтиманың басына кезеді. Бәтиманың бар өмірі көз алдынан өтіп барады. Күйеуі электрик еді. Еркінге екіқабат кезінде, трасформаторды жөндеймін деп, тоқ соғып өлді. Жалғыз Еркіннен басқа ешкімі жоқ. Немере сүйіп те үлгермеді.

	Алпысбай атпады. Шабаданды жинап, сүрт деді. Бәтима қуанғаннан шабаданды жалауға әзір еді. Шабадан бес секундта жиналып, тазаланды.

	Енді Алпысбай револьверді Каринаға кезеді. Отвечай да или нет деп айқай салды. Қалшылдап кетті. Алпысбайдың бұлай ашуланғанын ауыл тұрмақ, құдай қосқан кемпірі де көрмеген еді.

	– Ты Еркина любишь?

	– Да.

	– А он тебя не любит. Привел тебя сюда и бросил.

	– ....

	– Есть парень, хороший мужик. Салмен. Тоже сирота. Ты за него выйдешь? – деп сұраулы түрде ақырды.

	Қыз да барар жері, басар тауы жоқ. "Да" деді.

	Енді револьвер кемпіріне кезелді. Кемпірінің көз алдында Алпысбаймен бірге өткен өмірі өтіп барады. Кемпірге күріш, ұн, тұз, май, картоп алып шық деді. Кемпір клетке ұшты.

	"Вон твой дом" деп қызға Сәлменнің лашығын көрсетті. Вечером придет муж. Ауылдың қатындарын қолымен көрсетті де, покажи им всем деді.

	Құсқа қанат бітетін сәт естеріңізде ме? Менің есімде. Арғынның қызы Карина қанат біткен құс еді. Басын тік көтерді де, шабаданын алды. Кемпір алып шыққан ауыр мөшекті ләм-мим деместен арқасына артты да, өзінің жаңа үйіне беттеді. Сәлменнің үйіне кіргенге дейін бүкіл ауыл бір демін ішке тартып артынан қарап тұр еді. Алпысбай үйіне кетті. Бәрі тарады. Жарты сағаттан кейін Сәлменнің мұржасынан будақтаған түтін шықты.

	Ауылдың балалары Сәлменге хабар беру үшін бірімен бірі жарысып мал жаққа жүгіріп бара жатты. Уақыт та сол балалардай жүгіріп өте берді.

	Бір-екі жылдан кейін Балқия Еркінмен айрылысып кетті. Анығында басқа жігітпен қашып кетті. Ибалы, инабатты деп еді. Ойбай, сәлем салады деп еді. Келіннің өзіне сәлем салғаны емес, баласының бақыты маңызды екенін Бәтима кеш түсінді. Сол өкінішін қабірге ала кетті.

	Карина Сәлменмен бақытты ғұмыр кешуде. Ауылда көп тұрмай, Алматыға көшті. Тиыннан құрап үлкен ресторан салды. Төле би Гагариндегі "Алтын айдар" ресторанына қарын тоқ болса да, шәй ішуге әдейі кіремін. Әр кірпішінен Каринаның сол кезде төгілген көз жасын көремін. Бақыт үшін күресе білген адам, бақытты болуға лайық.





Параграф 3.


	Оралғым келеді




	Қанат жұмыстан қайтып келсе, үлкен ұл даладағы сәкіде ойланып отыр екен. Түрінен әкесін күткені байқалады. Ондай кездерді Қанаттың іші сезетін. Әйелі балажан болмады да, Қанат өзі екі ұлды да туғаннан бері жөргектерін ауыстырып, тамақтарын әзірлеп, ауылдағы мектептің ата-аналар жиналысынан қалмай, былайша айтқанда қанаттыға қақтырмай, тұмсықтыға шоқтырмай өсірді.

	Қанат Алматыдағы автопаркте завсклад. Бұл жұмысқа орналасу да оңай болмады, бірақ тауып кіріп алғанына бір жылдан асып барады. Айына тұрақты 60 мың теңге алады. "Е, Алла, оған да тәубе" деп шүкіршілік айтып қояды. Тоқсаныншы жылдары ауылдағы үйін бұзып, қалаға көшіп, Шаңырақтан жүз долларға жер тауып, үй салып алған. Бірақ жер сатқан әйел алаяқ болып шығып, Қанаттың да, көршілерінің де жерлері мен тұрғызған үйі заңсыз деп танылып, біраз шу болды. Содан қолда қалған бар қаржысын мәселені шешіп беремін деген делдалдың қолына ұстатып, госакті мен үйдің техпланын жасатып алды. Кіші ұл әскерде жүр, бір-екі айдан кейін қайтып келу керек. Үлкен ұл институт бітіріп, екі жыл болды, Таугүлдегі мектепте дене шынықтыру пәнінен сабақ береді.

	Баласының жанына келіп отыра кетті де, басынан сипап "Жұмысың қалай?" деп сұрады. Жұмыс жақсы деді баласы.

	Папа, мен үйленем.

	Үйленетіндей есейіп кетті ме сонда? Қазір нешінші жыл? 2003. Бұл өзі 1979 жылғы бала болса, жасы қаншада сонда? 24те ме. Келіп қалыпты ғой. Қанат өзі 19 жасында үйленгендіктен, баласына "ерте емес пе" деп ренжи алмайтынын да түсінді. Баладан кінә жоқ, баланың бір күні "Папа, мен үйленемін" деп келетінін, соны болжай алмаған, осы күнге дайындалмаған, былайша айтқанда түк те бітірмеген Қанат кінәлі. Іштей өзіне "идиот" деді.

	– Анаңа айттың ба?

	– Жоқ, қазір кешкі аста айтамын. Бірінші сеннен сұрайын дегенмін.

	Кешкі әңгіме қызу өтті. Екі тәрелке сынды. Әйелі той жасау керек деді. Қанат несіне жасаймыз деді. Көк тиын да жоқ. Қарыз бере қоятын адам да жоқ. Қанат әйелімен, баласы келінімен 3 бөлмелі жер кепеде тұра ма? Ертең армиядан кіші ұл келеді. Үйді үлкейту керек. Оған материал керек. Келінді көрейік, танысайық, ол кім деп сұраған ешкім болмады. Әңгіме той, құдалықтан әрі аспады. Нәтижесінде ештеңе шешілмеді.

	Ал негізі келін жаман емес еді. Ол да мұғалім. Қарапайым отбасының қызы. Осында педколледж бітіріп, мұғалім болып қалып қалған. Ата-анасы Өскеменде тұрады. Тобықты екен. Қанатта снабженец болып істейтін Елемес Тобықты Абайдың елі деген. Кәдімгі "Абай жолындағы" Абай. Ол Абайға тартса, ақылды қыз ау.

	Соңғы кездері Қанат ауылды жиі еске алып жүр. Алпысбай екеуі тауда мал ұстауды қатар бастап еді. Қанат бір үйірге жеткізді де, әйелі "жұрттың бәрі қалаға кетіп жатыр" деп миын жей бергеннен кейін, малды асығып, арзанға сатып, үйін шала бұзып, қазір екі тауықтан басқа дымы жоқ. Алпысбай жылқыны үш үйірден асырған бұл күндері. Екі жүз қой, сауын сиыр, бәрін ұршықша үйіріп отыр. Бір жағынан қызығады, Қанат идиот сияқты шала бүлінбеді, азаматтық танытып мығым отыр. Алпысбай қаладағы өмірден де құр қалмады, баласы бұл сияқты жер түбіндегі Шаңырақта емес, Алматының орталығында тұрады. Одан басқа не керек?

	Қанаттың әйелі түні бойы ұйықтай алмады. Баласы үйленгенде той жасап бере алмаса ел-жұрт не дейді? Зылиқаның руына таңба басылады ғой. Ойбай, әсіресе албан құрбылары өсектеп күледі. Алматыда албандар мен осы Зылиқаның руының арасында келе жатқан мың жылдық бәсекелестік бар. Албандардан қалып қоймайын деп, олар көшкен Алматыға бұл да көшіп алды. Олар жасаған тойды бұл да жасайды. Тіпті "Ялла" тобын шақырады. Осыдан кейін өсектеп көрсін албандар. Осы кезде ауладағы бар-жоғы екі тауықтың ішіндегі әтеші бір шақырды да Зылиқа ұйықтап кетті. Ертең баратын жері көп.

	Зылиқа өзін рудың көсемі санап жүрген, баяғыда трест басқарған, артынан рэкет болған, қазір бірнеше базары бар Амантайға құстай ұшып кірді. Біздің рудың атына кір келейін деп тұр дегеннен кейін Амантай жалма-жан 5 мың доллар ұстатты. Ол ақшаның ішінде тойға Амантайды шақырып, біздің рудың ағасы деп рудың таңбасы бейнеленген шапан жауып, ақбоз ат мінгізетін болып келісті. Общым Амантайдың инаугурациясы тойдың ішінде өтетін болды. Зылиқа жүгіріп жүріп ресторанмен де, әншілермен де, шапан мен ат алып келетін адамдармен де келісіп қойды. Ақшаны Қанат артынан апарып беретін болды.

	Тух, ақшаның жоқтығын қарашы деп келді Елемес. Қанат асханада жұмысшылармен отырған.

	– Не болып қалды?

	– Көршіміз ақшадан қысылып, Орбитадағы 3 бөлмелі квартирасын 6 мың долларға сатып жатыр. Бүгін ақша әкеліп бергенге 5 мың долларға да бере салады.

	Қанат ойға кетті. Ой болғанда қиял емес, жоспар еді. Үлкен ұлға той қуаламай 3 бөлмелі пәтер алып берсе, бірден аяғынан тұрып кетер еді. 5 мың доллар үйде жатыр. Бар да сатып ал. Зылиқаның өлсе де көнбейтінін біледі. Бірақ тойдан кейін не істейді? Өмір осы тоймен біте ме? Ертең бұлар бала-шағасымен өмір бойы пәтер жалдап тұра ма? Әлде келін Зылиқамен қырқысып, осы тар үйге тарақан боламыз ба?

	Қанат барды да ана пәтерді сатып алды. Сол кеште Шаңырақта атом бомбасы жарылғандай болды. Үлкен ұл үйдегі ұрыс-керіске шыдамай қашып кетті. Келінді ешкім тіпті көрген де жоқ, танысып біліскен де жоқ.

	Тойға берген ақшаның пәтерге жаратылып кеткенін естіген Амантай қатты ашуланды. 10 күн берді. Зылиқалар ақшаны орнына қойып береді. Не пәтерден айрылады. Оған қоса косягы үшін үстінен тағы мың доллар әкеліп береді. Болмаса Қанат пен баласы көмусіз қалады. Бітті.

	Қанаттың шашы бір күнде ағарып кетті. Баланың үйлену тойы далада қалды. Әзірге баласы мен болашақ келіні Орбитадағы үйде ау деймін. Шаңыраққа беттеу мүмкін емес. Зылиқаның дауысы Рысқұловадан естіліп тұрады. Пәтерді 6 мың долларға сатуға газетке хабарландыру берген. Тірі жан хабарласпады.

	Алпысбай бүгін огородтағы шаруаны еңсеріп, үйге шайға кіріп отырған беті еді. Жаз кезі. Алматыдан келіні мен немересі келген. Кемпірдің қолы ұзарды. Чакчак пен торт жейді. Домалақ немересінің тәттісін ай. Келіні айналайын, кемпірі екеуіне жаңа киімдер әкеліпті. НАТО-ның бәтіңкесі қатты ұнады. Огород пен малға таптырмайтын зат. Шәй ішіп біте бергенде келін пошташы жігіттің келіп кеткенін хабарлады. Алматыдан бір қоңырау шалынып, Алпысбайды сұрапты. Қазір он минуттан кейін тағы звондайды екен. Қой, поштаға барайық.

	Қанат жаны тығырыққа тірелгесін, Алпысбайды іздеген еді. Ең болмағанда ақыл бере алатын адам ғой. Алпысбай Қанаттың сөзін бөлмей, бар әңгімесін тыңдап шықты. Бір сөйлеммен жауап берді де, трубканы тастай салды.

	"Уайымдама, бір мәнісі болар".

	Не мәнісі болар? Ақыл айтатын Алпысбай қайда? Мұнысы несі? Қанат трубканы құшақтап отыра кетті. Жылағысы келді. Будканы айғайлап ұрғысы келді. Мына өмірдің әділетсіздігіне лағнет айтқысы келді. Бірақ сыртынан қарағанда, жәй үндемей отыр еді.

	Алпысбай баласына қоңырау шалды. Қағаз бен қалам ал деді. Үш сөйлем оқып берді. Хатты қай базарға, кімнің қолына ұстататынын түсіндірді. Шаруаны бүгін бітір деді. 10 минуттан кейін қара мерседес Е-класс барахолкаға қарай бет алған еді. Қанат бүгін үйге қонғысы келмеді. Орбитаға да барғысы жоқ. Служагы Ертайға барса ше, жоқ, жұмыстағы Елемес бойдақ, жалғыз тұрады. Елемеске кетті.

	Бұл кезде ру көсемі Амантай Орбитадағы үйге өз атынан кілем мен ру таңбасы бар көз сыйлап, жігіттерге апарып тастауын тапсырып жатқан. Еңгезердей көмекшісіне "екі жас бақытты болсын, енді сендерге ешкім тимейді, папаң мен мамаң ештеңе қарыз емес, құдалықты Рысқұловадағы ресторанда тегін өткізіп береміз" деп жеткіз деді. Көмекшілері ол тапсырманы тез орындады. Орбитадағы жастар сол күні жақсы ұйықтады.

	Қанат ертеңінде сүйретіліп үйге келді. Зылиқа сериал көріп отыр екен.

	– Амантаймен келістім. Ол бізді кешірді. Орбитадағы үйді қалдырамыз. Сосын той сияқты қылып құдалық жасаймыз. Оны да реттеп қойдым" деді.

	Қанат Зылиқаны құшақтап сүйіп-сүйіп алды. Әйел басымен оның осындай үлкен тірлік атқарғанына таң қалды және өзінің әбес қылықтары үшін қатты ұялды.

	Амантай моншада отырып, Алпысбайдың хатын тағы еске алды. Совет заманында трест басқарып тұрғанда, КГБ-ның хищение бойынша жүргізген тергеуіне түсіп қалған болатын. ОБХСС КГБ-ның жанында ойыншық. Тергеуші жанын шығарды. Жалғыз қоңырауға рұқсат беріліп, Алпысбай есіне түсіп, звондаған еді. Алпысбай әскери прокуратурадағы достары арқылы Амантайды шығарып алған. Оны ауылда да, мында да ешкім білмейді. Алпысбай соны еске салыпты да, сол қарызың жастардың бағын байламасаң кешіріледі депті. Ешкім білмесін деп жазыпты, өзі де ешкімге айтпайды.

	Алпысбай Қанатқа да хат жазды. Біржан апарып тапсырар.

	"Сенің үйің дайын тұр. Сәлмен Каринамен қалаға кетерде маған тапсырып кетті. Мақаттан кейінгі құрдасым сен едің. Бір үйір жылқы, 50 қойың да дайын. Жалғыз ұлдың өз табысы өзіне жетеді. Малымды көрге алып кетпеймін. Огородқа тұқым беремін. Жастар қаланың адамы, ал сен даланың адамысың. Әр адам өз стихиясында болуы тиіс" деп жазыпты.

	Қарияның осы даналығы менің де есімде. Әр адамның өз стихиясы болуы керек. Қаланың адамы болады, оған қаланың асфальті мамық төсектей. Даланың адамы болады, оған еркіндік пен самал жел керек. Қанат даланың адамы еді және оны өзі хатты оқыған сәттен бастап қана толық түсінді.

	Мелстің баласы айдайтын автобазбен Қанат ауылына қайтып кетті. Жаңа өмірдің бастауы ма? Әлде ескі өмірдің жаңа есігі ме?





Параграф 4.


	Изабель Гарсия Веласкес




	Немересінің ауыл балаларымен ойнап жүргенін көріп, бақшада тұрған Алпысбай үйге шайға кірейін деді. Бір-екі жерін суғарса бітті, бақшадағы тірлік те бітеді. Келінге ет асыңдар деген, кешке Қанатпен бір емін-еркін отырғысы келіп еді. Қанаттың да ауылға келіп, малды болып, шаруасын шырқ үйіріп кеткеніне бір айдан асып кетті. Әскердегі ұлы қайтып келіп, "Папа, ауылда тұрамын" депті. Стройбатта болған ау деймін, келе салып ескі үйдің маңынан дәу, сықырлаған жаңа үй тұрғызып жатыр. Қолынан іс келетін бала екен. Қанаттың Алматыдағы үлкен ұлы үш бөлмелі өз пәтерінде үйлі-баранды, олар үшін де уайымдамайды. Тек кемпірі әлі Іргеліден қырсығып шықпай отырғаны болмаса. Қырсық кемпір қайда барады, айналып өз үйірін табар деді де қойды.

	Алпысбайдың ұлы Біржан өткенде АҚШ-қа ұшып кеткен. Майкрософт пен Гуглдың үлкен форумы болады. Соған Біржан Орталық Азиядағы жаңа технологиялар туралы баяндама жасайды екен. Әй, осы қалып қоймасын сонда деп, келінге қарап күледі.

	Ее, Америка де. Кезінде жау еді. Біржанға күліп отырып, өзінің Кубада қалып қоя жаздаған бақытты сәттері еске түсті. Шәй құйып отырған кемпірінің орнына кофе құйып отырған Изабель елестеді. Изабель Гарсия Веласкес-Оңғарбаева))) Әлі есінде, Алькисар провинциясының коменданты Изабельге "Doña Isabelle Ongarbaeva" деп қағаз жазып беріпті. Енді сен доннасың, сенің заңды күйеуің бар, көшеде емін-еркін жүре аласың дегені ғой.

	Алпысбай еш уақытта өткенге өкінбейтін. Өткенді көп ойлай да бермейді. Уақыт бәрібір қайтып келмейді. Өкінбе. Тек сабақ ал дейтін өзіне. Бірақ, Изабель...

	Изабель арада 40 жыл өтсе де, оны еске ала беруге лайық болатын.

	"Abrazame y nunca me sueltes" деп сыбырлайтын еді Изабель. Мені құшақта да, ешқашан босатпа.

	Алпысбай ұзақ ойға шомды.

	АҚШ пен КСРО арасындағы қырғиқабақ соғыстың ең шарықтауына жеткен жері Куба болды. Тарихта "Кариб кризисі" деген атаумен белгілі. Тіпті ядролық соғыс бүгін-ертең басталады, әне кетті, міне кетті деп алаңдап отыратын уақыт еді. Алпысбай сол Кариб кризисінің ауылдастары біле бермейтін, барлық мәліметтері архивте құпия сақталып жатқан белсенді қатысушысы. Әскердегі темірдей тәртіп қой. 40 жыл бұрын командирлер Кубаға барғандарың туралы ешкімге тіс жармаңдар деді. Содан бері КСРО құлап қалды. Ал бұл әлі күнге дейін үндемей келеді. Сұрап жатқан адам да жоқ, алда-жалда сұрап қалғандарға подлодкамен әрі-бері жүрдік дейді. Болды.

	Бұлар дизель подлодкамен Кубаға 35 күн жүрді. Жиырмасыншы күні теңіз суын тұщытатын аппарат сынды. Тағы бір аптадан кейін сулары таусылды. Әр солдаттың жеке фляжкасы бар еді, біреуде су бар, біреуде су біткен уақыт. Америкамен емес, енді өзара суға соғыс басталды.

	Вахтаға дайындалып жатса, бірге служить ететін Иван Беровский деген аға матростың өлім аузында жатқанын естіді. Солдат сусырап өлейін деп жатыр. Негізі ертең экипаждың тең жартысы да өледі. Алпысбайда қалғаны бір жұтым су ғана. Командирге келді.

	– Кетов жолдас!

	– Не болды, капитан Оңғарбаев?

	– Беровскийге бір жұтым суымды апаруға рұқсат етіңіз.

	– Өзің ше?

	– Еркек тоқты құрбандық деген. Қазақ жігіттері өлімнен қорықпайды. Көппен бірге көремін.

	– Рұқсат.

	Алпысбай Беровскийді өлім аузынан алып қалды. Иван Калининградта осы күндерге дейін Алпысбайды еске алған деседі. "Меня спас казах из далеких степей. Мои дети и внуки, помните об этом" деп өсиет жазып кеткен екен.

	Бірақ Алпысбай шын мәнінде сол кемедегі 70 адамды ажалдан алып қалған еді. Өзі дала баласы болғандықтан, командирге уставтан тыс, таптырмайтын ақыл берді. Мұхиттың суы ащы десе де, бірақ су буланғанда тұщыланады. Тұзы түбінде қалып қояды. Теңіздің суын қайнатып, одан шыққан буды тұщы суға айналдыратын құралды қолдан жасайық деді. Оны екі матроспен бірлесіп, тез арада әзірлеп шықты. Соның арқасында ауыздары суға тиіп, экипаж аман қалды.

	Олар әрең дегенде Кубаға жетті. Кешке Алькасардағы әскери базадан қаланы көрейін деп сұранып шықты. Сол кезде теңізге қарап отырған Изабельді көрді.

	Изабельді қалай суреттесем екен. Мен негізі қыздарды суреттей алмаймын. Бірақ жеткізіп көрейін.

	Сұлулығы сондай, ер адам есін жоғалтып алар еді. Тіпті Изабель қазір Алматыға келсе, Алматының бар жігіті оның аяғына жығылар еді. Ол үшін жігіттер карьерасын, үйін, қатын-баласын, бәрін тастап кетер еді. Қайдағы қызмет, қайдағы акимат, қайдағы коттедж, мен Изабельмен өз бақытымды таптым деп ешкім тұрмайтын аралға кетіп қалуға, бәрінен бас тартып, өмір бойы кокос жеп далада тұруға да дайын болар еді. Изабель саған бір қараса, бір жымиып күлсе, сен үшін соның өзі бақыт болар еді бауырым. Тіпті мен оны көрген жоқпын. Алпысбай ғана көрді, оның еріндерінің дәмін Алпысбай ғана татты. Ешкімге бермеген жүрегін Изабель Алпысбайға ғана сеніп тапсырды.

	Бой десе бойы бар, кең иықты, сымбаты келіскен қазақ капитаны, офицер Алпысбай Изабельге де бір көргеннен ұнаған еді. Осы "сезімнің нәзік қылдары дірілдеді" деп жазып жатады ғой, ақын-жазушылар. Соны кім шын түсінді? Бір көргендегі махаббат тоқ ұрғандай болады. Кәдімгі шым етіп ұрады. Ғалымдар оның химиялық процесс екенін дәлелдепті. Алпысбай Изабельді, Изабель Алпысбайды көргенде бір химия болғаны сөзсіз.

	Бірін-бірін түсінбейді. Ыммен ұғынысады. Кейін ғана Алпысбай испанша шала түсіне бастады. Te quiero (мен сені сүйемін) деп сыбырлайтын құлағына. Маған үйлен деді Изабель. Бұл келісті.

	Алпысбайдан басқа Алексей Самаров дейтін капитан-лейтенант та өзіне жар тапты Кубадан. Оның қызы асау ару Консуэла еді. Алпысбай оны Күнсұлу дейтін. Теңіз жағасында төртеуі бірге қыдырушы еді. Изабель мен Консуэла баяғыдан бері бірін-бірі танитын, тіпті аталас ағайындар екен. Қонаққа шақырып, нағыз ауылға жаңа түскен келіндей кезектесіп кофе құяды. Gracias señorita.

	Изабель пысық. Комендантқа барып неке қағазын жасатып алыпты. Фамилиясын Оңғарбаева деп жаздырыпты. Енді Алпысбай ресми түрде Кубаның күйеу баласы болды. Изабель анасымен жалғыз тұрады екен. Әкесін көше бандиттері өлтіріп кеткен. Анасы плантацияда, өзі медбике болып істейді. Бұл казармадан сұранып алған. Изабельдің жанында. Сөйтіп бақыттан басы айналып жүргенде, КСРО Қорғаныс министрі Родион Малиновскийдің Кубадағы кеңес әскерлері елге қайтсын деген бұйрығы бұрқ етті. Опа, енді не істейміз?

	Алпысбай Изабельді алып, командующийге жүгірді. Мән-жайды түсіндірді. Алпысбай үйленген. Ол Кубада қалуы керек. Осында жүріп, Алпысбай коммунизм үшін күреседі. Ленин, Маркс идеяларын дамытады. Ол осында отырып АҚШ-қа сес көрсетеді. Махаббат не істетпейді. Алпысбай Ленин мен Марксті алға тартып, Изабельдің жанында қалу үшін керемет коммунисттің рөліне кіріп ойнап кетті. Командующий толқып кетсе керек, Генштабпен хабарласып, тек бір адамды қалдыруға рұқсат алды. Ол адам Алпысбай болып жазылды.

	Кубаның жұлдызды түні. Алпысбай жата бергенде, есік сықыр етіп ашылды. Изабель сменада, тек таң ата келеді. Бұл кім болды дегенше, бір қыз мұның аяғын құшақтап, жылап, отыра кетті. Жылап отырған, Алпысбайдың аяғына жығылып жалынып отырған жан Консуэла еді. Испанша бар білгенінен түсінгені Алексейден екіқабат екен. Алексей кетсе, өзіме қол жұмсап, теңізге батып өлемін дейді. Командующий тек бір адам қалатынын айтып, Алпысбаймен келісіңдер деп жіберіпті. Подлодка екі сағаттан кейін жүреді. Общым, не Алпысбай қалады, не Алексей қалады. Енді қайтпек?

	Изабельді құлай сүйді. Өлердей сүйді. Жанындай сүйді. Жұлдызы да, бақыты да Изабель. Қаршадай қазақ баласы мұхиттың арғы жағында тұрса да, адалдықтан, кісіліктен ешқашан аттамайды. Сондықтан Алексей мен Консуэла бақытты болсын деді. Өз бақытын осылар үшін қиды. Изабельге асығыс хат жазды да, подлодкаға кетті.

	"Мен сені сүйемін. Ешкімге қимайтын, бермейтін алтыным менің. Бірақ басқа адамды бақытсыз қылып, оның жанында өзім бақытты бола алмаспын. Сенсіз өмір сүре алмаймын, сондықтан елге барып өмірден кетемін деп шештім. Мән-жайды Консуэла түсіндірер. Қош бол, Изабель! Жаным менің... Алпысбай".

	Самаровты подлодкадан шығарды да, арқасынан қақты.

	Бақытты бол бауырым!

	Сол күндер естен кетпейді. Изабельмен одан кейін хабарласа алмады.

	Алпысбайдың қалай шешім қабылдағанын Изабель Консуэладан естіген еді. Құсадан қан жұтты. Махаббат тарихын Historia De Un amor деген өлең шумақтарына жазып қалдырды. Осы өлеңде Алпысбайға деген махаббаты мен бар сағынышы жыр болып жазылған еді. Өлең ғашықтар гимніне айналды. Бірақ Алпысбайсыз Изабель бақыт таба алмайтынын біліп, теңізге батып кетті. Изабельден естелік ретінде тек өлеңі қалды.





Параграф 5.


	Ангел моего сердца. Қазақтың жігіттері




	Кезінде селсовет болған Мейрамбек далаға шығып келді. Кемпір шәй демдеп қойыпты. Шақпақ қантты бір тістеп, таңғы шелпекті "Бісмілдасын" айтып, ауызға салды да, сүт қатқан шайды сораптап, дөңкиген жастықты астына алып ұрып, жантая кетті.

	Мейрамбек шәйді сүт қатып ішкенді ұнатады. Ауыл тегіс сол. Болсын, болмасын, сүт қата береді. Марқұм көршісі Алпысбай ғана бара қалсаң шәйді сүтсіз беруші еді. Бергенде өзі емес, кемпірі құяды ғой. Бірақ, сол тегі үйінде сүт ұстамайтын.

	"Сүтті тек кофемен ішеді, далбан" деп ақшаң тістерін тегіс тізіп қойып күлуші еді, Алпысбай. Кофені Кубада тұрған Алпысбай білер. Бұл қайдан білсін?

	Бірақ Мейрамбек те қара жаяу емес. Ол да не керек, шетел көрді. ГДРда, Дрезденде служить етті. Дрезденде халық кофе емес, басқа сусынды ұнатады. Сыра деген. Ой, Мейрамбек не түрлі сыраны ішті ғой. Сүт қатып, қант салынған қара кофе сияқты сыраны да көрді. Азот қосылатын сыраны да ішті. Одан кейін біздегі Жигули дейтін өтірік сыраларға мүлдем жоламай қойды. Аналардың қасында біздегі сыраны сыра деуге батпайтын еді.

	Сыра дегенде Талғат еске түседі. Талғат жігіттің төресі еді. Бой десе бой, ой десе ой, кең иықты, толқын шашты. Немісшеңді шашады. Фраудан бастап, фройлайндарға дейін артынан жүгірді. Магдебургта тұрды Талғат. Шағын қалашық, Дрезденнен алыс емес, былайша айтқанда Kleinstadt қой. Екеуі кездесіп, сыр шертетін.

	– Аспандағы құсты қарашы!

	– Ұшып барады

	– Ол азат, еркін Ангела! Біз сияқты жіпсіз байланбаған.

	– Мен де азат едім. Бірақ сен жүрегімді ұрладың ғой.

	Қылықты қыз Ангела Талгаттың иығына басын қойды да, белінен қапсыра құшақтап алды. Көп фройлайннің ішінен Талғаттың жүрек қылын шерте алған осы Ангела еді. Шашы белге дейін жетеді, алтын сары блондинканың нақ өзі, Ангеланы мен ГДРдің бетке ұстар аруы деп айта алатын едім.

	Күзде Талғат Мейрамбекпен кездесуге Ангеламен бірге келіп, таныстырды. Талғатқа барлық жағынан лайық, келісті де парасатты қыз екен. Сол күні Мейрамбек Талғатты соңғы рет көріп тұрғанын білмеді.

	Артынан естіді. Қайғылы оқиғаның бүге-шігесіне дейін.

	Өзін-өзі қоярға жер таппады.

	Ангеланың жүрегінде ақау бар екен. Соңғы рет Ангела талып құлағанда, дәрігерлер жасанды аппаратқа қосып, тек бір апта ғана өмірі қалды депті. Жүрегін басқа жүрекке ауыстыру керек. Донорлық кезекке жазылды. Бірақ кезек тым ұзақ жылжиды. Ангела оған шыдамай өліп кетеді.

	Талғат көп ойланбады. Жанарында нақты бір шешімге келгені жазылып тұр еді. Отырды да, екі хат жазды.

	Біріншісі қысқа еді. Ол дәрігерлерге. Ал екіншісі Ангелаға. "Мен сенің жүрегіңді ұрладым дейтін едің. Менің жүрегім

	мәңгі сендік. Ол сенің кеудеңде, ақыр демің қалғанша соғатын болады. Екі жарты, бір бүтінбіз. Сенсіз маған бұл өмірдің көк тиынға қажеті жоқ. Сен өмір сүруің керек. Мендегі бар жылулықты өзіңмен алып жүруің керек. Мен сенің ішіңе кіріп, еріп кеттім. Жүрегің болып соғам, қаның болып тамырларыңда ағамын, ернің болып сүйемін.

	Ангела! Қазақ деген халық бар. Олар "Жаным – арымның садағасы" дейді. Елі үшін, жері үшін, сүйгені үшін, отбасы үшін ойланбай өлуге дайын. Мен сол халықтың ұлымын. Жанымды саған қидым".

	Талғат екі хат, револьверін қолға алып, емханаға кірген. Ессіз жатқан Ангеласын сүйіп, хатын қолына қыстырған. Жиылыс жасап жатқан дәрігерлерге кіріп, қысқа жазылған хатты соларға берген. Сосын бұрышқа барған да, револьверді басына тақап, өзін атып тастаған. Хатты оқыған қарт хирург Талғаттың неге олай істегенін бірден түсінеді. Дереу суып үлгермеген жүрегін кесіп алып, Ангелаға салыпты. 5 күннен кейін Ангела көзін ашады.

	2008 жылы алапат дағдарыс келді. Дамушы елдерге тез арада валюта қажет болды. Қазақстанның жағдайы тіпті қиын. Тез арада валюта таппаса дефолт болады. Президент Дүниежүзілік банкке де, Халықаралық валюта қорына да шырылдап хат жазды. Бірақ жауап жоқ.

	Енді қайтпек керек? Ел тұрмысы тығырыққа тіреліп тұрғанда, көмекшісі кіріп, "Нұрсұлтан Әбішұлы, Германиядан телеграмма келді" деді. Телеграммада былай деп жазылған екен.

	" Аса қадірлі Президент! Қазақстандағы қазіргі қиын жағдайды ескеріп, Германия көмек ретінде 10 миллиард евро жібереді. Ақшаны қайтарудың қажеті жоқ. Ол қаржы сіздерді қиындықтан құтқарады. Сіздердің көркеюіңізді қалаймын.

	Сіз біле бермейтін шығарсыз. Бірақ менің де жүрегім қазақ деп соғады.

	Құрметпен, Германияның Федералды Канцлері Ангела Меркель"

	Сол күннен бастап, Қазақ елі дағдарысты еңсеріп, даму жолына түсті.

	Осымен не айтқым келді? Қазақ жігіттеріне рух бергім келеді. Жігіттер ұсақталып кетті, анау-мынау деген болмайтын әңгімелер естіп қаламын. Бірақ керек кезде, қазақтың жігіттері сендерге жүректерін кесіп береді. Жау келсе олар ешқайда қашпайды. Осы жерде, осы елде қасықтай қаны қалғанша соңына дейін тұрады. Біздің қанымыз осындай. Сатпаймыз да, сатылмаймыз да!





Параграф 6.


	Менің тарақанымның көлеңкесі




	Мейіржан Тесладан түсіп, ауылына қарағанда, күйіп кеткен алқапты көрді. Бала кезінде қандай жасыл еді, шіркін. Тоспада шомылатын еді. Өзен қайда? Суалып қалған сияқты. Ауылда адам да азайып қалғандай. Мал қайда? Мал көрінбейді.

	Атасы мен апасының басына келіп құран бағыштауды талай жыл армандап еді. Гуглде жүргенде проектілерден шыға алмады. Одан кейін Илон Маск өзіне орынбасар қылып алды да, 4 жыл бойы Марсқа ұшатын ракетаның модулімен айналысты. Артынан Rocket Biotech компаниясын құрып, Марста өсетін шөптің биотехнологиясын ойлап тапты. Компанияны IPO-ға шығарып, 30 пайыз акциясын 3 миллиард долларға сатты. Мейіржан енді ресми миллиардер әрі Rocket Biotechтың ең ірі акционері.

	Атасы Алпысбайды Мейіржан сұмдық жақсы көрді. Алпысбай қарт мықты еді. Енді сөз жоқ, тіпті базар жоқ мықты еді. Кубаға барып соғысқан, қылмыскерлерді атып тастаған, қиянатты көрсе шыдамайтын, талайға шапағаты тиген мәрт, принципшіл азамат болды.

	Мейіржанның жазда мектебі біткенде атасы Алматыға арнайы келіп алып кетіп, ауылда аунап-қунататын. Атасының жанында ұйықтайтын, әңгімесін тыңдайтын. Атасы, апасы үшеуі күрең шәй ішетін. Ыстық бауырсақпен. Атасы орыстардан бал алатын. Бауырсақты балға малады. Соны жеп шәй ішеді. Тәтті еді шәй.

	Дүниеде бармаған жері жоқ Мейіржанның. Барбадостан Могодишаға дейін шарлады. Бірақ мұндай шәй ішпеді. Аташым менің, апатайым....

	Ағузу биллахи мина шайтани раджим, бисмиллахи рахмани рахмм. Әлхамдуллилахи рәббил аламин...

	Атам мен апамның әруағы риза болсын. Жалғыз тұяқ Мейіржан. Әкесі Біржан да жалғыз ұл. Алпысбайдан басқа тұяқ өрмеді. Атасы мен апасы қайтқаннан кейін әке-шешесі Америка Құрама Штаттарына түбегейлі көшті. Әкесі ұзақ жылдар бойы Apple-де департамент басқарып, сол жерден пенсияға шықты. Мейіржан Массачусетсті қызыл дипломмен бітіріп, еңбек жолын Гуглдан бастаған еді. Миллиардер болып, Қазақстанға, атасы мен апасына құран бағыштап келіп жатқаны осы.

	Мейіржан ауылда не көрді? Тозған үйлер. Шіріген тракторлардың қаңқалары. Кәрі-құртаңдар болмаса, жас балалар көрінбейді. Ауыз суды алыстағы құдықтан тасып ішеді. Бақша егуді қойған. Асфальт жол жоқ.

	Атасының құрдасы Мелстің үйіне аяңдады. Қария үйінде екен.

	– Атаң жарықтық осы жердің киесі еді, деді ақсақал, шәй үстінде.

	– Алпысбай қалай кетті, солай ауылдан бақ тайды. Оның өсірген бақшасына қарап, бой түзеп, жұрт та жер шұқылап еңбек етуші еді. Монополия деген болмайтын. Жерді иеленіп алу, бір-бірінен қызғану жоқ еді. Ол техниктерді әкеп, суды жыл сайын тексеріп, насостарды жөндететін. Ал қазір ешкімге керек емес. Атаңның 200 жылқысы болды, білесің. Соны әкең Біржан үйленген кезінде көп болса жиырмасын алған шығар, қалғанын осындағы ел-жұртқа таратып берді. Сол жылқыларды ауылдың маңында жаятын жер жоқ, өңшең сойып, ұрлатып, тоз-тозын шығарды. Атаң тұрған қара шаңырақты қаңырап қалмасын деп Сеңгірбайдың баласына табыстадық айналайын.

	Қарияның айтуынша ауылдың маңындағы жайылым жерлердің бәрін бұрын колхозды басқарған Болысбек деген кісі сатып алған. Қазір жұрт малын жаймасын деп айналасына ор қазып, қызғыштай қорып отырған көрінеді. Ондағысы содан шөп орып, сатады екен. Ақсақалдың монополия деп отырғаны сол. Малын жая алмаған біраз жұрт көшіп кеткен. Қалғандары азғантай малды ғана қалдырып, пенсия, пособияларына сол Болысбектен шөп сатып алып отыр екен. Оның өзінде екі жыл қуаншылық болып, ауыл шөпсіз қалған. Судың түрі анау. Баяғы үлкен бұлақ тартылып қалған.

	– Ол күтімнің жоғынан тартылған, дейді Мелс қария. Дұрыс күтім жасап, трактормен тартып қалса бұрқанып су атыларын ішім сезеді. Ешкімге ештеңе керек болмай қалды ғой.

	Е-мае деп ойлады Мейіржан. Адамдар тұрып, көтендерін көтеріп қолдарына күрек алып істеуге болар еді. Оның орнына беріле салған. Жастар кетіп қалған. Қалаға жете алмағандары ауданда ұсақ-түйек тиынға жалданып жүр екен.

	Ауылға не керек? Жер, су, мал, шөп, жеміс-жидек, көкөніс өсіретін огород, жол, жақсы үйлер, жол, 4g интернет, сосын ең бастысы жастар керек.

	Атасы барда ауылы қандай жасыл еді, шіркін. Тоспада шомылатын еді.

	Болысбек ауылда емес, ауданда тұрады екен. Теслаға мініп соған тартты.

	"Жер керек болса 5 миллион теңгеге сатып ал", – деді Болысбек. Мейіржан сөмкесінен санап 5 миллион теңге шығарғанда өз көзіне сене алмай біраз отырды. Сатсам сатайын, бәрібір шөп шықпай құрып барады деп ойлап еді. Ақыры сандықтан жерлердің құжаттарын шығарып, екеуі артынан нотариусқа кетті.

	Жер енді Мейіржанда. Ауылға келіп жиналыс ашты. "Бүгіннен бастап жер осы ауылдікі. Қай жерге мал жаям дейсіңдер, еркін жая беріңдер" – деді. Ауыл адамдары малдарын арғы таудан айдап әкелетін болды.

	Biontechте Мейіржан Марста өсіруге арналған, кез-келген қуаншылық болсын, аяз болсын, бұршақ болсын, жайқалып өсе беретін, шапсаң 2 минутта қайтадан өсіп шығатын RTF-U28 шөп тұқымын жасап еді. Ауызекі оған "Райан" деп ат қойған. Машинасында Райан шөбінің тұқымдары бар. Осы ауылға егіп көрсе қайтеді?

	Сол күні Мейіржан осы шешімінің бүкіл Қазақ елінің тағдырын біржолата өзгертерін білмеген еді.

	Ол ауыл адамдары таудан малдарын әкелгенше дайын жерге Райан шөбін егіп тастайын деп шешті. Бір жағынан жақсы эксперимент. Екінші жағынан еш қиындығы жоқ. Трактор да керек емес. Тұқымды қолмен шашып тастаса болды. Суғарудың да керегі жоқ. Ертесінде бітік болып өсіп шығады. Одан кейін болды. Мал қанша таптаса да құрымайды. Бітік болып өсіп, қысы-жазы тұрады. Жаңбыр жауса сіңіріп алады, қар жауса бірден ерітіп, суын сіңіреды. Аязды болдырмайды. Яғни қардың астында қалмайды. Жазда құрғап, күйіп кетпейді. Райанда ауаның ылғалын жинай алатын қасиет бар. Демек оны жеген мал су ішкісі келмейді. Малды суғарудың да қажеті жоқ. Қажет тұзын, кальцийлерін да Райан өзі береді. Демек мал Райанды жесе, одан басқа малға ештеңе керек емес. Енді жұттан қорықпауға болады. Шөп жинаудың, қораның қажеті жоқ. Мал осы жерде қысы-жазы семіріп тұра береді.

	Мейіржан түске дейін Райанды сеуіп тастап еді. Түстен кейін тұнық жасыл, әдемі, күлгін түсі қатар ойнайтын белге дейін келетін шөп өсіп шықты. Шөп Мейіржан сатып алған, ауылдың төмен жағындағы 50 гектар жазықты түгел қамтыды. Енді малдың таудан түскенін күту керек. Мал алыста болса да, Райанның иісін сезіп, ауылға жеткенше асықты. Қазақ үшін жылқының сүр еті, түйенің тұздалған өркеші, жаңа сойылған қой еті, қойдың тұздалған құйрығы, қазы-қарта, жал-жая салып, қолдан иленген қамырмен өрнектелген ет қандай болса, малға да Райан сондай еді.

	Шөпті ойлап тапқан Мейіржан да, біз де сол кезде Райанның бір қасиетін білмеппіз. Райан жеген мал жылына емес, ай сайын төлдейді екен. Ал оны көкөніс пен жеміске будандастырып өсірсе, жұлып алған жемісің бір күннен кейін қайта өсіп шығады. Оны ауыл кейін білетін болады. Ал әзірге мал таудан түсіп келе жатты. Мейіржан шәй ішіп, жаңадан пайда болған Райан алқабына қарап отыр.

	Біз де малдың ауылға келгенін күтіп отырдық...





	https://t.me/kzkitap





