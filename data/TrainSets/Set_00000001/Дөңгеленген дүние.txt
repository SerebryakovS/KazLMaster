	Төкен Әлжантегі

	Дөңгеленген дүние





	Абажадай бөлменің дәл төрінде тұрған әппақ жаймалы кереуеттің үстінде тыриып шал жатыр. Кезінде оның еңгезердей жігіт болғанына сенбейтіндейсің. Етінен арыған сүйектер сойдиып-сойдиып, онсыз да жұқа теріні тесіп шығардай сыртқа тепсінеді. Дәл осы қалпында мына денеге қараудың өзі қорқынышты.

	Осыны өзі де сезіне ме, әйтеуір тәні күйіп жатса да көрпесін ашпауға тырысады. Тек, жастық үстінде басы ғана қылтияды. Онысы да оңып тұрған жоқ. Көптен бері алынбаған шаш тікенектей тікірейіп солған жақ пен шүңірейген көздерді үрейлі ғып көрсетеді.

	Бұл Молдазайым болатын. Алғашқы ауырған сәтте ілініп-салынып көшке ілескендей сыңай танытқан, кейіннен оған да шамасы жетпеді. Ақыры төсек тартқанына жиырма шақты күннің мұғдары.

	Шындығында шал дәм-тұзының таусылғанын ұғады. Ұғады да жарық дүниеде еншісінде қалған аз уақытқа ермек іздейді. Бар қанағат етері – ой. Мұндайда ой нөпірі төпеп-төпеп өтеді екен. Тіпті қайсысының етегіне жармасуды білмей қаласың. Оның ішінде тәттісі де, қорқыныштысы да бар. Қорқыныштысы табалдырығынан енді-енді аттауға айналған "ол дүние" елесі. Өлімге қанша мойын сұнғаныңмен тірлік дәні тамыр жайған мына жарық әлемге не жетсін, шіркін!

	Бір қызығы, соңғы күндері халын сұраушылар қатары сиреп барады. Онсыз да қалжау жанды мазалағылары келмей ауылдастары ауызғы үйден қайтатын секілді. Бұл да азап екен. Өмір оты жанып тұрған көздерге қарап, солардан нәр алуды қалаған шал көңілі осыған қамығады.

	Қазір тіршілік хабаршысы – кіші ұлы Дәркен. "Әке, жағдайыңыз калай? Жаныңызға не қажет?" – дейді ол әр кірген сайын. Өзі әкесіне тіктеп карай да алмайды. Мына алапатқа араша түсуге шамасы жетпегеніне налый ма, әлде арыстай әкенің тозған шағын көрмеуге тырыса ма, әйтеуір көзін қашқақтатып әлек.

	Жалғыздық жабықтырған кездерде Молдазайымның тағы бір тапқан ермегі бар. Ол дәл төбеде тұрған ноқат сұлбасына үңілу. Соны алданыш тұтады, соған қарай-қарай көзі талады. Бірақ, әлі айырған жоқ, не сылаққа жабысқан шыбын, не қағылған шегенің орны болуға тиіс, әйтеуір нақ төбеден айқын байқалады. Құдды, көңілге түскен, кейіннен беріш боп қатып қалған нала сияқты.

	Иә, көңілге нала түспесін де. Өйте қалған күнде өле-өлгеніңше күрсініп өтуің әбден мүмкін...

	Сайқал ойдың бодауына түсіп бара жатқанын сезіп өзін-өзі әрең тежеді. Күндегісі осы. Жақсылыққа қаншама талпынғанымен бұралаңға кептелгенін сезбей қалады. Тек, шоқалақтай бастағанында ғана үзеңгімен алысқан шабандоздай алақан ауырта тізгін тартады. Бір жақсысы, асау ойы ырыққа әзірге көніп жүр. Ал түптің түбінде ықты-жарды тыңдамай кетсе омақастырары даусыз.

	Молдазайым кайтадан ноқатқа карады. Тапжылмайды-ау, тапжылмайды. Ең құрымаса сәл тербелсе-ші. Жоқ. Қиястықпен бір орынға жабысып алғандай. Осынысымен-ақ мына дүниенің қаталдығын танытатын сыңайлы. Шалды тосқан да осындай мызғымас қаттылық екені анық.

	Молдазайым күрсінді.

	Осы сәтті күткендей ортаңғы есік сықыр етіп ашылды да, ішке Дәркен енді.

	– Әке, жағдайыңыз қалай?

	Шал жауап қатқан жоқ. Ыммен өзіне жақындауын өтінді де, ұлы сыбдырсыз келіп орындыққа отырғанда айтар сөзін ойланғандай бірауық қозғалыссыз жатты. Сонсын:

	– Балам, – деді көкірегі қарс айырыла, – ендігі жерде шындықтан қашып құтыла алмаспыз. Бүгін бе, ертең бе, мен сендерге жоқпын. Оны өздерің де іштеріңнен сезетін шығарсыңдар. Олай болса, дайындықтарың қалай?

	– Әке-ау, бұл не дегеніңіз?

	– Ел-жұрт алдында ұялмауларыңды ойлағаным.

	– Сонда...

	Молдазайым баласына жақтырмаған көзбен қарады.

	– Әй, шырағым-ай, кәмпит беріп алдайтын бала көресіңдер-ау. Одан да жан-жаққа хабар жіберсеңдерші.

	– Аз-кем алқынысын басқан соң сөзін қайта сабақтады,

	– Иә, иә, сөйтіңдер, айналайындар. Өкпешілер қалып қоймасын.

	Дәркеннің мұрыны қорсылдай бастап еді, әкесі бетін тыжырайтты. Босаңдықты қаламағаны. Соны ұлы да түсінді ме, бойын тез жиып ала қойды.

	– Кім-кімдерге хабарлағанымыз жөн?

	– Оны өздерің ақылдасып шешіңдер.

	– Дәулетке телеграмма салайын ба?

	Тұңғышының есімін естігенде Молдазайымның денесі оқыстан дір етті. Төсекке құлағаннан бері жанын мазалап, жүрегін жұлқыған, сондықтан да еске алмауға тырысқан Дәулет алдынан тағы шықты. Неткен каныпезер еді, мына сұм жалған! Тіпті, қашса да қоймады-ау. Тып-тыныш өлмек еді, оған да ырық берер емес.

	– Жоқ! – деді шал шаңқ етіп. Үні жер астынан шыкқандай бәсең естілді, – Балам-ай, тірлігімде сүйегіме таңба салған сол немең өлгенде не оңдырар. Оны тізіміңнен алып тасташы, – деді сосын шаршағандай талмау дауыспен.

	– Айтқаныңыз болады!

	Баласы шығып кеткен соң да шал жанында ойнаған құйын басыла қоймады. Шыр айнала үйіріп іштегі барлық қақ-соқты қобдыратып жатқандай. Осынысымен де: "Сен енді мендіксің, айтқаныма көніп, айдауыма жүресің!" деп бұйырады.

	Молдазайым қасарысып бақты. Жылымға бір түссе сонда көз жұмарын сезіп ойын басқаға аударуға тырысты. Төбедегі ноқатқа үңілді. Одан түк шықпады. Көзі қарыққан ба, алданышын таба алмады. Сонсын ауызғы бөлмедегі күбір– сыбырға қүлақ түрді. Баласы бөлмеден шыққанда есікті жаппай кеткен бе, бұл жолы адамдардың өзара әңгімесі анығырақ естілді. Мамыражай бір кейіпте өрбіген күйкі тірліктің қамы екен, ауызғы үйдегілердің сөз қылып жатқандары. Ауа-райының қолайлығы, шөп шығымының молдығы, мал қоңының жақсылығы – бәріне сол жерде баға берілуде. Сүйрең-сүйрең еткен бір келіншек, тіпті келер қыстың жайлы болатынын әлдеқандай газеттен оқығанын да айналасындағыларға мақтаныш үшін жеткізіп отыр. Құдды, табиғат кілті өз қолында тұрғандай-ақ төндірте-төндірте сөйлейді.

	Сөйткенше, сыртқы есік жұлқа ашылды да, ішке асыға басқан аяқ дыбысы өтті.

	– Бетім-ай, енді елге не бетіммен қараймын! Атасының жатысы анау! Қу ғана қар-ай!..

	– Жоқ жерден жау жеттілердей не көрінді-ей?!

	– Сұмдық! Сұмдық болғанда да бұрын жұрт естімеген масқара!

	– Қой, жаман ырымды бастама...

	– Ішім күйіп бара жатса енді не істейін!?

	– Аптығыңды басшы, айналайын.

	– Иә, босқа дабырлап Молдекеңнің мазасын алмайық.

	– Жоқ деймін-ау, қу ғана қардың ісін айтамын-ау, атасының жатысы анау, "бүгін бе, ертең бе?" – деп біздің отырысымыз мынау... Байсырай қалғанын қарашы, ә?! Қашып кетіпті-і-і!..

	– Кім? Алтын ба?!

	– Сол бетің тілінгірдің тап өзі! Анау-мынау ала қояйын деп дүкенге барсам жұрт жапырлап...

	– Мұнан өткен масқара болмас!

	– Тс-с, Молдекеңнің құлағы шалмасын...

	– Иә, иә, мынаны естісе онсыз да құр сүлдері қалған жан күрт түсіп кетер...

	Дауыстар бірте-бірте бәсеңсіп, бөлмені тыныштық жайлады. Тосын хабар Молдазайымды есеңгіретіп тастады. Басқадан күтсе де дәл мұндайды Алтынынан күтпеп еді. Кемпірі екеуінің бауырында өскен қайран сүйікті немересі! Ешкімге бетінен қақтырмаған бұлаң бауыр ет! Ол да атасын өлдіге санаған ба?..

	"Туған ұл безгенде немереден не қайыр!" – деді іштей кіжініп. Сонсын тістеніп төбеге қарады. Ноқаты орнында тұр. Қап-қара, ап-анық, бірақ шалдан басқаға елеусіз. Ұлы кеткен, немересі безген, енді мәңгілікке айналуға жақын қалған Молдазайым сияқты. Жо-жоқ, керісінше шал ноқатқа ұқсайтындай. Енді аз күнде бұл өліп тынады. Содан арғы жерде ноқаттан не айырмасы бар...

	Ішін аш бөрілер жұлып жатқандай денесі тітіркенді. Күнұзынғы тыншудан соңғы бұл қозғалыс Молдазайымға жан бітіргендей. Талай күнгі аурумен алқын-жұлқын алысудан кейін бүгін таңертең шаншулар басылып, рахат бір бесікке бөленгендей болғанда біткен шығармын деген пенделік ой мойынсұндырған еді. Сөйтсе әлі де тірілер сапында екен. Ендеше, тірлік шеруінен қалып коюға бол¬мас. Көрсін, білсін бәрі де Молдазайымның өліммен қалай алысқанын, өмір үшін қасқайып тұра білгенін...

	Тым асығыстықпен алға аттанып бара жатқанын сезіп ашуын кілт тежеді. Адуын толқынның ықты-жарды тыңдамай, жолында кездескенді бұзып-жармай ықтиярға көне койғанына да тәубе. Әйтпесе, қай жарға соғып, қай тасқа жапсырып быт-шыт қылары, немесе қай қоқысқа төңкере салары беймәлім еді.

	Aз тыншып, өз көңілін өзі демдеген шал тағы да ауызғы үйге құлақ тосқан, арадағы есікті әлдекім жауып қойған ба, ештеңе ести алмады. Содан кейін жанына сондай жақын болып кеткен ноқатқа жүз бұрды да, жатып қалғаннан бергі айнымас серігіне айналған ойға тізгін берді.

	...Тірлік заңы да қызық-ау, бойда қуат барда тәуелділік дегенді білмейсің. Күшің жетпей тұрғанымен санаспай арыстанды ат қып мінгің, жолбарысты жүгендеп қойғың келеді. Әрине, дәл осыңның бос қиял екенін және аңдайсың, дегенмен қайтпайсың, көңіліңді елеспен демеп алға аса бересің. Дәл осылай болмағанымен осыған жуық күй кешетінің анық. Молдазайым да сөйтті. Барды қанағат тұтып, жоққа мойынсұнбап еді. Енді, міне, аурумен арпалысып жатып ошақ басын жайлаған өсекші әйелдердің кебін кие есікке елеңдейді. Бұл, бәлкім, жеңілгенінен шығар? Әйткенмен, мынау жарық дүниеде бір күн тұрған жанға ермек керегін де естен шығармау керек қой. Ендеше, тірі әруақтың тың тындағанын ешкім айыпқа бұйырмас.

	Бір ойды бір ой қуып жанын қуырған сәтте айыптаушы да, арашашы да өзі. Пенде баласы емес пе, әлсіздік танытқан тұста шыр-пыр етіп тегеурінді толқынға қарсы шығады. Жыға ма, жығыла ма, ол жағын айырып алатын шикі өкпе табылмағанына тағы қуанады. Қанша айтқанмен адамға жеңілістен гөрі жеңіс қымбат қой.

	Саусақпен санаса, Молдазайымның марқайған шағы көп екен. Солардың ең бастысы туған ауылдың талай бозбаласының сілекейін шұбыртқан Әпішті алып қашуы. Қыздың ұр да жық ағаларынан тасаланып Есіл өзенінің бойында жалғыз үй отырған нағашысының баспанасына ат басын тірегенде өздерін тосқан қилы-қилы жолдар барын екеуі де пайымдамаған. Ыстық сүйіс, тәтті сезім толқыны саналарын тұмшалап, дүниеде тіршілік атты тайғанақ өткел барын, сол өткелде әлі сан сүрінетіндерін, тайып жығылатындарын көмескілендіріп жіберген. Бірақ, бұл күй ұзаққа созылмады. Көңіл тояттаған бір шақта айналаларына анықтап қараса тіршілік толы күйбең екен. Алқын, шарша, тағдыр мүсіркемейді, қайта ез болсаң желкеңнен тұқырта түседі, майып еткенінше және тоқтамайды. Олай болса, серпілген жөн. Сөйтті де.

	Дегенмен, бұл қуанышы да ұзаққа бармады. Оған себеп – төңіректегі ауылдан шыққан сыпсың сөз. Оларға астыртын тыңшылар ат ізін салыпты. Қашқындардың тұрағын тауыпты. Айтушылардың сөзіне қарағанда "қуғыншылар бүгін тыныш аттанғанымен, ертеңгі күні не болары беймәлім".

	Осыдан кейін қос мұңдақтың белгісіздік сапары қайтадан жалғасты. Олар енді арттарына карайлаған жоқ, күндіз-түні тарта берді, тарта берді, бастары ауған жаққа. Ақыры Сарысу өзенінің теріскей бетіне табан тіреді.

	Ол да бір ұмытылмайтын кезең екен-ау. Жолаушыны жатсынбайтын, құдайы қонағына табылса тай, табылмаса қой соятын, жымисаң бірге жымиып, жыласаң бірге жылайтын кайран казақтар Молдазайым мен Әпішті алаламады. Руын да, тегін де сұрамастан жаппа ұсынып, жік-жаппар болды. Бүгінде қараса, сол жолы екі қашқын, екі мұңлық есілсе есіліп, көсілсе ұялмай көсілетін ел, қайратына жұрт тәнті болғанымен жетімдіктің жетесіне жеткен Молдазайым жанашыр туыс тауыпты. Осы ауылда отағасы атанды, осында ұл сүйді, кереге жайды.

	Тұңғышы Дәулет туғанда есінен әбден адасқаны бар. Адасқаны емей немене, басқарманың көлеңкеде байлаулы тұрған атының шылбырын қиып тастап, бәйге күреңмен ауылды шаң қылды. Иттерді абалатып, жолда кездескенді домалатып, істемегені жоқ. Шауып жүріп бар айтқаны: "Шүйінші! Ұлды болдым, шүйінші!!!" Әлі көз алдында, жын қуғандай есіріп, ет пісірім уақыттан соң өз үйінің жанына тоқтағанда анталай жүгіріскен адамдарда шек жоқ еді. Ожар мінезді басқарма мұның жетпіс жеті бабасын түгендеп жүрген. Тоқтау айтқан ауыл ақсақалы Әбілғазым болмағанда Молдазайымды тірідей жеп қоятыны даусыз-ды.

	Кейіннен соғыс басталды. Әпішін еңіретіп майданға аттанды. Төрт жыл қырғында оқ қағар періштесі бар екен, аман оралды. Сөйтсе, тағы бір батпан жүкті мойнына арта келіпті. Түсінгені – сонау кездерде өзі үшін, әйелі үшін арпалысса, енді баласының жолына шыбын жанды шүберекке түю керек екен. Сол тарықпасын, сол құрбыларынан кем қалмасынмен жүргенде күрмеуге келмейтін қысқа ғүмырды сарп етерін кім білген.

	Сөйткен Дәулет...

	"Атамнан әрі! – деді кіжіне күбірлеп, – Ол шіріген жұмыртқа, жұ-мырт-қа-а!"

	Өзін-өзі қайрауы мұң екен ширатыла бастаған ашуы тарқатылғандай денесі жеңілдеп сала берді. Молдазайым енді қол-аяғын қозғап көрді. Сап-cay. Іштегі жалын да өшкен сияқты. Мүмкін осының бәрі түс шығар. Бастығырылып жатқандықтан жайсызданып, содан әріде уайым жеуі де мүмкін ғой... Сондықтан тұрса ма? Әуп!..

	Басын көтере беріп сылқ етті. Жоқ, түсі емес, өңі. Ауруы да аян. Айтып келген өлімнің нағыз өзі. Қандай қорқынышты! Жарық дүниені қияр сәтті тосу неткен азап! Мүмкін бүгін, мүмкін ертең аттанар. Ой-ой жалған-ай!..

	Қайтадан ноқатқа жүз бұрды. Көзі талғаннан ба, әлгі қарайған дірілдеген сияқты ма-ау, қозғалған сияқты ма-ау, әйтеуір орнын ауыстырғанға ұқсайды. Әлгінде ғана ток өтетін сымнан сәл алшақтау тұрғандай еді, енді сол сызыққа тақала түсіпті. Мүмкін жан біткен шығар? Бүгінгі заманда жансызды жандандырып, жолсызды жолға айналдыру таңсық емес қой. Озық ойлы данышпандардың тек бір-ақ нәрсеге шамалары жетпей қойды. Дәл мына алапат ауруға шамалары келмейді-ақ. Өкініштісі сол ғана. Әйтпесе, жарық дүниеде әлі де бірер жыл тұра тұруға Молдазайымның да құқы бар еді де...

	Тіршілік-ай, қандай тәттісің! Азабыңмен азаматты тұқыртсаң да шекерсің ғой сен. Адамның құлап жатып талпынатыны, жер бауырлай алға жылжитыны содан болса керек. Кермекті көп татқанға тәттінің дәмі елден ерек көрінеді. Соған мына шал да құнықса несі айып!?

	Сараласа Молдазайымның омақасқан тұстары да көп екен. Біріне өзі кінәлі, екіншісіне өзге ортақ кездер де кездесті. Өзің шалынысқан кедергілерді қойшы, санаңды шайып, шел біткен көзіңді ашады, бәрінен қиыны басқаның тұзақ құрғаны екен. Мұндайды да бастан өткерді-ау...

	Соғыс басталардан сәл бұрын болатын. Көже-қатыққа жарап жүрген сиыры өрістен келмей қалды да, Молдазайым іздеуге аттанды. Қоңыр күздің қақ-соқты күндерінің бірі еді. Толассыз жауған жаңбырдан жердің ойран-ботқасы шығып жатқан.

	Aнa төбеге бір, мына төбеге екі шығып табанынан таусылған ол көз байланып кеткенде еріксіз кері бұрылған. Ауылға жақындағанда қиямет істің үстінен түсті. Әлдекім мықшыңдап қол арбаны бүгежіктей сүйреп барады. Артқы тұсы қойма да, бет алысы үй-үйдің арасы.

	Алғашында аңырып қалған Молдазайым мына түнгі жортуылдың тегін емес екенін сезіп, қолма-қол бір шешімге бекінді де, әлгі қарайған сұлбаны қуып жетті. Байқаса – аузында алласынан гөрі ойбайы күштірек жүретін ақсақ Бәйкен екен.

	– Ассалаумағалейкум, Бәке, – деді жасы үлкен жанды жүрісінен таныған Молдазайым қаттырақ дыбыстап. Тосын үннен шошынған Бәйкен "Астапыралла" – деп қол арбасының жетегін жерге тастай салды да, жалт бұрылған күйі қатты да қалды.

	– Есенбісіз, Бәке, – деді Молдазайым, қарсыдағы адам көрмесе де жылы жүз беріп, – Иә, жолыңыз болсын!

	Сонда ғана есін жиған Бәйкен күлгенге ұқсайтын жіп-жіңішке, шиқылдаған дыбыс шығарды.

	– Аспан ашық, күн жарықта күркіреген күн бе десем,сен екенсің ғой, Молдазайым...

	– Бізбіз ғой, Бәке, соның дәл өзіміз.

	– Иә, түнделетіп қайдан келесің?

	– Сиырым өрістен қайтпай...

	– Е,е, сиырдан қасақы мал бар ма, жер бетінде? Жүрген шығар, бір ойпаңда, табылар...

	– Табылуын табылар-ау, дегенмен дәл бүгінгі ызасы өтіп-ақ кетті, қарасан келгірдің. Іздеймін деп табанымнан әбден таусылдым...

	– Күн-райының өзі оңып тұрған жоқ, әрине, қиын.

	– Соны айтамын да.

	Бұдан әрі екеуі бірауық үнсіз қалды. Молдазайым қараңғыда ештеңені айырмаса да, біресе қоймашы шалға, біресе қол арбаға көз қырын тастады.

	– Иә, Бәке, өзіңіздікі не жортуыл, түнделетіп қайдан келесіз?

	– Мен бе? Еһ... еһ... Қойма жақты бір шолып қайтайын деп... Кім біледі...

	– Сіз де уайымшыл екенсіз.

	– Қазақтың "Жау жоқ деме – жар астында, бөрі жоқ деме – бөрік астында" деген мақалын естімегенсің-ау, сірә да?

	Бәйкен тағы да шиқылдай күлді.

	– Естуін сан естіген дүниеміз. Сөйткенмен, жапанда жатқан бұл ауылға кім келе қоймақ, кім шаба қоймақ мынадай қақ соқта?

	– Адам бар жерде алаң-бұлаң бола береді, жарқыным!

	– Жарайды, бұған да келісейін. Апақ-сапақта айдалада айтысқанымызға не жорық? Мына арбаңызды жеткізісіп салайын?

	– Жо-жоқ, айналайын, өзім-ақ! Тәйірі, осы да сөз бе, біздей азаматтарға, жолыңнан қалмай-ақ қой!

	Қоймашы шалды көргенде алғашқы беттегі күдігі басылған Молдазайым ықты-жарды тындамай қол арбаны итеруге ыңғай танытқанда қолына кенеп қап тиіп қайтадан секемденді. Сипалап байқаса ішіндегісі дән сияқты.

	– Бәке-ay, мұныңыз не, ел ырысын тышқаншылағанда не таппақсыз? – деді дауысы дірілдей. Сол-ақ екен Бәйкен көз ілеспес шапшаңдықпен шоқаңдай жетті де, мұның білегінен ұстай алды. Өзі алқына тыныстап тұр.

	– Шығарма дымыңды, кірме ит! Дәл осы сәт "а" деп аузыңды аштың бар ғой, аяғынды аспаннан келтіремін. Солай!

	Ақсақ шалдан дәл мұндай батылдықты күтпеген Молдазайым алғашында абдырап қалғанымен, сәлден кейін бойын жиып алды да, тістеуіктей қысқан қолды серпіп жіберді.

	– Бәке, сіз ұры ма едіңіз?!

	– Жап, дедім ғой аузыңды, кірме ит! Егер есің барда елінді таппасаң күшіктей қыңсылатамын!

	– Сонда қайтіп?

	– Кәдімгідей! Ойлан, ойлан да мына арадан тез тайқи! Әйтпесе, түрмеде шірисің. Қорқытқаным емес, шыным, қатының мен балаңды танымайтындай боласың.

	Енді Молдазайымның қаны қызды. Мына шәуілдеген қандендей немені бүріп тастау ойына түскенімен ондай бассыздыққа тағы бармады. Қашанғы сабырлылығына басып, қарсыласын жөнге шақырды.

	– Бәке-ay, мұныңыз не? "Ел-аман, жұрт-тынышта" жаға жыртысатындай не қара басты, сіз екеуімізді? Сіз де ақылға жүгініңіз. Мына дәнді қоймаға қайта алып барыңыз. Сөйтіп "жабулы қазан – жабулы" күйінде қалсын.

	Молдазайым осы арада бірінші рет қорынды. Ұрыны ұры демей мәймөңкелегені қай сасқаны? Әлде, өзін мына дүйім елден даралағаны ма? Жоқ, өйтуге ешқандай қақысы жоқ. Қаңғып жүргенінде сая болған ауыл өз ауылы, сондықтан оның ырысын босқа шашқыза алмайды. Оған ары жібермейді.

	Осы ойға бекінген Молдазайым:

	– Бәке, мына қапты қоймаға еркіңізбен жеткізесіз бе, әлде дүйім жұрттың алдында масқараңызды шығарайын ба?! – деді түйіліп. Ақсақ шал айылын жимады.

	– Тантыпсың! – деді шіңкілдей.

	– Пайғамбар жасындағы адамсыз, тағы қайталаймын, көніңіз ырыққа!

	– Отта! Оттай түс!

	– Көнбейсіз,ә?! Көнгіңіз келмейді... Жарайды, онда басқа әрекетке барамыз!

	Ендігі жердегі сайқымазаққа төзбеген Молдазайым Бәйкенгe ұмтыла берген еді, анау балдағын сонадай жерге лақтырып тастады да, байбаламға басты:

	– Аттан! Аттан! Ауылымды жау шапты, аттан!!

	Дәл осы сәт есіне түссе ұйқысынан шошып оянатыны бар. Бәйкеннің шұрқырай шыққан дауысына жиналған жұрт басқаға емес, дәл Молдазайымға ұрыдай оқшия қара¬ған. "Қойманы бақылап қайтайын деп келе жатсам алдымнан мынаның кездесе кеткені. Ұрлап барады екен. Тоқтатпақ болған мені кылғындырып өлтіріп жібере жаздады. Әлім жетпейтінін сезіп сіздерді көмекке шақырдым, халқым!" – деп қолды-аяққа тұрмай тызақтаған Бәйкенге жандары ашып, қызба жігіттер мұны желкелеп те алған. Араға тағы да ауыл ақсақалы Әбілғазым араласпағанда істің насырға шауып кетуі мүмкін еді. Ашулы топтың ықты-жарды тыңдамай Молдазайымды майып етуі ғажап емес-тін.

	Содан тексеріс басталсын, содан сүйретпе көбейсін. Ақырында біраз уақыт темір торлы терезенің арғы жағында отырып қайтты. Таққан айыптың дәлелсіздігінен босады. Мүмкін Әбілғазымның араласуының шапағаты да тиген шығар. Ол бір жаратқанға ғана аян. Әйтпесе, тескен тау асуы бір шалдың айтуынша "ол – құдайдың бірлігіндей" болатын.

	Әділетсіздікке жаны жабығып, жүрегі күйіп ауылына жеткенде Молдазайымның мыйын тескен бір-ақ ой тұрды. ''Тезірек көшу керек, мына күйелі өңірден", – деп шешкен. Әйткенмен, әйел, балаларымен қауышып, ыстық шәй ішіп отырғанында Әбілғазым үстіне кірді де, барлық жоспарын күл-талұан етті.

	– Айналайын, Молдазайым, – деді қария қашандағы әдетімен әппақ қауға сақалын сәнді сауа, баппен сөйлеп,– мен саған ақыл айтуға, не жол мен жөн көрсетуге келген жоқпын,ақсақалдық басымды алдыңа иіп кешірім сұрауға келдім. "Бір биеден ала да, құла да туады," деген сөз бар. Ал, біреуден осындай туса дүйім елден қандай шықпақ? Іргеміз ірімеген ел едік, бүгінде жеріп жүрген жайым бар. Әпішті келінім, өзіңді інім санағанмын. Арамызға қылау түсті. Оны баттитып қою да, сылып тастау да сенің қолыңда, Молдазайым. Кессең басым, міне!

	Осыдан кейін көшіп көр. Молдазайым жылы орнын суытпады. Әйткенмен сергелдеңге салған уақыт нөпірі сана саңылауын толтырғаны да ақиқат. Осы оқиға барысында мұның бір ұққаны: адам баласына жазықсыз күйе жағу барып тұрған ант ұрғандық болса, бас пайдаңның қамы үшін басқаны шырқырату кешірілмес күнә екен. Талпын, ұмтыл биігіңе, дегенмен ешкімге қиянат жасама. Әділ бол, әділет қана мұратыңа бастай алады.

	Қалған ғұмырында ұстанған жолы да осы. Әсіресе, төзбейтіні жылтырақ үшін жылымға айалғандар. Олар ұят, ар атты қасиетті үғымды табанға таптап, адамнан айуанға айналғандар болып көрінеді. Берсең – жағасың, бермесең жамансың, ондай шіріген жұмыртқаларға. Тұңғышы Дәулеттен де сол үшін безінді. Кіндігінен шыққан ұлға әлі күнге рай бермейтіні осыдан...

	Ту-у, есіне тағы да Дәулеттің оралуын қарашы. Ойы айналсоқтап келіп соны табуға үйір-ақ. Құдды, маңайына арқандап қойған ат секілді. Қаққан қазығы – ұлы. Сол қазықты сағалап шыға алмайды. Неліктен? Аңғарып жатқан шал жоқ. Көңілінен біржола бұл есімді өшірдім деп есептеп еді. Төсек тартқаннан бері әлдеқандай сұм жылан қақшаңдай бас көтеріп, сумаң-сумаң етеді. Оның қашан тыншыры белгісіз. Бәлкім, қара жердің суық құшағына бойын жасырғанда басылар...

	Қара жер... Кімді алмады құшағына. Ақты да, қараны да талғамастан жұтып жатыр. Сонда да қыңқ етпейді. Ұлының ұлылығын ашпайды, сайқалдың сайқалдығын тағы шашпайды. Осынысымен тірлік теңізіне қайығын түсірген адам атаулыны тыныштыққа шақырғандай. Бірақ қара жердің осы ұлы ниетін үғатын сана бар ма? Бар деуге де, жоқ деуге де болады. Себебі біреулер адалдыққа жүгінсе, екіншілері оның аяғынан шалып қалуға тырысады. Әбілғазым мен Бәйкен, Молдазайым мен Дәулет сияқты. Алғашқы екеуі әлдеқашан дүние салған. Жердің бетінде сиыспап еді, астына түскелі тып-тыныш. Бітіспес жүректерді өлім ғана бітістіріп, түсініспес көңілдерді көр ғана түсіністіргендей. Олардың соңынан бүгін бе, ертең бе, Молдазайым да аттанбақ. Сосынғы жол, әрине, Дәулеттікі екені даусыз. Осындай ақиқатты біле тұра адамдар аз ғұмырды неге сергелдеңге салады екен, ә? Бір күнгі жарықты қадір тұтпай, мәңгілік қараңғыға жанталаса асығатындары несі? Жұмбағы көп қайран өмір. Сені әділетсіз десе ақтың ауылын жоғалтып алар, ал басқаға жорыса тіршіліктің тәтті дәмі тамсантып талғамын жояр. Әйтеуір, ғүмырдың ұлылығын, оған түсер соқпақтардың жоғалмайтынын біледі. Ләйім, соған жазсын!

	...Соғыстан оралғанда ауыл жаңалығын естіп Молдазайымның төбе құйқасы шымырлаған. Баяғы Бәйкен колхоздың басқармасы екен. Қолына ерік тигесін аясын ба, ер-азаматсыз қалған ауылдың шікірі атанған да қойған. Қатын-қалаш басқарманың жел жағына шыға алмайды. Ақсақтың аты аталғанда бесіктегі бала да жылағанын кілт доғарады. Басқасын қойшы, алпыстан асқан бетпақтың ұялмай-қызармай бойжеткені бар үйдің терезесін түнделетіп қағатынын қайтерсің. "Ит жоқ жерде шошқа үредінің" кебі келген де қойған.

	Молдазайым басқарманың катыгездігін майданнан оралған алғашқы күні-ақ көрді. Кешкілік үйге есікті жұлқи ашып Бәйкен кірді.

	– Әй, – деді ол амандық-саулық сұраспастан, – естідім, үйіңе түскелі табаны күректей тоғыз сағат уақыт өтті. Неғып шалжиып жатырсың, ә! Әлде немістермен соғысқан жалғыз сен бе едің! Байқа! Аш көзіңді! Біз де мұнда ерігіп жүрген жоқпыз! Қазір қауырт науқан. Егінді салып біте алмай біз жанымызды шүберекке түйеміз, бұл жатады!.. Дабай,тұр, қырмандағы қатындарға көмектесесің. Аспанның сұрқы жаман, тұқымды жаңбыр шайса шаруамыздың біткені. Дабай, дабай, жинал!

	Бас жоқ, көз жоқ дікілдей жөнелген ақсақтың мына қылығына ызаланған Молдазайым тоң-торыс күйде теріс аунай берген еді, басқарма шапши жөнелді.

	– Әй, тұрасың ба, жоқ па?! Осыдан дәл бүгін қырманға бармадың бар ғой, құдай біледі, контра деп милисаға арыз айдаймын. Сонсын өз обалың өзіңе! Үйреншікті түрмеңде шіритін боласың! Кірме ит, бұл да қиқаңдайды, ә?! Қиқаңдатамын! Баяғыңды қосып, көзіңе көк шыбын үймелетейін!..

	Дүниедегі ең қиыны өзіңді өзің қарадан арашалай алмауың екен. Бәйкен өткен шақты есіне салғанда Молдазайымның денесі мұздап қоя берді. Орнынан қалай созалаңдап тұрғанын, сонсын киінгенін, сонсын қырман жаққа барғанын білмеді. Әйтеуір, әйелдердің арасында берзент жабу тасып, ашық алаңда жатқан тұқымдық бидайды жауып жүргені еміс-еміс есінде. Бәрін тамамдап, төсегіне құлағанда жүрегін бір қыжылдың жайлағаны шындық. "Есің барда еліңді тап, -деген бір ойы, – Қанша айтқанмен қаны бір туыстарың кезіндегі бір еркелігіңді ұмытқан шығар. Әпіштің ағайындары да бәрін кешіруге тиісті." Осыған илігіп бара жатса екінші бірі сумаң етеді: "Сенде қандай ел, қандай туыс бар еді? Қаңғып жүргенде қатарға қосқан мына ел – елің де, мына жұрт туыстарың. Оның үстіне балаларыңның да кіндік қаны тамған жер осы. Ендеше, едіреңіңді тұсап, жылы орныңды суытпа".

	Ақыры соңғы ойдың ығына жығылды. Сөйтіп, өз басын Бәйкен пәтшағардың ырқына байлап берді.

	Майданға ауылдан аттанған отыз адамнан оншақтысы ғана тірі оралғанда күшке күш, сәнге сән қосылып, дүние дөңгеленіп жүре берген. Күзде Бәйкеннің орнына басқа басқарма сайлап және думандатқан.

	Әй, алдамшы жалған-ай, сөйткен Бәйкен де дүниеден озды. Тірісінде тінтініп жүретін неме өлгенде де тыныштықты шайқап-шайқап жіберді. Мәйітті жерлейтін шақ туғанда обырдың оңбайтын қылықтарынан жиренген жұрт сырт берген. Бірақ араға тағы Әбілғазым араласты.

	– Халқым, – деді ол күңірене, – қайт райыңнан! Өлікті сыйлау парызымыз. Тіршілігінде істеген қиянатқа өлген тән жауап бермейді. Ендеше, қарайған көңілді жуып, түскен дақтан жандарыңды аршыңдар да, бейбақты арулап жерлеуді ұйымдастырыңдар. Туғанда ол адам болатын, келе-келе пенделікке бой ұрды. Ал, қазір ше? Қазірде де шоқалақ болсын, сор болсын, әйтеуір өз жолын жүріп өткен адам. Мына жарық дүниеден пәтуа таппай кеткен мұңдақ. Ендеше безінбеңдер, бедіреймеңдер, аза тұтып жерлеңдер.

	Үлкеннің сөзін жерге тастамаған ауылдастар Бәйкенді арулап қойды. Еркектер аянбай-ақ қолғабыс жасап, әйелдер жағы жоқтау айтты. Дегенмен, осының өзі жасандылықтың бояуын жасыра алмады. Жасанды ғұмыр иесінің соңғы алған еншісі заңдылық сияқты көрінді, Молдазайымға.

	Сөйтіп, Бәйкен жерленді, аларамдықтыңтамырыкесілді ме? Жоқ. Жайқалған теректер арасында өскен тікенек секілді бірде табаныңа кіріп, бірде киімдеріңді жыртып әлі де мазаны алып тұрады. Жаралап қана қоймай, тәніңді ушықтырып, жаныңа тыныштық бермейтінін қайтерсің! Өзгенің бақшасы емес, өз аулаңнан да ондайдың табылатыны ғажап дүние. Абайлап-ақ жүрсең де тыз етпе тікен, тіпті төріңнен де ұшырасады. Былқылдақ кілемді басып келе жатып жараланам деп кім ойлаған. Әйткенмен, жазмыштан қашып құтыла алмайсың.

	Өлерінен аз бұрын Бәйкеннің Молдазайымды шақыртып алдырғаны бap. Барды. Төсекте жатқан жан мұны көргенде кәдімгідей әлденіп, жастықтан басын көтере бере:

	– Әй, – деді шаңқ етіп, – әлденеден дәмеленіп қимаң қышымасын! Meн сенен кешірім сұрамаймын!

	Байқады, Бәйкеннің екі ұрты суалып, көзі шүңірейіп кетіпті. Жанарында бұрынғыдай жылтыраған ұшқын жоқ. Шақша басына біткен селдіp шашы шабылған сұйық шөптей әр жерге тарай-тарай жығылып, жып-жылтыр кұйқаны жасыра алмай тұр. Шикіл сары өң бозғылт тартыпты.

	– Ондайды ойлаған емеспін, – деді Молдазайым естілер-естілмес. Мұндай жауап күтпеді ме Бәйкен сәл бәсеңсіп,жанында жатқан құрақ көрпені нұсқады, әріде өзінің әлсіздігіне күйінгендей көзін жұма беріп, қайтадан жастыққа жантайды.

	– Молдазайым?

	– Әу...

	– Осы ауылда тыңдар құлақ құрып қалғандай сені неге шақырттым, білесің бе?

	– Жоқ.

	– Білмейсің, ә? Әрине, білмейсің. Өйткені сен... – Сөзінің аяғын жөтел бөлді. Бірауық күркілдеген Бәйкеннің жүзі қызарып, маңдайынан шып-шып тер шықты.

	– Сен менің ермегім едің...

	– Не, не?! – деп сұрады Молдазайым ананың нені меңзегенін түсінбей. Енді Бәйкен шиқылдай күлді.

	– Саңырау емеспісің?

	– Жоқ.

	– Ендеше, не естісең сол. Сен менің ермегім болатынсың. Жалғыз сен емес, барлық ауыл адамдары ойыншығым еді. Иә, иә, одан артық теңеу таппайсың. Ойыншық! О, менің жанды қуыршақтарым, егер бәрің болмағанда мен баяғыда өліп қалар едім! Өмірімді ұзартқан да, қысқартқан да сендерсіңдер! Осы жасқа жеткенім – көп ойнағанымнан, осы жаста өлетінім – менің бәріңді көргім келмейді, көргім-м-м-м!..

	Бәйкеннің жаймашуақ басталған үні не күлгенге, не жылағанға ұқсамайтын жабайы шыңғырыспен аяқталды. Ол көрпесін бетіне бүркенген күйі аунақшып біршама жатты.

	Жат үннен шошынған үйдегі тағы бір жан – Бәйкеннің шүйкедей кемпірі шегіншектей-шегіншектей босағаға жетіп қатып қалыпты.

	Молдазайым отырған орнынан тыпыр етпеді. Жүзі бір қуарып, бір сұрланып, көзін алдындағы бейбақтан аудармады.

	Бәйкен біраз дөңбекшіген соң басылғандай сұлқ жатты да, әлден уақытта басын көтере берді. Сәл сырылған көрпеден ашық қалған қушық иығы селк-селк етеді.

	– Сендер көпсіңдер, мен жалғызбын. Бірақ, жеңілмедім, жеңімпаз да атанған жоқпын. Ішімді кім ақтарды, жанымды осы топтан кім түсінді? Ешкім ұқпады. Білесің бе, сендерден нені кызғандым? Білмейсің... Өлемін, бүгін бе, ертең бе жанарымның сәулесі өшеді. Мүмкін топырақ саларсыңдар, мүмкін... Өкінбеймін. Мені тыншытпайтын бір-ақ нәрсе бар. Ол – ұрпағымның жоқтығы. Сонсын көңілімді дүниеге аудардым. Тышқаншылап жүріп жинадым да. Әй, қатын, ана сандықты ашшы?

	Сөз өзіне бағытталғанда кемпір селк етті де Бәйкенге бip, сандыққа бір қарады.

	– Ей, неғып сөлмірейіп тұрсың, аш сандықты!

	Өзі қалт-құлт етіп әзер жүрген кемпір шалының жастық астынан шығарып, лақтырып жіберген кілтін алып, қақпақты аша бастады.

	Молдазайымның мұндайды бірінші көруі. Сандықтың бip бұрышы толған ақша екен. Бума-бума он теңгелік, жүз теңгелік қағаздардан көз тұнады.

	– Miнe, менің өмірім де, ұрпағым да, – деді Бәйкен өз-өзіне риза кейіппен жымиып. – Көріңдер, көріп қалыңдар. Мен сендер сияқты көрінгенге телмірген сорлы емеспін. Қаласам аспандағы айды да сатып ала аламын. Ал, енді сандықты жап та, кілтті бері таста!..

	Кілт қолына тигенде сәбиді аялаған анадай елжіреп кеудесіне қысты.

	– Молдазайым?

	– Құлағым сізде.

	– Айтпағым көп еді, бірақ бәрін аша алмаймын. Өйткені жеңілгім келмейді. Сені шақыртқаным... Керегі жоқ. Тек есіңде болсын – мен өмірде жалғыз емеспін. Мына Бәйкеннен құтыларсыңдар, әйткенмен басқа Бәйкендер әлі ондап, жүздеп кездесер. Сол шақта мені еске алып жүрсеңдер мен соған да разымын. Бар айтарым осы. Енді отырма, бара бер...

	Осы кездесуден үш күн өткенде Бәйкеннің үйі өртенді.

	Тағы екі күннен кейін өзі көз жұмды.

	Пай-пай, жалған-ай десеңші! Адам дүниеге шыр етіп келгенде-ақ өз үнін айғақтап, өз пенделігін жариялап тұрады екен-ау. Жолында тосқан кесір бар ма, кесапат бар ма, оған да карамайды, содан кейін шапқылайды дерсің. Сондағы көздегені не – ақтық па, алпауыттық па? Пайымдамайды да. Оған алға қарай ентелей берсе болғаны. Өзегін өртеген от та, өкпені шарпыған шоқ та сол жолда байыз тауып, қоламтаға айналып қала бермек.

	Қоламта демекші... Мына пәниде кім мәңгілік? От өшеді, тас үгітіледі, жан-жануар алмасады, адам да дәм-тұзы таусылған шақта мәңгі мекеніне аттанады. Сонда, ойлап карасаң, мынау әлемде бір-бірімен сиыспаған жан-жәндіктің тоқайласар, дамыл алар тұсы да тыныштык елі екен-ау. О, жасаған, сана-сезімі, ой-өрісі кемеліне жеткен адамзаттың дәл осыны ғұмыр үстінде түсінбегені-ау, ә?.. Туасың, тырбаңдайсың, тұрасың, жүгіресің – бәрібір түптің түбінде бір тыншисың. Табатының – жер, бұйыратыны – топырақ. Етің іриді – топыраққа сіңеді, сүйегің қурайды – жер қабатында қалады. Ендеше, адамның жерден шықты, топырақтан жаратылды дегені де қисынға келіп тұр. – Өйткені, асырайтын да, қабылдап алатын да сол. Адам атаулы осыны түсініп, осыған неге ғана мойынсұнбайды екен? Молдазайым ноқатқа көз жіберді. Бәз-баяғы қалпы.

	Ең құрымаса көңіл арбап бір қозғалса-шы. Тірі дүниенің түртінген тірлігін айғақтар жыбырдың өзі дәтке қуат екен-ау. Мына қарайған пәле соны төсекте жатқан шалға қимағандай ма?..

	Ұзақ үңілді. Жанары талған сон ғана кірпік қақты.

	Сонсын қайта қарауға батпады.

	Ауызғы бөлме жақтан құлағына дабыр-дұбыр шалынды. Жиналған жұрт әлдененің қам-қарекетінде сияқты.

	Сыңсығандай ма, әлде өксігендей ме, үзік-үзік жайсыз дыбыс жеткендей болды.

	Ә – ә, жаңа есіне түсті, шал мен кемпірдің бауырында өскен Алтын өзгенің табалдырығын аттады деген сияқты еді... Қағыс естімесе әлгі бір әзірде сондай хабар естілгендей-ді. Ендеше мынау келіні, яғни қыздың туған анасының үні. Сорлы-ай, екі оттың арасында қалғандай күй кешіп отырған шығар. Қанша айтқанмен "іштен шыққан шұбар жылан" ғой. Қимайды-ақ, дегенмен, табиғат заңымен қарсыласу қайда-а. Қазақтың жол-жоралғысымен соңынан қуып баруға да ниеті ауған шығар. Өйтуге тағы батпайды. Атасының жатысы мынау. Оның үстіне жайшылықта жер қозғалса қозғалмайтын, ал бір түйілсе түйені түтіп тастардай болатын ноқай ұлдан жасқанар. Ол да қазір жүрген шығар қабағынан қан жаудырып. Бәрінен сол қауіпті. Дәл мынадай хал үстінде ешкімді мүсіркемесі де, кешірмесі де аян. Туған баласы тұрмақ әке-шешесін шалт басса көрмей кетуге бар бірбеткей баладан бәрін күтуге болады. Шалдың осы күнге шейін таң қалатыны – бір кіндіктен тараған екі ұлдың екі жақтылығы. Дәулет інісіне кереғар. Ол көнпістіктің көлбеуіне байланған жан иесі. Әщады әйелдің ырқынан шықпайтыны сондықтан... Ойы тағы қайда бастады? Қой, көзі тірісінде әке мен бала арасын ашпай-ақ қойсын. Қыз кетсе – өз жұртын тапты. Oның несі айып? Бүгін бе, ертең бе, бұйыртқан босағасын бәрібір аттайды. Ендеше...

	– Дәркен... – деді әлсіз дыбыстап. Арғы жақтан жауап болмады.

	– Дәркен! – деді әріде күштене. Сонда ғана арадағы есік баяу ашылып, баласының сұлбасы көрінді.

	– Әке, шақырдыңыз ба?

	– Бepi жақында.

	Баласы ағаш кереуеттің жанында тұрған биік орындыққа жайғаса беріп әкесіне ықылас аударды. Молдазайым сөзін бірден бастап кеткен жоқ. Ұзақ сапардан сағынып оралған жолаушыдай Дәркеннің өн бойына біршама уақыт көз тоқтатты. Жаңа байқады, қырықтан енді асқан ұлы шay тартып қалыпты. Шойын қараның өңіне әжім түсіпті. Әкесіне тартқан қабағының ашыла қоймағанына қарап, ұрпағының кейінгі күндері қажығанын сезді. Табақтай бетінің оң жақтағы ұшына біткен бармақтай қалдың түктері тікірейіп тұр. Әлденеге қапаланғанда өститін. Енді қайтсін, әкенің жатысы мынау, баланың қылығы анау, ойламайды деймісің, әрине қиын тиіп жүргені сөзсіз.

	Бәрі қызық қой, әлдеқандай тосын көз: "Балаң аузыңнан түскендей екен", – десе марқайып қалатын. Шындығында, осы Дәркеннің бет-пішіні, қара-тұлғасы өзіне тартты. Сүйегі ірі, иықты, батыртектес пішінге қарап тұрып-ақ тойғандайсың. Сәл бұйралана біткен көмірдей қара шашы қандай жарасымды, шіркін! Осындай жар тапқан келінде де арман жоқ шығар.

	Дәркеннің мінезі ғана әкесінен бөлектеу. Нағашыларынан жұғысқан ба, әйтеуір кей-кейде дауылға айналып сала береді. Ондайда... Алла сақтасын, қарсы келтірмесін. Молдазайымның бір сүйсінетіні, адуынды бола тұра баласы ешқашанда өзінің бетіне келмепті. Осындай ұлдан айналып кетсе болмас па!

	– Әке, жайша шақырдыңыз ба? – деп сұрады ұлы өзіне тесіле қалған әке жанарынан жасқанғандай қозғалақтап.

	– Жайша, – деді Молдазайым ойын кілт үзіп, сонсын қолын көрпе астынан жайлап суыра берді де, еті қашқан қу сүйекті баласына көрсетуге қорланды ма, қайтадан тыныштала қалды.

	– Балам, ауырсынбасаң келінді де, басқаларын да шақыршы?

	Дәркеннің бөлмеден шығуынан қайта кіруі тез болды. Соның артынша ауызғы бөлмедегілер топырлай ішке өтті.

	– Алтын қайда, араларында жоқ қой? – деп алдаусырата бастады сөзін, Молдазайым.

	Ешкім жауап қатқан жоқ. Бәрі көздерімен жер шұқысты. Біріне бірі ұйлығыса, бірінің тасасына екіншісі жасырынуға бейім.

	– Жасырасыңдар, ә?

	Күші жетпесе де зорлана жымиды.

	Бөлмені үнсіздік жайлады. Тіпті маңайдағылардың тыныстағандары да сезілмеді.

	– Жасырыңдар, жасырыңдар... Жасыратын жөндерің бар. «Ұрының арты – қуыс» дегенді аталарымыз тегіннен-тегін айтпаса керек-ті. Жарайды, ол өткеннің әңгімесі. Ал қазіргіге жүгінсек... мен бәрін естіп те, сезіп те жатырмын, айналайындар. Ақыл да қоспақпын. "Қыз туса – өріс" деуші еді, дәл бүгін өрістерің ұзарған екен, қайырлы болсын!

	Бөлмедегілер бір-біріне жапақтаса қарасты. Тек Дәркеннің жүзі түнере қалды. Осыны байқаған шал сәл тыныстан соң бар күшін бойына жиып, сөзін әрі қарай сабақтады.

	– Әлгінде айтқанымды кекесін екен деп ұқпаңдар, айналайындар. Дәркен, сен де өлік шығарғандай түнерме. Менің бауырымда өскенмен, құдайдан жасырмағанды адамнан жасыра алмайсың – бала сенікі, ендеше қолың ұзарғанға қуан. Алтын ізсіз жоғалған жоқ, сүйек тауып берді. Сондықтан ешкім де еңсесін түсірмесін. Жол деген бар, жоралғы және қарасын қалқайтады, соған дайындалыңдар. Шүкір, баламыз панасыз жетім емес. Жатқаным болмаса мен бармын, туған-туысқандары сендер жүрсіңдер. Ендеше, артынан қуушы жіберіңдер. Оларың елді шулатпасын, жөнімен құдаларға, қызымызға жолықсын, жөнімен қайтсын. Еркелік көрсету мұндайда лайық-ақ. Бірақ, сендер өйтпеңдер. Осы бастан сынаспай сыйласыңдар, аттарыңнан түсіп қалмайсындар. Айтпақшыдай, өзі қай босағаны аттапты?

	Бөлмедегілер жан біткендей қозғалақтасып қалды. Әйел біткеннің жүздеріне қан жүгіріп, еркектердің көзін ала біріне бірі қарап жымың-жымың етісті.

	– Әбекеңнің шаңырағына қоныпты, – деді әлдекім шал сұрағына басқалардан бұрын жауап қатып, Молдазайым ішкі толқынысын жасыра алмады;

	– Ырыс дарыған босағаға барған екен ғой, алдынан жарылқасын!– деді күбірлей.

	Содан сәл өткенде ауызғы бөлмеден Молдазайым дүниеде ымыраға келе алмаған күңкіл сөздер шыға бастады. Шалдан рұқсат болған соң кім тартынсын, әркім өзінше сілкініп жатыр.

	– Көзжақсымның соңынан мен бармағанда кім барушы еді?! Әбілғазым әулие болса да шаңырағын бір шайқалтайын, – дейді бір әйел үні қызбаланып. Молдазайым таныды, көршінің жұбайы. Жайшылықта сызылып сыр бермегенімен титтей нәрседен ашуланса ықты-жарды тыңдамай сойқан салатынның нағыз өзі. Әлгінің сөзін екінші– үшінші дауыстар іліп әкетті.

	– Пішту, бәйгенің басына шығатын сен кімсің? Біле білсең жол да, жөн де менікі емес пе!

	– Иә, десейші, үлкен тәтем тұрғанда басқаға не жорық.

	– Сонда үлкен тәтең кімнің шікірі? Әлдекімнің түкіргені естілді.

	– Ойбай, мына қызталақ келгір қайтеді-ей? Жатырынан қағынған сайқал, саған сөз келген жоқ еді ғой...

	– Мен сайқал болсам сен әлі күнге көрінгенге түртінген байталсың!

	– Жетер, жетер! – Бұл ұлдың дауысы.

	Істің аяғы насырға шаппай тұрып тоқтау салған Дәркен ендігі жерде тізгінді өз қолына алды.

	– Доғарыңдар сөзді! Әкейдің әлгінде не айтқанын естідіңдер ғой! Естеріңде болса, жайшылықтағыдай жаңа құдалардың алдында кергіп тұратын уақыт емес. Екі-үш адам барасыңдар, қыздың ерікті-еріксіз түскенін білесіңдер, сонсын жусаннан аласа, бетегеден биік қалыптарыңмен қайтасындар. Осыны істемедіңдер бар ғой, менен жақсылық күтпеңдер!

	Бір тоқтамға келген әйелдер қауымы араларынан екі-үш адам сайлады ма, сәл үзілістен кейін тыпыр-тыпыр жүрген аяқ дыбысы, сыртқы есіктің шиқылдай ашылып-жабылғаны естілді де, артынша бәрі сап тиылды.

	Үй ішіне тыныштық орнағанда бойынан ауыр жүк түскендей болған Молдазайым жаны жайлана ноқатын тауып алды. Қап-қара нүкте бұл жолы көңілге түскен дақтай елестеді. Ондай пәле пайда болса-ақ құрығаның. Беріш боп қатып қалады да өмір бойы ызғарын шашып тұрады. Мейлі үрле, мейлі өрт тұтат, енді оны жылыта алмайсың. Дәулетпен араға осындай пәленің кіргені анық. Оны жұлып алып, лақтырып тастауға әке жүрегі әрекеттенбеді деймісің? Олай етуге күші жетпеді. Ақыры Молдазайым ұлдан, Дәулет әкеден айырылды. Айырылғаны емей немене, әредік кездескенде беттері жылтырағанымен іштері қалтырайды, жанарлар тоқайласқанымен жылылықтан гөрі жылымшылықты зорлана жайып тұрады. Бұдан өткен сорақылық, бұдан өткен жасандылық болмас, бұл пәниде...

	Соның бәрі ұлдың ашкөздігінен. Үйленді, қалада қалды. Кикілжіңнің басы да осы тұста басталды.

	Ауыл адамы қалаға үйірсек. Міне, сол адамдардың қонақ үйден гөрі таныстарын жағалайтыны ақиқат. Бозкөлдіктер де сөйтті. Сондағы тапқандары Дәулеттің баспанасы.

	Обалы нешік, ауылдастар қонған үйіне салмақ салғызбады. Молдазайым сан естіді, Дәулеттікіне қой да, қарын-қарын май да, құрт, ірімшік те дорба-дорба болып жеткізіліпті. Амал қанша, семіздікті қой ғана көтереді, осы жақсылықты баласы ұғынбады. Ол сабазың былайғы жұрт қолынан бергенді қорыққандыққа балады, бермегенді сыйламағандыққа санады. Ақыр аяғында ауылға дүңк-дүңк әңгіме тарады. "Ойбай, Дәулет сөйтіпті... ойбай, Дәулет бүйтіпті"... дегендерді әке құлағы сан мәрте естіді. Ақыры шыдамады, кәрі сүйегін сүйретіп қалаға өзі барды.

	Бала да, келін де жұмыстан оралып, төрт көз түгел дастархан басына жиналғанда Молдазайым сөз бастады. Әрине, бірден төтелей тартқан жоқ. Аналардың тамырын басқандай айналаны көп орағытты.

	– Жағдайларыңды көзбен көріп қайтпаққа келгенмін. Байқасам өз қолдарың өз ауыздарыңа жетіпті. Үйлерің де сәнді екен. Менің бергенім бір-екі соғым ғана. Сонда осыншама дүниені қайдан жинап алғансындар, ә?

	Таңырқай сөйлеген атасының алдында мақтанып қалуды ойлады ма, келіні:

	– Ет комбинатының бухгалтеріне бұл сөз болып па? Енді машинаға көңіліміз кетіп жүр, – деп салды. Ауылдың тереңдігіне бойламаған қаланың тік бақай қызы осынысымен-ақ барлық жұмақ түйінін шешіп берді.

	– Е-е, майшелпектің тәттісін татып, күйігін сатып жүрміз деңдер! Жөн-ақ.

	Әке табиғатына қанық ұл әзірге аузын буған өгіздей тіс жармайды. Әйткенмен, әлденені ішіне түйіп, соған тас түйін бекініп отырғаны күмәнсіз. Ауызы сәл ашыла, астыңғы ерні салбырай қалыпты. Добалдай қолдарымен кесені айналдыра береді. Әйелін тыйып тастауға тағы батпайды. Өйтсе әке қаһарына ілігуі мүмкін екенін жақсы түсінеді. Жазық маңдайы жіпсіп тұр. Қоңқақ мұрнының үстінде тамшылар жылт-жылт етеді.

	– Жөн-ақ, – деді шал енді назарын түгелдей келініне аударып,– ал, мен өмірімді тұл жетімдіктен бастап, үй болғанда астыма төсер тоқым да таба алмаған едім...

	– Ол енді... қиын жылдар ғой.

	Жайшылықта сөзін бөлгенді жақтырмайтын Молдазайым бұл жолы райынан қайтып, ыңырана қозғалып барып ойын әрі сабақтады.

	– Соңда деймін-ау, мендей бейшараны кім елеп еді? Ел елеген. Ел болғанда да екі туып бір қалғандарым емес, бұрын көз көріп, құлақ естімеген мүлдем бөтен адамдар. Олар басыма баспана, асты-үстіме төсеніш берді.

	Ай, дарқан, халқым-ай, өзіне жетпесе де өзгелерге қайыр көрсету пешенеңе жазылған екен-ау, сенің!

	Кеседегі суып қалған шайды бір-ақ ұрттады да белі талды ма, биік орындығын шегіншектетіп, арт жағында тұрған жұмсақ диванға аударылып түсті.

	Келіні ертегі тындағандай алға емініп алған. Үп-үлкен, қап-қара көздерінде танданыс басым. Иыққа жетер тұстан шорт кесілген шашы екі бетті бүркемелей береді. Жарасымды қыр мұрыны жеңіл көтеріліп басылады.

	– Сонда соның бәрін олар сіздерге тегін берді ме?

	– Тесік қалта кемпірім екеуімізден не алушы еді, қарғам-ау...

	– Сказка.

	– Не?

	– Жәй, ертегі деймін.

	– Жоқ, айналайын, өкінішке орай бұл нағыз шындық. Келіншегінің орынсыз әуейілігіне күйінді ме, осы кез-

	де Дәулет күңк етті:

	– Әй, құятын болсаң шайыңды дұрыстап құйсаңшы...

	Бірақ келіні ұлдан ығатын сыңай байқатпады, қасын сәл кере түскен күйі жайбарақат қалыпта отыра берді. Шалдың сыншыл назары осыдан-ақ негізгі салмақ Зибагүл жағында жатқанын сезді. Іштей тіксініп қалғаны да жасырын емес. Дегенмен, тағы жақ ашпай қалды. "Төркіні мықты – түтеді" деген осы да.

	Молдазайым құдаға жарыған адам. Осы Зибагүл келін болып түскеннен кейін бұрынғының жолымен кәде-сәделерін жинастырып "аяққа жығылуға" қалаға бес-алты ет жақынын ертіп, тартқаны бар. Көңілдері желдей есіп келгендердің бастары салбырап қайтқан, сол жолы. Жо-жоқ, тамақ, тарту-таралғыдан кенде болған жоқ, тек кекірлік танытқан жаңа құдаларының қорлығы өтіп кетті. Қайдан-жайдан жиналған өңкей дөкейлер Молдазайымдарды сыйлауға емес, өздері ішіп-жеп, сейіл-серуен құруға келгендей. Қимылдары да, сөздері де ірі. Аспанды тіреп тұрған жалғыз солардай-ақ, олар болмаса дүние төңкеріліп кетердей-ақ сызданады. Әлгілер үшін ауыл адамдары жұмысқа жегілген өгіз ғана сияқты. "Шу" десең жүреді, "дыр" десең, тұрады. Сөйтті де, өргізгілері келгенде өргізді, қайтарғылары келгенде қайтарды.

	Ауылға оралған соң әйелдер беттерін шымшысып, еркектер іштей кіжініп дау-дамайға май құйғанымен Мол¬дазайым бұдан арғы жерде өрт қаулатуды қаламады. Онсыз да қалаға еті үйренген келін мен балаға еншісін берді де, тым-тырыс ауылда жата берді. Бір қызығы баласы үй салатындардың оқуын түгесіп еді, қашан бухгалтерлік кәсіпке көшкені шал үшін жұмбақ.

	– Иә-ә-ә, – деді Молдазайым дауысын әндете созып, біздің басымызға түскен ауыртпалық сендерге шынымен ертегі, ал сендердің қитұрқыларыңды біз қалай түсінбекпіз?

	Дәулет әкесіне жалт қарады. Келіні сөз төркінін толық ұқпаса керек, көзін төңкере телмірді де қалды. Молдазай¬ым енді тізгінді тартқан жоқ.

	– Қазақ қашанда қонақты ырыс санаған, жолаушы үйін айналып өтсе елеңдеп отырған, – деді ұшатын құстай қомданып қойып, – сендердің қандарыңа да осы қасиет сіңуге тиісті еді, амал қанша, ондайды жазбапты. Ауылда сыпсың көп. Оларды естіген сайын жүрегіме ине қадалып, қолқамды үзіп жатқандай болады. "Есің барда елінді тап" дегенді айтпақпын, сендерге. Әй, біле білсең сені біреулер аға тұтса, біреулер пана көреді. Ал сен... Бұдан былай ит болып үргендеріңді естімейін!..

	Сол жолы шал отау есігін қатты жапқан.

	Бірақ, бұл жайт арадағы жіпті бырт еткізіп үзе алмады.

	Бәрі кейіннен, көп жылдардан соң болған шаруа.

	Құдай қосқан қосағы – Әпіш дүние салғанда Зибагүл дау шығарсын. Бар пәле киімнен басталған.

	Әбілғазымның көзі тірісінде немересі үйленіп, соның құдалығында әйелдердің басты киімі – жылтырақ тері тонды Әпіштің иығына жапқан еді. Өмір бойы үйден он қадам аттап шықпаған кемпірі сол тонды сандыққа салып тастапты. Кемпірдің денесі қара жер қойнына жасырылып, енді киім үлестіруге кезек тигенде Зибагүл дәл соған жабыссын да қалсын.

	– Төлдің басы Дәулет болса, мына шаңыраққа қызықтың басын мен әкелдім. Ендеше, енемнің бұл киімі менікі, – дейді ол. Сөзіне қарасаң жаны бар сияқты. Әрине, Әпіш қызықтамаған мына тонның қызығын Зибагүл көрсе несі айып? Дегенмен... Ой-ой, жалған-ай десеңші. Көздің құртын алған киімге басқа да таласушылар табылды. Олардікі де жөн. Бірі – көрші, бірі – көңіл жақын ағайын дегендейін.

	Қамкөңіл Молдазайым ойлай-ойлай тонды Әпіштің көзі тірісінде сырласы болған, ауырған шағында түн ұйқысын төрт бөліп күткен көрші кемпірге беруге шешім қабылдады. Соны Дәркенге жеткізгенде әке айтқанын екі етіп көрмеген бала Зибагүлге деген қыжылы бар ма, әйтеуір қара күшке салды да, жамбасқа басқан тонды жұлып алды. Міне, осы оқиға қоздап жатқан шалаға жел боп тиді. Ақыры ұл мен келін Әпіштің жетісін беруге қарамай қайтып кетті. Тыныш кеткен жоқ, көңілде қалған аз ғана жылтырағанды сөндіріп, қатынасар жолды тас-талқан етіп қиратып кетті. Содан бері Молдазайым өмірде өз кіндігінен тараған Дәулет атты баласы барын ұмытқандай еді. Төсекке байланғаннан бері бір түйсік қоқаңдап дамыл көрсетпеді, ақыры жеңіп тынды. Бұрындары тірі әруаққа айналған шал ұлы төңірегіне топтасқан ойды бықпырт тигендей қуатын. Бірақ, әлсіреген бе, әлгінде өзіне-өзі ие бола алмай қалды.

	Тойымсыздық, қанағатсыздық қайдан пайда болады екен? Шүкіршілік ету қайда? Жетпейді емес, мына қой үстінде бозторғай жұмыртқалаған заманда адам жанынан басқаның бәрі бар ғой, баршылық. Не ішем, не кием демейсің. Тіпті күйелеш-күйелеш болып нан да пісірмейсің. Қаласаң бәрін дүниесі самсап тұрған дүкеннен сатып аласың. Тіпті, ақшасын төлесең ауызыңды ашып тастап аспанға қарап жатуыңа да болады. Қалағаның өзі келіп түседі. Сонда не керек, кердең елге?

	Шалдың ішін жалын шарпып өтті. Шіркін-ай, бір үзім нан жесе. Сонда мына өрт сап басылар еді-ау. Бір-ақ үзім... Төбеге қарады. Мына сұмдыққа наныңыз, күні бойы дақ деп, шеге деп алданып жатқаны бұтақ екен. Иә, иә, үйеңкінің кіп-кішкене бұтағы. Қаққанда ма, тасығанда ма ол түсіп қалыпты да, орны не әкке, не сырға алдырмай қап-қара күйінде қалып қойыпты. Құдды, Дәулетке қарайған шалдың көңілі іспетті. Әлде ағаш екеш ағаш та өзін кескен әлдекімге налып, сол назасын осылай білдіруге бекінген бе? Бәрі мүмкін ғой, мына атой тіршілік үстінде...

	Молдазайым атқақтауға ат басын бұрған селтең ойды қайтадан тежей, өзін тәк-тәкпен тоқтатуға тырысты. Соның қарымындай сана түкпірінен түртінген тәтті шақтардың елестерін қотарыстыруға күш салуға тырысты. Әбілғазым марқұм айтушы еді: "Бір қолың бір қолыңа араша түсіп жатқанда, бір ашуды бір ақыл алдай тұрсын," – деп. Данышпан екен ғой, Әбекең! Қалай дәл тауып айтқан. Басқаша жағдайда адамзат байғұс тұл өмірден тұрымтайдай бақыт таппай өтер еді-ау.

	Ауыз үй жаққа тағы құлақ түрді. Қыз қуушылар әлі оралмаған ба, құлаққа ешқандай бөтен дыбыс шалынбады. Басқасы-басқа, үйде қалғандардың өзі кешқұрымғы мал қамымен сыртқа шығып кеткен сияқты.

	Терезеге жүз бұрды. Батар күннің қызыл барқын сәулесі сәл әріректегі тал-теректердің жапырағына қонып алып, маңайды күрең түске бояй салыпты. Ауада үп еткен жел білінбейді. Дүние сыбдырсыз. Тып-тымық бір шақ. Осыған сайысаң, мынау әппақ әлемде ешқашанда жарқын-жұрқын найзағай ойнамағандай, арсы-гүрсі боран туламағандай, аспан түбі тесілген нөсер құймағандай. Адам өмірі де осыған ұқсас-ау. Міне, Молдазайым да тыныштық құшағына бөленуде. Тіпті бәленбай жыл ғүмыр кешпеген пенде іспетті. Жанын жырға, жүрегін нұрға бөлеген Әпіші де, жынын шашып жыртақтаған Бәйкен де маңайында жоқ. Толарсақтан қан кешкен соғыс та, тоқшылық пен жоқшылықты қатар-қатар алға тартқан беймаза тірлік те мүлдем болмағандай. Әлде бәрі түс пе екен? Түс секілді. Кеше туды, содан кейін өткен көріністерді санасына түйді, енді мәңгілік дүниеге аттанбақшы. Сонда ол жаққа не бітірдім деп барады? Тамақ іштім, тойындым дей ме? Әлде бәрінен жеріңдім, содан кейін өзіңе жетуге еміндім дей ме? Шешуі жоқ мың жұмбақ, әйтеуір.

	Ой, жалған-ай, саған не дауа...

	Көз алдына Әпіші оралды. Өлерінен екі-үш күн бұрын ол байғұс та өмірінде бір шешіле сөйлеген еді.

	– Етегіңнен ұстағаныма өкінбеймін, – деген бәйбішесі сонда, – Азды-көпті, жақсылы-жаманды ғұмыр кештік. Пешенемізге жазылғаны сол шығар. Тағдыр талайынан кім қашып құтылған, біз де жел қуған қаңбақтай қалбалақтай беріппіз. Бала дедік – бала сүйдік, мал дедік – мал жинадық, әйтеуір көштен қалмадық. Тек қана...

	Осы тұста әлде таңсықтық жеңді, әлде сабырсыздық кимеледі, Молдазайым қашанғы әдетінен жаңылысып:

	– Иә, ол не? – деп қалды сөз соңын тоспастан.

	Бір қызығы Әпіш мына қылыққа назаланбады, ерінің қолын сипай жатып ойын әрі сабақтады:

	– Тек қана бір арманыма жете алмай барамын, соған өкінемін. Оным бір жатырда жетіліп, бір құрсақтан шыққан бауырларымды тіршілікте көре алмағаным...

	Мынаны тыңдай отырып Молдазайымның жүрегі жұлқып-жұлқып қалды. Неткен санасыз, неткен парықсыз еді, бұл мұңдар. Өзіне сенім артқан, соңынан ерген жалғыз жанның мұң-тілегін білмей қалайша ғана өмір сүре берген? Оған құқы да жоқ еді ғой. Бәйбішесінің дәл осы арманын тыңдап отырғанша ертерек үзіліп кетсе-ші.

	– Кешірші мені, кешірші, – деді тізесі бүгіле беріп, дауысы да қалтырай шығып.

	– Қой, мұның не? Бала болып кеттің бе?

	– Кеш мен бейбақты, кеше гөр!..

	Жүзін жас жуды. Бұрын ойлайтын, қатып-семген шалдарда не қалсын, жанарлары тұманданып барып басылатын шығар деп. Сөйтсе, үлкеннің жасы көзі бітелген бұлақтай екен. Бастауын ашсаң-ақ сарқырай жөнеледі.

	Әлден уақытта өзін-өзі бекітіп басын көтерген, Әпіш те жылап жатыр екен. Тарам-тарам жас аямай шимайланған беттегі әжімдерді қуалай өтіп жастыққа тама¬ды.

	– Кешіре алсаң кеш мені, – деді Молдазайым тағы да көкірегі қарс айырыла.

	– Менің саған өкпем жоқ, – деді Әпіш солығын баса алмаған күйі.

	Сол түні екеуі көз шырымын алмады. Қай-қайдағы, жай-жайдағыны еске түсірісіп бірде күлсе, бірде жыласты. Сонау-у жастықтан басталған қара жол қарттықтың ауылына жетіп жығылғанда да тәп-тәтті, дап-даңғыл қалпынан ажырамағанын осылай жариялады. Әрине, бұл сапардың ара-арасында ылди, өр, бел-белес ара-тұра қара көрсетті де, дегенмен көңіл шіркін бәрін айналып өтіп жазыққа қарай құлдыраңдай берген екен.

	Әрі-беріден кейін бозбала, бойжеткендіктің миуа бағына еніп кеткендерін қайтерсің.

	– Ой, ақымақ басым-ай, – дейді Әпіш кәдімгідей қызбаланып, – жүр дегеніңе еріп жүре беріппін-ау. Басыңда баспана, алдыңда мал, айналаңда қазығың болар туғандарың жоқ екеніне де қарамаппын.

	– Жақсы көргеніңнен де.

	– Ұнатпасам жетегіңе ермеймін ғой.

	– Сол ерлігіңе ризамын-ақ!

	– Қойшы әрі, осы да ерлік болып па? Міне, сенікі нағыз көзжұмбайлық. Ағаларымның қолына түсіп қалсаң қайтер едің? Жасқанбадың-ау.

	– Сен қасымда тұрғанда неден қорықпақпын! Маған күш-қуат берген өзіңнің батылдығың.

	– Ой-ой, заман-ай десеңші...

	– Иә, ол бір тамсансаң дәмі таңдайыңнан кетпейтін тәтті шақ екен ғой!

	Біріне бірі үздіге қарайды. Ертеңдер сыңарлықтың зардабын тартатынын білмейді де. Жалқы қанатпен құс ұшпаса, адам да жалғыз-жарымдымен биікке көтеріле алмайды емес пе, содан бері Молдазайымның Әпішсіз қарға адым алға жылжымағаны анық. Бәйбішесі қайтты, шалдың топшысы үзілді. Үзілгені емей немене, айналадағы құбылысқа бұрынғыдай қызықпайтын болды. Енжарлық бойын билеп, үйден екі қадам ұзамайтынды шығарды. Ақыры төсек тартып жатып қалды. Ендігі күткені Әпіш барған жер, яғни мәңгілік тыныштық мекені.

	Қайтадан терезеге қарады. Қызыл барқын сөніп, жапырақтарға қара көбелектер қонақтапты. Ауыз үйден аяқ тықыры естіледі. Әлдекім жарықты жағып, бері беттеп келеді.

	Дәркен перделерді жауып, төсек жанына жақындағанда Молдазайым шыдамады.

	– Әлгілер оралған жоқ па? – деп сұрады. Әкесінің кімдерді меңзегенін ұққан Дәркен:

	– Жоқ, – деді жұлып алғандай.

	– Кешікті-ау...

	– Енді... дәм татырмай жібере қоймас.

	– Е, онысы да бар екен ғой.

	– Таң атқанша бір келер.

	– Несіне асығады, сый-сияпатын көріп қайтқандары да жөн, сүйек-шатыс атанған соң.

	– Мен де солай ойлаймын.

	Дәркен есікке қарай бұрылған еді, Молдазайым:

	– Асықпасаңшы, – деді өтінгендей.

	Ұлы орындыққа жайғасқанда әке қайтадан тамағын кенеді.

	– Балам?

	– Құлағым сізде, әке.

	– Балам, жан-жаққа хабар жібере алдыңдар ма?

	– Әлгінде біраз жерге телефон шалдым. Телеграмманы ертең жөнелтермін.

	– Балам?

	– Тыңдап отырмын.

	– Іштен шыққан шұбар жылан ғой, ағаңды да ұмытпассың...

	– Дәулетті ме?

	– Басқа қандай аға бар еді, сенде?

	– Ой, ол курортта ғой. Молдазайым ышқынып қалды:

	– Курорты несі? Сонда... алыста ма?

	– Иә, Қырымда деп естігенмін.

	– Қап...

	– Әйеліне хабар жолдармын. Ол күйеуінің дерегін білуге тиісті.

	– Сөйтші, айналайын.

	– Басқа қандай бұйымтайыңыз бар?

	– Айналайын, ағаңмен тату бол.

	– Е, мен оған үйге келме деппін бе?

	– Сонда да...

	– Қитиятын өзі, ендеше өзі түзелсін.

	– Кешірімді болғаның жөн.

	– "Әй" деген жерім жоқ сияқты. Өзі ғой әйелінен аса алмай жүрген.

	– Жеңгеңді айтамысың? Зибагүл де есейді, түсінер.

	– Жарайды, әке, сіз үшін...

	– Жо-жоқ, айналайын, мен үшін кешірме, болашақтарың үшін кешірімді бол. Ауыз бірлігі бар жерден береке қашпаған. Осыны ұқ, балам. Ал, бара бер.

	Молдазайым ойламаған жерде өзінің морт сынғанына таңданды. "Дәулетке ішім жылымас", – деп ойлаған. Сөйтсе, тоңның да жібіп, жіліктің де майы шағылар шағы бар екен. Ол да дұрыс шығар. Әйтпесе, артыңа зіл тастап, өзің тыныштыққа бөленгеннен не қайыр... Шалдың жолы өмір атты ұзын көште қиылғанымен, ұрпақ даңғылы үзілмесе болғаны да. Табыссын ұлдары. Бәлкім, соңынан түсінісіп те кетер. Іріген сүттен қаймақ шықпайды, ұйымы бұзылған тірліктен мән жоғалады. Осыны ұрпағы ұқсын. Шал соған да риза. Риза. Риза-а-а-а...

	Жан түкпірінен зікір салған осынау желі енді бірде жаймашуақтанып өн-бойын еліткендей. Көктем соңын ала күшіне мініп, жер-дүниені балқытып жіберген күн қызуы іспетті. Не күйдірмейді, не қоңырсытпайды, қайта буын-буыныңды бойлай өтіп, рахат бір сезімге бөлейді. Мұндайда алқын-жұлқын ой да өз арнасына жығылып, кекірек атқан мындаған сұрақтар тізгінін тарта қалады екен. Иә, жасаған, бергеніңнен айырма!

	Молдазайым төсек тартқаннан бері бірінші рет еркін тыныстады. Талай күн бойы еңсені езген салмақ та байқалмайды. Неткен ғажап еркіндік десеңші. Тіпті, айырылғың келмейді.

	Әбілғазым айтушы еді: "Өзіңді ел сыйлауы үшін ешкімге, біріншіден өкпе артпа, екіншіден қиянат жасама. Сөйтсең сенімге ие болып, мұратыңа жол ашасың. Өкпе жүрген жерде өлермендік қоса жүреді. Ондай күн басыңа туса онды-солыңды ажырата алмай қалуың әбден мүмкін. Ал, мұның арты терең қазылған ор",– деп. Әулиелік пе? Әулиелік. Мысалға, Әпіші өлер алдында кешірмесе Молдазайым не істер еді? Әрине, күйіктен шөгетіні, сонсын көресіні көретіні ақиқат. Адамға күйік енді дегенше күйреп бітті деп есептеу керек.

	Тағы да Әпіші айтатын: "Құдайдан жалбарынып тілейтінім – балаларымның арасы ашылмай бірлікте жүрсін", – деп. Міне, осы тілек қазығын Молдазайым қағып кетсе несі айып?

	Молдазайым біраз күн бойы ермегіне айналған тебедегі ноқатты іздеді. Әлде жарық әлсіз бе, әлде жанары мұқалған ба, бұл жолы оны көре алмады.

	"Дөңгеленген дүние-ай!.."– деді сонсын күбірлей сөйлеп. Бұл сөзді не үшін айтты? Түсінбеді. Сөйте тұра өз-өзінен күлімсіреді. Бәлкім, мына дүниеге тоқкөңілділігін танытқаны да.





	https://t.me/kzkitap





