	Қойшыбек Мүбарак

	Жат құшақ





	Мистикалық хикаяттар мен әңгімелер





	Қойшыбек Мүбарак – бүгінгі әдебиетіміздегі өз тақырыбын тапқан талантты жас қаламгерлердің бірі. Оның әңгімелері бабаларымыздың кез келгенді тереңіне бойлата бермес рухани асыл мұрасы іспеттес халықтық мифологиямыздан бастау алып жатады.

	Көне дүниетаным, оның бүгінгі ұрпаққа айтар ескертпелері, заманауи өзекті мәселелердің байырғы аңыз, ырым-жоралғы секілді халықтың киелі түсініктермен салыстыра өрілуі – қолдарыңызға тиіп отырған мына «Жат құшақ» әңгімелер жинағының да басты ерекшелігі, соны жаңалығы деп айтуға толық қақымыз бар.

	Жинақтың оқырман талғамынан шығып, жоғары баға алатындығына сенімдіміз.





ҚЫСҚА ӘҢГІМЕЛЕР ҚИСАСЫ




	Мен көзі ашық, оқыған, тоқығаным бар мектеп директорының отбасында туып өстім. Әкем марқұм ауызекі жаяу әңгіменің хас шебері болатын. Көрген-білгенін, көз көргендерін, естіген ертегі қиссаларды майын тамызып айтып отыратын. Ауыл аймақтағы өзі тұстас замандастары біздің үйге сол кісінің әңгімелері үшін жиналатын. Екі құлағым қалқиып, көкемнің тізесіне отырып алып аузымнан сілекейім аққанша құнығып тыңдаушы едім. Мен өзімді құдды бір мың жылдық жеміс бағының ішінде жүргендей сезінетінмін. Әкемнің аузынан күзгі алманың хош иісіндей піскен сөздің жұпар лебі аңқып тұрушы еді, шіркін! Осы заманда ондай шалдар жоқтың қасы. Болса да сөзі шикі, әңгімесі шала, дүмбілез, құлақ құрышын қандырмайды. Көңілді тұшындырмайды, ұйқыны келтіріп, берекеңді қашырады. Есейе келе қара танып, хат оқи бастағанда бала кездегі әлгі әдет қазақ жазушыларының жазған, сызғандарын оқуға ұласты. Әңгімеге құштарлығым соншалық, таныс, бейтаныс қаламгердің шағын әңгімелерін көрсем болды, бас салып оқып тастайтын болдым. Осы күнге дейін бір кісідей оқып келемін. Әлі де оқи түскім келеді де тұрады. Қаншасын адақтағанымды санап беру мүмкін емес. Тіршілігі қым-қуыт құмырсқаның санына кім жетіпті, тәйірі. Көбі ұмыт болды. Есімде қалғаны шамалы. Ең алғашқы оқығаным шағын әңгіменің хас шебері Би ағаңның (Бейімбет Майлин) «Арыстанбайдың Мұқышы». Осыншалық қарапайым, осыншалық қысқа шығармаға адам сынды алып, күрделі табиғаттың ішкі, сыртқы пошымы қалай сыйды екен. Ішіне үңілсең тұңғиық көгілдір иірім, сыртына қарасаң мысқылға бөккен іс-қимыл. Күлеріңді де, жыларыңды да білмейсің. Бертін келе Қабдеш Жұмаділовтің «Қаздар қайтқанда», Тынымбай Нұрмағанбеттің «Қауын иісі», Дидахмет Әшімхановтың «Сары атанын» оқыдым. Аталған жазушылардың өміршең туындылары олардың ізін басып келе жатқан жас буынға үлгі-өнеге болып келе жатқанын кештеу болса да түсіндім. Ойлап қарасам, шағын әңгіме проза жанрының тал бесігі тәрізді екен. Оған бөленген сәби тербеткен сайын есейіп, есейген сайын жұмырлана, шымырлана түсетіндігіне зәредей күмән келтіре алмайсың. Мұны айтып отырғаным тәуелсіздіктен кейін қазақ прозасының алыс көкжиегінен әңгімеші бір шоғыр жас талапкерлердің сұлбасы айқын көріне бастады. Олардың арасында әдебиетіміздің арғы-бергі тарихын қанық білетін, әлем ойшылдарынан мол хабары бар, білікті, білімділері санаулы болса да бар екенін мойындауымыз керек. Солардың бірі жас қаламгер – Қойшыбек Мүбаракұлы. Оның есімін мерзімді баспасөз бетінен жиі-жиі ұшырататын болдым. Бастабында шағын прозаларын ұйқасты меңзеген, формасы өзгешелеу ақ өлең бе деп ойлаған едім. Бара-бара болмыс, жаратылыс әңгімеге бейім дүниелер екендігіне көзім жеткендей болды. Оның жуырда жарияланған («Шетел әдебиеті» газетіне) «Суретші» атты балғаның сабындай қысқа да жұмыр шығармасы менің көңілімді елең еткізді. Елемей кетуге ерік бермеді. Тілі жұтынып-ақ тұр. Бейберекет артық сөзі жоқ, ойы ширақы, қиялы қисынды, сезімі селкеусіз, айта қаларлықтай осы заман әңгімелерінің бірі. Бар-жоғы осы ғана. Әңгіменің ұзын ырғасы мынадай. Суретші мыс табақтың бетіне сызылған айдай сұлу ханшаның суретіне ғашық болып, оны қайталап сызып жан бітіреді. Ақыры, өзі қыздың бұрынғы жігітінің қолынан мерт болады. Қысқалығына қарамастан діттеген жеріне жеткен. Суретшінің таңғажайып шеберлігі, өмірге қайта оралған айдай арудың жан сұлулығы, оған өлердей ғашық жігіттің оқыс қимылы, қызғаншақ мінез-құлқы әжептәуір ашылады. Өнер шіркіннің өмірлік құндылығы оқушыны ойландырады, толғандырады. «Өлген тіріледі, өшкен жанады екен» дегізеді. Бұдан артық не керек? Жазушы Ә. Кекілбаев бір сұхбатында былай дейді: «Адамдардың әсер, түсінігіне, ой-сезіміне, парасат, құлқына, іс-әрекетіне әсер ету арқылы тіршілікті де өзгерткісі келетіндер сөз құдіретіне жүгініп, қолына қалам алады ғой деп білемін». Қойшыбектің шағын-шағын туындыларынан осы бір шыңдықтың ұшқыны көрінгендей болады маған. Жас жазушы аңыз-әфсана, қиял-ғажайып ертегілерді кейіпкерлердің, заманның қат-қабат шыңдығын ашуға ұтымды пайдалана біледі. «Қобыз», «Мәңгілік сауға» осындай дүниелер... Қойшыбек қысқа жазады. Бірақ, қысқартып жазбайды. Бүтін болмысты бөліп, жарып, жонып, жаңқалай бермейді. Аз сөзге көп мағына сыйғызғысы келеді. Мұнысы құптарлық ізденіс. Қысқалық – шеберліктей табыс. Жеміс ағашының бұтағы қаншалықты көп болса да, діңі біреу, тамыры сан тарапта болғанымен бойы аласа келеді. Айтайын дегенім, ондай қасиетті ағаштар бұтаққа бай болса да барлық жеміс атаулыны бір басына өсіре алмайды. Бір бұтағында алма, бір бұтағында апельсин, бір бұтағында алмұрт, бір бұтағында жиде өсіп тұрған әмбебап ағашты көрген емеспін. Ізденгіштіктің жөні осы екен деп солай сурет салғысы келетіндерге таңым бар. Оларға ешкім де сенбейді. Мұны айтқанда мен тек қысқа әңгімелер ғана көркемдіктің шырқау шыңына шығара алады дегеннен аулақпын. Қысқа әңгімелерге бергісіз ұзақ әңгімелер де бар ғой... Әйтсе де ұлы жазушылардың тәжірибесінен осындай бір ақиқатты аңғарар едік. Мәселен: Александр Дюманың мына бір тұжырымына көңіл аударып көріңізші. «Әр ісіне болымсыз тақырыптан келелі қорытынды шығармақ болу тым күпірлік, тым астамшылық болар. Десек те, біткен дүниенің бәрі зәредейден басталады. Бала кішкене болғанымен, ол болашақтың үлкені. Бастың шанағы кішкене болғанымен, оған шексіз ой, қадыр сияды. Көз қарашығы тарыдай болғанымен, кең әлемді көреді». Байқап отырған шығарсыз, қазақша айтқанда түйедейден түймедей түйін түй деген ғой... Қойшыбек тілді жақсы біледі. Тілдік қоры өзі тұстастардан әлдеқайда мол. Сөйте тұра, тіл білгендігі үшін оны төгіп-шашып ысырап қылмайды. Шамасы келгенше үнемдеп қолданады. Біздің халқымыздың тілде буын жоқ дегені рас. Бірақ ол нәзік тал емес, қалай болса солай ие беруге көнбейді. Тілдің бір мағынасы – сөз, оны орнын тауып қолданбасаң күлкіге қаласың. Орынсыз қолданған сөз – олақ әйелдің жамауындай керексіз болып қалады. Сөз әлемі -тұңғиық, сырлы әлем. Құпиясы көп, күрделі әлем. Әрбір сөздің өзіне тән үн-әуезі, мінез-құлқы, сыр-сипаты бар. Ең ыстық, жалынды деген сөздің астарында адам шыдатпайтын ақ кірпік аяз жатуы мүмкін. Ең суық, ең салқын деген сөздің өзегінде маздаған от, лаулаған жалын ұйытқып жатуы мүмкін. Ең жуас, ең қарапайым деген сөздің шыңырауында дауыл ойнап, найзағай жарқылдауы мүмкін. Тіл демекші, Қабдеш Жұмаділовтей ағаларымыздың, тілі ұршықтай үйіріліп тұратын жазушылардың қатары тым сиреп барады. Мен соған өкінемін. «Тілдің қажеті шамалы» дейтіндер бар. Олар қателеседі. Тілге ұлы жазушылар өте сақ болған. Қара нандай қасиет тұтқан. Әрбір сөздің астарына, мәніне екі шұқып, бір қараған. Тілді бұзғандарға дінді бұзғандардан бетер өшпенділікпен шүйлігісіп, қателігін кешірмеген. Толстойдың мынадай үкімін естігенім бар: «Егер мен патша болсам, онда жазушы атаулы тілді қолданған кезде оның мағынасын, тіпті өзі де түсінбейтін болса, оның жазу құқығы тартып алынсын және жүз қамшы дүре соғылсын деп жарлық шығарған болар едім». Сөзімізге тиек болып отырған қысқа әңгімелер ғой, егер Қойшыбек осы алған бетінен жаңсақ басып кетпей, жатпай-тұрмай еңбек етсе, тынымсыз ізденсе түбі осы саланың сенімді сарбаздарының бірі болатынына күмән келтірмеймін.

	Жәркен БӨДЕШҰЛЫ

	Ақын, Халықаралық «Алаш» сыйлығының лауреаты





АЙДЫҢ СОҢҒЫ СӘРСЕНБІСІ




	– Жібер мені! жібер!.. ол өзінің ащы даусынан шошып оянып кетті. Түннің қай уағы екенін аңғара алмады. Жап-жарық күміс айнадай жарқыраған аппақ айдың ақшулан саулесі машинаның алдыңғы терезесінен тура бетіне түсіп тұр екен. Манағы төпелеген қатты жаңбырдың басылғанына қуанды. Кеше ғана орақтай болып жұқарып кеткен ай қалайша бүгін толып кеткен деп ойлады да қойды.

	Жігіт әлгінде ғана түсінде мойнына жыланша оратылған аппақ қыздың білегінен әлдебір таңба қалдыма деген кісіше шалқалатқан машина орындығын тіктеп, тамағын әлсін-әлі сипалай берген. Өзі отырған жақтағы терезесін аз түсіріп, сосын бір тал шылым тұтатты да ауыр күрсініп машинаны оталдырды. – Қатты шаршаған екенмін-ау, – деді сосын өз-өзіне күбірлеп. Машинаның алдыңғы шырағын жағып орнынан қозғала бере іштегі айнадан арт жаққа қарасын. Селк ете түсті... манағы түсіндегі аққыз. Қол-аяғы қалтырап артқы орындыққа қарасын. Ешнәрсе жоқ. Сосын барып жүрегі орнына түсіп, көлікті қозғалта бере айнаға қайта қарасын. Бұл жолы тура жон арқасынан суық тер бұрқ ете қалды. Манағы қыз әлі отыр. Ол енді машинаны меңгере алмай қалды. Басқарусыз қалған темір тұлпар бір жұлқынып барып өшті. Сыртқа шығып кетпекке жанталассын... есіктің іштен ашатын тұтқасын таба алсашы... мың рет, тіпті, одан көп рет бірде-бір жаңылмай тура қолға ұстауға арналған есіктің ішіне қарай кірген кішкентай қазан шүңқырдағы ілгек қолына інінер емес... алқынып кетті. Енді дығдыры құри бастады... арт жаққа қарауға дәті жетер емес... анда-санда бір айнадан жалт еткізіп көздың қиығын өткізеді... қыз үнсіз. Арада сүт пісірім уақыт өткенде машинаның жарығы өздігінен жалп етіп өшіп қалсын. Сосын қайтадан жарқ ете қалып барып қайта өшті... енді машина өздігінен теңселіп арлы-берлі жұлқына бастады... осы кезде барып арт жақтағы үнсіз отырған қызға тіл бітті. – Жұм көзіңді! Ашушы болма!.. тез жұм!.. – деп оның көзін екі алақанмен жаба қалды... алақаны тастай суық екен, қабағын қарып барады... Босанбақ болып тырбынып еді... Қыздың сыбырға жақын даусы құлағының түбінен: – Қозғалма... Қорықпа... Қимылсыз жатып алсаң сәлден соң кетеді, – деп күбір ете қалды... талықсып барып талмаурап қимылсыз қалды... енді машина да тыныштала бастағандай... тек сыртта әлдененің күркіреген жойқын даусы құлақ тұндырады. Қыздың мұздай суық алақанының суығы енді беттен өтіп, миын шым-шым еткізіп шанышқылай бастасын... – қолың бетімді қарып кетті... алшы... оның дауысы үзіліп үзіліп әзер шықты. Тісі тісіне тимей сақылдап кетті.

	– Ім..ім... сенің бойыңда тұмар бар ма еді... – қыздың қинала ыңырсыған даусын әзер естіді.

	– Иә, бар... әжем берген... – жігіт те ернін әзер икемге келтірді.

	– Сол тұмарды алып маған бер!.. Қыздың даусы бұйрыққа жақын естілді.

	– Жоқ, олай істей алмаймын...

	– Онда екеуміз де мұзға айналып кетеміз...

	Жігіт қатып қалған саусақтарын әзер икемге келтіріп кеудешесінің ішіндегі тұмарды зорға дегенде жұлып алды да тастай суық қызға ұмсына берді. Алақанынан тұмар шыға бере әлгіннен бері қатып мұздап бара жатқан денесі лезде жадырап жылына бастады. Алғашында көк аяз болып қарыған қыздың алақаны енді жанын балқытып бара жатыр... Алғашқы қорқыныш үрейдің барлығы әдіра қалған. Тәні сүйсініп ұзаққа дейін үнсіз жатып, бір заманда барып ұйқыдан шошып оянғандай басын оқыс жұлып алып машинаның арт жағына қайта қарасын... Жүзінен аппақ сәуле шашқан аппақ қыз отыр. Қолын сөзып қыздың сүйрік саусақтарынан ұстады. Жып-жылы, жұп-жұмсақ. Бұл қыздың ғайыптан пайда болғаны есіне түскенде, денесі қайта дір ете қалды. Алқынды. Аптықты. Абдырады. Апасының «адам таза жүрмесе албастыға кез болады» дейтіні есіне түсті.

	– Сен кімсің? Қайдан пайда болдың? Албастысың ба? – деп сұрағанға айдай жамалды қызды қимады.

	– Мен – менмін... Айдың қызымын... менің атым жоқ... Кім деп атағың келсе солай атай бер...

	– Қалай, аты жоқ адам бола ма?

	– Жоқ! Мен адам емеспін.

	– Онда сен...

	– Айдың қызы... Мен біреу ғанамын... Бүткіл осы жаратылыста біреу ғана... Жалғыз болған соң да менің атым жоқ...

	– Сені Аққыз десем бола ма?

	– Өз еркің...

	– Қайда барасың... Жеткізіп саламын...

	– Ешқайда да бармаймын...

	– Менің кетуім керек.

	– Кете алмайсың...

	– Неге?

	– Саған жол жабылған...

	– Қалай?

	– Жолдың қағидасын бұздың.

	– Не?! – жігіт шақ ете қалды.

	– Ақырын... Естіп қалады...

	– Кім?

	– Жолдың қарақшысы...

	– Ертегі айтып отырсың ба?

	– Тыныш, тағы келе жатыр... Таң атқанша аман қалсақ құтыла аламыз.

	– Таң тез атса екен...

	– Көзіңді жұмып, өткеніңді ойлауға тырыс...

	– ...

	Жігіт үнсіз көзін жұмды. Қыз мойнындағы ақ орамалын жігіттің бетіне жапты.

	***

	– Апа. Мен қаладағы әпкеме барып келемін, – деді таңертеңгі шайын шаңқай түс ауғанша ұйықтап, енді ішкелі отырған балаң жігіт толқынды шаштарын кері серпи басын сілкіп тастап.

	– Не? Балам, түс көрдің бе? Биыл жауын жоқ, шөптің барлығы күйіп барады. Аз да болса бірдеме жинап алмасаң қыста малға не береміз. – Ақ кимешекті кемпір баласына кесені беріп жатып зірк ете қалды.

	– Ойбой, апатайым-ау, сол да сөз бе, бүгін шығам да ертең бір қонып, жездемнің құлағын бір түн бұраймын да оның арғы күні шауып жетіп келем. Астымда судай жаңа машина кешкісін шықсам таңға жетемін... Шөп дегенді сосын ексем де, орсам да табамын... Қыңқ етпе... Таудай етіп маялаймын да тастаймын...

	– Жарайды... Жарайды... Барсаң бар... Бірақ жолға бүгін емес, ертең шық...

	– Неге, бүгін шығуым керек...

	– Балам-ай бүгін айдың соңғы сәрсенбісі...

	– Е, не болыпты... Сенбі күні таңертең жетіп келем.

	– Қой, балам, соңғы сәрсенбінің жолы ауыр...

	– О, о, айдың соңғы сәрсенбісі атам сені алып кеткен... Дәм деген сол... Бақсы шал болмаса туған жиеніңе тиесің бе?!. Жарықтық өзі де жанып тұрған от еді-ау ә?! Күніне он рет айтатын әңгімең... Не, атам есіңе түсіп кетті ме... Хы...хы...хы... Жылайды енді... Содан келіп әкем туылып қырқынан шықпай жатып шалың өліп қалды... Сондағы жынды шалдың айтқаны айдай анық келді... Жынды деп жүрсеңдер сол нақ әулиенің өзі екен... Е, сұм дүние-ай, солайда солай... Айдың соңғы сәрсенбісі өліп қалған шалыңның артынан кете қалайын деп ең, шырқырыған құлыныңның даусын естіп қимай қалдың... Әйтпесе мынау сұм жалғанда құдай қосқан қосағыңнан айырылып несіне өмір сүресің... Қойшы апа... – балаң жігіт апасын жорта мазақтап отыр. Кемпір шынымен жылай бастады.

	– Құлыншағым Жаныс та тура сен құсап ақымақ қылып отырып кетіп қалған... Сол құдай атқыр айдың соңғы сәрсенбісінде. Кемпір одан ары сөзін жалғай алмай булығып қалды.

	– Тағы бастадың апа... Сол құрғыр қыл құйрыққа қызықпа дедің... Қамшылар жақ артқы аяғының аласын көргенде-ақ айттың... Жемтіктің басына жүгенмен бір сал да қуып жібер деп... Менің әкем де сол айтқанды ұғатын ба еді... Жабысты да қалды... Кісі басына шапшып тұрған шу асауды сол айдың соңғы сәрсенбісі күні үйрете қоямын деп... Шылбырға оратылып жата қалайын деп ең, құрғыр Жанысыңның достары тұр екен қаумалап... Шешесі не деген көкбет еді деп ойламасын деп тартынып қалғаның... Несіне ойлай қалдың... Әйтпегенде құлының көз алдыңда жүретін еді ғой... Иә, апа... Балаң жігіт тағы сықылықтап күлді... Кемпір шылауышының ұшын тістеп жылап отыр... – Содан апа... Әкем де сөз тыңдамайды ғой, ә... А... Айтпақшы, атам марқұм өзіңді алып келе жатқанда да сол сары жұлдызды көрген екенсің ғой... Сонда осы сары жұлдыз бір аймақты астықпен, матамен қамдап отырған бүткіл керуенді қырған... Құдайда құдай болғанда адамдар әупірімдеп жүріп аман қалып, кіредегі бүткіл есегі қырылып қалған... бейшаралар таң атып Шолпан туған екен деп жолға шығып кетіпті-мыс (әйтпегенде аман болар ма еді) деп әкем алып келген ала аяқ атты таң атардан бұрын босатып жіберейін деп далаға шығып, сары жұлдызды көрген соң қорқып қайта келіп жатып қалдың ғой иә... Әдірәм қалғыр сары жұлдыз аларын алып алған, несіне қорқа қалдың екен... Босатып жіберуің керек еді... Апа, сонымен тағы не қалды... А... Құлының Жаныс кесапатты алааяқ атты жетелеп бара жатып сені елемей ай-күні толып босанғалы отырған келіншегіне, дұрысы менің шешеме (ол да қой аузынан шөп алмас жуас еді байқұс): – Ау, Ләйла, апамның көңілін өзің табасың... Мен бүгін келмеймін... Төменгі ауылда той, соған барып ертең бірақ қайтам дегенде... Тоқта деп артынан тұра жүгіріп едің, мына құрғыр шор тізең бастырмай жете алмай қалдың ғой, ә... Ау, апа... Ау, апа, тағы айта берейін ба... – әке-шешесінен жастай жетім қалып, өлмелі кемпірдің алақанында әбден еркелеп өскен балаң жігіт күндегі әдетінше әжесін шамдандырып отарғаны. Содан Жаныс құлының жоқ. Ат сүйреп өлтіріпті... Айтпақшы сол қанды сәрсенбіде мен туылыппын... Бейшара бақытсыз бала-ай... Мені туа сала шешем де әкемнің артынан кетіп қалыпты... Е, оныкі де дұрыс болған... Сен құсап қан құсып, қасірет жұтып отырғанша ерте кетіп қалғаны... Бәрін қой, енді осы жалғыз тұяғың аман болсын... Бұның өзін анау төрдегі ілулі тұрған көк бұршақты мойнына салып таңнан таңға нәр татпай құдайдан жылап жүріп әзер тілеп алған... Осы шаңырақтың түтінін жалғастырсын деп атын Жалғас қойдың... Төркіннен асырып алған қыздың кейпі анау. Тым құрғанда жақын жерде емес... Әзер оқытып жеткіздім дегенде байсыз қалардай қалаға қашып кеткен... Осы ауылдағы Ерсін артынан қанша жүгірді, соған-ақ тие салу керек еді... Мына бейшара құлының шөп шауып, жер жыртып жанын қинамас еді... Әншейін алпамсадай Ерсін апырып-жапырып барлығын істеп салар еді... Бала жігіт енді ерні ерніне тимей сайрай бастады... Манағы апасының берген шайы суып, оған шыбын түсіп кетіпті... Сөз желігі ұстап аңғармаған ол суық шайды өлі шыбынмен қосып қауып ұрттап жұтып жіберді... Айтуға үлгермей қалған кемпірдің қаны енді басына бірақ шапса керек, қолындағы ожаумен немересін қақ маңдайдан тарс еткізіп салып қалды... Кемпір ашудан булығып қалған, үні шығар емес.

	Өмірі бөйтіп тәтті етіне ащы таяқ тиіп көрмеген жігіттің көзінен жас бұрқ ете қалсын. Алдындағы кесені төңкере салып сыртқа қарай ата жөнелді.

	Алып ұшып үйдің алдында қаңтарулы тұрған машинаға жеткен жігіт ішке кірді де есікті тарс еткізіп жауып, кілтті бұрасын. Кеше ғана от алып жүріп тұрған машина мыңқ етпейді... Ток келмей қалған алдындағы мотор тұрған қақпағын ашып, арлы-берлі шұқылап көрді, өнім жоқ... Өңі қап-қара түтек болып түтеп кеткен... Артынан іле-шала шыққан кемпір қасына келіп кемсеңдеп аз тұрды да немересінің өзін тыңдамасын білген соң көрші үйге қарай жантаңдап сүйретіле кетіп бара жатты.

	Кенет шайдай ашық күн қараптан-қарап бұзыла қалсын... Тау жақтан жөңкілген қара бұлт гүркірей сіркіреп өте шыға тура үйдің артындағы кісі құшағы жетпейтін нән қарағайға жәй түсіп қақырап қалсын... Оны елер бала жоқ... Алқымына тығылған өксік көзін шұбартып ешнәрсе көрсетер емес... Жақын жерге түскен жайдың кереметі ма, әлде басқа ма, әйтеу, манадан отала алмай тұрған машина өздігінен дүр ете қалды. Машинасына енді отыра бере көрші қазық аяқ жесір шал таяққа сүйеніп бір аяғын жерге сүйрете машинаның алдына келіп, жап-жаңа машинаны жаман таяғымен салып-салып қалсын.

	– Ау! Жалғас... Өшір мына елегеніңді... Тоқта... Қайда кетіп барасың... Өлмелі кемпірді қайда қалдырып барасың. – Шал ашулы иегіндегі шоқша сақалы дір-дір етіп, аузы көпіршіп кеткен.

	Атасымен құрдаспын деп апасының қаймақты күрең шайын үнемі келіп ішіп тұратын шалға сіз деп сыйлап емес сен деп сөйлеп үйреніп кеткен жігіт:

	– Кімгесі несі... Жесір кемпір, жетім шал... Саған қалдырып кетем... Кемпір қылып аласың...

	– Ох...оһ... Өзімнің кемпірімнен әзер құтылғанда сенің өлмелі шешеңді не қылам, кетер болсаң алып кет!

	– Ой-бой-бой... Саған біреу шешесін бергелі жатыр еді... Сенбі күні қайтып келем... Үміттенбе... Қақпас...

	– Бүгін жолға шықсаң келе алмайсың...

	– Еһ... Сәуегейім-ай, оны қайдан білдің...

	– Айдың соңғы сәрсенбісі сенің ұрқыңа жабысқан пәлекет...

	– Айтасың-ау айтасың... Сен қақпастың да сол апамнан асып тұрған ақылың шамалы-ау... Айда босат жолды!.. – қозғалтқышты іске қосып машинаны алдыға қарай жылжытып қалғанда шал тәнтіректеп жолды босата берген-ді де ашық терезеден ақ сөңке болып мүжіліп кеткен таяқпен құлақ шекенің тұсынан көсіп қалған.

	***

	Көзі қарауытып барып бір сәтке есін жоғалтқан жігіт қиқар шалды артқа қалдыра денесі машинамен бірге әуеде қалықтай барып көз ілеспес жылдамдықпен ауылдан шығар күре жолға қарай заулай жөнелген. Қақпадан шыға бере көршілерінің үйінен атып шығып жолды кес-кестеп өтіп бара жатқан қап-қара мысықты баж еткізіп мыжыған да өте шыққан. Заулай жөнелгенде де ауыл сыртындағы жанасалып өтіп жатқан кең күре жолға қосылатын асфальтты бұрма жолға емес, ауыл шетіндегі жақықпен тура тарта салған. Алаңқайдың ортасында балалар қураған шырпыларды үйіп өртеп жатыр екен. Басқа жүрер жол таппағандай оттың басында жүрген балаларға күл қаптырып, бұрқ еткізіп күлін көкке ұшырып өте шыққан... Осы ауылдағы Ақай кемпірдің он жасар немересі бетін жапқан күлді жеңімен сүртті де жерден бір уыс топырақты алып шашып қалсын... Жас болғанымен тілі удай ащы.

	– Өз күлің осылай көкке ұшсын!.. Астыңдағы елегеніңнің доңғалағы жарылып жолда қал!..

	Баланың шарылдаған даусын естіген жоқ. Күре жолмен көсіле сызып келе жатқан ауыр жүк көлігінің алдына түсіп кетпек болып газды баса түскен. Арада қас-қағым сәт қана. Барқырай шыққан жүк көлігінің сигналымен қатар шұғыл берілген тежегіштың шиқылы... Ыңыранып барып әзер тоқтаған жүк машинасының алдын сүріп кетуге шақ қалып үлгерді... Кабинадан секіріп түскен жүргізушіге де қарамай зымырай жөнелсін...

	Машинаны ала сала жаңадан ауыстырған соңғы үлгідегі магнитофонын бар даусымен бақыртып қойған. Мағынасын өзі де түсіне бермейтін бір даңғаза... Гүп-гүп еткен даусы бар жылдамдығымен кетіп бара жатқан машинаны солқ-солқ еткізеді. Тақтайдай түзу жол. Жап-жаңа машина. Шегіне жеткен жылдамдық. Құлақты жарар музыка. Жігіт жынданған адамша сақ-сақ күлсін кеп. Көз ұшындағы шырғалаң шырағын жағып қойған машина көрінеді... Әні-міні дегенше жетіп келді. Жүргізуші жақ есігін ашып қойған мосқал еркек, шамасы, доңғалағы жарылған болса керек, машинасының бір жағын көтеріп қойып жол тосып тұр. Әріректе кішкентай сәбиін құшақтап бір жас келіншек тұр. Тоқтамаққа ниеттенді. Газды жіберіп тежегішке аяғын апара бере ол ойынан тез айнып қалып, қайта газды басып кете берді... Ол осы жүріспен біраз жолды еңсеріп тастады. Кеш бата айнала қара түнекке айналып, жаңбыр шелектеп құя бастады. Жаңбырдың қаттылығы сонша, терезе тазалағыштың өзі сүртіп үлгіре алмай қалды... Жол әзер көрініп келеді... Манағы зымыраған қарқын әдрем қалған. Ендігісі өгіз аяңнан да баяуырақ еді... Түн ортасына дейін арып таласқан ол машинасын жолдың шетіне доғарды да орындықты сәл шалқалатып, аз-кем көз шырымын алмаққа көзін жұмған. Көзін тарс жұмып жатып апасы туралы ойлады... Неге сонша шыр-пыр болды екен ә? деп. Көз алдынан апасының бейнесі кетпей қойды... Енді апасы баяғыдан сан мәрте қайталап айтып беретін хикаятын бастап кетті. Апасының айтқан әңгімесі көз алдына тура сол кезде өзі қастарында бірге жүргендей елестей бастады.

	***

	– Шық үйден, шық!.. Кет бұл жерден!.. Батыр қараңды!.. – беліне ала арқанды неше қабат қылып орап алған жынды шал алты қанат киіз үйде түнгі сауықта отырған қалың жастың арасына келіп, төрде домбыраға қосып халық әндерін құлақтың құрышын қандыра нақышына келтіріп шырқап отырған сері жігітті қолындағы аса таяғымен төпелей жөнелген.

	– Қайтеді ей мынау... Ұста ананы...

	– Қайдан келді өзі шырықты бұзып...

	– Неге кіргізесіңдер...

	Жан-жақтан шулаған жұрт қаңбақтай ғана шалды тарпа бас салды да желкесінен қысып түрулі тұрған есіктен сыртқа итеріп шығарып жіберген... – Қуыңдар ананы... Сәтсіз күні жолға шыққан... Ауылға кесапаты тиеді... – жынды шал өзеурей айқайлап барады...

	– Бейшара, мұндайы жоқ еді... Айып етпе, жиен... Есі шалаң адам ғой... – деді жүкке арқасын сүйеп отырған жігіт ағасы күрсініп.

	– Топырлаған жұртты, саңқылдаған әнді естіген соң жыны қозып кеткен ғой... – деп сәл төмен отырған балаң жігіт жаңағы жігіт ағасына қарады. Шамасы, ділмарсығаны ұнамаса керек, оқты көзімен ішіп-жеп қарап отыр екен, балаң жігіт көзін тез тайдырып әкетті де, «Есі дұрыс па, мен не жаздым» деп ішінен күбір етіп, көмейіне келіп қалған сөзін жұтып қалды.

	– Оқасы жоқ, ағасы... Бұған да үйреніп қалғанбыз... Осы жынды атаулының мені көрсе бір бәлесі бар... – деп қолына домбырасын қайта алған жігіт ары қарай бір әңгіме бастай жөнелді.

	Күміс көмей әншінің ән салғандағы даусы қандай асқақ болса, сөйлегенде де солай күмбірлеген қоңыр даусы құлаққа соншама жағымды екен.

	– Біздің ауылда да тура осындай бір жынды шал бар. Не бәлесінің барлығын қайдам, мені көрді болды, жыны ұстайды да қалады... Қарадай жер сабалап қуады да жүреді... Мен ес білгелі сол... Бала күнімде қатты қорқатын едім... Келе-келе оған да үйрендім. Жарайды... Нағашыларымнан қырық серкешімді алам деп келгенде жынды шалдан таяқ жегенім сәл нелеу болмаса... Десе де мына жиен жасық екен деп қалмаңыздар, тағы біраз ән салайын... – деп домбыраның құлақ күйн келтіре бастап, отырғандарға жағалата көз қыдыртқан. Басына үкілі кәмшат, үстіне оюлы кәмзол киген әдемі аққұба қыз бота көздерін кірпік қақпай өзіне тесіліп қарап отыр екен. Қызға тесіле қалған оның өн-бойын бір ыстық ағын қуалай жөнелген. Ылғи да түсіне кіріп ән салдырып жүретін қыз. Тура сол. Дәл өзі.

	– Қалың жұрттың ішінде өзіне үздіге қараған жігіттен ұялған қыз жанарын тез тайдырып әкетті. Аққұба беті алаурай қызарып барып сәл күлімсірегенде пайда болатын бетінің шұңқырына барып ұялап қалды.

	– Ал, жиен әніңді баста! – деген жігіт ағасының саңқ еткен даусынан селк етіп есін жиып алған жігіт өзінің әбестік жасап алғанына ұялып, күп-күрең болып тотығып кетті. Көмейіне тығылған әнді бастай алмай домбырасын ұзақ бебеулетіп барып, бір сәтте әзер бастады-ау әйтеуір.

	Біразға дейін ән салған жігіт маңдайының терін сүрте отырып:

	– Ал, енді қара ормандай қалың нағашыларым... Мен қыдырманың қырық ауызын айттым... Ауылдың алты ауызын енді айтатын шығарсыздар... – деп домбырасын өзімен қатар отырған жігітке ұсынды.

	– Жо... Жоқ. Атама жиен... Біздікі әншейін әдетте ауыз жаппас, той десе өлең таппас болып отырған жайымыз бар... Десе де ауылды елміз ғой... Біз айтпасақ та анау нағашы қарындасың Айнамкөз ептеп ән салады... Соған бер, – деп манағы өзінің жүрегін дір еткізген аққұба қызды иегімен нұсқады.

	Қымсына ұялып төмен қараған қызға отырғандар:

	– Айта ғой, айналайын... Алыстан келген жиен нағашыларым өнерсіз, өресіз екен деп қалмасын, қысылма, айта ғой! – деп кеу-кеулесіп кетті.

	– Ұялма, қалқам, менікі де сол шамалы барылдаған дауыс қой... Мен де сол жиен мөндібас біреу екен демесін деп, нағашыларым кінәламасын дегендік қой – деп орнынан лып етіп тұрды да, Айнамкөздің алдына келіп бір тізелеп отырып домбырасын ұсынды.

	Айнамкөз әнді анау айтқаннан да керемет салады екен. «О, бәрекелді» десіп жұрт қайта-қайта дүрлігісіп отырды. Енді олар әнді кезектесіп салуға кірісті. Бара бара бір-біріне қосылып шырқады. Дауыстары да бір-біріне сай. Отырғандар әнді айыздары қанғанша тыңдады. Сызылып таң да атты. Таң ата ән де тоқтап, тамашашы топ әсем әннің ырғағы буындарына түсіп үйді-үйлеріне теңселе қайтты. Сауықшыл топпен бірге Айнамкөз де кете барды. Үйіне. Сыртқа шығып қыз соңынан ұзақ қарап тұрған ол қасына түндегі жынды шалдың қалай келіп қалғанын аңғармай да қалды.

	– Кет бұл жерден! Кет кесапатты жиен! – Шал қасына келіп күңк ете қалды. Даусы зәрлі. Белін шатпақтап орап алған арқанымен үстіне киген алба-жұлба киімі болмаса, шалдың сөйлеген сөз, бет әлпетінен есалаңдығы көрінбейді.

	– Неге?! – бұл шынымен сұрап тұр.

	– Кеше жолда жатқан түйіншекті неге алдың?

	– Оны қайдан білдіңіз?!

	– Сен сәтсіз күні туылғансың... Әкең ішті малды тепкен екен... Содан... Кешегі түйіншек жолыңды күткен кесапат!.. Балам, босқа шатылғансың... Енді бұл сенің ұрқыңа жалғасады...

	– Қойыңызшы қайдағыны айтпай, ол қайдағы кесапат...

	– Әне, анау төбенің басындағыны көрдің бе? Шал оның жеңінен тартып, киіз үйдің далдасында қалған төбеге қарай жетеледі.

	Төбенің басында тұрпаты не адамға, не аңға ұқсамайтын бір құбыжық бұған тесіле қарап тұр екен. Төбе недәуір алыс болғанымен ол құбыжықты анық көрді.

	– Ол не?! – оның қол-аяғы дірілдеп сала берді.

	Осы кезде үйден нағашы ағасы шыға келіп:

	– Ау, жиен, неге сілейіп тұрсың... Денің сау ма? Неге сонша бозарып кеткенсің? – деп келіп қолтығынан сүйей берді.

	– Нағашы, ана төбенің басындағыны көрдің бе? Ол төбе жақты нұсқап тұрып, өз көзіне өзі сенбей көзін қайта-қайта уқалап жіберіп қайта қарады. Жаңағы құбыжық ізім-ғайым жоқ.

	– Қой ары, ешнәрсе жоқ, – нағашысы күліп, – шаршағансың ғой, – деді.

	– Жынды шал қайда кетті? Жаңа сол көрсеткен.

	– Қой, бала! Сенің көзіңе жәй бір нәрсе елестеген шығар, ол шал түнде-ақ кетіп қалған. Сен манадан бері жалғыз өзің тұрсың. Қой енді, кір үйге. – Үйге қарай оны жетелей жөнелген.

	– Мен анық көрдім... Анық көрдім... – деп өз-өзіне күбірлей жүріп үйге кірген ол жұмсақтап салынып қойған төсекке жатқаннан соң да көпке дейін ұйықтай алмай жатты. Шешесінің әкең марқұм сен туатын күні жауалғыр буаз құла биені жетекке жүрмеді деп ішінен бір теуіп едім, ішіндегі құлыны шыңғырды, сол дауыс құлағымнан кетпей қойды... Бір түрлі адамның даусы сықылды естілді деп, осы пәлекет мені қоймас деп сарнап жатып бір жетіде-ақ жүріп кетті... – деп айтып отыратыны есіне түскенде қорыққанынан қалшылдап кетті. Қалшылдап жатып көзі ілініп кетті. Көзі іліне түс көріп бастырылып қалды. Жынды шал көрсеткен құбыжық мұның алқымынан алып жабысып қалыпты дейді... Жібермей буындырып барады екен. Анадайда жынды шал шыр көбелек айналып жер сабалап жүр, – Кет, пәлекет, кет! – деп. Оны айқайлап көмекке шақырмақ еді, даусы шықпай қойды. Шал мұны көрер емес. Өлген жерім осы-ау деп талықсып құлап бара жатқанда, анадайда суға Айнамкөз кетіп бара жатыр екен дейді. Айнамкөз! Оның даусы тұншыға әзер шықты. Айнамкөз бұларды көре сала шелектерін тастай салып иін ағашпен құбыжықты сабалап жүріп қуып жіберіпті. Қарсыдағы төбенің басына барып шоқайып отырып алған құбыжық бұдан көзін алмай тесіліп қарап отыр. Айнамкөз кетті болды мұны қайта бас салмаққа. Тек Айнамкөзден ғана қорқады екен дейді. «Апам ұрсар, үйге су апарайын» деп кетіп бара жатқан Айнамкөзге «Кетпеші, Айнамкөз, кетпеші» деп бар даусымен айқайлап жіберген даусынан шошып оянып кетті. Үсті басы малмандай су. Қара терге булығып қалыпты.

	– Жай ма, тентек жиен... Бәсе таң атпай далада неге сілейіп тұр десем, еркеме ғашық болып қалған екенсің-ау... – нағашы жеңгесі аярлана күлді.

	– Жоқ... Жоқ... Жеңгетай бастырылып қалыппын... – Ақталып жатқандағысы.

	– Несі бар, осы ауылдың жалғыз еркесі... десе де байқа, ол сенің шешеңнің үлкен ағасының қызы! От басып жүрме!

	– Шын айтам, бастырылып қалыппын...

	– Жасырмай-ақ қой, бір-бірлеріңе қалай қарағандарыңнан-ақ бір бәленің боларын білгем... Тек ел-жұрт білмесін, – қыз жеңгесі енді зілдене түсті.

	Одан ары сөз таластырғанға шамасы жетер емес, әлі құрып қалыпты. Талықсып жатып қайта ұйықтап кетті. Тағы сол түс. Сол құбыжық. Тағы да сол Айнамкөз. Түс ауа денесі қызып, бейберекет сандырақтай бастады. Жалғыз жиен бірдеме болып кетпесін деп нағашы жұрты ала шапқынға түсті. Ақыры көрші ауылдан бақсы шалды шақыртты. Кеш бата ауылды басына көтере даңғаза қылып қобызын зарлатып жеткен бақсы қара қойды сойғызып, соның өкпесімен қақты. Алдымен үш рет суық су, сосын үш рет ыстық сумен үшкірді. Ертесінде қырық үйден қырық ожау су алдырып, сонымен құйындырып барып ауылдың үлкендерін жинаған бақсы:

	– Жолдан бір кесапат жолыққан екен... Үш жеті жиырма бір күннің ішіндегі өзі талдаған бір күні ауылдан шықсын... Ауыр болса да айтайын, қасына, тамағының астында нысана қара қалы бар нағашы қарындасы бар екен, соны қосып берсеңдер ғана еліне аман есен жетеді. Одан арғысын мен де біле алмай отырмын...

	– Ойбай құдай, не дейді... Қарғашымды қалай жібере саламын... – деп от жақта шай құйып отырған саркідір әйел баж ете қалды.

	– Тәйт, тиыш отыр... бақсыдан төменіректе отырған күйеуі жекіріп әйелін басты.

	– Бұл ауылда басқа адамның қолынан дәм татпасын, тек сол нысаналы қыз ғана тамақтандырсын!.. Сырттан бөтен адам келмесін!.. Кеткендерін ешкім білмейтін болсын!.. Қосар атты күніге белдеуден үзбеңдер!.. Оянғанннан кейін айтыңдар!.. Ана қоржынының түбінде жатқан жолда тауып алған түйіншекті сол тауып алған жерге тастасын!.. – бақсы шал езуі көпіріп кешелі бері белін бунатып жүрген қайыс шылбырды шумақтап, – Мына шылбырды әрдайым жанынан тастамай алып жүрсін!.. деп тастады да, дастарханның соңына қарамай кетіп қалды.

	– Құдайым-ау, басқа амалы жоқ па? – Манағы әйел тағы баж ете қалсын.

	– Доғар енді қайта-қайта сөзге килікпей!.. Күйеуінің күж ете қалған даусынан әйелдің үні тағы өшті.

	– Алысқа кеткен жалғыз қарындасымның жалғызынан артық па жаны... Бар, шақыр ана Айнамкөзді!..

	Бұл күн өтіп, ертесі басын көтерген ол қасында отырған Айнамкөзді көріп таң қалды... Басқа ешкім жоқ. Болған жайды Айнамкөзден естіп бір жағынан қорықса, енді бір жағынан қуанды. Белдеуде алыс жолды сезгендей аттар пысқырынады. Дәл қазір жолға шығып кетпекке ниеттенген ол тысқа шығып төбе басына көзі түсе жүрегі өрекпіп үйге қайта тығылды. Төбе басында құбыжық. Қасқарая киіз үйдің жарма есігін сықыр еткізіп жынды шал кіріп келді. Екеуінің де жүректері тас төбелеріне шығып қорқып қалды.

	– Қорықпаңдар... Қорықпаңдар... Жолға шығарда төбе жаққа қарама... Мә, мына ала арқанмен түйіншекті алған жеріңе матап тастап кет... Арқанды артынан өзім барып алып кетем... Шал беліндегі арқанды шеше бастағанда жігіт:

	– Нағашы аға! Ау, нағашы аға! – деп бар даусымен айқай салды.

	– Жолың қатер бәлекет... Тез кет... Менің тілімді ал... Құтыласың... Әйтпегенде опынатын боласың... – шал сөзін аяқтамай сырттан жетіп келген нағашы ағасы беліндегі ала арқанынан бұрап ұстап, шалды сыртқа қарай дедектете жөнелді... Шалдың бажылдап айтқан сөзін ешкім де елемеді. Олар сол күні таң қараңғысында жолға шығып кетті. Есіктен шыға төбедегі құбыжықты тағы көрген жігіт үйге кіріп, қыздың шәлісімен көзін таңдырып, сосын қыздың жетегімен атқа мінді де екеуі суыт жүріп кетті. Екеуінің шығып бара жатқанын ауылда жынды шалдан өзге ешкім де білмей қалды. Арттарынан қуып жетпек болып қисалаңдай жүгірген шал жарау аттардың зар желісіне жете алмай шаң қауып қала берді. Олар суыт жүріспен түске дейін жүрген соң, жігіт көзін шештіріп, енді межелі жерге жеттік-ау деп қосарларындағы атты ауыстырып мінді де сай аузындағы ескі жұрттың қасына жете тізгінін тартқан жігіт қоржынындағы түйіншекті қолы қалтырай әзер шығарып алып, анау күні тауып алған жерге тастай салды. Түйіншек жерге топ етіп түсе сала өзінің көзіне көрініп жүрген құбыжыққа айналып, анадайдағы ескі жұртқа қарай ысылдай жүгіре жөнелді. Жігіттің астындағы қақпанбел күрең қорс етіп үркіп барып қалшылдап бір орында тұрды да сар еткізіп қан сиіп жіберді. Аттар қалшылдап орындарынан қозғала алмай қалды. Өздері де жүректері тас төбелеріне шығып меңірейіп қалды. Ескі жұрттың ішінде құбыжық гүркірей ысылдап жаңбыр шайып жел мүжіген қабырғаларды гүр-гүрс құлата бастады. Қанша уақыт өткенін кім білсін, бір заманда өздері келген жақтан қолына ала арқанын шумақтап ұстап алған жынды шал жүгіріп келеді...

	– Айтқанға көнбеген зәнталақ... Сенің ажалың осы пәлекеттен... Мына арқанмен байлап кет дедім... Айтқанға көнбедің... Өкпемді қолыма алып әзер жеттім... Енді кішкене кешіккенімде жандарың жаһаннамға кетер еді... Шал бір орында ерсілі-қарсылы теңселіп тұр.

	– Ататайым-ай, кешіре көрші... Құтқаршы мына зұлматтан... Екеуі екі жақтан еңіріп жылап жіберді.

	– Бақсының қайыс шылбырын маған бер де мына ала арқанды ал!.. Зәнталақ... Бүгін сары жұлдыз шыққан екен... Абай бол... Өзіңнің тауып алған бәлекетің... Енді өмірі даусың қатты шығарып ән айтушы болма!.. Осы жолы алып қала аламын... Бір рет... Басыңа бір қатер төнсе мына ала шылбырдың ұшын тарқат... Кетіңдер енді... Еш жерге аялдамай кетіңдер... Таң бозынан бұрын үйіңе жетіп әкеңнен қалған барлық ескі киімдерді өртеп жібер... Кетіңдер тез!.. Шал қолындағы таяғымен жер сабалап ескі жұртқа қарай таяй берді.

	Екеуі аттарына қамшы басты. Ауылға таяй бере ол Айнамкөзге сары жұлдыз хикаясын айта бастап еді.

	– Қойшы, жиен аға! Құдай атқыр сары жұлдызда неміз бар, тез жетелік, – деп әңгіменің соңын тыңдамай қойды.

	– Жоқ, мен оны Шолпан деп адасып келе жатқаным жоқ... Жай үнсіздікті бұзғым келіп айтқаным да... Сенің көңілің жайлансын деп әңгіме айтқаным ғой... Айнам...

	– Сонда менің көңілімді кесапатты жұлдызды айтып жұбатасыз ба?! – деген соң одан ары ешнәрсе демеді.

	Аттардың қан сорпасын шығарып таң атпай үйіне жеткен жігіт шешесіне болған жайды шолақ қайырып жеткізді де әкесінің қайқыбас төсегінің басында ілінулі тұрған киімдерін құшақтап сыртқа шыға жөнелді. Киімдер әп-сәтте ақ қызыл шоққа оранды, тек көксауырлы саптама етіктің сол жақ сыңары ғана сол қалпы, тіпті қонышында от шалмай қып-қызыл шоқтың ішінде көгеріп жатып алды. Үстіне май құйса да жанбай қойды, ақыры еш амал таппаған соң жерді терең қазып көміп тастады.

	Арада жұма өте шешесі ауыл адамдарын шақырып той жасады.

	Ұлының нағашыларына барып кесапатқа жолыққанынан қорыққанымен, оң жағын қызартып келін түсіргеніне тіпті басқа-басқа, өзінің немере сіңілісін келін қылып алып келгеніне қатты қуанды.

	Апталап, айлап уақыт өтіп жатты. Келінінің аяғы ауыр екенін білген кемпірдің қуанышында шек жоқ. Аяғы аяғына тимей зыр жүгіріп жүр. Тек жігіттің қабағы түсіп тұнжырай бастаған. Құлағында баяғы жынды шалдың: «Сен сәтсіз күні туылғансың... Әкең ішті малды тепкен екен... Содан... кешегі түйіншек жолыңды күткен кесапат!.. Балам, босқа шатылғансың... Енді бұл сенің ұрқыңа жалғасады...» – деген сөзі құлағынан бір кетпей қойды.

	Ай-күні толып Айнамкөз басы бақырдай ұл тапты. Ұлан-асыр той болды. Шілдехана күзеткен жастар оған тағы да ән айттыра алмай қойды. Үйлену тойында да әнін тыңдай алмай әбден сағынып қалған жастардың біразы оған өкпелерін айтысып жатты.

	Таң атып шілдехана тарқаған соң мал-сұлын жөндеп тастап көз шырымын алмаққа қисая кеткен жігіттің түсіне баяғы құбыжық тағы кірді. Бұл жолы ол оның алқымына жабыспай, анадайда тұрып адамша сөйлей бастады.

	– Сен не, ақымақ шалдың арқанымен құтылам деп жүрсің ба?! Мен енді не сені, не сенің балаңды құртамын. Ала арқанды тарқатсаң балаң кетеді. Ал, арқанды өртесең балаңа тимеймін... Ойлан, қырық күн мұрсат беремін, – деді де ғайып болып кетті. Орнынан атып тұрған ол жөргекте жатқан баласын бас салып еңіреп тұрып жылады. Бір кесапаттың болғанын сезген Айнамкөз ала арқанды тарқатуға кеңес бергенімен, ол оған бармады. Есіне ала арқанды тарқатсаң балаңның жанын аламын дегені түсіп ауыр күрсінді.

	– Айнам! Біз енді қоштасатын секілдіміз... бүгін бе, ертең бе? Жоқ әлде одан ұзақтау ма? Мені тыңда, соңын күтейік... Аңдыған жау алмай қоймас... Апама тіс жарма! Нағашыларым мені саған аманаттаған еді, мен мына жалғыз құлынымды тағы саған аманаттаймын... Бекем бол! – іші удай ашып қан жылаған Айнамкөз күйеуінің сөзінен аса алмады. Арқанды тарқатуға қанша кеңес бергенімен еш өнім болмады.

	Әр кез көзі іліне сол бір түсті қайталап көре беретін болды. Тіпті құбыжыққа да бойы үйреніп қалған іспетті. Құбыжық әр келген сайын қанша күн қалғанын есіне қайталап салып отыратын болды.

	Қырық күн толып ауылдың кемпір-кешектері жиылып баланы қырық қалақ суға жуындырып жатқанда бала қарадай шырқырып барып көгеріп қалды. Кемпірлер шу ете қалысты... Осы кезде төрде ілулі тұрған ала арқанға Айнамкөз екеуі қатар жүгірді. Арқанға қолы бұрын жеткен Айнамкөз қолына іліне бере жанталасып тарқата бергенде ол арқанды қолынан жұлып алып ошақта лаулап жатқан отқа тастап жіберіп, арқанға ұмтылған Айнамкөзді жібермей құшақтап ұстап қалды. Арқан бытырлап жанып бола бере бала шар етіп жылап есін жиды. Айнамкөзді тас қылып құшақтап тұрған ол талықсып барып екі қолымен өз алқымына жармасып құлай кетті. Осы кезде есікті шарқ еткізіп ашып баяғы жынды шал кірді.

	– Әттең! Әттең! Зұлматтың алдауына түстің-ау... Зұлматтың алдауына түстің-ау... – деп сұлық жатқан жігіттің басын сүйей берген.

	Арада сүт пісірім өтпей жатып ол жүріп кетті. Шу етіп жоқтау айта бастаған әйелдерді жынды шал қатты-қатты зекіріп тоқтатып тастады. Есінен қайта-қайта танып қалып жатқан Айнамкөз бен апасын су бүркіп естерін жиғызды да:

	– Енді еш амал жоқ... Жазмыш солай... Артында қалған жалғыз тұяқ аман болсын десеңдер берік болыңдар... Кешіктіңдер... Ертерек білгенде құтқарып қалар ма едім, кім білсін...

	Жетісі өткенше ешқайда шықпай жатқан шал жетісі өткен күннің ертеңінде қағаз-қалам алдырып екі тұмар жазып, біреуін жөргектегі балаға тақты да енді біреуін Айнамкөзге ұстатты.

	– Кейін немереңе тағасың... Апаң екеуіміздің дәуреніміз бітті. Апаңды өзіммен бірге алып кетем... Ендігі шапағатшың бір Жаратқан ғана... Менің де бар күш қуатым ала арқанда еді... сәтсіз күні сәрсенбі ол да өртеніп кетті... Бақыл бол балам... Балаңның аты Жаныс... Жаныс... Жаныс... деп жөргектегі баланы алып құлағына үш рет айқайлады да, есі ауып қалған кемпірді жетелеп ауылдан кетіп қалды.

	***

	– Ұста! Ұста! Арқанды әкел! Жіберме! – орнынан айқайлап атып тұрған ұлының қасына жетіп келген Айнамкөз:

	– Не болды құлыным! – деп кішкене баланы еркелеткендей маңдайынан сүйіп айналып үйіріліп жатыр. Анадайда, пеш түбінде отырған келіні енесінің оқыс қимылына ақырын жымиып күліп қойды.

	– Апа-ау, – деді келіншек Айнамкөзге қарап.

	– Ау, жаным, айта ғой...

	– Осы Жаныс сізге әлі бесіктен белі шықпаған баладай көрінеді-ау деймін.

	– Е, құлындарым-ай... Екі етегімді жасқа толтырып мойныма бұршақ салып жүріп әзер жеткізген құлыным әлі маған кіп-кішкентай көрінбегенде қайтеді...

	– Ләйлә! Ертең сен туған соң апам маған қарамай қалады, көр де тұр.

	– Қой балам, қайдағыны айтпай... Немере ыстық, әрине, сендердің де орындарың бөлек... Не түс көрдің балам... Айнамкөз ұлына қарады.

	Жасы қырықтан енді асқанымен Айнамкөздің шашы әппақ болып ағарып кеткен, беті алжа-алжа, айқұш-ұйқыш ажым толған. Бір аяғынан әзер басады, тізесі шор болып қалған, әзер илігеді. Өткен жылы ғана ұлын ұйлендіріп көне қасіретін енді-енді ұмыта бастаған.

	– Апа, бүгін базарға барам...

	– Содан?

	– Ат аламын.

	– Құла айғырың бар ғой.

	– Айғырды жібермей міне берген обал ғой... Бір арқалы ат алып алмасам...

	– Ала ғой балам... Базарға барсаң, қалжаға соятын мал да қарастыра кел! Бұйырса бүгін-ертең деп отырмыз ғой...

	– Жоқ апа, ат аламын да келемін.

	– Неге?

	– Сенің қара тауығыңды қалжаға жыға саламын... Ұлы шешесін әдейі қалжақ қылып отыр. Әр кез қайдағыны айтып шешесін шамдандырып отыратын әдеті.

	– Тәйт ары, қайдағы жаман ырымды бастамай. Қара тауық сойғаны несі...

	– Онда көкала үйректі сояйық...

	– Ожаумен басыңа періп қалам жүгірмек...

	– Ойбай, апа, жарайды... Қайтер екен дегенім ғой... Біреумен келісіп қойған... Айтың болды алып келем. Асықпасаңшы апа... Бүгін тек ат алып келемін. Ертең төменгі ауылда той. Соған мінетін.

	– Е, сүйтсеңші балам, кешке дейін мені қылжақ қыла бермей... Түсіңді айтпадың ғой...

	– Апа, түсімде ат қуып жүр екенмін, қашаған екен, қамап алып шалма тастағалы жатып оянып кеттім...

	– Түске ат кірген жақсы, балам, киелі жануар ғой... Менің жорығаным емес, Қызыр пайғамбардың жорығаны... Ұлды боласың... – Айнамкөздің одан арғы сөзі ұғылмай қалды. Ішінен күбірлеп әлде бір дұғаны оқып кетті.

	Жиырма жыл бойы мойнынан тастамай тағып жүрген май сіңіп қарая бастаған көк моншағын санамалап жаратқан иесіне жалбарына тілек тілеп күбірлеп отырған шешесін иегімен ымдап, келіншегіне қарап тісін ақсита бір күлді де үйден шығып кетті Жаныс.

	Ет асым уақыт күбіреп отырған Айнамкөз келінінің:

	– Апа, шай ішсеңізші, – деп неше қайталап айтқанда барып әзер естіді. Дастарқанның басына келе күндегі әдетінше қайта тұрып, төр жақтағы төсегінің басындағы кішкене сандықтан баяғы жынды шалдың жазып берген тұмарын қолына алып құшырлана бір иіскеді де орнына қойып барып дастарханға қайта келді. Келінінің жүкті екенін білгеннен бастап әр кез дастарханның алдында сол тұмарды бір искеп келетін әдеп тапқан.

	Түс ауа аулаға сырттан Жаныс келді.

	– Апа! Ау, апа. Атқа көрімдік... – айқай салған ұлының даусын естіп аяғын сүйрете сыртқа шыққан Айнамкөз есік пен төрдей келісті торыны көргенде алғашында қуанып қалды... Жалы бұп-бұйра шашасы жерге төгілген... Ұлының қуанышында шек жоқ.

	– Апатайым менің, атым қалай екен?!

	Айнамкөз атты айнала беріп қамшылар жақ артқы аяғының аласын көріп ышқынып қалды. Бір түрлі жүрегі төмен сазып сала берді...

	– Апа, не болды? Бір жерің ауыра ма? Қасына ентелеп жетіп келген ұлының қолындағы шылбырға жармаса кеткен ол:

	– Мені десең... Мына қарығы ашылмаған өлмелі шешең ажалынан бұрын кетпесін десең жібер мына жау алғырды. Жүгенін сыпыр да жібер... Шыққан ақшаң садақа болсын... Жібер тез!... – деді де булығып одан ары сөйлей алмай қалды.

	– Апа-ау, жәй ма?! Не болды...

	– Жібер мынаны!

	– Неге?! Апатай...

	– Ана аяғындағы аланы көрдің ба?

	– Ойбой... Сол ма... Не болып қалды деп жүрегім тас төбеме шықса... Несі бар... Әдемі, өзіне жарасады...

	– Қамшылар жақ артқы аяғының аласы бар ат иесіне кесапат әкеледі...

	– Қойшы апа, бұныңды білгенде аяғын бояп алып келер ем...

	Шылбырдан қолы босап жерге жалп етіп отыра кеткен шешесіне күле бір қараған Жаныс тез-тез басып атты қораға байлады. Сосын әзіргі отырған жерінде бүкшиіп сұлық қалған шешесін жеп-жеңіл көтерді де үйге кіріп кетті.

	Жанысқа сөзін өткізе алмағанда апасының анда-санда өстіп құрысып қалатынына үйреніп қалған Ләйлә да онша мән берген жоқ. Кеш батып түн ортасы ауа жатар алдындағы шайларын ішіп олар да жатып қалды. Апаларының ертеңге дейін құрысының жазылмайтынын жақсы білетін олар мазасын алмады.

	Ұлы мен келіні ұйқыға кеткеннен соң бірталай уақыт өткізіп барып Айнамкөз қорадағы атты босатып жібермек болып сыртқа қарай беттеді. Есікті ашып қалып тура қақ маңдайында жарқырып тұрған сары жұлдызды көріп тұла бойы дір ете қалды. Жүрегі лобып қол-аяғынан жан кете жалма-жан есікті қайта жауа қойды да, асығыс төсегіне беттеді. Қалың көрпенің ішіне кіріп алып құрғыр денесі ал қалшылдасын келіп. Бейне бір саржұлдыз өзін келіп тарпа бас салатындай. Күн шыға көзі ілініп кетті. Бір заманда барып сырттағы даңғырлаған дауыстан оянып кетті. Асығыс сыртқа қарай беттеді. Аулада Жаныстың құрбы-құрдастары толып жүр.

	– Атың ат екен!

	– Жүрісті болсын!

	– Міністі болсын!

	– Тақымыңда қартайсын!

	– Басын өзің мүжі...

	Айнамкөзді көрген Жаныс енді асыға бастады.

	– Рахмет, жігіттер, енді қозғалайық... Жеткенше мынаны үйрету керек... Өзі шу асау екен... Тоқымды әзер салдырды... – деп асығыс атты сыртқа қарай жетелей жөнелді.

	Аттың шылбырына оралып жата кетпекке ниеттенген Айнамкөз – Жаныс! – деп барып бөгеліп қалды. Әкесіз өскен бала намысқой еді... Жора-жолдастарының алдында шешесі шылбырға жармасса намыстанып қалар деп тосылды. Ұлының артынан ұзақ сүзіле қараған ол ақыры үйге қайтып кіріп бара жатып, беті қол жуатын жерден әлденені көзі шалып қалғандай болды. Барып қараса, Жаныстың тұмары екен, басын жуған соң ұмытып кеткен сықылды. Тұмарды қолына алып далаға қарай ұшты. Бірақ ол кешігіп қалған еді, атты дүрмек дауыс жетпейтін жерге ұзап кетіпті.

	Түс ауа Ләйлә ішім ауырды деп толғақ қысып бебеу қақты... Көршісіне барып дәрігер шақыртты да өзі үйіне қайта жүгірді. Шай қайнатым болмай-ақ, жетіп келген дәрігерлер Ләйләні машиналарына мінгізе бере ауылдың ақсақал, көк сақалдарының барлығы үйіне қарай беттеп келе жатқанын көріп Айнамкөз көзі қарауытып, табалдырыққа отыра кеткен. Машина орнынан қозғала ауыл адамдары да жетті. Айнамкөзді қолтықтап үйіне кіргізген олар шарт жүгініп отырып, ұлынан айырылып қалғанын естіртті. Айнамкөз меңіреу болып қалғандай көзі төбеге қарап шақшиып отырды да алды.

	– Қайтсын бейшара... Көргені аз ба?!

	– Жаны Жаныстың үстінде еді ғой...

	– Е, сызығы біткен соң не шара...

	– Осы жолы көтере алмас...

	Осы кезде сырттан дауыс айтып ауыл әйелдері жетті. Айнамкөз оның бірін де ести алмады. Тіпті көзінен бір тамшы жас та шықпады... Құманмен су әкеліп бір әйел бетін жуып берді... Ауыл адамдары түн ортасы ауғанша отырып, енді қайтпаққа қамдана бергенде, сырттан әлде біреу келіп төрде отырған ақсақалдың құлағына бірдемелер сыбырлап айтты.

	– Үһ!.. – деді ауыр күрсінген шал. – Естірткенмен үға қоймас, онсыз да ұлының қазасын естіп есі ауып қалды. – Көзінен аққан жас сақалын жуды.

	– Не дейді, құдай, не болыпты тағы?!

	– Келіні қайтыпты.

	– Не?! Ләйләні да әкетіп пе?.. Айнамкөз саңқ ете қалды. Жұрттың барлығының еңсесі түсіп кеткен.

	– Енді менде не қалды... Жыларға жанарымда жас та жоқ, не қалды? Долдана бажылдаған Айнамкөз басындағы жаулығын жұлып алды да мойнына салып жіберіп өзін қылқындыра бастады. Қалың еркек қаптап жүріп қарысып қалған саусақтарын әзер ажыратып алды. Талықсып талып кеткен оны суық су бүркіп есін жиғызды. Әркім өзі білген тоқтау сөзін айтқан болады... Тіпті айтарға сөздері де таусылған іспетті.

	– Айналайындар-ау, мені несіне алып қалып отырсыңдар, сол құлындарымның артынан кетейін, енді обайып несіне отырам мына қу молада?! – Айнамкөздің даусы барынша сабырлы, барынша зарлы шықты. Жұрт тым-тырыс.

	Тек манағы төрдегі шал, – Қалқам, тағдырдың ісіне амалың жоқ. Жаратқан немереңе ғұмыр берсін деп тіле енді. Немерең аман-есен дүниеге келіпті... Оны қайда тастап кетпексің?!. Дәм-тұзың таусылғанша енді соның тілеуін тіле! – дегенде барып орнынан атып тұрған Айнамкөз зар еңіреп жанындағы тұрған әйелдерді бас салып дауыс айта бастады.

	– Сабыр! Сабыр! – деп тоқтатпақ болғандарға манағы ақсақал: – Жыласын, шерінен шығып жыласын, аз да болса жеңілдеп алсын... – деп тыйып тастады.

	Ертесі ауыл жанындағы қорымға екеуін қатар жерлеп қайтқан соң Айнамкөзді көршісі туыла сала жетім қалған немересінің қасына апарып тастады. Таңдайы жабысып шырқырап жатқан немересінің мойнына баяғыдан сақтап келе жатқан тұмарды тағып еді сәби тыныштанып, лезде пысылдап ұйықтап кетті. Екі-үш күн өткен соң үйіне қайтып келді. Алыс жақыннан көңіл айтып келгендердің барлығына дауыс шығартпады. Өзі де дауыс шығармады. Немересінің атын Жалғас деп қойғызып, жаңа өмір есігін ашқан сәбидің құлағына аза үні сіңбесін, қайғыма ортақтаса келгендеріңе рахмет!..– деп бір шәугім шайын беріп шығарып салып отырды. Тіпті ұлы мен келінінің жетісін де, қырқын да ататпады. Бастарына да бармады. Алыстағы төркінінен келгендер: – Алып кетейік, жас сәбимен жалғыз өзің қалай жан бағасың дегенде де бармады. – Маған рахым жасағыларың келсе, Жалғасым жалғыз болмасын, біреулерің бір балаларыңды маған беріңдер деп жолға салып жіберді. Арада апта өтпей ағасы қайта келді. Аяғын апыл-тапыл енді басып жүрген өз немересін алып келіпті. Аты Сая, Жалғасыңа сая болсын!.. екі дүниеде де сұрамаймыз... өз қызың... қаласаң осында тұра бер, қаласаң көшіріп алып кетейін... – екі қонып ағасы қайтты ауылына.

	Айнамкөз елден ауашаланып қалған. Бірін жетелеп, бірін қолтығына қысып жүріп екі баланы қайқы мүйіз көк ешкінің сүтімен бағып есейтті. Тек анда-санда марқұм күйеуінің құрдасы қазық аяқ ақсақ көршісі келіп шай ішіп тұрады. Екі ақсақ бірге отырып өткен-кеткенді айтысады...

	***

	– Тез бар балаларыңа... тұр! Тұр! – деген дауыстан шошып оянып кеткен Айнамкөз жан-жағына алақтай қарап орнынан атып тұрды. Үйде ешкім жоқ. Көз байланып кетіпті. Жандәрмен сыртқа атып шықты. Үйдің алдындағы үюлі топырақтың үстінде ойнап отырған Сая мен Жалғастың ортасында тағы бір бала отыр. Алғашында шеткі үйдің баласы Ерсін екен деп қалды. Бұлармен тек Ерсін ғана келіп ойнайтын. Жақындап келгенде байқады. Қыз бала екен, шашы желбіреп айдың сағымымен шағылысып тұр. Қастарына жетіп келгенде Айнамкөздың жүрегі тас төбесіне шықты. Жалғастың төбесінен құм құйып ойнап отырған адам баласынан жат әппақ тәнді екен. Жалғас пыс-пыс етіп қара терге малшынып отыр. Сая оны байқамаған іспетті. Өз алдына құм қала жасауда. Бір-ақ аттап барып қыздың қолынан Жалғасты әзер босатып алған Айнамкөз қызды беттен жанып кеп қалам деп өз қолының екпінімен жалманынан түсті. Қыздың бетіне қолының қалай дарымай қалғанын ұқпай қалды. Орнынан атып тұрып қызды бас салды. Жоқ, бұл жолы үйілген құмды құша құлады. Қыз ұсталмайды екен. Тек ауада қалқып тұрған елес қана екен. Айнамкөздың әрекетін келеке еткендей аппақ қыз сақылдай күліп көкке қарай көтеріліп кетті.

	– Не болды? Құлыным, не болды? – деген апасына Жалғас:

	– Ана қыз маған тұмарды берші деді... Мен бермей қойдым... Бермесең құмға көмем дейді... – деп былдырлай бастағанда, Айнамкөз Саяны жұлқылап: – Сен қыз не қарап отырсың... Жалғасқа қарамай ә?! – деп жекіді.

	– Апа... Апа... Мен қарап отырмын... Ойнайық деп ем, өзі үндемей отырып алды, сосын өзім жалғыз ойнадым...

	– Ана албастыны көрдің ба?

	– Қайдағы, апа?

	– Қастарыңда отырған?

	– Жоқ, апа, Жалғас екеуіміз ғана болдық, басқа ешкім келген жоқ...

	– Сен қыз шынымен ешкімді көрмедің бе?

	– Жоқ, апа, шын айтам, Жалғас екеуіміз ғана...

	Сол кештен бастап Айнамкөз балаларын көзінен таса қылған емес... Дәретке барса да қасынан қалдырмай ертіп жүреді.

	Бір күні түнде ұйықтап жатқанда Жалғастың бақырған даусынан шошып оянып кетті.

	– Бермеймін! Апа! Апа! Тұмарды алам дейді...

	Орнынан атып тұрған Айнамкөз өздерінің бас жақтарында тұрған аппақ қызды көріп, Жалғасты құшағына баса баж ете қалды. Апасының ащы даусынан Сая да оянып кетті.

	– Апа, не болды, – деп сұрады.

	– Мына албасты тағы келіп алыпты...

	– Кәне? апа... Түк жоқ қой, – деп Сая көзін қайта-қайта уқалап түк көре алмай қойды.

	– Маған тұмарды берші... Қыздың даусы сонша жалынышты шықты.

	– Жоқ, бермейміз... Кет бұл жерден... Айнамкөз баж-бұж ете қалды.

	– Ол менің тұмарым! Қыз екіленіп тұрып алды...

	– Жоқ бұл тұмарды мен отыз жылдан бері жанымнан тастамай алып жүрмін... Өз қолыммен жаздырған...

	– Жоқ менікі... Менің тұмарымды көшіріп алыпты, қайтарып берші...

	– Саған тұмар керек пе лағынат, мен басқа тұмар берем онда саған, – деп ұлын құшағынан босатпай төсектің басындағы сандықтан баяғыда Жаныстың ұмыт қалдырып кеткен тұмарын алып қызға қарай лақтырып қалды.

	Тұмар ауада қалықтап барып қыздың мойнына асыла қалды... шыңғырып жіберген қыз:

	– Бұл менің емес, шешемнің тұмары... Ол өліп қалған... ұлың есін жоғалтқан күні келем... – деген сөзді булыға әзер айтып лап етіп отқа оранып жоқ болып кетті. Сол түні олар таңға көз ілмей шықты. Содан бастап қанша уақытқа дейін аққыз мазаларын алған емес. Сая мен Жалғас та ержетіп кетті. Айнамкөз енді Жалғасқа ие бола алмайтын болып қалды. Әні-міні дегенше бір жағына лып етіп қашады да кетеді. Әйтеу, бар сенері Сая мен Ерсін. – Бір секунд та көздеріңнен таса қыла көрмеңдер деп жалынады. Ерсін біртоға тыңғылықты бала. Жалғастың жанынан қалмай бірге жүреді. Алдымен Сая мен Ерсін, сосын Жалғас мектепке барды. Он жылдықты бітіргенше апасы Жалғаспен бірге оқып шыққандай болды. Жалғасты сыныпқа кіргізіп жіберіп, өзі есік алдында күтіп отырады...

	Сая жоғары оқу орнына тапсырып алыс бір қалаға оқуға кетіп қалды. Енді үйде Жалғас екеуі ғана қалды... Үйдің қатты қайырым жұмыстарының барлығына Ерсін көмектесіп тұрады... Қызы әр демалысқа келген сайын Айнамкөз: – Осы сен тіл алсаң, сол оқуыңды қой, ана Ерсінді бала қылып алайын... Жалғасыма пана болсын... Мен қанша жасаймын, ертең өлем де қалам... Сонда мына жалғыз бауырыңа кім қарайласады, – деп құлағына құяды... алғашында үндемей тыңдайтын қызы екі-үш жыл өткен соң ауылдың оқи алмай қалған баласы менің теңім емес деп қайқайып шыға келетін болды... Ақыры сол оқып жатқан қаласындағы әлде біреуге тиді де кетті. Қатты ашуланған апасы тойына да бармай қойды... Тойға тек Жалғас пен Ерсін барып қайтты. Содан бері әр кез Ерсін екеуі Саяға барып қайтып жүреді... Жалғас ана-мына қылып жүріп, әйтеуір, Сая көмектесіп, Ерсін селбесіп бір машина алып алған. Құрғыр сол машина деген пәлені алған күннен бастап Айнамкөзден тыныштық кетті. Жалғас үйге тоқтағанды қойған.

	Енді міне, түс ауғанша ұйықтап орнынан тұра сала әпкеме барам деп қиғылық салып отырғаны. Шешесін зар қақсатып жолға шыққаны. Жолдағы жағдайлар. Машинада отырған тылсым қыз. Көзі ілініп кетіпті... Ол оянғанда таң атып қалған екен. Бірден арт жағына қарауға батылы бармады... Бетін жабылған жамылғының жан дүниені балқытар жағымды иісі бойын кернеп барады.

	– Ояндың ба?

	– Сен күннен қорықпайсың ба?

	– Мен тұмарым мойнымда тұрғанда барлығынан да құдыреттімін.

	– Менің жол жүруім керек.

	– Кері қайтамыз.

	– Қайда?

	– Үйіңе, әжеңе... Бір сұмдық жағдайлар болып жатыр..

	– Содан?

	– Мен сенімен бірге осы әлемде қаламын... Енді сені әжең қорғай алмайды... Сол үшін мен қорғауым керек.

	– Кімнен...

	– Туу... Сенің жолыңды кім кесіп жүр еді...

	– Тіптен тамаша-ақ болар еді... Айдай жамалды келінді болса әжем тіптен қуанар еді...

	Қыз күрсінді. Ал бала мәз болып шаттанып отыр.

	Олар кері қайтты. Үйлеріне таяй бере Жалғас көрші-қолаңдардың үйлеріне қарай жан-таласып жүгіріп бара жатқанын көріп тұла бойы дір ете қалды... Машинаның бар жылдамдығымен келіп ауланың алдына үюлі топырақты сүзе әзер тоқтады да, қарғып түсіп аулаға қарай қойып кетті. Ол келгенде кешегі қазық аяқ шал бар бір тобы үйдің алдындағы нән теректің бұтағына асылып қалған әжесін енді түсіріп жатыр екен.





АҚ КӨЙЛЕКТІ ҚЫЗ




	Қаладан кеше келгем. Осы ауылда анау алыстағы қалада оқып жатқан жалғыз менмін. Туыс-туған, көрші-қолаңның барлығы менен сарқыт дәметеді... Шамамша қалтамдағы қалған соңғы жармағыма дейін қаланың неше түрлі тәтті-дәруменін ала келетін әдетім... Биыл ерте қайтам деп хат жазып жібергем... Қайтатын қаржыны Есен ағам салып жіберіпті. Тіпті бұрынғылардан молырақ. Сосын Есен ағамның үйіндегі жеңгеме арнайы таңдап жүріп қос етекті әдемі көйлек сатып алғанмын. Сонымды алып үйлеріне келдім. Мен келгенде Есен ағам үйде жоқ екен, жеңгем әлі жасқа тола қоймаған баласын емізіп отыр екен. Алтын адам... Қай уақытта келсең де жарқылдап отырады. Мені Тентекқара дейтін... Амандық сұрасып болған соң сәлемдемемді жеңгеме ұстаттым. Сыртта ойнап жүрген балаларды шақырып мен әкелген тәттіні үлестірген жеңгем көйлекті көріп балаша мәз болды...

	– Әй, Тентекқара-ай, алтын қайным-ай, несіне әуре болдың? Қандай тамаша еді! Өзі арлы-берлі аударып көріп тұрып бір заманда өңі сұрлана қалды. Бірдемесі ұнамай қалды ма деп ойлай қалдым.

	– Жарайды, жаным, кел шайға. Рахмет, ескеріп сыйлық алғаныңа. Бірақ осы құрғырды тағы киюге бұйыртпайды ғой, – деп күрсінді. Менің есіме осыдан он жылдың алдындағы бір оқиға түсті.

	***

	Біздің үй сол жылы төр жайлауға жай шыққан. Тағы сол қарасан келгір көк бұқаның кесірі. Жылдағы әдеті ғой. Әні-міні көшеміз десек болды, жоғалады да кетеді. Ал, көк бұқасыз атам ешқайда көшуге рұқсат етпейтін. Малымның басы дейтін...

	– Ата-ау, осы малыңның басына көк бұқаны қойғанша ана апамның сары қасқа сиырын қойсаңызшы. Күніне екі шелек сүт шығады. Көк бұқаңда не бар? Қасына барған адамды да, малды да сүзіп елге лаң салғаннан басқа, – дейміз ғой барлығымыз жиналып.

	– Тәйт ары!.. қасиетті малға тіл тигізбе! – деп зекіп салатын.

	– Кеше ғана табындағы сиырмен бірге жүрген қарасан келгір бүгін жоқ. Сай-сайдан таппадық. Төрге қарай тартып кеткен шығар, болмаса ойға түсіп кетті ме екен... Бұрындары атам өзі ғана іздейтін. Осы жолы мені де жоқшының қатарына қосты. Былтыр нағашы атам бәсіреге берген құла құнаныма жайдақ тоқым сала салып мен де кеттім. Ерменсайды аралап кел деген. Түс ауа жаман құнанды тепектетіп әзер жеттім. Осы сайды несіне «Ерменсай» деп атайтынына таңым бар. Бір талда ермен өспейтін, қайта бөктерді алып жатқан қып-қызыл бүлдіргенге толы еді. Неге «Бүлдіргенді» деп атамады екен деп ойладым. Шамасы артық жүрістен құнанымның қолы түсіп қалған болар, алдынан ақсап әзер жеттім. Қып-қызыл бүлдіргенді көргенімде атамның қасиетті көк бұқасы есімнен шығып кетіпті. Таңдайға жете езіліп жоқ болып кететін бал бүлдіргенді күйседім-ай келіп... Қанша жегенімді кім білсін. Әйтеу бір заманда маужырап барып ұйықтап кетіппін... Жер теуіп осқырынған құнанның даусынан оянып кеттім. Кеш батып қалған екен. Күннің қызыл шапағы таудың биік шоқысынан ары қарай құйылып барады. Манағы шамадан тыс жеген бүлдірген ішімді керіп, шөл қысып барады. Мана келе жатып жолдан тастұманы көргем, солай бармақ болдым. Енді жайлап қорқа бастадым...

	– Иен жерде сайтан болады, – деп айтып отыратын үлкендер. Енді қол- аяғым қалтырап, әдетте секіріп мініп алатын құнанның шоқтығынан қанша жармасқаныммен міне алсамшы. Маңайда бір биік тас та, тұмар да көрінбейді. Енді құнанды жетелеп манағы көрген бұлаққа қарай жүгіре жөнелдім. Тұмаға жете бере әлденеге шалынып омақасып кеттім. Құнаным үркіп қолымдағы шылбырды жұлып кетті.

	– Абайла, бала, ақырын жүрмейсің бе? Құлағымның түбінен әйелдің мүсіркеген жағымды даусы естілді. Басымды жерден жұлып алдым. Қасымда шамасы менен оншақты жастай үлкен әдемі қыз тұр. Аппақ көйлегі баяу соққан самалмен дірілдеп тұр. Сасқалақтағанымнан:

	– Еш жерім ауырған жоқ. Көк бұқа көрдің бе? – деппін...

	– Ааа, ана сыңар мүйіз бұқаны айтасың ба?

	– Иә, дәл өзі. Төрге көшейік деп ек, жоғалып кетіп... атам көшпеймін деп. Балпылдап ананы бір, мынаны бір айтып жатырмын...

	– Неге жүгірдің?

	– Шөлдеп кеттім, бұлақтан су ішем.

	– Сен менің бүлдіргенімді жеп қойдың.

	– Сенікі емес... Бұқа қайда?

	– Бүлдірген менікі...

	– Атама айтам... бұқа қайда?.. бұқа атамдікі...

	– Жоқ, бала, бұқа атаңдікі емес... сенікі...

	– Жоқ, менікі емес... Атамның сүзеген көк бұқасынан шолақ құйрық қызыл тайынша әлдеқайда жақсы еді... Өзі менің қасымнан кетпейді. Анда-санда апам берген қантты тартып жеп алатыны болмаса...

	– Жарайды, өзің біл, атаңа бұқаның не керегі бар дейсің...

	– Соны айтам, көше берейік десек болмайды...

	– Жүр, су ішесің бе?

	Біз бұлаққа қарай бара жатырмыз. Қыздың аяғы жерге тигені білінбейді, сырғып бара жатқан сықылды. Артынан дыздаңдап мен келемін. Кенет ойыма сайтан деген қайта түсті. Жүрегім дір ете қалды. Артынша ойымнан тез арылдым. Осындай әдемі қызды сайтан деуге қимадым. Шіркін, Есен ағамдай үлкен жігіт болсам, осы қызды алар едім деп армандадым. Екеуміз суға жеттік. Етбеттеп жата қалып сімірмек болып ем:

	– Тұра тұр, бала, қазір, – деп, анадайда қалың құрақтың арасынан бір жарқыраған күміс кесе алып келіп, сонымен су алып берді. Су емес, нағыз бал дерсің... төңкере салып қайта ұсындым... арт-артынан үш кесені сіміріп жіберіп барып тілге келдім...

	– Бұқам қайда?

	– Бар, әне тұр... – деп қапталдағы қалың самырсын жақты нұсқады... Бағана келгенде бүлдіргенге қызығып кетіп сәп салмаған болсам керек, тура жанымызда сыңар мүйізін шайқап тұр екен...

	– Мен кеттім...

	– Бұқаны бермеймін...

	– Неге?

	– Айырбастаймын...

	– Атама айтам...

	– Жәй айтамын... беремін... сен жақсы бала екенсің, тұра тұр, кішкене әңгімелесейік...

	– Апам ұрсады...

	– Тұра тұр, сенен бір нәрсе сұрайын...

	– Тез сұра...

	– Мөлдір қандай қыз?

	Жүрегім дір ете қалды... Сайтан Жұмақанның сол қызы мен үшін әлемдегі ең сұлу қыз болатын... Тез ер жетіп жігіт болсам, соны алсам деп армандайтынмын... Бірақ шешесі жаман... Жігіт болып сені келіншек қылып алам деп айтып ем, шешесіне айтып барған екен, шешесі мені ұстап алып: «Тентек, менің қызымды аламын десең, атаңның көк бұқасын, сонымен бірге Есен ағаңның күрең төбелін қалың малға бересің!» – деген. Атамның көк бұқасын берер ем... Ал, Есен ағамның күрең төбелін... Жоқ, қызын бермесе қойсын... Күрең төбел болмаса, Есен ағам... Жоқ болмады... Әйемнің жалбасын берем деп ем... Қу шешек, күрең төбелді бермесең, қызымды бермеймін деп құйрығымнан шапалақпен бір салып қуып жіберген. Бірақ мен Мөлдірді әлі ұмыта қойғам жоқ. Жігіт болғанда алып қашып кетем деп ойлайтынмын. Енді Мөлдір де бойжеткенде тура осы қыздай әдемі болса ғой деп ойладым... А, жоқ, мына қыздай әдемі бола алмас... маңдайындағы тас тіліп кеткен тыртығы, бетіндегі секпілі...

	– Мөлдір екеуміздің қайсымыз сұлумыз?.. Қыз сайқалдана күлді.

	Мен ойланғам жоқ... ойланатын да дәнеңесі жоқ-ты.

	– Сен сұлусың...

	– Мені алғың келмей ме?..

	– Жоқ, мен әлі кішімін... Сені Есем ағама алып берейін...

	– Жоқ, Есен мені алмайды... Барысқанның қарындасына сөз салып жүр...

	Мен ойланып қалдым. Барысқанның қарындасын танимын. Анда ел орта жайлауға көшерде маған көп тәтті берген. Жақсы қыз... бірақ мына қыздай сұлу емес.

	– Мен сені өсіп, Есен ағаң сықылды үлкен жігіт болғаныңша күтемін...

	Мен тағы ойландым. Мен Есен ағамдай болғанша әлі он бес жыл... Оған дейін бұл қыз қартайып кетеді ғой...

	– Мен жігіт болғанда сен кәрі қатын болып қаласың, – деп бұртидым...

	– Жоқ, мен қартаймай күтемін... Сен апаңның сандығының түбіндегі күміс сақинаны әкеліп берсең... қыз тағы аярлана күлді...

	– Сенбеймін...

	– Онда көк бұқаны бермеймін...

	Менің де шамалы қулығым бар. Соған басқым келді... Атам бір жаққа барарда – «Мен атамның қасқа құлынымын», – деп, басымды шұлғып-шұлғып жіберіп, тай болып кісінегенде атам айтатын: «Әй, менің қу құлыншағым-ай!» – деп ақыры ертіп кететін... сол қулыққа басқым келді.

	– Жарайды, келістік... Сен алдымен көк бұқаны бересің, мен ертең сақинаны әкеліп беремін... қыз менің қулығымды білмей қалды ма, әдейі сенді ме білмеймін... анадайда осқырына үріккен құла құнанды қуып жүріп ұстап әкеліп берді де, мені лып еткізіп құнанның үстіне қондыра салды... Көк бұқаны алдыма салып қуалап мен үйге қарай тарттым... Түн болып айнала қап-қараңғы болып кеткен... Жүрегім атша тулап қорқа бастадым...

	«Ерменсайдан» шыға көк бұқа өкіріп, астымда құла құнан шыңғыра кісінеп ауылға қарай заулады... Көкбұқаның мынадай қорқынышты дауысын естіп көрмегем, қатты қорқып кеттім. Құла құнаннан ауып қалмайын деп жалына жабысып мен де бажылдап жылап келем...

	Мен есімді жиғанда біздің алты қанат кең үйдің іші тола адам екен. Тура бас жағымда Әдеп бақсы отыр.

	– Есін жиды...

	– Есін жиды...

	– Періштесі қаққан ғой...

	– Көк бұқа мен құла құнан да бауырымен жер соғып, орындарынан тұра алмай жатыр...

	– Қорқуды білмейтін күнәсіз сәби ғой, ересек адам болғанда жүрегі жарылып өліп қалар еді... кәрі құдағи менің сол қолымды уқалап отыр екен...

	Менің сөйлеуге шамам келер емес... іштей қорқуды білмейді дегенге масаттанып қоям... өзімді бір үлкен батыр сезініп... аузыма су тамызып жатыр...

	– Қарасан келгір көк бұқада нең бар еді, қасқыр жемесе, бір күні өзі қайтып келер еді ғой... Апам атама ұрсып отыр... Атам үнсіз. Енді сөзді бақсы алды:

	– Жарайды, даурықпаңдар... көп сөйлесеңдер бала шаршайды, барлығың шығыңдар, – деп атамнан басқа елдің барлығын шығарып жіберді... Елдің барлығы сыртқа шығып кеткен соң атам екеуі не көрдің деп сұрай бастады... тілім күрмеліп сөйлер алар емеспін... ортадағы ошақтағы ашық оттың ішінен қып-қызыл болып тұрған шымшуырды ұстаған Әдеп бақсы қып-қызыл шоқты тілімен быж-быж еткізіп жалап-жалап жіберіп, мені еңбектетіп жатқызды да, арқамды жалаңаштап қып-қызыл шымшуырмен тартып-тартып жіберді... Мен баж ете қалдым... арқам күйіп қалды ма деп қорқып, қолымның жеткен жеріне дейін арқамды сипалай бастадым... Күймеген сықылды... Тілім енді сөзге келді... Болған жайды бастан аяқ айтып бердім...

	Екі шал өзара шүңкілдесіп отыр, сөздерін еміс-еміс құлағым шалып қалады.

	– Ең қиыны ол енді адамның берген уағдасын орындатпай қоймайды... олар үшін бала ма, кәрі ме, бәрібір...

	– Сіз екеуіміз енді екі жақтасақ тоқтата алармыз... мен көк бұқаның қасиетімен тоқтатып келіп ем... оны... енді амалым қалмады... өзімнің тауып алған бәлем... алғаш рет Есен туғанда көріп ем... содан бері ізімнен бір қалмады...

	– Иә, бұл Есенге құрылған тұзақ... мұнысы да дұрыс болды... енді тірі жанға қастық жасай алмайды... тек затынан ғана зәбірін тигізер... молдаке, осы туралы талай рет сұрадым, айтпаған едіңіз... енді айтарсыз...

	– Әдеке, баяғыдағы менің Ақтаңгерімді білетін шығарсыз...

	– Иә, иә, жаралмаған жануар еді... өзің «Ерменсайда» тастан құлап өлді дедің... бірақ менің кәрі жыным оны өзіңіздің тасаттыққа шалғаныңызды біледі...

	– Иә, сол Ақтаңгердің жал-құйрығы қарадан-қарап өріліп қалады... бітеу қораға байлап қойсам да, қара терге түсіп, қара терге малшынады да тұрады... Сосын бір күні түнде аңдыдым... Баяғыда марқұм атамыздан шамалы оқығанымыз бар еді... соны оқып, түн ортасы ауа бере қасына аппақ киініп бір жас келіншек келді... Сосын атты шығарды... Ақтаңгер қан сиіп осқырынып үркеді, анау жіберер емес... Бір заманда мініп алды да, шапқылай жөнелді, көз жазып қалдым... Не де болса, бір пәленің болғанын біліп, қайтып келіп жатып қалдым. Таңертең атым орнында тұр екен... Сосын Барысқанның жүйрік торысын сұрап алып келесі түнде тағы аңдыдым... тағы келді... Ол да кетті... Жүйрік торы аузымен құс тістеген жануар ғой, артынан бір елі қалмай «Ерменсайға» жеттік... Артынан түскен қуғыншыдан тайсап ол «Ерменсайға» тоқтамай өте шықты... Бұрын да осы сайда бір нәрсе бар деп еститінмін... Сол жерден күтейін деп бұлақтың басына келсем, жаңа туған бала шырқырап жатыр екен... Әйелдің енді құтылмасын білдім... Баланы бас салып ұстап алдым... Қызыл шақа бала енді қолға тоқтамай сақ-сақ күліп қашады... Қойнымдағы бір кітапшада оларды тоқтататын дұға бар еді... Соны оқып баланы аттың терлігіне орап матап тастадым... Сүт пісірім болмай әйел келді... Ол менің атыма жуымайтын болып уағда берді... Сол уағдасы ретінде маған күміс сақинасын қалдырды... Соны алмауым керек еді... Кейін Есенім туғанда келді маған... құда боламын деп... Мен тік шапшыдым. Онда тұқымыңа дейін құртамын деп сес көрсетті... Екеуіміз «Ерменсайға» барып, жатып келіп дауластық. Адамнан ақылды туған бәлелер ғой, ауызымды аштырмады. Сөйтіп отырғанда үстімізге ана жынды Темірхан келді. Не қасиетінің барлығын қайдам... Темірхан келе сала қолындағы арқанымен әйелді байлап тастады да, маған:

	– Кет үйіңе, кет!.. Мен өлгенше бұл саған тиісе алмайды... Мен өлген соң ағаңның ала сиыры еркек көк бұзау туады... соны ал... Үйіңнің маңайынан алыстатпай бақ... көк бұқаны ұстап алғанынша саған тиісе алмайды... Көк бұқадан айырылсаң, ұлыңды ананың қызы әкетеді... – деді. Сонымен ел-жұрттың наразылығына қарамай көк бұқаны сетерледім. Енді сол көк бұқаны құрбандыққа шалуға тура келді...

	– Бір есептен мына бейкүнә сәби арқылы беті ашылғаны да дұрыс болыпты... Ересек адам болғанда тіптен құтыла алмас еді... Таң атсын... Оғанға дейін үйдің алдындағы алаңқайға от жағыңдар... Әдеп бақсының бұйрығымен атам сыртқа шығып кетті...

	– Қорықпа, балам... сен деген үлкен батыр болдың... – дейді бақсы шал маған.

	Сыртқа үш жерден от жағылды. Қарағайдың қу бұталары шатыр-шұтыр етіп маздап жанып жатыр. Мені елден ерек сол үш жақтан жанған оттың ортасына отырғызып қойған. Әдеп бақсы қолына лапылдап жанған қарағайдың үлкен бұтасын алып ортан белінен аузына тістеді де, үйді айнала жүгірді. Ана жақта атам бір қолында сарала қамшы, бір қолында көк тікені бар, жер сабалап жүр... Бір заманда атам атқа мініп, Әдеп бақсы аузынан қып-қызыл шоқ бүркіп, «Ерменсай» жаққа қарай жөнелді... Әдеп бақсы жаяу жүгіріп барады... Атам Есен ағамның күреңтөбелін борбайлап әзер еріп бара жатыр... Таң ата арсы-күрсі болып екеуі де жетті... Енді: «Көк бұқаны алып жүріңдер!» – деді... Апамның сандығының түбіндегі сақинаны менің сол қолыма ұстатты да, мені де өздерімен бірге алып алды...

	– Сақина алақанымды қарып күйдіріп барады...

	– Алақаныңды ашушы болма! – дейді атам мен Әдеп бақсы...

	«Ерменсайға» жеттік... Бұлақтың басына келіп көк бұқаны жықты да, Әдеп бақсы бұлақты айнала жүгіріп бірдемелер оқып, бұлақтың суына бұқаны бауыздап жіберді. Бұқаның орылған тамағынан атқақтаған қан бұлақ суын қып-қызыл қанға бояды... Бір заманда бұлақтың түбінен шыңғырып, шашы жалбыраған, алба-жұлба киімді, саусақтарының тырнақтары жерге сүйретілген кемпір шыға келді... Менің жүрегім аузыма тығылды... Алақанымдағы сақина тіптен өртеп барады...

	– Ата, ата, қолым, – деймін шырқырап...

	– Балам, аз шыда... аз шыда... – дейді атам маңдайымнан иіскелеп.

	Судан шыққан кемпір мен Әдеп бақсы арбақ-құрбақ алыса кетті. Енді анадайдан шырқырап кешегі мен көрген қыз келе жатыр... Атам қойнынан әлде бір нәрсені алып көрсетіп еді, анау бажылдап анадай жерге қашып кетті. Шамасы сүт пісірімдей уақыт өтті-ау деймін... Бір заманда Әдеп бақсы кемпірді астына басып буындырып жатыр екен. Кемпір тұншығып қыр-қыр етеді... Әдеп бақсы күшейіп кеткен сықылды... кемпір енді ышқына бастады да басы кішірейе берді... кішірейе берді... Әдеп бақсының уысында кемпірдің басы мен мойны саусақтың жуандығындай ғана болып кішірейіп кетті... Сол кезде атам маған андағы колыңдағы сақинаны кемпірдің басына кигіз деді... Мен айтқанын орындадым... Сақина басына киіле кемпір аласұра тулап-тулап барып отқа айналып жанып кетті... Манадан бері анадайда бажылдап жүрген қыз енді шырқырап жалға қарай тұра жүгірді... Менің қызға жаным ашып кетті... Көзімнен бір тамшы жас тамып кетіп еді... Әдеп бақсы көріп қойыпты... «Алданба оған, ол өтірік елес...» Ары қарай не айтқанын білмеймін... содан үйге қайттық... Сол жылы ойға түскеннен кейін Есен ағам Барысқанның қарындасына үйленді... Масқарасы сол, жаңа түскен келіннің барлық жасауын біреу таң атқанша қайшылап қиып тастапты... Ел оны сан саққа жүгіртті... Менің ойыма екі шалдың: «...Енді тірі жанға қастық жасай алмайды... тек затынан ғана зәбірін тигізер...» – дегені оралатын.

	***

	Одан кейін де біраз уақыт өтті... Мен де ержеттім... Сол туралы ойласам, кейде денем түршігіп кетеді... Бірақ, сол қыздың бейнесі көз алдымнан бір кетпеді... Ол жайында қаладағы достарыма айтып берсем, барлығы мені келеке етеді: «Мына заманда сондай ертегіге кісі сене ме», – деп... Қаладағы қаптаған қалың адамның ішінен сол қызға кейде біреулер қатты ұқсап кетеді... Ақ көйлекті қыздарды көрсем болды әрдайым тұла бойымнан бір ыстық ағын тулай жөнеледі... Ауылға келгенде, әсіресе, Есен ағамның үйінде болғанымда сол ақ қызды сағынамын. Уақыт өте өзім де, ол да ұмыт бола бастаған іспетті... Көз алдымда тек сол аппақ көйлекті қыз. Мені күтуге уағыда бергені... Қате болды ма, дұрыс па білмеймін, мен оны сатып кеттім...

	– Тентекқара, шай ала бер... Мен тамақ салып жіберейін, – деп жеңгем сыртқа қарай шыға жөнелді. Ізінше есік сықыр етіп ашылып қолындағы жарқылдаған қайшысын сырт-сырт еткізіп қайшылап баяғы аппақ көйлекті қыз кіріп келе жатты.





«ТОРАҢҒЫЛЫ» СИҚЫРЫ




	Автобус тола адам... Барлығы маған таңданып келеді...

	– Осыдан «Тораңғылыға» дейін екі жүз шақырым. Ал «Тораңғылыдан» ары «Бесбастауға» дейін жүз елу шақырым... Айналасы үш жүз елу шақырым жерде тамшы су жоқ... бетбақдала. Сонда сен «Тораңғылыдан» не іздеп барасың?..

	– Жай, әншейін.

	– Қой, бала, жайдан-жай ешкім басқа-басқа «Тораңғылыға» бармас болар... Қой, не осы жерден қал да, болмаса, бізбен бірге «Бесбастауға» бар... «Тораңғылыда» баяғыда-ақ мүжіліп құлап қалған иесіз қорадан басқа дәнеңе де жоқ.

	– Жоқ, көке, мен «Тораңғылыға» барамын.

	– Есің дұрыс па ол жерде қазір тірі жан тұрмайды.

	– Жұмысым бар....

	– Ау! Иен даладағы иесіз қорада нең бар?..

	– Жеке шаруам... Неңіз бар, жеткенде өзім түсіп қалам...

	– Қой-ей, сен де бір... – қарт тізгінші қолын бір-ақ сілтеді...

	Арт жақта отырған әлде біреу:

	– Сол қораға тығып қойған атасының қазынасы бар шығар... – деп келеке етті.

	– Бәлкім, есі дұрыс емес шығар... Қойыңдар, не осы жерден түсіріп кетіндер, не «Бесбастауға» алып барыңдар!..

	Менімен қатарлас отырған әжей маған емес, тізгіншіге бұйыра сөйледі. Мен де тыныш отырмадым:

	– Ой, апатай, есім сап-сау... кәдімгідей жоғары білімді адаммын... Сенбесеңіз міне... – деп қып-қызыл дипломымды қапшығымнан алып шықтым. – Бекеттен ақшасын төлеп билет алып алғам... мұнда қалдыруға құқы жоқ, – деп шыр-пыр боламын.

	– Жарайды, апатай... осыған бола бәріміз шаршамалық... маған десе сол «Тораңғылыны» мекендеп қалсын... Айтпақшы, су-суан бірдемең бар ма, біз ертең емес, арғы күні қайтамыз... Сонда ала қайтайын... егер иендегі ит-құсқа жем болып қалмасаң... – деп тізгінші маған тағы қарады...

	– Жоқ, судың керегі жоқ, – деймін мен тағы.

	– Еркің білсін... екі күнге шөлден өле қалмассың... Судың қаншалықты керегі барлығын бүрсікүні қайтарда көреміз...

	Күннің қапырық ыстығы автобус ішіндегі адамдардың тері иісіне қосылып тұншықтырады. Мен енді ойлана бастадым... Шынымен қайдағы бір түске бола сандалып бара жатқаным ақымақтық емес пе деп... Жоқ, олай болуы мүмкін емес... Көйлегімнің төс қалтасындағы шәкене тұмарды алып иіскеледім.

	***

	Әр күні үйге қайтарда соңғы бекеттің жанында отырған кішкене балалы қайыршы әйелге қалтамдағы тиын-тебендерді қалдырып кететінмін. Сыған ба, әлде басқа ма, ол әйел әйтеуір менің садақа беретінімді біле ме, басқаларға қолын қанша созғанымен, мен келе жатқанда үнсіз отыра беретін.

	Менің әйелге емес, жанындағы тас еденде жалаңаш денесімен отырған балаға жаным ашитын.

	Бірде әлгі әйел:

	– Мырзам, сізбен сөйлесуге бола ма?.. – деп сұрады. Мен қалдырған садақамды азырқанып тұрған шығар деп қалтамды қайтадан ақтара бастадым.

	– Жоқ... жоқ... мен басқа нәрсе айтайын дегем... – әйел баласын құшақтап жаныма келді... Қаптаған қалың елдің ішінде қайыршымен сөйлесуді өзіме сөлекет көрсем де тындауға ниет таныттым.

	– Айта беріңіз, құлағым сізде...

	– Сізге бір нәрсе берейін деп ем...

	– Өзіңіз қайыр сұрап отырып, маған не бергіңіз келеді... – мен мысқылдадым.

	– Менде тек ақша ғана жоқ... қалғанының барлығы бар... – әйелдіңдаусы зілді шықты.

	– Иә, қазір адамдардың барлығына ақша ғана керек.

	– Мырза! Қателесесіз...

	– Неге?

	Ол омырауына қол жүгіртіп, бір ақтүйіншекалып шықты.

	Мен ақшасын көрсеткелі тұрған шығар деп ойладым да:

	– Керегі жоқ... бұйырса, өз ақшам өзіме жетеді... – дедім.

	– Кешіріңіз, менің сізге берер ақшам жоқ, басқа нәрсе...

	– Сонда да қажеті жоқ... қайыршыдан бірдеме алғанға намыстанып тұрғаным.

	– Сізден басқа лайықты ешкімді таба алмадым.

	– Қалай?

	– Менің жапанда қалған жалғыз сіңілім бар еді...

	– Содан...

	– Сол сіңіліме уағда берген ем...

	– Не деп?..

	– Әлемдегі ең жақсы жігітті жолықтырам деп.

	– Қателесесіз... Мен әл емдегі жақсылардың қатарында емеспін... Ел сықылды үйім, болмаса, жақсы машинам, жоғары қызметім жоқ.

	– Оның барлығы алдамшы дүниелер.

	– Қызық...

	– Сіз менің сіңлімді көрген жоқсыз...

	– Иә, рас айтасыз, көргенім жоқ... Көруге де онша құштар болып тұрғаным шамалы...

	– Мына тұмарды алыңыз... әйел түйіншекті шешіп ішінен шәкене ғана тұмарды шығарды.

	– Қажеті жоқ...

	– Алыңыз...

	– Не қыламын?..

	– Қажетсінбесеңіз, ертең қайтарда қайырып берерсіз... Әйел қоярда қоймай тұмарды жан қалтама тықпалап салды да, орнына қарай кете барды.

	Орнына отырып алып, түкке де түсінбей ақыры үйге бет алған менің артымнан:

	– Андағы тұмарды кеште айнаның алдына іліп қой, – деп айқайлады.

	Үй деймін-ау, менде қайдағы үй?.. Қаланың шетіндегі бір көнеден қалған жатақхананың бір бөлмесінде тұрамын.

	Келіп беті-қолымды шала шайдым да, қолыма ілінген бір кітапты ала сала оқуға кірісіп кеттім. Кітаптың алғашқы бір бөлімін аяқтап басымды бірақ көтердім. Қарыным қатты ашып тұр екен, ыдыс-аяқ жаққа қарадым. Бәрі бір талғажау ете қоярлық ешнәрсе жоқ-тұғын. Сыртқа шығып тамақтанбақ болып ойландым да, ол ойымнан тез айныдым. Қойшы, ұйықтап қалсам, таңертең жолдан іше салармын деп ойладым. Орын көрпемді ыңғайлап шешініп жатып манағы әйелдің берген тұмары есіме түсті. Ешбір таңғажайыпты күтпей-ақ мақсатсыз айнаның алдына апарып ілдім де, төсегіме қарай кеттім. Төсегіме қарай кетіп бара жатып ту сыртымнан біреу тесіліп қарап тұрғандай сезім де болдым да жалт беріп айнаға қарадым.

	Айнаның ішінде аппақ гүлге оранған бір қыз тұр. Селк ете түстім... Көзіме бірдеңе елестеген болар деп уқалап-уқалап жіберіп қайта қарадым. Басым айналып, құлағым шуылдап кетті. Орныма барып көрпеге тас бүркеніп жатып қалдым. Құлағыма «мені құтқаршы... босатшы мені...» – деген қыздың жалынышты даусы естілді.

	Таң бозынан орнымнан тұрып асығыс киіндім де сыртқа қарай ата жөнелдім... Бұның не кесапат екенін білмек болып бекет басында отыратын қайыршы әйелді іздедім. Жоқ, келмепті. Үш-төрт күн күттім, көрінбеді. Содан үш-төрт күн үйге қайтпай жүрдім... Ақыры басқа барар жерім болмаған соң үйге қайтуға тура келді.

	Барлық пәленің тұмардан басталғанын өзім де сезіп жүрмін. Бара сала айнаның алдындағы тұмарды алып, лақтырып тастамақ болып шештім. Ақырын баспалап үйге кірдім... үй баяғыдай... шашылған кітаптар... жиналмаған төсек орным. Бірден айнаның алдына бардым. Міне масқара, тұмар айнаның ішінде тұр. Енді студент кезімнен бастап өзіме серік болған айнаны лақтыруыма тура келді... Қимасам да, тыныштық үшін солай жасауым керек деп бекіндім. Қабырғаға терең қағылған жалғыз тал шегеге ілінулі тұрған айнаны алмаққа қанша талпынғаныммен еш өнім шықпады... Қабырғамен бірге құйылып, біте қайнасып қалған іспетті. Енді тек шағып тастап қана құтылу керек болды. Еш ойланбастан бір сирағы әлдеқашан сынып қалған ақсақ орындықты алып айнаны көздеп періп қалдым. Мыңқ етпейді... қабырғамен бірге мелшиіп тұр. Ары-бері арпалысып еш өнім шығара алмаған соң ақыры жалығып үйден қайта кетіп қалдым. Кешке дейін сырт жақты айналсоқтап арлы-берлі сандалып жүрдім де қойдым... Кеш батты. Түн болды. Не болса да тәуекел, қандай ғаламаты болса да көрейін, – деп үйге қайтып келдім.

	– Мырзам, хош келдіңіз! Айнадағы қыз сөйлеп тұр.

	– Сен кімсің?.. – өзімді барынша сабырлы, барынша батыл ұстадым.

	– Жын... жынның қызы...

	– Менде не ақың бар?

	– Мені тек сіз ғана құтқара аласыз...

	– Ненің құрметіне?.. Өзімше кекие бастадым.

	– Өмір бойы сіздің қызметіңізде боламын...

	– Сені түгіл өзімді баға алмай жүрмін... Шынымды айтып тұрмын.

	– Мені құтқарыңызшы... босатыңызшы...

	– Неге?.. Сайтан шығарсың?.. Онсыз да басымдағы әурешілігім жетеді.

	– Жоқ, мен жалған айтып тұрғаным жоқ... Мен жынның қызымын.

	– Сайтаннан не айырмаң бар?.. Қанша дегенмен бірдемелер шимайлайтыным бар ғой, біле қалмақшымын.

	– Сайтан адамдарға қас.

	– Сонда не жын адамдармен дос па?

	– Иә...

	– Қалай?..

	– Сайтан жоғарғы әлемде болған... Ал, біз жерлікпіз...

	– Ары қарай...

	– Адамдар да сол жоғарғы әлемнен келген... Біз жерді адамдардан бұрын мекендегенбіз. Бүткіл жердің барлығы біздің иелігімізде болған.

	– Содан...

	– Жаратушы адамдарды жерге жіберген соң бізді ығыстырып жіберді...

	– Қайда?

	– Иесіз суға, сосын иен далаға...

	– Бүгінше маған осы да жетеді. Ертең ерте жұмысқа баруым керек... – қыздың сөйлей түскісі бар. Тоқтатып тастадым.

	– Мені босатасыз ба?

	– Ойланам... бірақ қазір емес... ұйықтауым керек... мазамды алма!..

	– Мақұл!

	Көрпеге кіріп алып ойланып жатырмын. Күні бүгінге дейін осындай өнді қызды көрмеген екенмін. Тек атақты суретшілердің кескіндемесінен бірер рет көзім шалып қалғаны бар... деседе, олардың өзі мына қыздың қасында... тіпті білмеймін... ақыры талығып барып ұйықтап қалдым.

	Ертесі ертемен тұрып жұмысқа кеттім. Күні бойы айнадағы қызды ойлаумен болдым. Өмірімде кезіксе деп армандадым... Жоқ, солай айнаның ішінде-ақ тұра бергені дұрыс, – деп ой түйдім қайтадан... Өмірде болса, маған пысқырып та қарамайтын шығар. Бет-аузын секпіл басқан хатшы қыздың өзі қанша рет сөз салсам да, тіпті маңайлатпай қойған...

	Түс ауа үйге қайтуға асыға бастадым... көргім келетін іспетті.

	Айнадағы қыз екеуіміз ай бойы сырласып жүрдік... Бір-бірімізге әбден үйреніп кеттік. Тіпті бауыр басып қалғандаймыз... Жұмыстан үйге асығам да тұрам. Ақыры қызды босатып алуды жөн көрдім... Неше мәрте кесете уағдаластым... Мені тастап ешқайда кетпейтініне өзімді әбден сендірген соң босатуға келісім бердім. Содан:

	– Ал, енді қалай босатамын? – деп сұрадым қыздан.

	– Баяғыда өзіңе тұмар берген әйелді тап, сол айтады... Құдай атқыр қайыршы әйел бұрынғы орнына келмейтін болған. Тағы бір ай бойы сандалып жүріп ақыры бір шағын базардың алдынан таптым.

	Мені көре сала аярлана күлген әйел:

	– Мырза жігіт, менің тұмарымды қайтарғалы келдіңіз бе?.. – деп сұрады.

	– Жоқ, мен сіздің сіңіліңізді қалай босата аламын, соны сұрағалы келдім, – дедім барынша ілтипатпен. Иә, ол қайыршы болғанымен, қайын бикем болғалы тұр, барынша ибалы болуым керек қой, әрине.

	– Жарайды... уақытыңды жемейін... мына қағазды ал, сосын қаларалық бекетке бар да «Бесбастауға» билет ал. Сосын автобусқа отырып «Тораңғылыдан» түсіп қал. Сол жерде көне қора бар. Түн ортасы ауғанда қораның қабырғасынан айна көрінеді... соның алдына мына қағазды өрте...

	– Ары қарай не болады?..

	– Барғаннан соң көресің... Айналма, автобустан кешігесің... Міне, ақша, билет аласың... – ол қоярда қоймай қолыңдағы қағазбен бірге жұмарланған біраз ақшаны қалтама сүңгітіп жіберді.

	Мен асығыс бекетке қарай жүгірдім. Автобус енді қозғалғалы тұр екен, соңғы билетті алып үлгірдім. Автобусқа шыға тізгінші кімнің қайда баратынын сұрап жатты. Елдің барлығы «Бесбастауға», болмаса, одан ары «Сарықалаға» барады екен. Кезек маған келді. – «Тораңғылыға...» – деп ем, барлығы шу ете қалды. – Онда не бар? – деп. Кеш бата «Тораңғылыға» жеттік. Тізгінші түсіргісі келмей біраз қиқақтады, мен де күш бермедім:

	– Билетім алынған, ақшасы төленген, жолаушы қайдан түсем десе, өз еркі... – деп.

	– Бүрсікүні қайтқанымда көрермін әуселенді... – деп миығынан бір күлді де тізгінші көлікті тоқтатты.

	Мен иендегі қораға келдім. Сәл жүрексінгеніммен, келерін келіп алғасын кері қайтарға жол жоқ, ақырын күттім. Түн ортасы ауа жаман там сықыр ете түсті... Менде зәре жоқ. Бір заманда тамды жарып айна көрінді... Қолым қалтырап, шырпыны әзер жағып қайыршы әйел берген қағазды тұтаттым. Қағаз жанып бола бере айнадан құлында құлын даусы шығып шырқырап күндегі айнадан көріп жүрген қызым атылып шықты. Мен тұра қашуға қамдандым... екі тізем қалтырап еркіме көнер емес. Тұрған орныма жүрелеп отыра кеттім. Қарсы алдымда айнадан шыққан қыз жатыр. Әлсіз ыңыранады... сүлдерімді сүйретіп қызға таядым. Айдың сәулесімен анық көрініп тұр. Алақанында мен айнаның алдына таққан тұмар. Ақырын басын сүйедім. Арада сүт пісірім уақыт өткенде ол есін жиды... Мойныма асылып бетімнен құшырлана сүйді... Мен де сүйген болып қоям... Дәл осындай сезімді еш уақытта басымнан өткеріп көрмегем. Таң атуға таянғанда ол:

	– Енді тез кетейік бұл қарғыс атқан жерден... – деді.

	Қайда барамыз деп сұрамадым. Сұрағым да келмеді...

	Қыздың ыстық құшағынан айырылып қалудан қорықтым. Қолындағы тұмарды менің мойныма таққан ол: «енді көзіңді жұм», – деді. Мен көзімді жұмдым... Айналаның астаң-кестеңі шығып күркіреп, біз тұрған жер қақ айырылып жердің астына қарай құлдилап бара жатырмыз. Құшағымда қыз. Жоқ, қыздың құшағында мен. Көзімді тарс жұмып алғаныммен, бәрін сезіп келемін. Қанша уақыт өткенін білмеймін, бір заманда мүлдем басқа бір әлемге топ ете түстік. Мен көзімді аштым. Мұндағылар да адам кейіпті екен. Тек бар айырмашылығы – барлығы әуеде қалықтап жүре алады. Жоқ, байқамаппын, мен де қалықтап ұшып келем. Ел-жұрты қызбен ұлар-шу болып қауышып жатыр. Барлығы мені алқап жатыр. Аста-төк қонақасы басталды. Бір ерекшелігі – бұл жақтағылардың барлығының жүзі жарқын екен. Жер бетіндегілердей көзіне қайғы-мұң ұялатқан ешбірін көрмедім. Жерге қалай қайтамын деп ойландым. Қыздан сұраудың бір ретін таба алмай қиналдым. Араға біраз уақыт салып қалың сауық-сайранның ішінен баяғы қыз мені оңаша алып шығып бір жерге ертіп барды.

	– Біздің некеміз қиылады... – дейді. Менің қуанышымда шек жоқ. Жерге қайту туралы ойды ұмыттым. Біздің тойымыздың өзі ұзаққа созылды. Тойға баяғыда бекетте қайыр тілеп отыратын әйел де баласымен бірге келді. Сол кезде қалай сәп салмағаныма таң қалдым. Ол да асқан сұлу әйел екен.

	– Жерге қайтқың келсе, маған хабарлас... – деді ол. Мен үнсіз басымды изедім.

	Содан қаншама жыл сол әлемде тұрып қалдым. Біз өте бақытты болдық. Менің төрт ұлым болды. Жасым да біразға келіп қалған. Бірде әйелім дастархан басында басқаша бір әңгіме бастады:

	– Мырзам,.. енді сенің қайтатын уақытың болды... – деп.

	Мен шоқ басқандай баж ете қалдым:

	– Неге?

	– Сендер ажалды пендесіндер ғой, мырзам,.. сол айтулы сәтің таяды... Енді баларыңды ертіп қайтуың керек... әйелім жылап отыр. Менің де көңілім босады. Бізге жолды жер бетінде жүрген баяғы қайыршы әйел бастайды екен. Сол келді. Ақыры балаларыммен бірге қайтатын болдым. Бізге бір-бір кесе шәрбәт су ішкізіп, көзімізді жұмғызды. Тағы сол астаң-кестең болып күркіреген дүние. Жер жарылып, біз үстіне қарай заулап келеміз. Бір заманда баяғыдағы жаман тамдағы айнадан біз де атылып-атылып шықтық... Балаларым шыға сала ғайып болып кетті. Арлы-берлі жүгіріп таба алмай қалдым. Таң да атты. «Тораңғылы» баяғы қалпы екен. Жол бойында отырмын. Қайда барарымды да білмеймін. Қаншама заман өтті... Мені ел-жұрт әлде қашан ұмытқан шығар деп ойладым. Түс ауа анадайдан автобус көрінді. Жанымда автобусқа төлер ақшам да жоқ-тұғын. Ала кетер деген оймен қол көтердім. Автобус тоқтады. Ішке кіріп келіп өз көзіме өзім сенбей қалдым... Менің ұлдарым әлдеқашан жайғасып отырып алыпты. Тура баяғыда өзім келген автобус сықылды екен. Тіпті тізгінші де тура соның өзі... баласы шығар деп ойладым... Не деген ұқсастық деп бос орынға отыра бергенде тізгінші:

	– Құдайым-ау... осы «Тораңғылының» бір сиқыры бар... Алдыңғы күні ғана бір боқмұрынды әкеліп тастап ем, бүгін иен даладан қаусаған шалды алып бара жатырмын, – деді.

	Көзім қарауытып кетті. Ешнәрсе ойлай алар емеспін... Бір жағыма қарай қисайып жығылып бара жатырмын.

	– Ата, ата, сізге не болды?.. – деп автобус ішіндегі адамдар үймелеп кетті. Менің ұлдарым үнсіз жылап отыр...





ПЕРІ КӨШІ




	– Көке, «Торлысайға» белгісіз біреулер келіп қонып жатыр екен.

	– Қай ауыл?

	– Білмедім...

	– Шамасы, біздің жағдайымызды білмейтін біреу шығар... Әтең бар ма?.. Маған келіп кетсінші...

	– Қазір шақырамын. Бозбала тез басып үйден шыға жөнелді.

	– Үһ! – деп ауыр күрсінген Кәрім киіз үйдің түрулі тұрған етегінен анадайдағы бір топ кәрі еменнің түбіне қарады. Жасы елуден енді асқанымен, өзі тым ерте қартайып қалған іспетті. Орнынан әзер қозғалады. Бет-аузын айқұш-ұйқыш шандыған әжімдер, тереңге тартып кеткен шүңет жанарына, шәкене ғана итарқа түсті. Айпарадай ашық тұрған итарқаның аузынан байлаулы жатқан жігіт өзіне ішіп-жеп тесіліп қарап жатыр екен.

	– Әй, қайсың барсың, Бақбөрдің су-суанын бердіңдер ме? – деп дабыстады да, құс жастыққа жантая көзін жұмып ұзақ ойға кетті.

	Жиырма жыл бұрын, а, жоқ, заулап жатқан уақыт-ай десеңші, отыз жыл, тура отыз жыл болыпты-ау, содан бері. Иә, содан бері санасында бір тыныштық жоқ... Осы кесапаттың барлығына өзін кінәлі сезінетін...

	Өзінің жиырмадан енді асқан кезі... Асып-тасыған дәулетті болмаса да алдындағы тете өскен жалғыз ағасы екеуі бірлікте атадан қалған аз малды бөліп-жарып еншілеспей, бірге ел қатарлы күн кешкен еді. Өзі де енді үйленген... Ағасының төрт баласы бар. Жаз жайлау, қыс қыстаумен ұзақ көшетін... Ағасы Сәлім жарықтық ыспор, іске орамды жігіт еді... Ойдан орып, қырдан қырып тұрып екі үйді сол бағар еді. Ал өзі сал-сері болғысы келді... Жаңа құрған отау жайында қалды. Жаз жайлауда көрші ауылдардың таусылмайтын той-томалағымен сауық-сайран құрып кететін. Артынан ерген жалғыз інісі болған соң Сәлім де жетімдікті көрсетпейін деп аттың да, киімнің де жақсысын өзіне беретін. Орта жайлаудың мал тұяғымен шаңы шыға бастағасын төр жайлауға қарай көшкен ауыл араға екі қонып межелі көне қонысқа түс ауа әзер жеткен. Түйелерді шөгеріп артқан жүктерді шешіп түсіріп бола бере шапшаң бой көтерген алты қанат ақ үйдің бел бауын асығып шандып байлап жатқан інісіне Сәлім:

	– Ау, жарқыным! Не болды, бір жаққа асығасың ба? – деп сұрады.

	– Иә, ағаке, ертең «Бөктіргіде» отырған Жетібайдың қызын ұзатады, соған барсам деп ем...

	– Жарайды, онда жолыңнан қалма, бар... Келінге де обал, жаз бойы үй бетін көрмейсің, осы жолы тез орал. Мен де осы бір жерім ауыра ма, жоқ па өзім де білмеймін, онша болып жүргенім жоқ... Біраз уақыттан бері ұйқым қашты, амандық болса, келгеннен кейін еншімізді бөліссек деп ем. Сен енді қара шаңырақтың иесісің...

	– Неге?.. Қойыңыз, аға, мен мал баға алмаймын. Інісі шоқ басқандай баж ете қалды...

	– Жоқ, сен бақпайсың, мен бағам... Амандық болса, бірер жылда ана боқмұрындар да қозы-лақ қайыруға шамалары келіп қалады. Өзім-ақ баға берем ғой... десе де тез кел!.. Сосын әңгімелесерміз, – деп сөзді қысқа қайырды. Расында біраз уақыттан бері сәп салмаған екен, ағасы едәуір жүдеу, өңі тарыңқы екен. Ерулік ала келгендердің салқын қымызынан бір шараны басына бір-ақ төңкерген ол ауылмен асығып қоштасты да, қарсы беттегі жалға қарай қабырғалай жөнелген.

	Әубаста бір күнде қайтармын деп ойлап еді, онысы болмай қалды. Қыз ұзату тойы... оның танысу... қарсы жақтың келін түсіру тойы... не дейсің, әйтеу той көбейіп кетті... Әне-міне дегенше екі аптадан асып кетті. Сөйтіп той тойлап мәре-сәре болып жүргенде өздерімен қанаттас отыратын Бектас деген жігіт тізгін ұшымен келіп: «Сәлім аттан жығылып, нашар жатыр», – деп хабар айтып келді. Салдық та, серілік те әдірам қалып, екі көзінен парлаған жасқа ие бола алмай таң асырып үйіне әзер жетті. Мал енді өріске бет алған екен, үйдің маңы топырлаған адам... Жүрегі зырқ ете түсіп... аузына тығылып булықтырып келеді. Баяғыда әкесі мен шешесі қайтыс болған кезде де осындай болған еді... Ол кезде жас бала өлімді, жетімдікті түсініп кетпесе де жүрегінің сазғаны күні бүгінге дейін есінде еді... Тура солай жүрегі сазып барады. Еңіреп келіп аттан домалай үйге қарай жүгірген оны қайнағасы ұстап қалды:

	– Аптықпа... бала... ақырын... сені күтіп жатыр... Елдің барлығы өзіне мүсіркей қарап, оны ішке кіргізді...

	Оң жақтағы қайқыбас қайың төсектің үстінде ағасы шалқасынан сұлқ жатыр екен де, жеңгесі бар, тағы бір кісілер аяқ-қолын уқалап отыр екен.

	– Алда қарғам-ау... «Тентекқара», әйтеу жеттің бе? – деп жеңгесі еңіреп жіберді...

	Сәлім де мұның келгенін біліп жатқан сықылды, ақырын жөткірініп ернін жыбырлатып еді, отырғандар аузына су тамызды. Сосын кәдімгідей есін жинап, басындағы жастықты сәл көтертіп қойып, үзіп-үзіп сөйлей бастады:

	– Жарқыным,.. жеттің бе?.. Сені көре алмай кетем бе деп көп қиналдым... енді арманым жоқ... бірге туғаныңа бір ауыз бақұлдасып кетудің өзі бақыт екен... мына ажал маған тура келіп тұр... неше күн бойы арпалыстым... ажалдан қорқып емес... сені көре алмай қалам ба деп... Әуелі ел-жұртқа рахмет!.. Сені осы отырғандарға аманаттаймын... Біріміз жетіде, енді біріміз он жасымызда әке-шешеден бір күнде айырылдық... Осы жұрт малымызды бағып, отымызды жағып есейтті... Біз осы жұртқа борыштармыз... Шамам келгенше сол борышымды өтеуге тырыстым... Пенде болған соң артық, не кем һам-харекеттеріміз болған шығар, кешіріңдер... Көптен бері әке-шешем түсімнен шықпай, әлдеқайда жетелеп кете беретін еді... Содан сезіктеніп... мал-жанның барлығын ен салып, бөліп қойып ем... Өзің келе ме деп көп күттім... Сен болмасаң да келінге көрсетіп барлығын бөлдім... Шамамша әділ бөлдім... Бұл тек атау ғана ғой... барлығы өз малың... қалқам, мал-сұлға онша қыры жоқ еді... Жетіммін деп жабырқамасын деп алдын қақпап ем... Осының отын жағып, күлін төгіп өтсем, армансызбын дейтін ем... Оған жете алмайтын болдым... енді осы Кәрімді сіздерге аманаттаймын... Кәрім, жарқыным... саған ана інілерің мен жеңгеңді аманаттаймын!.. Жеңгең әлі жас қой... келер өмірін өзі шешер... Балаларымды бауырыңнан шығарма!.. Баяғыда ана Көк бақсы: «Екі мүшелден ары жығылып барып кетеді екенсің... бес балаң болады», – дегенде сенбеп ем, сол әулие екен... Барлығын бірдей көр... жазымыш кей нәрсені адамның санасына сыйдырмайды... сонда да... сабыр керек болады... қасқыр жегір көк бұқаны іздемейін-ақ деп ойладым... Мал көзі ыстық қой... жоқтамай қойсам, киесі атар деп... ала аяқ ат та бір нәрсе сезгендей ұстатпай көп қашты... ондайы жоқ еді... астынан бала өтсе, мыңқ етпейтін жануар сол күні ертоқымды әзер салдырды... Ана айыр төбедегі қорымға жете тік шапшып жүрмей қойғаны... содан біраз сауырлап қамшымен тартып жіберіп ем... қорымға жете қорс ете қалып жалт бергені... Ауып түсіп қалыппын... Бір заманда барып есімді жидым... Бір жерім мертікті ме десем, аман сықылды, қозғалайын десем, денемді бір ауыр нәрсе қорғасын болып басып алыпты... Көзімді ашсам, кеудемде бір кішкене бала қонжиып отыр... Кет ары деп орнымнан атып тұрамақ болып жанталасып ем... әлгі бәле сары ешкі болып құбылып кетті. Қозғалдым болды келіп сүзеді... сөйтіп көп жатып қалдым... әйтеу, құдайда құдай дегенде ана Есбергендер үстімізге түсіп алып келіпті... Олар ешнәрсе көрмедік дейді... Енді көзім ілінсе болды, былтыр бір тауешкі атып едім, сол келіп сүзгілейді... Оқ жанды жерінен тимеген соң көп қашып еді... ақыры қанның ізімен аршаның ішінде өліп жатқан жерінен тауып алып ем... ішті екен... Бір лағы тірі туылып анадайда маңырап бақырып тұр екен де, енді біреуі іште өліп қалыпты... Сол күні қатты шошынып қалып ем... содан-ақ болды...– деп біраз тыныстап алып інісінен басқа жұрттың барлығын сыртқа шығартып жіберіп оңаша бір сырды ақтарған еді. – Жәми жеңгеңді өзіңе аманаттаймын... Сенен өмір бойы жасырған бір сырым бар еді... О дүниеге алып кеткім келмейді... Менің жын-перілермен алым-берім жасап қатынап тұратынымды ана көк бақсыдан басқа ешкім білмейді... Мына жұрт көк бақсыны алдырайық дейді... Оның пайдасы жоқ, оның қолынан келетін шаруа емес... Жәми жеңгеңнің арғы тегі туралы, төркіні туралы көп сұраушы ең... Әншейін әке-шешесіз жетім қыз екен, ғайыптан кезіктік деп алдаушы ем сені... Ол олай емес, перінің қызы... Мен дуамен ұстап қалған ем... Мен кеткеннен соң оған да қиын болары анық... Шамаңша күтерсің... сосын мені елден оңаша анау етектегі Баспақ төбенің басына апарып жерле... оның барлығын түсіндіріп жатқанға қазір шамам да келмес... маған жалғыз жату бұйырған... – деп сарнап жатып сылқ ете түскен... өлгеннің артынан өлмек жоқ демекші... жылай-жылай жүріп екі үйдің де ауыртпашылығын өзі көтерген... жанына балаған жарының мезгілсіз қазасы жеңгесін морт сындырған... бала-шағасының да ас-суанын әзірлеп бере алмай қалды... есі кетіп әйтеу меңірейіп отырады да қояды. Сәлімнің жылын беріп арада оншақты күн өткен соң бір күні таңғы шайда жеңгесі кәдімгідей есіне келіп, Кәрімді шақырып қасына отырғызып алып:

	– Тентекқара, мен де сендерге көп салмақ салып жібердім-ау. Басымнан бір бәле қысып жібермей-ақ қойғаны... ана ағаңның ала аяқ атын әкеліп ерттеп берші... Құбақорым жаққа барып сергіп қайтайын. Осы кезде Мергенсайдағы жұртты бір көрсем деп ем... сосын Сәлімнің басына барып қайтсам деген ем... деп өтінді... Жеңгесінің есін жиғанына қатты қуанды... Десе де сол алааяқ атты мінем дегеніне іштей қосылмаса да ешнәрсе айтпады... Жыл бойы тұлдап отырған сол алааяқ атты жеңгесі жылына да сойдырмай көкайғырды сойдырған еді... міне, ағасы қайтқалы жеңгесі екінші рет есін жиды... әдетте тұз жеуге күнде келіп сүйкеніп тұратын алааяқ бүгін қашаған болып шыға келді... Түс ауғанша ақтер-көктер болып қанша қуғанымен ұстатпай-ақ қойғаны...

	Үйге қарай қайтып келе жатқан оның алдынан енді жетілерге келіп қалған ағасының үлкен ұлы шықты... жүгіре, жүгіре әбден алқынып аузы құрғап қалыпты...

	– Кіші аға... әйем жіберді... сені тез кел деп... апам жаяу кетем деп жатыр...

	Ат үстіне баланы іліп алған ол үйге қарай тасырлатып шаба жөнелді... бала-шаға барлығы сыртта тұр екен...

	– Жәнем бізге күш бермей кетіп қалды деп келіншегі жылап тұр... Жәми жеңгесін Және деп атайтын...

	– Қап деген-ай... қалай кетті...

	– Айыртөбе жаққа...

	– Алдындағы баланы жерге түсіре сала енді сол Айыртөбеге қарай шаба жөнелді. Арлы-берлі бұра тартар жол жоқ... екі жағы қалың қарағайлы тік беткей жалғыз сай. Ол айқайлап шапқылып келеді...

	– Және... жеңеше... Және... жеңеше... жеңеше...

	Күн ұясына кіре бере былтыр ағасы жығылған қорымға жетті. Енді астындағы аты тік шапшып алдыға баспай қойды... Анадайдан жеңешесі көрініп қалғандай болды... Атты қаңтара салып жаяу бармақ болып оқталып еді, жеңешесінің қасында қараңдап тағы бірдеңелер жүрген сықылды көрініп, енді ары барғанға жалғыз өзінің жүрегі дауаламай, қасына біреулер ертіп алмақ болып, ауылға қарай қайта шапты... ауылға келіп жақын отырған үйлерден бес-алты жігітті ертіп алып, қайта Айыртөбеге жеткенде таң атуға азақ қалған еді... Қорымның тура ортасына үлкен қылып от жағып, соны айналып жүрген Жәмидің қасына ешкім бара алмады... Тек таң атып күн шыққанда лаулап жанған от сөнді де Жәми бүйірін шеңбектеп бір жағына қарай жантайып жата кетті. Жігіттер енді ешнәрсеге қарамастан бірден ұмтылысты... Қасына жетіп барғанда талықсып жатқан Жәмиді тек іш киіммен ғана тауып алды... түнімен лапылдаған оттан еш белгі жоқ, тек Жәмидің асты бопырлаған күл... тек анадайда ұшқаттың түбінде илектеніп Жәмидің сырт киімдері жатыр... асығыс сырт киімдерін кигізіп есі-түссіз жатқан әйелді төрт жігіт ауылға қарай әкетті де енді екеуі... қорымнан ары өтіп Тасбұлақта ауылдарда жүр деген бақсыны шақырып келмекке кетті.

	Аузынан ақ көбігін бұрқыратып Ақпері, көкперісін шақырып азан-қазан қылып Жәми жатқан үйге кіріп кеткен бақсы сыртқа қайта атып шықты...

	– Бұл адамның ақы иесі кім?!. Ақы иесі кім... – деп дауыстады...

	– Менмін ата, жалғыз қайнысымын... – деп қасына келген оны оңаша ертіп барған бақсы:

	– Менің қолымнан келер еш амал жоқ... жеңгең енді адамзат пен перілердің арасында болады... тағдырдың жазымышы... марқұм ағаңның тілегі екен... балалы болады... атын Бақбөр қой... енді бұл жерге сыймайсың... басқа жаққа ешкімге айтпай бір-ақ түнде көшіп кетіңдер... басыңа келген қауіп-қатердің барлығын Бақбөр біліп отырады... былай қарағанда ақыл-есі кеміс болады... екі жастан бастап байлап ұстайсың... мына ала жіппен байла... басқа ешнәрсе тоқтата алмайды... тек шешесі қайтқаннан соң ғана ес кіреді...

	Былтырдан бері жесір отырған жеңгесін балалы болады дегенде есі ауып қалған ол бақсының одан ары не дегенін ұққан да жоқ...

	Үш-төрт күннен соң әйелімен оңаша ақылдасты да қарсыласқанына қарамастан бір түнде ағасының үйімен өз үйін шағындап қана төрт атанға артты да, қалған жүкті жұртқа қалдырып тек аяқты малдарын ғана айдап көшіп кетті.

	Содан бері осы жерде... Жаңа таныстар... жаңа көршілер... олармен де сіңісіп кеткен... құдандалы ілік жілік болып... ағасының балаларының барлығын аяқтандырды... өз балалары да ержетті... мұндағы жұрттың көбі Жәмидің бар-жоғын да біле бермейді... өзіне жеке шәкене ғана қос тіктіріп алған, оңаша жатады... ойға түскенде де там үйден тысқары кішкене құжырада Бақбөр екеуі қыстап шығады... қыстың қақаған аязында жатқан жерлеріне от жақтырмайды... сол екеуі үшін ешкінің басын көбейткен, екеуінің де ешкі сүтінен басқа қорегі жоқ. Анда-санда ғана өзін шақырып алып бірер қайырым тілге келеді... онда да – «Тентекқара, бұл жерге қонба... болмаса ертең жолға шықпа... үйіңе пәлен жерден біреу келе жатыр... жоғалған мал-сұлын пәлен деген адамнан сұра болмаса түген сайдың ішінде тұр» деп қана... Бұл да содан бері жеңгесінің айтқанын екі етіп көрмеді... байқұс өз әйелі де әлі Жәнем деп құрақ ұшып тұрады... неге екенін өздері де білмейді... Жәми абысынына бір жылымай қойды... бұрын сондай жақын адам ауырғаннан бері суып кеткен... маңайына жуытпайды... тағы бір ақылы жетпейтін дүние, Жәми көп тамақтанбайды, анда-санда ғана ешкінің сүтін ішеді... сол отыз жылдан бері пенде болып бір дәреттенгенін көрмепті... Бақбөрі өсе келе адуын күштің иесі болды... өзінен аз кем тайсағаны болмаса ауруы қатты ұстап кеткенде күш бермей кетеді... баяғы бақсы шалдың ала арқаны үзіле-үзіле бір тұтам ғана қалған... тек босап кеткенде маңайға біраз әлек салып барып шешесінің қасына келіп бүк түсіп жатып қалады... сол кезде байлап қалу керек, басқа кезде еш мүмкін емес... ол босап кеткеннен кейін күндік жердегі ауылдарға дейін шулап қалады... ала арқан көрсе жыны бар, кім болса да тартып алады... не шапқан атқа жеткізбейді... не қаптаған қалың адамға күш бермеді... содан болар, бұл ауылға алыстау болмаса ешкім жақын қоңсы отыруға дәттері жетпейді... ал, мына келіп түсіп жатқандар дәу де болса бұлардың сырын білмейтіндер.

	***

	Қалың ойдың шырмауымен көзі ілініп барады екен.

	– Көке, мені шақырдың ба... – Сәлемнің үлкен ұлы келді.

	– Иә, балам... анда бір ауыл келіп түсіп жатыр дейді... Соларға қарай барып қайт, біздің жайымыздан хабарсыз болса керек. Биыл құрғақшылық болып Көкөзектің малшылары осылай келіп жатыр деген, солар болса керек... Ауру адамымыз бар деп түсіндір, арандап қалмасын... жер жетеді ғой, алыстау отырсын... Бірде болмаса бірде Бақбөр босап кетсе қиын болар, соған жұмсайын дегем...

	– Міне, көке қазір-ақ барып қайтам, – деп шыға жөнелген жігіт ет асымға жетпей қайтып келді...

	– Ойбай, көке, сізге өтірік маған шын... сол ауылдың төбеттері маңына жуытпай қойды, тіпті аттың үстінен алып қоя жаздады... Өздері де бір зәнталақтар екен... ешкімі де сыртқа шығып итін қорымады... ақыры қаттым... сенсеңіз де, сенбесеңіз де осы... – Әтейдің өтірік айтпайтынын жақсы біледі... бірақ, бұны кіргізбей аттың үстінен алып қоя жаздаған қандай ит деп ойлады... Әкесі сықылды зор денелі жүректі еді... он бес жасында қызыл қолмен қойға шапқан қасқырды ұрып алған Әтейді қорқытқан төбет жәй ит емес. Бір түрлі алаңдай бастады, соның арасынша үйге бала-шағасының барлығы жиналып қалды...

	– Иә, көке, манада малды қайырып жүріп мен де көргем... ол ауылды... итін емес... малдары бір ыңғай түсті мал... ұсағы да, ірі қарасы да әппақ... шетінен аң болып кеткен тағы... жақындап барып көрейін деп қойына атпен жете алмай қойдым... – өзінің кіші ұлы малдары туралы айтып отыр...

	– Бұл тегін емес... жарайды онда... иттері қабаған болса алыстап жүріңдер... болмаса, өзім барып қайтармын...

	– Көке, Бақбөр бір босап кетсе өздері-ақ көшіп кетер... итті қойып, қасқырдың өзін тұмырлықтап ұстап алады... не тәйірі... – Сәлімнің екінші ұлы жынды бастау болып өскен... Осы төрт-бес жылдың алдында үйленген еді... Бұлда Сәлімнің балаларын бетке қақпай еркелетіп өсірді... Жанындай жақсы көретін құла жорғасы бар еді, соны қайынатасы қалың малға сұратқанда: – Құла жорға мен мініп жүргеніммен Бақбөр інімдікі... алам десеңіз берем ғой, құла жорғаны алғаныңыз Бақбөріні қосып алғаныңыз ғой дегенде... – шал шалқадан түсе жаздап... – ойбай, керегі жоқ – деп березек болған еді... Бұның еркіне салса Бақбөрді жібере салары сөзсіз... неге екенін кім білсін... басқа балаларындай емес бұл Бақбөрі інісіне жақын... тіпті қасына барып кейде жантайып жатып әңгімелесіп отыратыны бар... тамағын да сол береді... жуындырғанда да сол жуындырады... басқаларын ұрып-соғып жіберетін Бақбөр кейде осыған ептеп көнеді...

	Не болса да, Жәми жеңгесінен бір ақыл сұрамақ болып үйден шықты... Бақбөрдің қасына келіп, жерден көтеріп қалың қарағай тақтайдан жасаған сәкінің шетіне отырды... Еменді сықырлатып, арқасын үйкеп отыр екен. Өзіне қарай шақырып алып, арқасын қасып берді... Бақбөр еркек атаулының барлығын, жас-кәрісіне қарамай ата дейтін де, әйел затының барлығын апа дейтін...

	– Ата... жіп... жіп... байлап алам... келді... келді... – деп ананы бір, мынаны бір айтып ыржалақтады...

	– Балам, байлауың мықты ма, шешіліп кетпей ме? – деп сұрады...

	– Кетпеймін... кетпеймін... ата... ата... шешілмейді... – деп аяғынан кісендеп байғаған матауды неше шешіп, неше байлап жіберді... Бақбөр бір нәрсеге ашуланып, болмаса қатты ауырып барып, арқанды үзіп кеткенде болмаса байлауды өзі шешкенімен ешқайда кетпейтін еді... Таңнан қара кешке дейін сол матауды, неше шешіп, неше байлап, соны ермек ететін... кейде бір ши болып, шиеленісіп, шырмалып қалған арқандарды өздері шеше алмағанда, Бақбөрге алып келетін... Бақбөрдің қолына түскен арқан әп-сәтте шырмауынан арылып шыға келетін.

	– Иә, балам, ешқайда кетпе... тыныш отыратын болсаң саған көп арқан әкеліп берем... – деді.

	Бақбөр алақайлап айқайлап жатыр...

	– Охо! Охо! Атам маған арқан әкеледі... арқан... көп арқан... бәріп байлап тастаймын..

	– Тентекқара! Ау, Тентекқара!.. – Жәмидің даусы естілді.

	– Жеңеше, бара жатырмын... ол Бақбөрдің маңдайынан искеді де, орнынан тұрып, жеңгесінің қосына келді.

	Жеңгесі басын көтеріп, арқасын көрпеге сүйеп отыр екен. Жүзі жарқын.

	– Тәуірсің бе, жеңеше...

	– Тәуірмін, тәуірмін... сені келер деп күткем...

	– Иә, мына басжаққа бір ауыл келіп түсіп жатыр дейді...

	– Біліп жатырмын, біліп жатырмын... перінің көші... балаларды жіберме...

	– Ол не пәле тағы?..

	– Сендерге еш зәбірі жоқ...

	– Алысырақ барып қоныңдар деп айтайын деп ем...

	– Ойбой, Тентекқара-ай... Ол жерге Бақбөр екеуімізден басқаларың бара алмайсыңдар ғой...

	– Қойсаңшы... Бақбөр барғанымен сен қалай барасың...

	– ...

	– Қанша отырады олар?..

	– Мені ертіп кете алған күні көшеді...

	– Қой ары, саған не жоқ... бізді қайда тастайсың...

	– Жетті енді, осы масыл болғаным да аз емес... Сәлімімді сағындым... ол да мені сағынды... келіп ертіп кетеді... балаларға өзің ие бол... Алыстап жүрсін... салқыны тиіп жүрер... малыңды шығынсынбасаң саған бір өтініш айтайын деп ем...

	– Айта бер, жеңеше, осы малдың жартысы сенікі ғой...

	– Е... маған малдың не керегі бар дейсің... перінің ауылы тегін қонбайды... мені алып кетуге келген ғой бұлар... тек Бақбөрден сескеніп әкете алмай отыр... олардың малына қызықпасын балалар... қызыққанымен де оларға ұстатпайды ғой... сен өз малыңның ішінен абайлап, байқап отырсаң нысаналы малдарды көресің енді... көбінде бір жеріне қызыл шүпірек байланып қалады... сол малды әр сейсенбі түн ауа қасыңа Бақбөрді ертіп алып, мына бас жақтағы үңгірдің аузына апарып бауыздап, алдында жатқан қу томардың үстіне қойып кетіп отыр...

	– Ойбай, жеңеше-ау... Бақбөр маған күш бермей кетсе қайтем?

	– Менің мына жаулығымды беліңе байлап алсаң тіліңді бұрмайтын болады.

	– Тағы не айтасың...

	– Ерте ме, кеш пе... Бақбөр бір қалғып кеткенде олар мені әкетеді...

	– Не сонда, Бақбөр ешуақытта ұйықтамайды ма?

	– Оның көзі жұмылып ұйықтаған сықылды болып жатқанымен көкірегі ояу, бәрін біліп жатады... Енді амалын тауып Бақбөрді ұйықтату керек...

	– Қалай...

	– Ана жүктің астындағы кебежені аш.

	Ол жүкті құлатып кебежені ашты... Ішінде кісінің құшағы әзер жететін доп-домалақ болып домаланып киіз болып қалған жүн жатыр екен.

	– Ал, бұны қайтем...

	– Бақбөрге апарып бер... осы арқанды тарқат де... осыны тарқатып болғанда талықсып ұйықтайды...

	– Не, мына бітеу киіз арқан ба?

	– Бұл адамның емес, жынның түйіншектеген арқаны...

	Жеңгесінің басқа айтқандарына еш күмәнсіз сенгенімен мына бітеу киіз арқан дегенге онша сенбеді. Сенбесе де, айтқанын орындап Бақбөрге апарып берді.

	– Ата! Ата! Арқанның ұшын таппай жатырмын... – деген Бақбөрге ол:

	– Балам, асықпай іздесең табасың... – деді де, өрістен қайтқан малға қарай кетті.

	Өзінің сүт кенжесінің еншісіндегі құла дөнен артқы аяғын сылтып қалған екен, тасқа қысып алды ма, болмаса қорыққа тығып алды ма деп айналып арт жағына өте бере, жалының арасында байланған қызыл шашақты көрді де, қайта үйге қарай келді. Кенжесін шақырып алып:

	– Кенжеқұл екеуміз айырбас жасасақ... – деді.

	– Неге, көке?

	– Құла дөненді маған бер... Ал, менен қалаған бір атыңды ал.

	– Көкасауды бер...

	Көкасау алты жасар ат... Неге екенін қайдам, соның мойнына құрық салмаған еді... тек бестісінде ұстап піштіргенде үстіне бір ретте тоқым жаппай жіберген. Шу асаудың өзі...

	– Оны міне алмайсың...

	– Онда ауыспаймын...

	– Басқа қалаған жылқыңды берем...

	– Көке, көкасаудан басқаға ауыспаймын...

	Ерке өскен ұлымен түннің бір уағына дейін саудаласты... ол да көкасаудан басқаны қаламады... Ақыры айырбас жасалды... Келісті...

	Ол сыртқа шығуға қамданып жатқанда ұлы:

	– Көке, осы саған жаман құла неге керек болды... соны түсінбедім... – деп сұрап еді.

	– Оны сұрама... сауда сақал сипағанша, келістік, қол алыстық... көкасау сенікі... құла дөнен менікі... ешкім ешқашан бұл әңгімені қайталамау керек!

	– Мен ұтылғам жоқ... жаман құланы атақты көкасауға айырбастадым...

	Ол ешкімге үндемей сыртқа шықты да анадайда үйездеп тұрған құлаға шалма лақтырды.

	Сосын жеңгесінің берген жаулығын беліне орап алып... Бақбөрдің қасына келді.

	– Ата, ата, арқанның ұшын қайда тықтың, таба алмай жатырмын... – деген Бақбөрге: – балам, оны асықпай табасың, жүр, екеуіміз бір жаққа барып келейік, – деп аяғындағы матауын босатпақ болып еді, Бақбөр өзінен бұрын қимылдап лезімде босанды да:

	– Ата, ата, қайда барамын... мен арқан шешем...тез... тез... деп алақтап арлы-берлі жүгіре бастады.

	– Менімен еріп отыр...

	Ол құла дөненді жетелеп үңгірге жеткенше Бақбөр қараңғылық тұмшалаған сайдың ішін бас аяғына неше мәрте шыр айналып шарлап шықты...

	Үңгірге таяй бере қасына жетіп келген Бақбөр:

	– Ата, ата, көш келіпті... жеті үй... екі апа... жеті ит... екі ешкі...

	– Жарайды, қой енді балам, қасымда жүр... – деп жеңінен тартты... Бақбөрдің айтқан сандарына мән бермеді... ол осы жеті мен екіні көп айтатын...

	Үңгірдің аузына жете құла дөненді төрт аяғынан тұсап жықты да қынынан қылпылдап өтіп тұрған пышағын Бақбөрге ұстатып:

	– Бауызда енді, – деді.

	Бақбөр қолына пышақ тие көз ілеспес жылдамдықпен құла құнанды тамақтан орып жіберіп шапшыған қаны тиылмастан жұлындап, басын бөлек алды да қарсыдағы қарағайдың ішіне тесіле қарап аз-кем тұрды да, қолындағы басты пышықпен қоса жерге тастай салып:

	– Ата, ата, – деп жүгіре жөнелді.

	Ол әупірімдеп жүріп құнанның денесін томардың үстіне әзер шығарды да:

	– Бақбөр, балам, – деп дауыстап еді, Бақбөр лып етіп жетіп келді. Екеуі ақырын аяңдап үйге қайтты. Келе сала домаланған киізбен қайта арпалысып кеткен Бақбөрге сәл айналсоқтап қарайлап тұрды да үйіне кіріп кетті. Барлығы жатып қалған екен. Қараңғыда жайлап басып орнына барып жатып қалды.

	***

	Әкесінің саудасынан әлденеге сезіктенген кенже ұлы қанаттас отырған ағамның үйіне барып жата салам деп шешесіне айтты да әкесінің артынан шығып іздерін аңдыған. Қалың қарағайлы бетпен жанасалап бірге жүріп отырған еді. Үңгірге жеткенше Бақбөр бұған неше рет келіп кеткен. Әкесінің құла құнанды неге сойғанын түсіне алмады. Олар қайтқан соң арттарынан енді қайта берем дегенде сайдан сыңғырлаған әйел даусын естіп кідіріп қалды... тумысынан жүректі, қорқу, сескену дегенді білмейтін ол тосын шыққан дыбыстан еш қорыққан да жоқ... ақырын таяп келіп аңдыды... үндері сондай жағымды... әуезді, бірақ еш сөзі ұғылмайды... екі қыз екен. Манағы әкесі мен Бақбөр әкеліп сойған құла құнанды екеуі әп сәтте жәукемдеп қолдарына ұстаған кішкене ғана дорбаларына сыйғызып алып кері қайтты... манадан алыста отырып жүздерін көре алмаған еді... енді, міне, тура қасынан өтті... бірі-бірінен өткен жүздерінен әппақ сәуле шашқан ай дидарлы арулар екен. Денесін бойлап бір ыстық ағын тулай жөнелді.... маңайында аңдып тұрған біреу барын сезді ме, екі қыз жіті басып ғайып болып кетті. Ол таң ата ағасының үйіне келіп жатты.

	Арада апта өтпей әкесі үлкен келінімен саудаласты... төркінінен келген ала сиырды өзінің көшкенде жүк артып жүрген атанға бергісіз көкінгеніне айырбастап алды... басқалары онша сәп салмағанымен кенже ұлы бұл жолы қатты қуанды... анау күннен бері сол қыздарды тағы бір көрсем деген құштарлығы күндіз күлкіден түнде, ұйқыдан айырған еді. Кеш болмай сайдың аяқ жағындағы көрші ауылға барып қайтам деп шықты да қабырғалап барып тура үңгірдің желкесіне атын қаңтарды да бекініп жатты. Түн ортасы ауа алдымен алып ұшып Бақбөр жетті.

	– Ата, ата... арқан бер – деп қоярда қоймай атының шылбырын алып кетті.

	Шылбырды алып бара жатып жерден жылқының қу тезегін алып беріп мынаны ұстап алсаң сені көрмейді деді де кейін қарай жүгіре жөнелді. Біраз уақыттан соң әкесі ала сиырды жетелеп келді де жығып Бақбөрге бауыздатып, томардың үстіне шығарып қойды да кері кетті. Олар кете бере қай күнгі қыздар жетті. Тіпті жап-жақын жерден көріп жатыр... олардың етті қалай жәукемдеп алып кеткенін ұқпай қалды... арттарынан еріп отырды... Тура торлы сайға тартты. Анау күнгі жаңа көшіп келген ауылға... содан бері әкелерінің қатаң ескертуімен бұл жаққа балаларының ешқайсысы аяқ баспаған еді. Үйге дейін баруға әкесінің ескертуінен емес, Әтей ағасының өзі бара алмай қойған қабаған иттерден қорқып артқа қайтты.

	Арада екі-үш күннен кейін Жәми апасы шақырып алып ләм-мим деместен бетіне біраз қарап отырды да кет деп ымдап шығарып жіберіп әкесін шақыртты.

	Жеңгесінің алдымен ұлын, соңынан өзін шақырғанынан тіксінген Кәрім қашанғы қосқа кіргенше жүрегі лобып әзер жетті.

	– Тентекқара, осы сендерге еш залалымыз тимесе екен деп ойлаушы ем... ол болмаған екен... ана кенжең сендерді аңдып жүр... пері ауылына дейін барып қайтты... енді көзіңнен таса қылмай ұстамасаң айырыласың... Бақбөрмен бірге матасаң да өзің ие бол... менен қайран жоқ... деп шығарып салды. Басқа тірліктің барлығын қайырып тастап соны аңдумен қалды... ешқайда қия бастырмай қойды... еркелетіп өсірген кенжесінің тектеуге түскеніне отыз қанша жылдан бері екі үйдің бірдей барлық ауыртпашылығына қыңқ етпеген шешесі шарт айырылды...

	Өмірі алдынан кесіп өтпей, Және деп зыр жүгіріп құрмет етіп жүрген жеңгесінің қосына жаулығын қолына алып кіріп кетіп орнынан тұра алмай домаланып жатқан бейбақпен жұлысып шықты... күйеуінің де миын ашытып құлақ етін жеді... ашуға мініп, қамшымен қанша рет домбытып алғанымен қайтар емес...

	Оған бығатын кенже ұлы жоқ... қарқ-қарқ күліп Бақбөрдің қасына барып жатты да алды...

	– Екі жақтап жүріп арқанның ұшын таптық, – деді бір күні... ойбай ортасына жеттік деп келді... бір күні... арада біраз мал үңгірге жеткізілді... кезек соңыра құла құнанға ауыстырып алған асау көкке де жетті. Оған да бықпады. Тек сол түні таң атқанша Бақбөрдің қасынан шықпай түнеп қалды. Бір күннен соң жеңгесі шақырып алып барлығымен бақұлдасты. Тек абысынын үйге кіргізбеді. Оның да келе қойғысы келмесе керек. Тек көз қылып жылаған сымақ болды. Асау көктен кейін көк інгенге кезек келді. Бұл жолы кенже ұлы әкесіне алаңдама, аңдымаймын енді деп уәде беріп, шешесінің қасында тыныш жатып қалды... ертесі таң атар-атпастан Бақбөрдің қалыптан тыс шарқылдап күлген даусы таудың ішін күңіренте жаңғыртты.

	– Тарқаттым мен... тарқаттым. Үйдің желке жағындағы шоқыдан қалың тұман сайға қарай жылысып келеді екен. Тұманнан адасып қалмасын деп малға кеткен үлкен ұлының артынан тағы бір баласын жіберген ол енді Жәми жеңгесіне келген, есікті ашып ішке кіре шорт тоқтады. Өз көзіне өзі сенбей қалды. Отыз жыл бойы орнынан тұра алмай топ болып домаланып қалған Жәми жеңгесін әуелі танымай қалды. Әппақ көйлекті төгілтіп киініп қостың қақ төрінде тікесінен тік тұр...

	– Тентекқара, қорықпа... Таң қалып тұрған шығарсың мына кемпір қалай орнынан тұрып кеткен деп... Біз адамдармен қатар өмір сұру үшін сырттан қуат алатын едік... Сәлімім барда барлық күш-қуатты сол беретін... одан ғайыптан балалы болдым... менің қуатым Бақбөріме кетті... енді... менің төркінім жоқтап келіп жатыр... солар маған қуат берді... мен кетемін... енді тек сенен басқа ешкіммен қоштаса алмаспын... қош сау бол, Тентекқара... деп қостың етегін түре аспанға қалықтап көтеріле бастады... өңім ба, түсім ба деп арса-арсасы шыққан быртық саусақтарымен көзін қайта-қайта уқалады...

	Әп-сәтте айналаны қалың тұман басып қалды... ит үріп, қой маңырап, сиыр мөңіреп, жылқы шұрқырап кең алқапты сай іші азан-қазан болды да кетті... енді сіркіреп жауын жауа бастады...

	Кенет шарт етіп жер-әлемді зілзала қылып найзағай түсіп, күн күркіреді... жайдың оты жарқ ете қалысымен аспанда ұзаққа шұбатылған күннің күркірі аяқталмай-ақ манағы қалың тұман лезімде ашылып, сіберлеп құйып тұрған жаңбыр пышақ кескендей тоқтады...

	Қостан сыртқа атып шыққан ол аспанға қарады... көтеріліп кеткен жеңгесі көзден ғайып болған екен... қосқа қайта кірді... өмірінде тұңғыш рет денесі дір етіп қорықты... неге екенін, өзі де түсіне алмастан қалш-қалш етіп дірдектеп бара жатты... өз үйіне келді... бір жерің ауыра ма, суық өткізіп алмадың ба деген әйеліне ләм-мим деместен ошақтағы лаулаған отқа алақанын тосып біраз отырды да, сыртқа қайта шығып Бақбөрдің қасына келді... астындағы биік сәкіні солқылдатып қорылдап ұйықтап жатыр... ірге жағында өзінің кенже ұлы жатыр... әлде бір шашақты бір нәрсені қолына жұмарлай қысып ол да қатты ұйқыға кеткен.

	Үйге қайта келіп, үйдегілеріне Жәми туралы айтпақ болып оқталды да тоқтап қалды...

	Бүгін таңғы шайда-ақ әйелімен Жәми жеңешесі туралы сөзге келіп қалғанды...

	Сөзді әуелі әйелі бастады.

	– Шақыр ана ұлыңды... құтырғанмен бірге құтырайын деп жүр ме... Сайтанның сапалағының маңына жуыма десем болмай қасына барып жатып алды... Менің де өмір бойы бір қарығым ашылмаған бейбақпын... екі жындыны отыз жыл бағып ем... енді біреу тағы қосылайын деп жатыр... долданған қатынмен тәжікелесіп марқадам таппасын білген ол бетін ірге жаққа беріп, басын қалың түйе жүн күпісімен тұмшалап жатып қалды... көзі ілініп кеткен екен:

	– Және апам жоқ!.. – деп айқайлап кірген өзінің үлкен ұлының даусынан оянып кетті. Бірақ басын көтермей, орнынан қозғалмастан жата берді.

	– Не дейді құдай... ол өлігін сүйретіп қайда кетеді дейсің, төсектің астына құлап қалған жоқ па? Анық көрдің бе?

	– Жоқ, апа, қостың бар жерін қарадым... жоқ...

	– Сұмдық!

	– Әкемді оятайын ба?

	– Оят, не болса да, осы қақпас бір пәлені біледі...

	– Әке! Әке! Ұлы өзін келіп жұлқылаған соң марғау орнынан тұрды... ұлы манадан бері өзі тыңдап жатқан сөздерді қайталады.

	– Даурықпаңдар!

	– Шын айтам, әке.

	– Білемін! Және апаларың жоқ енді, кетіп қалған...

	– Ойбай, не, кетіп қалғаны несі... домаланған топ кемпір қалай кетіп қалады... Сайтан ба ол!

	– Доғар енді албаты сөйлемей!

	– Құдайым-ау, ел жұртқа не бетімізді айтамыз енді... кемпірді жеп қойдыңдар ма демей ме?

	– Көшеміз!

	– Қайда?

	– Бізді танымайтын жерге.

	– Жетер енді, елден, жұрттан айырылып отыз жыл сенің артыңнан жүргенім... енді сенімен бірге сандалар шамам жоқ... ежелгі қонысқа кетем... төркінімнің қасына!

	– Жолың болсын... енді сенімен шәркелесетін менде де шама қалмады...

	– Қал өзің ана сайтаннан туаған жындыңмен бірге...

	Қолына іліне кеткен көксауыр кебісті жіберіп қалды. Қатын баж етіп шалқасынан түсті. Құлап қалған шешесін орнынан тұрғызып жатқан ұлы: – ұялмайсыңдар мА, қойсаңдаршы... кемпір мен шал болғанда... әкесіне ызбарлана қарады... айрандай ұйыған үй тас бұзылды... үлкен ұлы мен келінін ертіп қатыны кері көшетін болды. Ал қалғандары осында қалатын болып шешті...

	Күн, түн демей үш сөтке ұйықтаған Бақбөрмен кенже ұлы Кенжеқұл орындарынан тұрғанда жүк екіге бөлініп түйелерге артылып жатыр екен... неше күннен бері аласапыран айқай-шудан кенже ұлын жоқтамай қалған кемпір енді кенже ұлына кеп жармасты...

	– Кет менімен... мына сайтан жайлағандардан аулақ кет... менімен бірге жүресің...

	Болған істің барлығы Кенжеқұлды еш таңғалдырмады... тіпті басы қасында жүрген адам сықылды...

	– Апа, қойшы, қайда барасың... мен осында қалам... Бақбөрдің қасында болам...

	– Ойбай құдай... көрдің ба сап-сау адамды жынды қылды бұлар... құдай...қ ұдай... деп шашын жұлған кемпірді келіні ары жетелеп кетті. Бұлардың шуылын:

	– Апа! Апа! Деп айқайлаған Бақбөрдің даусы басып кетті. Қолына қай күннен бергі өзі тарқатқан ұзын арқанды шумақтап сүйретіп Жәмидің қосына кіріп кетті.

	– Ата! Ата, апам қайда? – деп Кәрімнің етегіне келіп жармасты... аяғын құшып зар жылады...

	– Апатайым-ай, апатайым... бір көре алмай қалдым ба апатайым деп еңіреп жатыр.

	Кәрімнің есіне баяғыдағы көкбақсының айтқаны түсті. Құдайға шүкір, бұл есін жиған екен-ау деп ойлады.

	Баяғыдан бері қалай байқамағанына таң қалды... Бақбөр тура Сәлім ағасын сойып қаптап қойғандай екен. Дене бітісі де... сөз әуені де.

	Бұлқан-талқан болып атқа қонғалы жатқан әйеліне келіп, жеңінен тартып Бақбөр жақты ымдады.

	Буырқана долданып жүрген ашулы қатын күйеуіне осқырына бір қарады да Бақбөрге сәл көз тоқтатып:

	– Ағыкем!.. құдайым-ау, тура ағыкем ғой... деп жыламсырап Кәрімге қарай қисая берген. Бетіне су бүркіп жүріп есін әзер жиғызып алды... Жүк шешілді... Түйелер жіберілді... Жығылған үйлер қайта тігілді...

	Жанұшыра аласұрып жүрген Бақбөрді Кенжеқұл тоқтатты.

	– Бақбөр аға, сабыр... сабыр... кішкене тыныстап есімізге келіп алалық...

	– Кенжеқұл, мен саған Торлысайдағы қыздардың ауылынан ешнәрсе алып берген жоқ па ем?

	– Бір мамық қауырсын әкеліп бергенсің...

	– Кәне?

	– Не істейміз енді...

	– Кеттік.

	– Қайда.

	– Қыздардың ауылына.

	Манағы көшке таярланған аттардан кермедегі тұрған екеуіне Бақбөр мен Кенжеқұл мінді де Торлысайға қарай құйғыта жөнелді... ешкім де олардың артынан тоқтатып қалуға әрекеттенген жоқ... өз тірліктеріне кіріскен.

	Бақбөр мен Кенжеқұл Торлысайға жеткенде Торлысайдағы ауыл енді көшкелі қамданып жатыр еді. Атпен тасырлатып жетіп келгенде әуелі оларды қабаған төбеттер қарсы алды. Кенжеқұл жүрексініп тізгінін тарта беріп еді, Бақбөрі оған – қорықпа, бұл жай елестер ғана, төбеттердің көзіне қарамай менімен еріп жүре бер, – деп бұйырды. Ат үстіндегі кісіге шапқан иттерге тоқтамай ауылға енді жығылып артылып жатқан үйлердің қасына келген. Ақтылы көп үйде тек екі қыз ғана бар екен. Тура анау уақыттан бергі Кенжеқұлдың көріп жүрген аймаңдайлары.

	– Армысыздар, мырзалар.

	– Армыз... амансыңдар ма, сұлулар.

	Бақбөр мен Кенжеқұл аттарынан түсті.

	– Біз көшуге қамданып жатыр ек... әуелі қыздың үлкені сөз алды.

	– Көш байсалды болсын...

	– Рахмет...

	– Онда сіздерге сусын берелік, содан біз көше берсек... қыздың кішісі екі шара толы қымызды әкеліп жігіттерге ұсынды.

	Жанында тұрған Кенжеқұлға Бақбөр сыбырлап... – қымызды ішпе! Қолыңа ала сала анау тұрған ақбас атанның басына шашып жібер... сонда бұлар көше алмайды... – деді.

	Кенжеқұл қолына шараны ала сала ақбас атанның басына шашып кеп жібергені сол еді... ақбас атан қол-аяғы матаулы адамға айналып кетті.

	Шыр-пыр болып жүгірген қыздар енді:

	– Кешіре гөр бізді... қалағаның болса айт... айт деп Бақбөрге қолқа салды. – Апамды қайтарып беріңдер... басқа еш нәрсенің керегі жоқ...

	Бақбөрмен қыздар көп тәжікелесті... ақыры үй қайта тігілді...

	Қыздардың сөзіне қарағанда апасы айшылық жолдағы төркініне, перілер аулына кетіп қалған екен... Өздері жиеніміз бір іздеп келер, көріп қалалық деп аялдапты... әйтпегенде бұларға үлгіртпей кетіп қалар еді... Екеуін ақ отаудың төріне жайғастырып қыздар аста-төк қонағасы берді... әредік бір сыртқа шыққанда Бақбөр Кенжеқұлға қыздар бізді күттік деп жалған айтады... анау күні мен саған ана кіші қыздың қанатын әкеліп берген ем... соны алып кетуге күткен... онсыз болар еш қайда бара алмайды... соған ие бол, ұлтарағыңның астына салып ал... одан басқа жердің барлығынан тауып алады... қазір кіргеннен соң екеуімізді екі үйге әкетеді... сенен сұрайды... бермеймін де... тек сандығының түбіндегі сақинаңа ауысамын деп айт... ол сақинасын береді... сақинаны алған соң мен мамық қанатты жоғалтып алдым, таба алмай қойдым деп сылтауратып отырып алсаң кіші пері қызы сендік болады... ал енді кеттік, – деп үйге кірді...

	Айтқандай, екі қыз екеуін екі отауға бөліп алып кетті. Енді бұларға қалың адам кейіпті перілер құрақ ұшып қызмет ете бастады. Таудай ет, көлдей қымыз... мың бұралған бишілер... тамылжыта ән салған әншілер... жігіттер сауық сайранмен жатып, бір аптадан аса уақытты өткеріп жіберді... Ақыры бір күні ақ шымылдықтың ішінде кіші пері Кенжеқұлдан мамық қауырсынды сұрады.

	Кенжеқұл Бақбөрдің үйреткенін істеді...

	Арада тағы бір апта өтті. Сақинаны да алып алған Кенжеқұл енді шаттыққа мастанып жата берді. Кенжеқұл осында келгеннен бері күміс көмей әнші болып кеткен... бұрын мал соңында жүріп анда-санда барылдап ауыл әуендерін айтқаны болмаса көп әндерді де біле бермейтін... өзі де ғажаптанады... білетін әндері сұмдық көп екен... барлығын тамылжытып тұрып айтады... өз даусына өзі мастанып кейде таңнан таңға ән салып шығатын болған... Ал, Бақбөр апасының қайтып келуін күтіп жатты.

	Екі қыз кері қайтудың амалын ойласты.

	– Сіңілім, сен әлі ала алмадың ба?

	– Барлық жерді ақтардым... тек табаның астынан басқа...

	– Ммм, онда ол ұлтарағының астына тығып алған болды... оны адамдар білмес еді... Бақбөр үйреткен болу керек. Ол пері затынан. Оның амалын табу керек. Сен онда оны алып көлге апар... суға түсір... шешіндірмей киімімен түсір... су болған киімін кептірмек болып жайғанда қолға түсіресің...

	– Мақұл, әпке... сосын бұлар осында қалады ма әлде...

	– Не, сен қыз ана жігітті ұнатып қалдың ба....

	– ...

	– Адамзатпен некелесіп өмір сүруге болар... десе де бір қателік өмір бойғы азаппен өтетіні бар... үлкен әпкем сықылды...

	– Сіз де жиен жігітті ұнатып қалған жоқсыз ба?

	– Иә... несін жасырайын... ол Кенжеқұлдан бөлек... Перілердің арасында ғұмыр кеше алады... Бірақ, ол қайтуды қаламайды... адамзатқа ғашық болып қалған...

	– Қойыңызшы, ол есі ауысып байлауда жатты ғой... қалай ғашық болады...

	– Сіңілім... жынданып аласұрып жатқан оның тәні ғана... жаны осы жер бетінде жүргендердің барлығынан ақылды болған... адамға тән пері жанына ие бола алмай аласұрады...

	– Кенжеқұлды бірге ала кетсек ше...

	– Олай ете алмаймыз... адамдардың арасында перілерге орын болғанымен, перілердің арасында адамдарға орын жоқ...

	– Неге...

	– Адамдарде тек бір ғана сезім бар... ол табыну, құлшылық ету...

	– Қалай... мен Кенжеқұлдың жанарынан маған деген соншама зор құштарлықты көремін...

	– Сіңілім... Жаратушы ең әуелі адамзатты жаратқанда... осы жерге арнап емес... тек өзіне құлшылық ету үшін ғана жаратқан...

	– Қалайша?

	– Жаратушы алғашқы Адамды тек өзіне құлшылық ету үшін, ал Хауа Ананы Адам атаға тек серік қылу үшін жаратқан... олар әлемнің ең жоғарғы бағында жүргенде сол жаратушыға деген құлшылық ету, табынудан өзге сезім болмаған. Оларда ер, әйелдік махаббат деген де болмаған... неке де болмаған... тек сайтаннның азғыруымен нәпсінің жемісін жеп қойып барып жерге түскеннен кейін... соның өзінде де қаншама уақыттан соң бір бірінен қашып құтыла алмаған соң бір біріне жақындасқан... сосын жер бетіне тән барлық нәпсінің дүниесін бізден үйренген... олардың сезімдері тек осы дүниеде ғана... ал, о дүниеге кеткенде оларда... басқаша ешқандай сезім болмайды... әуелгі жаратылысына қайтады... тек құлшылықпен ғана қалады... махаббат, қуану, мұңаю, сүю, сүйдіру сезімдерін біз үйреткенбіз... алғаш қаза болған адамзатты жерлеуді де бізден үйренген... ең алғашқы адамның некесін біз қиғанбыз... біз оларға от сыйлағанбыз... біз оларды көк мұздан алып шыққанбыз... Біз олардың ешқашанда ойлары жетпейтін ғаламаттарды жасап бергенбіз... жер бетінде ең әлсіз тірлік иелері осылар... бұлар алғаш өмірге келгенннен бастап бір бірімен ғана селбесіп өмір сүреді... ешқайсысыда жеке-жеке күн көре алмайды... бұл дүниеде олар бізден кем... тек олар о дүниеге кетіп әуелгі жаратылысына қайтқанда ғана бізден жоғары тұрады... ол кезде біз оларға қажетсізбіз... сол үшін де... адамдармен қатар өмір сүру қиын...

	– Онда үлкен әпкем қалайша...

	– Біздің жездеміз Сәлім асқан оқымысты болған адам... ол жаратылыстың барлық тілін білетін еді... бұларды құдіреттендіріп ұстайтын тек тілдері ғана... тілімен әлемді басқара алады... бірде жерді шарлап жүрген әпкемді көріп ұнатып қалыпты да сиқырлы дуасын оқып, өзіне алып қалған екен... өзі қайтқаннан кейін отыз жылдан соң барып әпкемізді кері қайтаруға әзер шамамыз жетті...

	– Неге одан ерте алып кетпедік... болмаса өзі неге қайтпады...

	– Адамның аузынан шыққан сөзі ешқашан да жоғалмайды... әлемді шарлап жүреді... сен ана құлағыңдағы сырғаны шығарып көрші...

	Кіші пері сол құлағының сырғасын шешіп ала бере шыңғырып барып талып қалды... әпкесі бетіне су бүркіп есін жидырды...

	– Сұмдық бір шырқыраған дауыстар... құлағымды тұндырып есімнен адастырып жіберді...

	– Иә... осы дауыс бізді адамдармен бірге жасатпайды...

	– Сырғаны шешпей жүруге болмай ма?

	– Сырғаны шешпесең адамнан ұрпақ көре алмайсың... адамдар үшін махаббаттан да биік нәрсе – ұрпақ қалдыру...

	– Онда әпкеміз ше...

	– Жездеміз дуамен басқа сырға таққан болар... бірақ ол да мезеттік қана, біраз уақыттан соң күшін жояды... жездеміздің дуасы отыз жылда қайтты...

	– Кенжеқұл ондай дуаны білмей ме, әпке, сұрасам қайтеді...

	– Жоқ, ол білмейді... тек Бақбөр біледі...

	– Онда сіз сұрап алып бересіз бе...

	– Ол менімен бірге перілер мекеніне кетуге көнсе алып бере аламын...

	– Сонда да өтініш жасап көрсеңші...

	– Не, сенің осында қалғың келіп отыр ма?

	– Кенжеқұлды алып кете алмасақ қаламын...

	– Онда сен ең әуелі Кенжеқұлдан мамық қауырсынды алып бер...

	Ертесі Кенжеқұлдар көл бойына кетті. Үсті-басы малмандай су болған Кенжеқұл киімін шешіп, үйдің бас жағындағы кермеге жайып тастап, су болған көн етігін бір қарағайдың қуысына ұлтарағын бөлек алып тыға салды да судан қалшылдап киіз үйге қарай жүгірді...

	Жер-әлемді шарқ ұрып, анасының келер жолын тосып сандалып жүрген Бақбөр бұдан хабарсыз еді...

	Ортадағы ашық ошақтан лаулаған от бойын тез жылытты... кіші перінің ыстық құшағына малынып аз кем шүйіркелесіп жатып ұйықтап кетті.

	Түс көріп жатыр екен дейді. Түсінде кіші пері бұлтқа мініп алып «Кенжеқұл кел, тез кел» деп қол бұлғайды, ал бұл жерде арлы-берлі сандалып, өзің бері түсші... мені қалдыра көрмеші деп зар жылап шыр айналып жүгіріп жүр екен.. Түстің соңы ұзарып талықсып кеткенде біреудің бүйірінен түрткенінен оянып кетті. Өзі айдалада төбе болып жиналып қалған жылқының қу құмалағының үстінде жатыр екен... таң атып кетіпті... оятқан Бақбөр болып шықты.

	– Қайдамыз біз?

	– Сендегі мамық қауырсын қайда...

	– Ана қарағайдың қуысында болатын...

	– Албасты басты...

	– Қыздар тауып алған да көшіп кеткен онда...

	– Сен қайда болдың...

	– Апаң Айыртөбе деген жерге келеді деген соң сонда барғам...

	– Келді ме?

	– Жоқ... бірақ сәлемін естідім...

	– Кімнен...

	– Арнайы елшіден... хабар жіберіпті...

	– Келмей ме?

	– Иә... дұрысы келе алмайды екен...

	– Біз қайтеміз...

	– Амалын табармыз, айтпақшы сақинаң бар мА?

	– Иә, бар...

	– Онда қорықпа, ол сені іздеп келеді..

	– Енді не істейміз...

	– Үйге қайталық...

	– Келмей қоймай ма?

	– Перілер серттен таймайды...

	– Айдан аса уақыт қайда кеттіңдер десе көкеме не дейміз...

	– Сұрамайды...

	– Неге?

	– Біз кеше ғана кеткенбіз...

	– Жоқ, біз тура бір айдың алдында келгенбіз...

	– Уақыт алмасып кеткен... перілердің әлемінде уақыт басқаша...

	– Түсінбедім...

	– Жүр қайталық... аттарымыз кешеден бері аш қаңтарылып тұр...

	Екеуі жаяулап етекке қарай түсті... аттары баяғыда өздері келгенде кермеге қаңтарып байлаған қалпы тықыршып тұр екен. Кенжеқұл түкке де түсіне алмады. Аттарына мініп ауылға қарай аяңдады. Ауылдарына келгенде Кенжеқұл тіпті өз көзіне өзі сенбей қалды... Бұларды ешкім де сағынып жоқтамаған іспетті... алдынан шешесі шығып:

	– Құдай-ау, қарғам, шешеңнің жанын шығардың ғой, кешеден бері қайда болдыңдар, – деп сұрады...

	– Апа, – деп бірдеме айта бергенде, Бақбөр оны бүйірінен түртіп, – ол туралы ешкімге тіс жарушы болма... ешнәрсе сездірме... оны қайта көргің келсе,– деп сыбырлады...

	Соның арасынша жалдан төмен қарай құйғытып келген Әтей ағалары:

	– Көке, жаңа көрдім, ана ауыл көшіп кетіпті, – деп Кәрімнің қасына келді... не де болса олар туралы бір сырды осылар білер дегендей Кәрім Бақбөр мен Кенжеқұлға тесіле ұзақ қарап отырып қалды.

	Періден қалған сақинаны ерніне тигізіп емірене сүйген Кенжеқұлдың құлағына сақинаның ішінен:

	– Мырзам, күт мені, күт! Мен қайта ораламын, – деген қыздың даусы естілді.





ЕСКЕКСІЗ ҚАЙЫҚ




	Зәрия екеуіміз теңіз портына түс ауа жеттік. Ас ішіп ауқаттанып алған соң, қолтықтаса портты жағалап келеміз. Шет-шегі жоқ байтақ даланы алып жатқан судың арғы шеті көрінбейді. Бірін-бірі куған ессіз толқындар көз жетпейтін жерден келіп, кері кетіп жатыр.

	Мен шеткері тұрған шағын кемені көріп, соны жалдап алатынымды айттым.

	– Жоқ, болмайды... Сіз кеме жалдамайсыз, – Зәрия еркелей мойныма асылды.

	– Енді теңізге шықпаймыз ба?

	– Шығамыз, әрине.

	– Онда?

	– Менің кемеммен.

	– Қой ары, сенде қайдағы кеме... болмаса сөмкеңе жел қайық салып алып па ең?

	– Теңізге шығу туралы ұсынысты кім айтты?

	– Сен.

	– Онда кемені мен тандаймын.

	– Жарайды-ақ делік... десе де, екеуден екеуміз ғанамыз ғой. Үлкен кеменің қажеті шамалы... Иә, айтпақшы оны кім басқарады?

	– Мен...

	– Қой ары.

	– Мен «Теңіздің қызымын».

	– Қой, айнам... қалжыңыңа болайын... «Теңіздің қызы» жаңбырдан қорқа ма?..

	– Түсінбейсіз...

	– Онда түсіндіре ғой, айнам...

	– Кеменің үстінде ғана айтамын.

	– Онда кеме жалдауға кеттік.

	– Менің кемеме.

	– Қайдағы?..

	– Асықпаңыз, кеш кірсін... Қыздың сыңғыр-сыңғыр күлкісі жанымды балқытып барады. Оны теңізге шығудан қорқып тұр деп ойладым. Тіпті теңізге шықпай-ақ қояйық деп шештім.

	– Жарайды, онда қоналқыға бір орын қарастырайық.

	– Жоқ, анау жағалауға барып толқын қыздармен, менің сіңілілеріммен таныстырам сізді.

	Мен ешнәрсе аңғарғаным жоқ. Жай сөз реті, солай болар деп Зарияның жетегіне ере жөнелдім.

	Теңіз жақтан соққан салқын ауаға ол құшырлана бетін тосып, әлсін-әлі тұра қалады. Жақын жағалауға келіп әлсіз соғылған толқындардың сылдыры естіледі.

	– Сіз судың үнін естисіз бе?

	– Иә, естіп келемін.

	– Не деп жатыр?

	– Менен қорықсандар кері қайтыңдар дейді...

	– Сіз білмейсіз,.. ал мен білемін... Олар мені сағынып қалыпты... тез кел деп жатыр.

	Біз жағалауға жете табанды күйдірген ып-ыстық құмды кешіп, теңіз шетіне іліктік. Сан мың ұсақ қиыршық құмды жағаға көшіріп, қайтадан өзіне қарай тартып әкетіп жатқан толқындарды қызықтап аз-кем аялдадым. «Саған не жоқ» дегендей толқын ернін жағаға сылп еткізіп соғады да, кері қайтады.

	– Келіңіз, сәлемдесіңіз.

	– Кіммен?

	– Менің ел-жұртыммен... Қыз бар ынта пейілімен қиыла өтінді. Онысы маған оғаш көрінді.

	– Зәри!.. Біз жолға аттанғаннан бастап осылай атай бастағам.

	– Сізге бір түрлі сөлекет болып тұрған болар... – Зәрия бұртиып қалды.

	Әдемі қыздың назының өзі соншалықты әдемі көрінді.

	– Жарайды онда... ей, су сұлулары,.. әдемі Зәридің әдемі сіңлілері, менен сәлем сендерге... мен суға қойып кеттім.

	Үлкен теңізді бірінші рет көріп тұрғаныммен, мен туған ауыл үш бірдей үлкен өзеннің құйғанында болатын. Бір кісідей жүзетін едім. Зәрияға өзімнің қалай малтитынымды көрсетпек болғам.

	Құдай атқанда теңіздің суы басқаша болар. Қол-аяғымды біреу тас қылып матап тастағандай икемге келер емес. Бірақ батып бара жатқаным жоқ. Әлгіндегі әлсіз толқындар енді сәл үлкейіп, мені бір-біріне сырғытып, ары алып бара жатыр. Мен енді қорқа бастадым.

	– Зәри... – даусым оғаш шығып кетсе керек.

	Қыз жағалауда маған қарап сақ-сақ күледі.

	– Зәри, мен ағып барам...

	– Ағай, теңізде адам ақпайды... батады...

	Оның сөзінің соңын ести алмай қалдым. Кенет су астынан әлдебір жойқын күш түбіне қарай тарта жөнелді. Аузы-мұрныма су кіріп, қақала-шашала тырбаңдап жатырмын. Қас қағым сәтте көз алдымнан бар дүние жарқ етіп өте қалды.

	Біздің жұмыста үш жылдан бері Зәрия атты қыз істейтін. Қай ауылдың қызы екенін бір біле алмай-ақ қойғам. Сұрағандардың барлығына «Теңіздің қызымын» деп күлетін де қоятын. Әйтеуір, маған бір жерден көрген таныс мүсін көз алдыма орала беретін. Бірақ қайдан, қашан көргенімді еш есіме ала алмай-ақ қойғаным. Ол туралы бар білерім, жаңбырдан өлердей қорқушы еді... қорыққанда сол, жаңбырлы күні сыртқа аттап баса алмай қалатын. Содан кейін де әдейі «Теңіздің қызымын» деп айтатын шығар деп ойлайтынмын. Сол қыз бір күні менен:

	– Сіз теңізді жақсы көресіз бе? – деп сұрады.

	– Білмеймін, ол туралы ойланып көрмеппін... әрі өмірімде бір рет те ашық теңізге шыққан емеспін...

	– Пәлі, сіз сұлулықтың не екенін әлі білмейді екенсіз ғой... қарсы алдымдағы отырған қыз осыны айтып кейіді.

	Аз ғана сіркіреп барып басылып қалатын жаңбырдан өлердей қорқатын қыздың маған теңіз туралы айтқаны күлкілі көрінді. Қыз сөзін ары жалғап:

	– Сіздің теңізге барғыңыз келе ме? – деп сұрады. Мен күлдім де:

	– Иә, барғым-ақ келеді... Неге сұрап отырсың?!. Әлде мені де өзің сықылды судан қорқады деп ойлайсың ба?.. Ұялып қалатын шығар деп ойлағам.

	– Жоқ, мен судан қорықпаймын... мен суды сүйемін... оның жанары бал-бұл жанып кетті. Жанарындағы құштарлықтың оты жарқ етіп барып дірілсіз тынық судай дереу мұңға бата қалды. Мен өзімнің баяғыдан бері қалай көз салмағаныма таң қалып отырмын. Қыздың аппақ жүзінде көзге әзер көрінер қаншама ұсақ меңін есептемегенде, нағыз аппақ арудың өзі екен. Мен ұзақ қарадым.

	– Ағай!.. – деді ол қайталап.

	– Ау?.. – дедім мен де.

	– Сонымен теңізге барғыңыз келе ме?

	– Иә.

	– Онда барасыз ба?

	– Мені кім апарғалы жатыр екен онда?

	– Мен.

	– Ненің құрметіне? – десем де ішім қылп ете қалды.

	Осындай әдемі қызбен өзім өмірі көрмеген теңізге бару, әрине, ғанибет!

	– Сізге сұлулықты дәлелдегім келеді.

	– Мен онсыз да көріп отырмын.

	– Қойыңызшы...

	– Шын айтамын...

	– Алдағы демалыста барып қайталық.

	– Қай жаққа?

	– Теңізге.

	– Теңіздің аты бар шығар.

	– Жоқ, менің теңізім. Аты жоқ. Қыз қулана күлді де, орнынан лып етіп тұрып есікке қарай беттеген. Одан соңда қаншама рет теңіз туралы әңгімелер болған-ды. Ақыры демалыс уақытына да жеткенбіз.

	Бір күні алыс бір теңіз жағалауына баратын екі билетті алып келіп тұр Зәрия. Мен жай әңгіме үшін ғана айтып жүрген шығар дейтінмін. Күтпегем. Ойланбастан келісімімді бергенмін. Тіпті айтарға болмаса, куанып та қалдым. Зәрияның шарты бойынша ешкімге де тіс жармастан бір кеште кете барғанбыз. Енді міне ат-атақсыз су түбіне әлде бір су мақұлықтарына жем болып кетіп бара жатқаным. Аузы-мұрнымнан кірген су қолқамды қауып, есімнен тандырып жіберді.

	Мен есімді жиғанымда әлдеқашан кеш батып кеткен екен. Айсыз қараңғы түн айналадан ешнәрсені көрсетпейді.

	Құлағыма судың гүрілі келді. Денем мұздап, қалтырап жатыр екен. Жалма-жан орнымнан атып тұрып, қайта құладым.

	Мен тұрған жер теңселіп тұр екен. Аяғымнан тік тұра алар емеспін. Осы кезде барып:

	– Ағай! Есіңізді жидыңыз ба? – деген құлақ түбімнен Зәрияның үні естілді.

	– Зәрия! Айнам! Мен қайдамын?.. Мені кім алып шықты судан?.. – мен аптыға сөйлеп жатырмын.

	– Мен алып шықтым,.. менің кемемде...

	– Қалай?..

	– Мен кемеде айтамын дегенімді ұмытпаған шығарсыз...

	– Қайдасы?... неге шырақ жақпадың?..

	– Шырақ жағуға жете алмай жатырмын.

	– Не болды, айнам, сен жараланып қалғансың ба?

	– Жоқ, аманмын...

	– Онда...

	– Дұрысы шырақ жақпай-ақ қояйықшы.

	– Неге?

	– Сіз қорқып кетесіз...

	– Неге?

	– Менен...

	– Түсінбедім... Айнам...

	– Онда алдымен сіз тыңдаңыз... Сосын қаласаңыз шырақ жағасыз... болмаса...

	– Айта ғой, айнам...

	– Әуелі, сізден бір нәрселерді сұрасам? Шыныңызды айтасыз ба?

	– Сұрай бер.

	– Мойныңыздағы тұмар кімдікі?

	– Өзімдікі.

	– Өтірік! – оның даусы зілді шықты.

	– Неге өтірік? Мен бұны ес білгелі тағып келемін...

	– Қайдан алдыңыз?

	– Білмеймін...

	– Шыныңызды айтыңызшы...

	– Шынымен білмеймін... Тек апамның айтуы бойынша,.. мен ес білмейтін кезде... үш жас па, әлде төрт жас шамасында ойнап жүріп жардан құлап суға кетіп қалыппын... Содан ел-жұрт болып неше күн іздеп таба алмай қойған екен. Төртінші күні біреулер «Жалпақ өткел» деген жерден тауып алған екен... содан үйге алып келіпті... апам айтатын тағы, осы мойныңдағы тұмар сені ажалдан алып қалған болар... бұрын тұмар болмаған... ана кісілер алып келгенде мойнында жүр екен. Енді ешқашан шешпе... су перісі деген болады... соның шарапаты тиген болар... – деп. Одан басқа ешнәрсе білмейді екенмін.

	– Иә, ол менікі болатын.

	– Қалайша?

	– Тұмарды ашып көріп пе едіңіз?

	– Иә, көргенмін.

	– Сондағы жазулардың бас жағындағы сурет есіңізде ме?

	Осы кезде барып есіме түсті. Иә, тура сол суреттегі қыз.

	– Мен теңіздің қызымын дегенде сенбейтін едіңіз.

	– Иә.

	– Енді сенетін боласыз.

	– Айнам, не айтып кеттің, шырақ қайда?

	– Асықпаңыз, мен сіз көре қалатындай халде емеспін.

	– Қалайша?

	– Мен өз бейнеме қайтқанмын.

	Сәл тіксінсем де жүрегімді орнына түсіріп:

	– Онда сен кімсің? – деп сұрадым.

	– Мен – су перісімін.

	– Адамдардың арасында не істеп жүрсің?

	– Тұмарымды алуға келгем.

	– Баяғыда-ақ сұрамадың ба? Қайтарып берер ем.

	– Сізден айырылып қалудан қорықтым.

	– Неге?

	– Сол кезде жардан қалай құлап кеткеніңіз есіңізде ме?

	– Жоқ.

	– Онда тыңдаңыз. Мен су перісі патшасының жалғыз қызымын. Әдетте су перілеріне адамдар жүрген жерге баруға тиым салынады. Бұл қағида еді... Мен сол қағиданы бұзғам. Ол кезде мен де тым кішкене болғанмын. Сіздің есіңізде болмағанымен, менің көкейімде барлығы сайрап тұр. Су асты әлемінің барлығы әкеме бағынар еді. Содан болар, менің барлық әрекетіме ешкім де шектеме қоймайтын. Мен алыс-алыс өзен суларды, бұлақтарды кезетінмін. Менің жақсы көретін кіп-кішкентай көп балықтарым болды. Солармен ойнайтын едім. Сол жардың түбінде қарғыс атқан бір топ балалар ау салатын еді. Ессіз балықтар соған түсіп қалатын. Әр кез сіз сол балықтарды балалардан қолыңыздағы асық-сақаларыңызға айырбастап алып, суға қайта жіберіп отыратынсыз. Бірде ауға түсіп қалған шабақтарымды босатып аламын деп өзім шырмалып қалдым. Айналада көмекке келе қояр ешкім жоқ. Жанталасып әрбір жібін тісіммен қия бастағам. Сол кезде балықшы балалар келіп ауларын шығармақ болды. Мен суға, олар жағаға тартып арпалысқа түстік. Содан сіз балалармен таласып аудың жібін қолдарынан жұлып алдыңыз. Ашуланған біреуі сізді жарға итеріп жіберді. Сіз шыңғырған қалпы суға құлап түстіңіз. Осы кезде мен де аудан босанған едім. Сіз суға түсе есіңізден айырылып қалдыңыз. Мен сізді алып, әкемнің сарайына жеттім. Болған уақиғаның барлығын айтып беріп ем. Әкем сізге қайрымдылық жасап, қайта жер бетіне жібермек болды... Ол кездегі балалық сезім болар... Мен: «Ешқайда жібермеймін», – деп зар еңіредім. Ақыры әкем маған: «Бұл – басқа жаратылыс,.. су әлемінде күн кеше алмайды... әрі әлі жас... өскеннен соң тауып аласың» – деп көндірді. Содан менің мойнымдағы тұмарды тағып, жағалауға шығарып салған. Содан бастап жер бетіне шығып сізді іздеумен өттім. Ақыры тауып сізбен бірге қызмет істедім. Мені бір күні таныр деп үміттендім.

	Бірақ сіз тани алмадыңыз. Ақыры сізді осында алып келуге мәжбүр болдым. Себебі мен тұмарымды сусыз жерде пайдалана алмас едім. Менің денем тек белден жоғары ғана адам сипатты да, одан төмен балық тәнді едім. Жаңбырдан қорқатыным да содан. Суға тап болсам, әуелгі бейнеме қайтып кетемін, содан сақтанатынмын. Енді, міне, мен тұмарымды алдым...

	– Шырақ жағайыншы, – Мен қыздан өтіндім.

	– Жарайды, жағыңыз. Мен қауызда жатырмын, тек қауыздың ішіне қараушы болмаңыз.

	Бей-берекет теңселген кеменің ішінде анда бір, мында бір соғылып жүріп Зәрияның нұсқауымен оттық пен көне тоз шырағданды тауып жақтым. Аядай ғана каютаның ішін шырағдан күндізгідей жарқыратып жіберді.

	Ортадағы үлкен қауыздың ішінде ернеуіне асылып Зәрия жатыр маған тесіле қарап. Мен аяғымды анди басып таяп келем. Қауыздағы су кемемен бірге шайқалып шып-шып етіп кемерінен асып, еденге шашырап жатыр.

	– Жақындамаңызшы,.. – деген Зәрияның жалынышын елемей, таяп келемін. Қауыздың ішінен алтын түстес балықтың жалтылдаған құйрығы суды әлсіз сабалап, бұлғаң қағады. Сырттан ауыр ыңырсып кеменің бүйірін соққан толқын үнімен жарысып сан мың қыздың күміс сыңғырлы күлкісінің үні естіледі. Мен жарты денесі суда жатқан Зәрияның жанына келіп, жантайып отыра кеттім. Зәрия тіпті ажарланып кетіпті. Жарқ ете қалған жанарының өзі жүрегіме ынтызарлықтың тылсым күшін нығарлап тығып жатқандай. Тарқатылған бұрымы тамағыма оратылып қытықтайды. Бүткіл денемді бір ыстық, бір суық ағын бойлай куалап, Зәрия қызды құшып үнсіз отырмын.

	– Ағай, мен сізді енді жерге жібергім келмейді... – үнсіздікті Зәри бұзды.

	– Айнам менің,.. енді не істейміз?.. Мен шынымен сұрап отырмын. Менің де Зәриді қалдырып кетуге жүрегімдегі тулаған ынтызарлығым жіберер емес.

	– Мен сізді су астына алып кетер-ақ едім.

	– Сенімен қайда болса да баруға әзірмін, айнам.

	– Жоқ, сізді су әлемі қабыл алмайды екен.

	– Неге?

	– Сіз су қағидасын бұзғансыз.

	– Қалай?

	– Балық жегенсіз...

	– Несі бар, жер бетіндегілердің барлығы жейді.

	– Сол үшін де жер бетіндегілердің барлығы суда тіршілік ете алмайды.

	– Не істейміз онда?

	– Осы кемеде өмір бойы менімен қала аласыз ба?

	– Қаламын! – мен еш ойланбастан жауап қайтардым.

	– Дауыл тұрайын деді.

	– Не істейміз?

	– Палубаға шығыңыз. Оң жақтағы жақтаудың қасында айналмалы шығырық тұр. Соны ақырын босатыңыз. Сосын арқанды саумалап жіберіп отырсаңыз, желкен түседі.

	Мен тепкішекпен өрмелеп палубаға шықтым. Арлы-берлі шайқалақтап жүріп желкенді әзер түсірдім. Біз ұшы-қиыры жоқ алып теңіздің ортасында кетіп бара жатқан сықылдымыз. Бірін-бірі сабалап буырқана атқақтаған толқындар үйдей-үйдей болып келіп, кемені бірінен соң бірі соққылайды. Бірі тұмсығынан іліп алғандай кемені аспанға қарай шалқалатып алып бара жатса, енді бірі құйрығынан салақтатқандай қылып кеменің тұмсығын теңіздің түбіне бағыттап тастап кеп жібереді. Толқыннан толқынға лақтырылып қалқақтап келе жатырмыз. Сыртта тұра беруге дәтім жетпей, асығыс каютаға түстім. Зәри жатқан қауыздың ернеуіне келіп әлде бір көнетоз матрасты астыма төсеп жантайып жаттым. Жантайып жатып ұйықтап кетіппін.

	Мен оянғанда әлдеқашан күн шығып кеткен екен. Жалма-жан қауызға қарадым. Зәри жоқ. Менің Зәриям... менің аяулым... менің жаным... айнам... жүрегім дір ете қалды... кешегіден бергінің барлығы түс емес пе деп ойландым. Жоқ, сол каютаның іші. Асығыс палубаға шықтым.

	Жоқ, менің түнімен кеме деп жүргенім шағын каюталы ескі желкенді қайық екен. Тұмсық жағында Зәри теңіз бетінің ащы күнінен қыздырынып жатыр. Кәдімгі адам бейнесінде, аяқтары да орнында, баз-баяғыдай. Мен тосылып қалдым.

	– Ағай, келсеңізші... Мен жайлап басып оған таяй бердім.

	– Өз көзіңізге өзіңіз сенбей тұрсыз ба?

	– Түс көрдім бе деп тұрмын.

	– Жоқ, өңіңіз. Мен тек түнде ғана өз бейнеме қайтамын да, күн шыққанда адам кейпіне ене аламын...

	Мен оның сөзінің соңын күтпей бас салып құшырлана өптім. Қайықтың бүйірін соққылаған толқындардың сартылы маған ең жағымды музыкаға айналып кеткендей болды. Түс әлетінде Зәри тамақтануға шақырды. Мен өмірі татып көрмеген әлде қандай бір тағамдармен тамақтандық.

	– Біз қайда бара жатырмыз? – деп сұрадым Зәриден.

	– Таусылмайтын сапарға...

	– Қандай?

	– Бұл қайықта ескек жоқ.

	– Дұрыс болған, ескекші де жоқ қой.

	– Мына алып толқындар таусылады деп ойлайсыз ба?

	– Жоқ.

	– Онда біздің сапарымыз да таусылмайды... Біз енді толқындардың құзырындамыз...

	Ол маған қарап наздана күлді. Оның күлкісі айдың аппақ сәулесіндей, күннің шуақты нұрынан да құдіретті еді.

	Одан ары ешнәрсені қаузамадым. Зәридің айдай жамалына мастанып қараған сайын көз тойдыра алмай қарай бергім келеді.

	Кеште жартылай балық, ал күндіз адам бейнелі Зәри мен үшін әлемдегі ең қымбатты ынтызарым екенін ұқтым.

	Түнімен асау толқындармен арпалысып каютаға толып кеткен суды шелектеп сыртқа шығарып, күндіз Зәриімнің құшағында махаббаттың бал шарбатына мастанып ұйқыға кетемін.

	Біздің ескексіз қайықты толқындар бірінен-біріне жалғап, таусылмайтын алыс сапарға қарай өздері алып бар жатыр.





ҚҰБЫЖЫҚ




	Жайлау. Саумал желі қарағай басын ырғаған салқын түн. Арғы шеті қараңғылық құшағына астасып, тұтас бетті алып жатқан қалың қарағай. Бергі етегінде шағын ауыл. Шамасы елу-алпыс, ылғи шәкене ит арқалар, ара-арасында төбесін жай буып, үстіне барды-жоғын жаба салған қара қостар. Аспандағы көшкен ала шарбы бұлт арасынан толған жап-жарық айдың сәулесі анда-санда жарқ етіп қалады.

	Алыс беттен сұңқылдай жылаған байғұз үні естіледі. Үй маңында борт-борт күйіс қайтарған сиырлар мен анда-санда мекірене маңыраған қоралы қой. Еміс-еміс пысқырынған жылқы. Көксау қойдың күрк-күрк еткен жөтелінен өзге түн тыныштығын бұзар ешнәрсенің дыбысы естілмейді. Кенет жағалай отырған қалың жаппаның арасынан көз ілеспейтін жылдамдықпен әлдеқандай бір бозғылт нәрсе қатты ысқырық шығарып, зу етіп өте шықты.

	Әлгінде ғана сілтідей тынған тыныштық әп-сәтте тас-талқан болып, ауылдың маң төбеттері құтырына арсылдап ала жөнелді. Ауыл шетіндегі қойшының жаппасының босағасында жатқан кішкене ақ күшік шәбелене үріп, ауылдың аяқ жағына қарай жүгіріп барады.

	Әр үйді жағалай жатқан қоралы қой маңырап, сиыр мөңіреп, жылқылар шұрқырай кісінеп, ауылдан алыс үрке жөнелді. Үріккен жылқылардың соңында қалған ала жабағының шапқылап келе жатып қасынан жарқ ете түскен бозғылт сәулемен бірге құлын да шыңғырған даусы шығып, басы жұлына қалықтап, анадай жерге дейін ұша жөнелді де, омақаса домалап барып топыраққа көміліп қалды.

	– Не болды?

	– Не сұмдық? – дескен жұрт жапа-тармағай киімдерін киюге үлгірмей тысқа атып-атып шығысқан.

	– Құлағыма бір жағымсыз ысылдаған үн келгендей болды... сосын бірдеңе жалт етіп өтіп кеткендей болды... Басымды көтеріп қарасам, қостың бір қанатын жұлып кетіпті...

	– Мен де не болғанын аңғара алмай қалдым.

	– Бақсы атаң қайда?

	– Бақсы аталарың үйінде ме еді? Ұлар-шу болған жұрт ауыл қонған кең сайды құлдай жөнелді. Ауылдың аяқ жағындағы шаршылап аппақ матамен тысталып тігілген үйге қарай бет алды. Он-он бір жастар шамасындағы ер баланың жетектеп жүрген үлкен сары мойнақ төбеті арс-арс етіп баланы дедектете жұлқып, бақсы шалдың үйіне таяу бұлаққа қарай сүйрей жөнелді. Баланы ұстап қалмаққа топтың ішінен екі жігіт бірдей ұмтылысты. Білегіне оралып қалған иттің қарғыбауынан босана алмай бала шырқырап барады. Ит қуғыншыларға жеткізер емес. Бұлақ басына таяп қалғанда, жақын тұрған бақсы шалдың үйінің бір орнында шыр айналып тұрғанын көріп кілт тоқтай қалған ит қыңсылап кері қарай қаша жөнелді. Үйдің қырық шоқпыт көп тесігінің ішінен көз ұялтар бір жасыл жарық жарқылдайды. Бала шалынып жығылып қалды. Манағы екі жігіт енді жете бергенде иттің мойнындағы қарғыбау бырт етіп үзілді де, жанталаса қашқан ит ана екеуінің басынан қарғып, қаңқылдаған қалпы қалың жұрттың арасына кіріп тығылды. Үрейленген жұрттың манадан бергі ащы шуылы пышақ кескендей тынды. Қалың қарағайдың етегіндегі кішкене тепсеңге, темір қазыққа арқандалған бес-алты жылқы арқанын бірінен соң бірі үзіп алыс сай аузына қарай үркіп барады. Манағы екі жігіттің біреуі кейіндеп қалды да, енді біреуі орнынан тұра алмай шырқырап жатқан балаға қолын соза бергенде артындағы:

	– Қайт, кейін қаш, – деп баж ете қалды. Баланың жер тырнаған саусағына қолы жете бере баланы әлдене ары қарай жұлып әкетті. Көзі бағжаң ете қалған жігіт басын оқыс көтеріп қалды. Қарсы алдында ұп-ұзын бозғылт жамылғы оранған, шашы дудар-дудар дәу біреу баланың бір сирағынан көтеріп аспақтап тұр. Бала талықсып қалған тәрізді, үні шықпайды. Қарсы алдындағының беті шала-пала көрінеді. Жүрелеп отырып қалып, орнынан қайтып тұра алмай қалған жігіт қарсы алдындағыға аз-кем қарады да, көзінен бір ұшқын жарқ ете қалып, бірдеме деп тіл қатпақ болды. Ерні жыбырлап орнынан ұмсынып тұра бергенде қарсыда тұрған құбыжықтың сол қолындағы орақ іспетті қанжар жарқ ете қалды. Орнынан енді көтеріле берген жігіт өкіріп барып етпетінен түсіп, жанталасып тыпырлай бастады. Шаққа дегенде тулап жатқан денесі шалқалады да, тамағынан орылып қалған басы сол қалпы бетімен жер құшып жатыр. Қиылып кеткен күре тамырдан қор-қор етіп қан атқақтайды. Манағы «қайт кейін» деп баж ете қалған жігіт сүріне-қабына ұйлығысып қалған топқа қарай ұштыртып келеді.

	– Не, бәле?

	– Анық көре алдың ба?

	– Бала қайда?

	– Елдар қайда?

	– Менің құлыным! – деп жас келіншек бейберекет бажылдап, анаған бір, мынаған бір жүгіріп жүр. Өз үніне тұншыққан жігіт қақалып-шашалып сөйлей алар емес. Алақтап, жан-жағына қарай береді. Бар айтқаны: «Кім...кім... ана кім қолында орақ... басын шапты... басын...» – деп ежіктегенінен ешкім еш нәрсе ұға алмады.

	– Кім ол? Ұғындырып айтсаңшы! – деп қаумаласқан жұртқа ары қарай ешнәрсе айта алмаған жігіт қалшылдап барып есінен танып қалды.

	Ұйлыққан топқа қараңғы түнді жарып шатынай жанған екі жанарын кірпік қақпай сәл-кем қадап тұрған құбыжықтың көзінен жап-жасыл бір от жарқ етті де, қолындағы баланың денесін аспанға қарай бірнеше рет бұлғап-бұлғап алған бетте қалың қарағайға қарай көз ілеспейтін жылдамдықпен зу етіп кіріп, жоқ болып кетті.

	Қалың адамның ішінен басында аппақ жаулығы бар бір кемпір бар даусымен ойбайлап тамағынан қан әлі тоқтамай атқақтап жатқан жігітке қарай көйлегінің етегіне шалына жүгіріп жетті де, денеден бөлек сылқылдап бос қалған басты құшақтап өкіріп барып талып қалды. Жұрт сақсына басып талып қалған кемпірге қарай келе жатыр.

	Бақсы шалдың үйі енді айналғанын тоқтатып, әредік дүр-дүр етіп орнынан қозғалып қояды.

	– Маран аға, ана кісі есінен танып қалды.

	Кемпірді өліктен бөлектеп алған жас жігіт шамасы қырықтардағы жігіт ағасының жеңінен тартты. Кемпірдің қасына келген еркек бақсының үйіне таяу жердегі сылдырлап ағып жатқан бұлаққа барды. Тақиясымен су алмаққа суға батырып кеп қалғанда судың түбінен бір етсіз қусүйек қол ұстап қалмаққа атып келе жатқанын көріп барынша жылдамдықпен тақиядағы судың жартысын шайқалақтата төгіп, қолын тартып алды. Су шолп ете түсті де, қап-қара болып түк көрінбей қалды. Ішінен әлденені күбірлеген еркек жіті басып кемпірдің қасына келді де, бетіне су бүрікті. Бақсы шалдың үйіне қарай жылыстап бара жатқан адамдарға әлгі еркек:

	– Андағы бұлақтан алыс жүріңдер... маңайына таяушы болмаңдар, – деп айқай салды. Бұлақтың маңына жетіп қалған жұрт алқа-қотан жапырыла кейін қашты. Бұлақтың бас жағын айналып, бақсының үйіне қарай таяй берді.

	– Бар пәлекет осы жын қуған шалда, – деп әлдебіреу жерден бір кесек тасты алды да, үйге қарай жіберіп қалды. Шатырдың қабырғасына тиген кесек тас дүңк ете түсті. Ішінен бүркіттің пыштақтаған даусы естілді. Сырттағы адамдардың бәрі жапа-тармағай бақсы шалды қарғап-сілеп қолдарына ілінген заттың барлығын үйге қарай тарсылдатып жіберіп жатыр.

	Үй ішінде қабырғадан қабырғаға соғылып, бауыры саржағал үлкен қара бүркіт тоқтаусыз пыштақтап айнала ұшып жүр. Отты жанары жарқ-жұрқ етіп көзге ұрады. Үйдің тура ортасында сақалы белуарына түскен, шамасы жетпіс жастан асқан шал аппақ дамбал-жейдемен лаулай жанған оттың алдында көзін тарс жұмып, ерні тоқтаусыз жыбырлап, күбір-күбір етіп отыр. Шал жуандығы сұқ саусақтай қарала арқанмен белін сарала қамшының сабын салып бұрап отыр. Белі үзілуге шақ қалған. Қылдырақтай ғана болып тұр. Шал арқанға көлденең салған қамшыны бұраған үстіне бұрай түседі.

	Сырттағылардың лақтырған тастары үйдің ана жер, мына жерінен тасырлап түсіп жатыр. Үлкендігі жұдырықтай бір тас үйдің ішін шыр айналып ұшып жүрген бүркіттің кеуде тұсына тарс ете қалды. Қабырғаға соғыла құлай жаздаған бүркіт ащы бір шаңқ етті де, желпілдеп тұрған түндікті тесіп өтіп аспанға қарай заулай жөнелді. Осы кезде барып шал көзін ашып, үйдің төбесіне бір қарады да, ыңырана күрсініп белін бунаған арқанды асығыс босата бастады. Бірақ босатып үлгірмей бір тас шалдың қақ маңдайынан тиді де, шал бір жағына қарай жантайып құлап бара жатты.

	Бетіне шашылған судан есін жинаған кемпірді бауырына қысып құшақтап отырған еркек:

	– Е, жаратқан ием, кесапатыңнан сақтай гөр, немізбен жақпай қалдық екен саған! – деп өзінің екі саусағы түбінен жұлынған мұқыл қолына қарап күңірене ауыр күрсінді. Манадан бері алғашқы орнында бүрісіп ыңырана сандырақтап отырған балаң жігіттің жанына барды да, бетінен аямай шапалақпен осып-осып жіберді.

	Сонда барып жігіт есін жинап:

	– Маран аға-ау, не болды, өз көзіме өзім сенбей қалдым, сұмдық... – деп сөйлей бастап еді:

	– Ана кемпірдің қасына бар... ешнәрсе етпейді, қорықпа, – деп зеки сөйледі де, жігітті қолынан демеп тұрғызып жіберіп, өзі бақсы шалдың үйін қоршап алып тас жаудырып тұрғандарға қарай жүгіре жөнелді.

	– Тоқтат! Түге, естеріңнен ауысқансыңдар ма? Тоқтатыңдар!

	Оның саңқ ете түскен даусынан шулаған жұрттың барлығы бірдей, кейбірі еңкейген қалпы, кейбірі алақандарындағы әртүрлі пішіндегі тастарын мыта ұстаған қалпы тұрып қалды.

	– Тоқтатыңдар жарқындарым, айдаладағы бейшара шалда нелерің бар? Батырлықтарың ұстап бара жатса бірін өлтіріп, бірін тірідей алып кеткен ана құбыжықтың артынан неге бармайсыңдар?..

	Осы кезде бағана баланы сүйрей жөнелген сармойнақ төбет етегіне оралып жүрген келіншек тағы баж ете қалды да, құбыжық кіріп кеткен қарағайға қарай:

	– Құлыным-ау, құлыным... – деп аңырап тұра кеп жүгірді.

	– Ұста ананы! Жазым болады, жіберме! Маран аға тағы саңқ ете түсті. Жақын тұрған бір саркідір әйел екі-ақ аттап әйелді қуып жетті де, қолтықтап адамдардың арасына қарай сүйрелеп келеді.

	– Абыстай-ай, жіберші, жар дегендегі жалғыз құлыным-ғой, ағекем-ау, бір көмегіңізді беріңізші. Адамдар-ау, неге тұрсыңдар, менің құлынымды тауып берсеңдерші. Оның жылау араласқан соңғы сөздері ұғылмай қалды.

	Маран ағаға бүкіл ауылдан қарсы тіл қайтаратын ешкім шықпады, бәрі түстері сұсты, тістері шықырлап шалдың үйін ішіп-жеп қарап тұр.

	Маран аға үйдің сыртқы қайырма есігін сілкіп төбесіне қарай лақтырып тастады да, жарма есікті шиқ еткізіп ашып, ішке еніп кетті.

	Үй ішінде шал бір жағына жантайып, аузынан ақ көбік ағып, талықсып жатыр екен. Ішін бунаған арқаннан ауырсынып, әлсін-әлі қатты ышқынады.

	Шалдың беліндегі жіпті босатып сыртқа алып шыққан Маран аға қаумалаған жұртқа зілдене:

	– Бұл шалдың не жазығы бар, керек десеңдер осы зұлматты тоқтататын тек осы шал ғана, – дегенде манағы қарағайға қарай баласының артынан жүгірген әйел енді шалға қарай жүгірді.

	– Қасиетіңе бас иейін, атекем-ау, менің құлынымды құтқаршы, – деп шалдың алдына құлай кетті. Бақсы шал да есінеп, орнынан қыбырлап тұрып келе жатты.

	Ауылдың бар адамы бақсы шал мен Маран ағаның жан-жағын қаумалап қоршап тұр.

	– От жағыңдар, өшірмей жағыңдар. Бүгін аспан ашық болып тұр, жаңбыр жауа қоймас. Жан-жақтан от жағып, соның маңынан кетпеңдер, – деп бұйырды бақсы.

	Лезде лаулап от жанды. Қарағайдың қу бұтақтары шатырлап жанып жатыр.

	– Бұл осыдан отыз жылдың алдында ғана болған. Сол қайта қайталанып жатыр. Бақсы шал сөзінің соңын аяқтамай аузына лапылдап жанған шаланы тістеген қалпы лаулап жанған отты арлы-берлі кесіп өтіп, бақсылық ойынға кіріскен.

	Лаулаған отты айналып ұйлығысып тұрған топтың арасында Маран аға әлдекімдерге сөйлеп тұр.

	– Менің де есіме бірдемелер түскен тәрізді. Ой-хой, жалған-ай десеңші! Міне, мынау, сол зұлматтан қалған белгі осы. Ұлардай шулап отырған бір ауыл бір түнде қырылып жоқ болды. Дегенмен тағдырдың жазуына кімнің кесе көлденең болуға шамасы келсін. Сол ауылдан тек жалғыз бала ғана аман қалған еді. Ал мынау зұлматта тура сондай сықылды көрінеді маған. Соның бір шалығы емес пе деп қорқамын, – деп манағы шолақ қолына қарап сөйлеп кетті.

	Бақсылық ойынын бір сәтке тоқтатқан шал Марандардың қасына келді де, маңдай терін сүртіп жатып:

	– Иә, иә, Маран, сенің айтқаныңның да жаны бар. Бұл да сол отыз жылдың алдындағы сен көрген зұлматтың өзі болмаса да, соның жалғасы.

	– Бұл да кәдімгідей Адам. Осы ауылдың кірмесі, ана мылқау қойшының асыранды баласы.

	– Қойыңыз.

	Жұрт маңайына тімтіне қарап қойшы шал мен кемпірді іздеді. Бірақ оларды таба алмады.

	– Соның қалай келгенін біле бермейсіңдер ғой. Алғаш әкелгенде мен қарсы болған едім. Е, адамбыз ғой, басқа түскенде болмаса басқаға сенбейтін. Шал ауыр күрсінді. Маран аға үнсіз ойға кетті.

	– Менің қара дәуім болғанда одан аман қалар едік. Оны шамырқандырып қуып жібермегенде, бүгін бәрінен құтылатын едік. Ол адам етін жеген албасты әйелдің құрсағынан шыққан бала, – деді шал қайтадан сөзге келіп. Шал Маран ағаға өзінің білгенін айтып отыр.

	* * *

	Кешкі мезгіл. Қалың нулы қарағайдың ортасын ойып отырған шағын ауыл. Аппақ шағаладай самсаған қалың киіз үй. Қайшыласқан қалың адам. Ортадағы үлкен алты қанатты ақ үйде ас берілген. Үй маңындағы адамдар әлі тарқай қоймаған. Үй іші де тола адам. Кешкі асқа отырған. Есіктен кіре марқұмның бар киім-кешегі, ат-әбзелдері, қару-жарағы ілулі тұр. Төрде отырған ақбасты шалдар мен ақсамайлы кемпірлер алдарындағы төбе дастарханға қолдарын марғау созып, қызу әңгімеге кірісіп кеткен.

	– Жас болса да осы ауылға бас болған еді.

	– Қайдан жабысқанын білмедік, кешкісін ат суғаруға кеткен. Есіктен кіре «Апа!» – деп бір шыңғырды да, құлады. Арғы ауылдағы бақсыны алдырғанымызша ет асым уақытқа жетпей-ақ, арып-таласып жатып кетті де қалды... Құлыным... Шәкене қара кемпір көзінен жас тоқтаусыз парлап отыр.

	– Бақсы не дейді сонда?

	– Жын соғыпты. Қап, әттең, үйге кіргізбей аластап жіберсеңдер аман қалар ма еді, – дейді.

	– Оны жас қой, білмеген біз де аңдамай қалдық.

	– Артында тұяғы қалды ма?

	– Жоқ, үйленгеннен кейін екі айдан соң қыршыннан қиылып кетті ғой, құлыным. Жоғарыда отырған үлкен ақ кимешекті жолаушы кемпір құтығуырлап сұрап отыр.

	– Келініңіз қайда? – деп сұрады.

	– Жас қой, кешеден бері жоқтау айтып сілесі қатқаннан кейін жаңа шайға көмектесші деп сыртқа шығарған едім, – деді қара кемпір.

	– Шай алыңыздар, тамақ алыңыздар...

	Сыптырғадай күтуші жігіттер шыны-аяқтарды қолдан қолға тигізбей алып-беріп жатыр. Есікті керіп тұра қалған балаға төрде отырған кемпір «Керме босағаны!..» деп зекіп қалды. Кемпірдің зілді даусынан жасқанған бала сыртқа қарай шегініп шыға бергенде:

	– Ойбай, күйесің ары! – деген әйел даусы шықты да, баланы кимелеп шыға берді. Жас келіншек буы бұрқыраған самаурынды жалғыз өзі көтеріп ішке ентелеп келе жатты. Асығыста табалдырықтан сол аяғымен аттап кіріп кеткенін манағы кемпірдің көзі шалып:

	– Тәйт ары, табалдырақтан сол аяғымен аттағаны несі, – деп саңқ ете қалды. Үйдегі отырғандардың барлығы келіншекке жақтырмай қарасты. Қатты қысылып қалған келіншектің көзінен бір тамшы жас ытқып кетті де:

	– Кешіріңіздер! – деп самаурынды шай құйып отырған жас келіннің қасына қойып, иіліп сәлем етті де, шегінген қалпы есіктен шыға жөнелді.

	– Е, бейбақ, осы менің келінім, – үй иесі кемпір төрдегіге манағы сұраққа берген жауабының қалғанын жалғап.

	Ернін сылп еткізіп ішінен бірдемелерді күбірлеген жолаушы кемпір одан ары ешнәрсе сұрамады.

	Үйден шыға жанарына лықсып келіп қалған жасты еркіне жіберген келіншек босағадағы қазықта ілулі тұрған шелекті алды да, төменгі жылғадағы бұлаққа қарай жіті басып кетіп бара жатты. Келіншек келе жатқан бұлақтың басында үлкен қара ала ит бұлаққа қарап тап-тап беріп, арсылдап тұр. Қарала ит келіншекті көрді де қыңсылап келіп аяғына сүйкенді. Көзінен жас парлап қорланып келе жатқан ол қолындағы шелекпен итті басынан қойып кеп қалды. Ит қаңқ етіп тұра қашты.

	Үй жақтан әлдебір ер адамның қарлығыңқы зор даусы естілді.

	– Кім-ей, ана, екі кештің арасында суға бара жатқан, қайт кейін!

	Келіншек аузы жыбыр ете түсті, үні сыртқа шықпады. Бұлақтың терең тұмасына шелекті батыра су бетінде қалқып тұрған малдың шикі өкпесін көрді де, тағы аузы жыбыр ете қалды. Суды ала беріп қараңғы су түбінен өзінің жап-жарық суретін көріп: – Көтек... – деп селк ете бойын еріксіз жинай берді. Қас пен көздің арасында су ішіндегі өз бейнесі адамның қу қаңқа сүйегіне айналып білегінен бас салды.

	Көзі алақандай болып шарасынан шығып кете жаздаған келіншек баж ете қалды.

	Қатты шыққан әйел даусын ауыл адамдарының бәрі естіді. Үйден атып-атып шығып бұлаққа қарай жүгірісті. Алдымен жеткен еңгезердей қара жігіт суға етпетінен құлап жатқан келіншекті судан жұлып алды. Денесі былқ-сылқ, жан жоқ.

	– Жаратқан ием, өзің пәле-қазаңнан сақтай гөр! – шөкімдей ғана қара кемпір келіншекті жас балаша екі білегіне салып көтеріп бара жатқан жігіттің алды-артына шығып дедектеп жүр.

	– Екі кештің арасында бұлақтың басынан не іздеп жүр?!

	– Жас қой, ненің парқына барар дейсің?

	– Бірдеменің шалығы тиген шығар, – әркім бір-біріне күбір-күбір етісіп шұбап келе жатты. Жігіт үйдің алдына жете бергенде манағы ұрысқақ жолаушы кемпір тағы шаңқ ете қалды.

	– Тоқтаңдар, алдымен құрым киізбен қағып, аластап барып кіргізелік.

	Елдің күңіренген күбірі мен шулаған балалардың даусынан жігіт кемпірдің даусын естімеді ме, әлде елемеді ме, түрулі тұрған есіктен бір-ақ аттап ішке кіріп кетті.

	– Ау, басқын басқан көксоққыр сол! Керең болдың ба? – Кемпір шаңқылдай сөйлеп үйге енді. От жақтағы шымылдық құрулы төсекке әйелді жатқызып енді шегініп шығып келе жатқан жігіт өзін қарғап-сілеп жатқан кемпірге қарап ыржиып күлген болды.

	– Шығар ана қатынды! Ой көксоққан сол... Әй, қайдасыңдар, құрым киіз беріңдер, арша тұтатыңдар... Үйге кіргізбей қағу керек еді. Енді, әй, қайдам бәрі бір жаратқанның қолында, – Арша тұтатылып, келіншек сыртқа алып шығылды, әлі ес-түссіз жатыр.

	– Алас! Алас! Бар пәледен қалас... Кет, пәлекет кет! Сұф... – деп кемпір бір қолында қарақұрым киіз, бір қолында үлкен кесе толы су бар. Құрым киізбен қағып тұтанған аршамен аластап, су бүркіп ұшықтап жатыр. Бір сәтте барып келіншек ыңыранып есін жиды. Ерні дір-дір етіп бірдемелерді айтқандай болды. Бірақ онысын ешкім ести алмады. Манадан бергі арпалыстан дағдарып қалған кемпір қолындағы кесені біреуіне ұстатты да, екі-үш жігітті шақырып алып:

	– Мықтап тұрып төрт қазық қағыңдар, – деп қазық қағатын жерді адымдап көрсетіп жүр. Ені үш адым, ұзындығы бес адым жерді көрсетті де:

	– Осыған мықтап тұрып қазық қағып, мықты қайыс арқан алып келіңдер, – деп жұмсады. Қазық қағылып, арқан дайын болған кезде есін енді жиып, басын көтеріп жанындағы мосқал әйелге сүйеніп әзер тұрған келіншекті қазыққа керіп байлап тастауға бұйырды. Келіншекті айнала үйіріліп жүрген манағы кемпір бастаған біраз адам шулап кетті.

	– Өзінің жаны қиналып әзер тұрған адамды байлағаны несі, әкем-ау...

	– Жынданған шығар, қақпас.

	– Әкесі даңсалы бақсы адам еді, жарықтық. Мұның да бір шалығы бар-тұғын. Бірдемені білетін шығар, айтқанын істеңдер, – деді бір шал.

	Ақыры келіншекті шырқыратып жүріп қазыққа керді. Төрт жағынан жеті-жетіден қадамаралық тастап от жаққызды.

	– Босап кетпесін, көз ілмей байқап отырыңдар, таңға дейін аман жетсек бәріміз де зауалдан құтыламыз, – кемпір денесін тік ұстап үйге қарай кетті. Байлаулы жатқан келіншектің маңайындағылар:

	– Құтырған шығар, қақпас. Өлгелі жатқан адам қайтып босай алсын, – деп қыжыртысты. Аз-кем біреулері тіксіне қарап, шегіншектеп кетіп бара жатысты.

	Манағы шәкене қара кемпір келіншектің аузына әкеліп су тамызды.

	– Қарғам-ай, апақ-сапақ уақытта суға несіне бара қалдың? Тартқан бейнетің-ау, босатыңдаршы, ау, балалар, көріп тұрып өлтіресіңдер ме? – деп шандып байланған қайыс арқанды босатпақ болып еді, үйден қолына лаулап жанған оттың жарығымен сабы жалт-жалт еткен сара ала қамшы алып шығып келе жатқан кемпірді көріп тосылып қалды. Кемпір байлаулы келіншектің қасына келді де, жерді қамшымен сабалай айналып жүр.

	– Кет, пәлекет, кет! Әруағыңа бас атакем, қолдай гөр мына пақырыңды! Қолдай гөр мына күнәһар пендеңді, құтқара көр! – әлдекімдермен айқайласып, ұрысып, әлдекімдерге жалына жалбарынып жүр. Терістік жақтан жел тұрып, отты лаулата түсті. Бала-шағалар қаптап, қу бұталардың үсті-үстіне салып жатыр. Тырс-тырс етіп жаңбыр жауа бастады. Жаңбыр сәлден кейін күшейе түсті.

	– Отты өшіріп алмаңдар! Үстіне май құйыңдар, – кемпір шыр-пыр бола қалды. Жұртшылық жанталасып отты өшірмеудің қамына кірісті. Аспан жарқ ете қалды да, құлақ тұндыра күн күркіреді. Кемпір отыра қалып қолын көкке жайып күбірлеп, бірдемелерді зарлана оқи жөнелді. Манадан бері сұлық жатқан келіншек шиыршық атып, қазықты солқылдата жұлқынды.

	– Қарғам-ай, қарғам... – деп, қасына жетіп барған шәкене кемпір келіншектің бетіне қарап қалып, баж ете қалды. Жанарынан қып-қызыл жалқын жарық шығарып, тістері алмас пышақтай жарқ-жарқ етіп, қайшыланып жатыр екен. Күн күркіреген сәтте жаңбыр төбеден шелектеп төгіп жібергендей болып құйып кетті де отты бор еткізіп өшіріп тастады да, сап тыйылды. Аспанды жапқан қара бұлт лезде ізім-ғайым жоқ болып, ай топ-толық болып жарқ ете қалды. Қалың жаңбырдан өшіп қалған оттың шаласынан көк бу аралас түтін бықсыды.

	– Отты жағыңдар! Отты... – Кемпір өзі талықсып кетті. Ел от жағу үшін жанталасып, бірін-бірі соға-моға қайшыласып жатқанда, арлы-берлі бұлқынып жатқан келіншек ышқына бір айқайлады да, неше қабат қайыс арқанды бырт-бырт үзіп орнынан тұрды. Маңайдағы мал үркіп, иттер қыңсылап адамдардың етегіне кірді.

	– Сұмдық! О, тәңір ием, өзің жар бола гөр! – жұрт шуласып кетті. Талықсып кеткен кемпір енді төрт аяқтап шеткері қарай қашып бара жатыр. Аппақ көйлегі лай батпаққа былғанып, жағал тартып ағараңдайды.

	Жұрт бейберекет шулай бастады. Шеткеріде тұрған шамасы жеті-сегіздердегі ұл бала сайды құлдап шауып бара жатқан аттың жалына көз ілестірмей жармаса кетті. Сүйретілген шылбырды жинап ала бергенде бір нәрсе жанынан жарқ етіп жанап өте шықты. Аттың жалына жабысып жатып шұбатылған шылбырды ұстаған оң қолын көтеріп көз алдына әкелген бала шыңғырып жылап келеді. Оң қолының екі саусағын түбінен бірдеңе қиғаштап кесіп кетіпті. Қан атқақтап тұр. Жалма-жан аттың жалының астына қолын тыға қойып, шырқырай атты тебініп барады. Ат оқтай зулап сай аузына қарай қараңғылыққа сіңіп көрінбей кетті.

	Ауылдан одан өзге тірі жан ешқайда қашып құтыла алмай қалды. Көздері қып-қызыл шоқша жайнаған келіншек тістерін әлі сақ-сақ еткізіп, қайшылап жүр. Көйлегінің етегі жырым-жырым болып жыртылып жүргенде дүр-дүр дыбыс шығарып алдымен бұлаққа барды. Еңкейіп бірдеме алғандай болды да, қас пен көздің арасында үстіне алажағал бірдеме жамылды да, қолына орақ іспетті бір нәрсені алып қолын көкке көтерді. Атқан оқтай болып зу ете түсіп, әлі еңбектеп қашып бара жатқан кемпірді ну қарағайдың етегіне жеткізбей жанап өте шықты. Кемпірдің басы бір жаққа, денесі бір жаққа кетті. Жұрт тағы шу ете қалысып, отыра қалып, қолдарын көкке көтеріп тәңірлеріне жалбарынды. Келіншек ұйлығысып отырған жұртты жарқ ете қалған сәуле іспетті арлы-берлі әлденеше рет кесіп-кесіп өте шықты. Көз алдарына келіншек көрінбей қалды. Тек отырғандардың бір сызықтың бойымен шетінен тамақтан бауыздалып бір жақтарына қарай құлап жатқанын ғана көрді. Әп-сәтте барлығы қанға белшесінен батып, өлі денелері ылғи бір жақтарына қарай қисайып жусап жатты. Маңай өлі тыныштыққа ұласты. Алғашында-ақ басы мен денесі екіге бөлініп қалған кемпірдің бір санын көзін тарс жұмып алып шылпылдата мекіреніп жеп отырған келіншектің аузы-басы қызыл қанға боялған.

	***

	Сызып таң атып келе жатты. Күннің жалқын сәулесі таудан асып маңайға түсе бастағанда келіншектің түнде бұлақтан барып алған жамылғысы күннің сәулесімен көкшіл түтінге айналып жоғалып бара жатты. Көзі шарт жұмулы келіншек қолындағы кемпірдің жіліншігін әлі тауысып жеп отыр. Жамылғы ғайып болған сәтте көзін жарқ еткізіп ашып алып, қолындағы адамның сирағын көріп баж етіп, талып қалды. Біраз уақыттан кейін есін жиған ол ойбайлап шыңғыра жылап, өз басын өзі жерге тоқпақтап, өзін-өзі қарғап-сілеп, айқасып жатқан өліктің анасын бір, мынасын бір «Ағаекем-ау, апатайым-ау, атакем-ау» деп зарлай жылап, шарқ ұрып жүрді. Күн түс әлеті болайын дегенде есінен мүлде адасып жылағанын қойды да, шарқылдап күле бастады. Шеткері жатқан, түндегі өзін бұлақтан көтеріп келген жігіттің мәйітінің қасына барып:

	– Тұр, Есет! Тұр... Сен неге жатырсың, жүр кеттік, анау күнгі жерге барамыз, – деп етпетінін жатқан жігітті аударып шалқалатты. Басының бір жақ жартысы жоқ, тамағынан орылған, бетін қан жауып кетіпті.

	– Ұу, ауыра ма, қатты ауыра ма, жаным? Тұршы, келші, сенің құшақтағаныңды сағындым. Анау күнгідей тағы құшақташы... шешінші... – ыржалақтап жүріп өліктің қан-қан киімін сыпыра бастады.

	* * *

	Кеш бата жайрап жатқан қалың өліктің шет жағында бүрісіп ұйықтап жатқан келіншек гүр ете түскен дыбыстан оянып кетіп, жан-жағына алақтап біраз қарап отырды да, атып тұрып бұлақтың басына жүгіріп барды да:

	– Әкел шапанымды, әкел, – деп суға тебітіп-тебітіп қояды. Судың беті айдың сәулесімен дірілдеп барып қолдың қу сүйек қаңқасы кешегі алажағал жамылғыны келіншекке ұсына берді. Жамылғыны жамылған келіншек шақ-шақ күліп, өліктерді жәукемдеп жей бастады. Таң ата барлығын жеп жоқ қылып, алыстан жылаған байғыздың үніне елітіп біраз отырды да, ұйықтап қалды.

	* * *

	Арада жиырма жыл өтті. Баяғы ауылдың қаңыраған бос жұрты. Кең алқапты сай іші тусып тұр. Құстар сайрап, арлы-берлі аңдар ойқастап жүр. Ерекше бір көркем жүріспен секектеген еліктің лағы су ішпекке алаңқайдағы бұлаққа барып тұмсығын суға мала беріп, бақ ете қалды. Маңайда өлі тыныштық орнады. Барлық ойқастап жүрген аңдар үдере, үрке бұлаққа қарай қарады. Бұлақтың басынан лақтың артқы сирағы бір жарқ етіп көрінді де, ғайып болды. Су бетін шымыр-шымыр қайнап барып астына қарай су ортасынан айнала жөнелген бостық қалдырып, қатты қорп-қорп еткізген дауыс шығарды. Енді әлгі аңырып тұрған төрт аяқтылар бет-бетімен жақын тұрған қарағайлы бетке қарай тасырлатып үрке жөнелді. Жоғары таман беттегі қарағайдың арасында атам заманғы зәулім қарт қарағайдың маңайы – аңның жұлынған жүні, жыртылған терісі, төгілген қан-жын. Бірдеңенің қатұр-ғұтыр сүйек шайнаған даусы естіледі. Қарағайдың арғы бетінде маралдың жас бұзауын аузымен жәукемдеп, баяғы аузы-басы қып-қызыл ала қан шашы дудырап кеткен келіншек отыр. Анда-санда адамға жат гүр-гүр еткен дыбыс шығарып қояды. Бұзаудың сирағының бір жағын табанына салып, бір жағын тісімен кергілеп жұлып жеп отыр.

	Кенет тарс еткен мылтық даусы шықты. Атып тұрған әйел көз ілестірмес жылдамдықпен атылып баяғы ауыл отырған алаңқайдағы бұлаққа келді де, суға күп етіп еніп кетті. Аз-кем уақытта баяғы сол жиырма жастағы алғаш келіншек болып түскен бейнесіне еніп шыға келді.

	* * *

	Арқасына жеңіл буыншақ асынған, қолына аң мылтығын ұстаған қапсағай бойлы, үстіне тайжақы киген аңшы беттен ыра төмен жүгіріп келеді. Балапан қарағайларды соға-моға жолдағы кезіккен кішігірім кедергіден орғи секіріп, ұштыртып келеді. Жан-дәрмен жүгіріп келе жатып оң жақ беткейден үлкен үңгірді көзі шалып қалды. Бірақ оған аялдамады. Алдында іші салбырап тууға жақын қалған буаз марал бір жамбасынан қан сорғалатып тәлтіректеп қашып барады.

	Түс ауып кеткен кез. Сай етегіндегі сылдырап аққан судың бойында аңшы жігіт арып-таласып үлкен маралды жәукемдеп жатыр. Көп ұзамай барлық етті бұзып, жас терінің үстіне тастады. Маралдың ішінен шыққан өлі бұзауды шаранасымен қасындағы бір ұшқаттың түбіне тастай салды да, анадайда жатқан буыншағынан кішкене бір дорбадан тұз алып, жас етке себе бастады. Бар жұмысын бітірген соң маңайдағы қу ағаштарды жинап от жақты да, шоғы қалғанша күтіп отырды. Еттің үстінде жатқан кездігін алып, жуандығы саусақтай екі ұзын бұтаны ұштап, сыртын жақсылап тұрып аршыды да, төстіктің етін кере түйреп шоққа қақтай бастады. Төстіктің майы тамып, қып-қызыл қарағай шоғы қайта-қайта лап-лап ете қалады. Тұзбен қоса тағы бірдемелерді шығарып анда-мұнда жерлеріне сеуіп қойып отыр. Төстік қып-қызыл сары болып пісті. Түйіншегінің ішінен бір астауша шығарды да, піскен етті кесек-кесек етіп турай бастады. Анда-санда ауызына да бірдемелер салып қояды. Сүйсіне мекіреніп, майлы етті шайнаңдап отыр. Етті әбден турап болды да, астауымен бір шетке қойып, әлгінде ғана ұшқаттың түбіне тастай салған шаранадағы бұзауды алып, суды бойлап, аз-кем жүрді де қолындағысын тереңдеу бір жеріне тастай салды. Шарананың сары-жасыл нілі суды сәл лайлады да, лезімде өзі де жоқ болып, су тұп-тұнық қалпына келді. Үдірейе сәл қараған жігіт жалма-жан буыншағына келді де, арлы-берлі қопарыстырып жүріп бір ақ шүберек тапты, шетінен төрт елідей жалпақ әрі ұзын қылып жыртып алып, су бойындағы балапан қайыңның бұтағына байлады. «Қандай да болсын, бір сыры бар су-ау», – деп күбірледі. Астаудағы еттен біраз жеді де, буыншағын жастанып жантая кетті.

	***

	Кеш. Қатты қорылдап ұйықтап жатқан жігіттің жанына аяғын аңдып басып жас келіншек келе жатыр. Жігіт енді қырынан емес, шалқалап жатты. Бұға қалған келіншек тым-тырс ұзақ күтті. Жігітке тесіле қарап жатып бет-аузы бүлк-бүлк етіп, көзі жап-жасыл болып жана бастады. Сонысын сезгендей сол қолымен көзін көлегейлей қалды. Енді жер бауырлап жылжып жігіттің қасына келді. Терінің үстінде жатқан еттерді құшырлана сипап көрді де, алақанына бір нәрсе алып «Сүф, сүф» деп үрлеп қалып еді, жасыл жалқын сұйыққа айналды. Енді ол оны астаудағы етке құйып жаймен араластыра бастады. Әбден араластырғаннан кейін астауды да бір-екі үрлеп орнынан тұрды да, жақын тұрған қарағайдың арасына қарай кетті. Жігіт әлі ұйықтап жатыр. Қарағайдың түбінде ұзақ отырған әйел жігіттің денесінен көз алмай қарап отыр. Тыныс алғандағы көкірегінің көтеріліп басылғанына қызықтап қарайды. Көзін жігіттің төмен жағына қарай сырғыта бастады. Жігіттің ұятты жеріне ұзақ тесілді. Енді екі қолын өзінің екі санының арасына қысып алып арлы-берлі ырғала бастады. Көзі жасаурап ұзақ отырды да, орнынан сүйретіле тұрып, жігітке қарай жүрді. Жерде шашылып жатқан қу шырпылардың бытыр-бытыр сынған дауысынан жігіт оянып кетті. Басын жастанған буыншағынан жұлып алып, келе жатқан келіншекке қадалып қарап қалды. Ақырын қолын созып мылтығын алды. Келе жатқан адамнның әйел екенін көріп жүзіне күлкі үйірілді. Мылтығын қайта жерге қойып жатып есіне бірдеме түскендей селк ете түсті де, өңі қуқылданып, көзі бағжиып қалды. Әйел сөнген оттың басына келіп тізе бүкті. Жігіт әлі қадала қарап отыр. Әйел өксіп жылай бастады. Алыстан әйелмен үндесіп байғыздың сұңқылы естіледі. Жігіт енді орнынан тұрып, жайлап басып әйелдің иығынан ұстай қасына жүрелеп отырды.

	– Саған не болды? Кімсің? Қайдан жүрсің? – әйел үн қата алмай ықылық ата өксуде.

	– Мына иен далада не істеп жүрген жансың? – Әйел жауап қайтармады. Біраз отырған жігіт бұталарды жиыстырып от жақты. Лаулаған отқа бір, әйелге бір қарап отырып:

	– Сен не, сөйлей алмайсың ба? – деп сұрады. Сонда барып ышқына өксік атқан әйел:

	– Мен мылқау емеспін, бірақ бұл жерге қалай тап болғанымды білмеймін, тіпті өзімнің кім екенімді де білмеймін, – сөзінің соңы күбірге айналып кетіп, анық естілмей қалды. Жігіт анадайда тұрған астауды алды да, лаулап жанған отқа ұстап, ішіндегі манадан қалған етті жылыта бастады. Еттің майы быж-быж етіп шыжғырылып әбден ысыды. Астауды құлағынан ұстап екеуінің ортасына қойып, жанындағы кездігін шығарып, астаудағы етті ұшымен шаншып алып аузына салды да тамсана шайнап, енді бір кесегін алып әйелге ұсынды.

	Әйел үнсіз пышақтан етті сол қолымен іліп алды. Шырт етіп пышақтың ұшы етпен бірге сынып әйелдің қолында кетті. Етті аузына салған әйел шала шайнап жұта салды да, қолын қайта созды. Бұл жолы жігіт астаудағы етті қарбытып асап-асап алды да, бос ыдысты әйелдің алдына лақтырып тастай салды.

	Көзі шатынай қараған әйел орнынан атып тұрмаққа қамданып еді, сақ отырған жігіт әйелді бас салып астына жұмарлады да, жанында жатқан жіңішке қайыс арқанмен қол-аяғын мықтап байлап тастап, өзі буыншақ-түйіншектерін жинап кетуге қамдана бастады.

	– Ешқайда да қашып құтыла алмайсың. Босат мені! – Әйелдің ызбарлана шыққан үніне жігіт селт еткен жоқ. Мылтығын қолына алды да, қасқа маңдайдан тіреп тұрып:

	– Тартып кеп қалайын ба? – деп масаттана қарқылдап күлді де, – сенің арам қаныңа ортақ болып не қыламын. Жігіт кері бұрылды да, сайды өрлеп кетіп бара жатты. Түнгі айдың ақшыл сәулесі қалың қарағайдың арасынан анда-санда жарқ-жарқ етіп қалады.

	– Тоқта! Әйелдің жарықшақтанған даусы естілді. Жігіт кенет жүрегі айнып құсып жіберді. Құсқан құсығынан жап-жасыл сәуле жарқылдап тұр. Жігіттің әл-дәрмені кетіп тізерлеп отыра кетті де, тілі салақтап, көзі алая ақиланып, бір жағына қарай сұлай жығылды. Байлаулы жатқан әйел орнынан домалап жүріп суға қарай жылжып бара жатты.

	* * *

	Күндіз. Кешегі аңшы жүгіріп келе жатқанда көрген үлкен үңгір. Үңгірдің ішінде төрт жаққа қағылған қазыққа керіліп байланған аңшы тырдай жалаңаш, ышқына дем алып қиналуда. Түп жағындағы бей-берекет жайылған қалың аң терісінің үстінде тырдай жалаңаш әйел жатыр. Рахаттана ұйықтап жатыр. Талмаусырап талықсып жатқан жігіттің көз алдына кешегі түн елестеді.

	Құлап жатқан оның қасына келген әйел ерекше бір алапат күшпен оны қолтығына қысты да, осы үңгірге алып келді. Ешқандай бір қарсылық көрсетуге оның дәрмені жетпеді. Төрт жерге қазық қақты да, оның киімін тұттай қылып шешті де, қазыққа керіп тастап, енді өзі шешіне бастады. Оның керулі жатқан жалаңаш денесін тілімен жалап сүйе бастады. Жігіттің денесі дір-дір етіп, әлсіз бұлқынып жатты. Ұзақ жаланған әйел енді оның үстіне құнысып біраз отырды да, өзінің мақсатына жете алмаған соң, орнынан тұрды да, үйілген терінің арасынан бір кішкене қалта тауып алды да, ақтара бастады. Ішінен бір ақшыл сүт түсті мөлдір түймешікті тауып алып, жігіттің бас жағына келді.

	– Бұл бөкен жалақ, сенің енді шабытсыз болғаныңды көрейін, – деп әйел сайқалдана күлді де, қолындағы затты жігіттің аузына тықпалады.

	Ернін жымқыра тістеп арып-таласқан жігіттің екі шықшытынан мыти қысқан әйел оның аузын еріксіз аштырды да, таңдайына салып жіберіп аузын алақанымен басып тұра қалды. Таңдайына түскен бөкен жалақ еріп тамағына кете бастасымен жігіт денесінің ішіне біреу ыстық май құйып жібергендей шарқ ұрып тулай бастады. Осы кезде жігіттің үстіне қарғып мінген әйел рахаттана, шарқылдай күліп, жігітпен бірге тулай бастады. Жігіт өзінің еріксіз қозған нәпсісін тия алар емес. Бір қарап қалғанда әйелдің сол жақ омырауының үстінде алақанның жартысындай қап-қара меңді көзі шалып қалды. Арада біраз уақыт өткенде жігіт талықсып барып, сұлық жатып қалды. Әйел ашық омырауын жігіттің денесіне үйкелеп біраз жатты да, жігіттің жанына қисая кетті.

	* * *

	Қыс. Маңайды қалың қар басып, үңгірдің ішін аяз кернеп тұр. Екі аяғы мен бір қолы қазыққа мықтап байланған жігіт қалың терінің арасында тек бір қолы ғана бос, жүні жалбыраған әлдебір аңның сирағын мүжіп отыр. Үңгірдің ауыз жағында қарны шардиып шығып кеткен әйел ауыр қозғалып, шығар есікті қымтап жауып жүр. Өзінің астындағы нәжісінен жиіркенген жігіт қайта-қайта құрғақ лоқсиды да, қолындағы шикі етті лақтырып жібереді. Оны байқаған әйел сирақты қайтадан оның алдына алып келіп беріп жатып:

	– Мұны талқажау етпесең аштан өлесің, – деді.

	– Бұл қорлықты көргенше өлгенім жақсы еді. – Жігіт бар үмітін үзген. Жайлап қана осыны айтты да, лоқси отырып шикі сирақты қайтадан мүжи бастады. Үңгірдің ауыз жағында жатқан өзінің киім-кешек түйіншегінің арасында жатқан мылтығына тесіле ұзақ қараған жігіт үмітсіздене басын шайқап күрсінді де, бір жағына қарай қисайып жата кетті.

	***

	Түн ортасы ауған шақ. Далада гуілдеген боранның даусы естіледі. Үңгірдің аузына жабылған терілерді қалдырлатып ішке қарай қар ұшқындары қапалақтайды. Үңгірдің қабырғасына екі алақанымен тіреліп жағалап жүрген әйел бебеу қағып толғатып жүр. Бет аузынан аққан жағал-жағал тер мен араласқан көз жасы иегінен сорғалап, үстіндегі аң терісінен тігілген кеудешесіне тырс-тырс тамады. Енді ол беліндегі көйлек орнына жапсырып алған теріні долдана жұлып алды да, жігітке қарай лақтырып жіберді.

	Таң алакеуімдей бере үңгір ішіндегі үшкір тасқа асылып тұрған әйел күшене шыңғырып жіберіп үнсіз жерге бүгіле түсті. Шар ете түскен бала даусы шықты. Талықсып біраз жатқан әйел қолын созып жақын жерде жатқан жігіттің кездігін алды да, баланың кіндігін кесіп, оны қалың теріге орады да, жігіттен алыс терілердің үстіне тастай салды да, сүйретіліп далаға шығып кетті.

	* * *

	Үңгірдің ішінде жатқан жігіт шырқырап жылап жатқан балаға қарай бармаққа қанша ұмсынса да, байлаулы арқаннан босай алмай, арып-таласып жатыр. Баланың ащы даусы басқа еш нәрсені естіртер емес. Түс ауа сырттан әлдененің сүйретілген даусы шықты. Үңгірдің аузындағы қалтқыны жұлып тастап, ішке сүйреткен бұғысы бар әйел кірді. Әйелдің аузы-басы қан. Бұғының санын сан, қолын қол етіп табанына басып тұрып жұлып-жұлып алды да, бір санын жігіттің алдына қарай лақтырып жіберіп, өзі жылай-жылай үні әбден қарлығып қалған баланы қолына алып, омырауын емізе бастады. Жігіт үнсіз, тісі-тісіне тимей қалшылдап, қалың терінің астында басы ғана қылтиып жатыр. Кешке дейін әйел үңгірдің жартысын қарағайдың қу бұтағымен толтырып тастады. Кеш бата жігіттің буыншақтарын ақтарып жүріп оттық тауып алған ол жігіт осында келгелі тұңғыш рет от жақты. Әлсіз үзіліп шыққан түтін үңгірдің аузындағы жабылған терінің жыртығынан сыртқа шұбатылып шығып жатты. Жігіт ләм-мим деместен отқа қарап тапжылмай отыр. Әйел баласын құшақтап оттың басында отыр. Кенет сырттан әлдененің гүр ете түскен ащы үні естілді. Баланы жігіт жақтағы қалың терінің арасына қоя салған әйел бажылдап есікке қарай ұмтылды. Есіктен бір ала-жағал алып көлеңке еніп келе жатыр. Жігіт терінің арасына қарай басын тыға бастады. Бажылдаған әйел ала көлеңкемен барып алыса кетті. Үңгірдің ішінің қора-қопасы шықты. Әлі арпалысып, алысып жүр. Бір заманда әйел үңгірдің ауыз жағында тұрған мылтықты жігітке қарай лақтырып кеп жіберді. Бос бір қолымен мылтықтың шақпағын қайырған жігіт үңгірдің ауыз жағындағы алысып жүргендерді көздеп, массаны басып қалды. Баж ете түскен әйел даусы мен ауыр ыңқ ете түскен сұмдық жойқын дауыс шықты да, көлеңке сүйретіліп сыртқа қарай қаша жөнелді. Жігіт қолындағы мылтығының шақпағын қайырды да, үңгірдің аузына қарай көздеп, тапжылмай әлі отыр. Бір кезде барып әйел сүйретіліп орнынан тұрып келе жатты. Жігіт асығыс мылтықтың массасын басып-басып қалды. Шырт-шырт еткен құрғақ дауыстан өзге ешнәрсе шықпады, асығыс шақпағын тағы қайырды. Жан таласып жатқан жігітке қараған әйел сақылдай күліп келіп оның қолынан мылтықты жұлып алды да, үңгірдің қабырғасына бір салып құндағын жұлып алды да, ары түпке қарай лақтырып тастап, терінің арасында шырқырап жатқан баласына қарай келді.

	* * *

	Көктем мезгілі. Сол үңгір. Жігіт әлі сол орнында байлаулы. Шешесінің жұлмалап жеп отырған шикі етінің бір жағынан қызыл иегімен тістелеп жұлқылап баласы еңбектеп жүр. Жігіт балаға үнсіз қарап отыр. Жалаңбұт ер бала өз табиғатынан тыс есейіп кеткен. Шешесінің етегіне жармасып, тік жүріп жүгіріп кеткісі келетін тәрізді. Кенет сырттан тарс-тұрс мылтықтың даусы естілді.

	– Төмен қарай, төмен қарай...

	– Жіберме, жіберме...

	– Иттерді босат!

	– Байқа, итті жазым қылмасын. – Айқай сүрен салғандар тасырлатып үңгірдің маңынан өте шықты. Үңгір ішінде жатқан жігіттің көзі шырадай жанып кетіп:

	– Құтқарыңдар! – деп бар дауысымен барылдап айқайлай бастады. Шар ете қалған баланы бір жаққа тастай салған әйел атылып келді де, байлаулы жігіттің алқымынан ала түсті. Арлы-берлі бұлқынған жігіттің көзі аспанға қарап ақиланып барып жарығы сөніп, байлаулы аяғын қатты бір серіпті де жаны үзілді. Өлікті аударып көрген әйел көзі мөлтілдеп жыларман болып отырды да, жігіттің мүрдесін бас салып жұлмалап жей бастады. Сүйсініп, мекіреніп жеп отыр. Бажылдаған баласы анадайда қалың арасында бастырылып жатыр.

	Бұлақ басына жете жаралы қасқырды қуып жеткен иттер жан-жағынан ала кеткен. Артта тасырлатып аттылар да келді. Олар келгенше қасқырдың жаны баяғыда шығып кеткен-ді.

	Ішіндегі мосқалдау бір кісісі бар атпалдай жеті жігіт. Қарқылдай күлісіп иттерін ажыратып алысты. Мосқал кісі:

	– Ана беттен бері шауып келе жатып бір адамның айқайын естігендей болдым. Сендер ешнәрсе естімедіңдер ме? – деп сұрады.

	– Мен де естідім...

	– Сол маңнан үлкен бір үңгірді байқап қалғандай болдым.

	– Қойсаңдаршы, мынау иен далада не қылған Адам?

	– Өзің қайдан жүрсің иен далада?

	– Біздікі бөлек аңшылық..

	– Ол жерде де бір аңшы жатқан шығар, – арлы-берлі көп қауқылдасқан олар қасқырдың терісін сыпырып жатқан жас жігітке:

	– Сен асықпай теріні бүлдіріп алмай сыпыра бер! Біз анау үңгірге барып біліп келейік, – десіп аттарына мінді де өрге қарай тырмысып шаба жөнелісті.

	Өздеріне қарай қалың аттылардың келе жатқанын көрген әйел қарағайдың ішіне қарай тұра қашты да, іште қалған баласының шыңғырған даусын естіп, қайта артына қарай жүгірді. Бұл таяп қалғанда, аттылар да үңгірдің маңына жеткен еді. Енді оларды көріп әйел бөгеліп қалды. Дәу қарағайдың қалқасына барып жасырынып тұра қалды. Үңгірге алдымен мосқал еркек кірді.

	Үңгірге кіріп келген кісі өзіне қарай еңбектеп бақырып келе жатқан баланы жерден іліп алды да, соңында келе жатқан жігітке ұстата салды. Анадайда жатқан кеудесінен жоғары терімен жабылып жатқан адамның қасына келді. Оның қол аяғының байлаулы екенін көріп тіксініп тұрып қалып барып бетіндегі теріні жұлып алды да, ышқып отыра кетті.

	– Не? Не болды? – деп ентелеген артындағы жігіттерге сөйлеуге шамасы келмей байлаулы жатқан адамның бас жағын ымдай берді.

	Жігіттердің барлығы шу ете қалды. Жатқан адамның бет аузынан түк жоқ, қан-қан бет сүйегі ғана қалыпты.

	– Кеттік бұл жерден.

	– Не қылса да бір пәлесі бар жер.

	– Баланы қайтеміз?

	– Таста!

	– Обал ғой...

	– Иә, жас сәбидің не күнәсі бар. Алып жүр.

	Ақыры олар баланы алып сыртқа атып шықты да, аттарына асығыс қонып, манағы қасқыр сойып жатқан жігітке қарай шапқылай жөнелді. Арттарынан елбеңдеп біраз жерге дейін жүгірген әйел біраздан соң кейіндеп қалып қалды.

	Аттылар бұлақтың басына жетті де, теріні қолына алып анадайда отырған жігітке «Бол! Бол!» десіп атқа мінгізді де, сайдың аузына қарай шапқылай жөнелісті.

	***

	Кеш батып, түн ортасы ауа өз ауылдарына жеткен аңшылар бірден тараспай, ауылдың аяқ жағында жалғыз отырған бақсының үйіне аттың басын бір-ақ тіреді.

	Асығыс аттан түсіп жатқан оларды үйден бақсының өзі шығып қарсы алды. Бала әлі шырқырып жылап жүр.

	– Армысыңдар? Аман жеттіңдер ме?

	– Аман, аман.

	– Е, аман болсаңдар, менде нелерің бар еді?

	– Айтамыз, қазір айтамыз. Өзіміз есімізді жиып алайық.

	– Айтпасаңдар да біліп отырмын...

	– Қалай?

	– Ол жерді жын буған, сол жерде осыдан он жылдан бұрын үлкен бір ауыл мекендеген, сол ауыл бір түнде қырылып жоқ болған, содан бір бейкүнә сәби қашып құтылған. Сосын бір әйел.

	– Олар қайда?

	– Әйел сол ауылды қырып жойған жалмауызға айналып кеткен.

	– Ал, бала ше?

	– Ол аман, құтылған.

	– Біз мына баланы алып келдік. Тағы бір адам болды, өліп қалыпты, – келген жігіттер таласа-тармаса сөйлей жөнелді.

	– Бәрібір қатерлі іске барғансыңдар. Жүріңдер, үйге кіріңдер, – деп барлығын бастап үйге кірген бақсы үйдің босағасында отырған қара бүркітті басынан сипап біраз тұрды да: – Әкел ана арқанды, белімді буып бұраңдар, – деп әмір етті.

	Керегенің басында ілулі тұрған қайыс арқанды бақсының беліне неше қабаттап байлаған жігіттер қамшының сабын салып бұрай бастады. Бұраған үстіне «Бұрай беріңдер!» деп бақсы бебеу қағады. Бақсы бір кезде бүркіт болып піштәктап ала жөнелді. Сол кезде босағада отырған бүркіт те үйдің төбесін ала айнала ұшып піштәктай жөнелді. Аузынан ақ жалын бүркіп буырқанған бақсы бір сәтте барып саябырлап өзін босатуды бұйырды. Беліндегі арқанды шешіп болғаннан кейін барып:

	– Бұл бала Адам мен албастының арасынан жаралған... Сол жерде қалдыруларың керек еді. Енді ешқайда тастай алмайсыңдар... бастарыңа қатер төнеді... іздеріңнен албасты ілесіп алған. Баланы ауылға алып барып, бағыңдар. Тек қаннан алыс ұстаңдар. Қан көрмесе ешкімге зәбірі болмайды. Ал егер ерніне шикі қан тисе бұл да жалмауызға айналады. Өз ажалымен өлмесе, бұның шешесі бүкіл ауылды қырып кетеді. Ол күндіз адам бейнелі болады да, кеш батып, ай туған соң албастыға айналады. Оған ешкімнің шамасы келмейді. Тек өзінің баласының ғана шамасы жетеді... барыңдар енді, барыңдар... балаға ат қоймаңдар, ауылға апарып жіберіңдер... – деп есікті ашып қонақтарды сыртқа шығарып жіберді де, өзі басын екі жаққа соғып бірдемелерді оқи бастады.

	Сыртқа шығып аттарына мінген жігіттер алқа-қотан тұра қалып ақылдасып тұр.

	– Ал енді не істейміз?

	– Басқа түскен пәле деген осы!

	– Осының барлығы бұзаулағалы тұрған маралды атқанымыздан...

	– Үңгірге бармау керек еді.

	Ананы бір, мынаны бір айтып дағдарып тұрған топқа манағы мосқал еркек:

	– Жә, бұны даладан тауып алдық деп ана мылқау қойшы шалға асырауға береміз. Оның кемпірінде де тіл жоқ. Содан лайық ешкім де таба алмаймыз бұл ауылдан. Сосын әрдайым өзіміз аңдып жүреміз. Осыдан басқа еш амал таба алмадым. Барлықтарың ауыздарыңа ие болыңдар. Ешкімге тіс жармаңдар. Бұнымызды ана шолақ қол Маран білсе, арқамыздан таспа тіледі. Осыған келіселік, – деп шешім айтты.

	Шеткері тұрған алпамсадай қара жігіт қана:

	– Маран, еһ, сол Маран да сырттан келген кірме емес пе? Әкелеріміз айтып отыратын, он жасында бір жақтан қашып келіпті деп... – күңкілдеп сөйлей бастаған оны манағы шалдауыт кісі:

	– Жетер енді, мұны білсе Марансыз осы ауылдың ешкімі де бос қалдырмайды, – деп тыйып тастап, қасына бір жігітті ғана ертті де қалғандарын жай-жайына жіберіп, ауылдың арғы шетіндегі қойшының үйіне келді.

	Түн тастай қараңғы болса да, мылқау шал бұларды бірден танып, қолын шошайтып марапаттаған бейне көрсетті. Мосқал еркек қойнына тығып алған баланы шығарып, аттан түсті де шалды жетелеп үйіне кіріп кетті. Шала жанған отты қағыстырып отырған кемпір үні шықпаса да, ернін жыбырлатып амандасқан болды.

	Баланы кемпірдің алдына әкеп отырғызған ол кемпірге «баланы сендерге анау алыс жақтан алып келдім» дегенді ымдап айтты. Кемпір сенер-сенбесін білмей талығып ұйықтап жатқан баланы бауырына қыса түсіп, жылап отыр. Мылқау шал орнынан атып тұрды да оны жетелеп далаға алып шығып, белдеуде тұрған атына алып келіп, атының шылбырын шешіп оған ұстата берді.

	Басын шайқап, қолымен ары итеріп «атты алмаймын, керегі жоқ» дегенді әзер түсіндіріп мылқаудың қасынан әзер құтылған ол атына келіп қасындағы жолдасына:

	– Байқұс шал мен кемпірде шығарға жан жоқ, жалғыз атымды ал деп жүгіріп жүр. Е, аз күн болса да алданыш болсын. Біз де бәледен аз уақытқа болса да алыстай тұралық. Кеттік енді, – деп атына қамшы басты.

	***

	Мылқау шал мен кемпірдің де баласы мылқау болып өскен. Бірақ ересен зор, жасы он бестен асқан. Атпал азаматтар әзер орнынан қозғалтатын нән қарағайды қолтығына қысып, беттеп сүйреп ауылға алып келеді. Баласының ерен күшіне масаттанған мылқау шал бас бармағын көрсетіп ыржиды. Баланың тілі шықпағаннан кейін бе, үнемі қабағы қатулы, бет-аузы кісі қарай алмастай сұсты. Ауылдың бала-шағасының барлығы айнала қашады. Ауылдың иттері де оны көргенде құйрықтарын бұтына қысып, зытып береді.

	Бала шал-кемпірден бөлек сыртқа жататын болған. Әр күні кешкісін ұйықтаған сайын түс көреді. Түсінде қан мен сүт араластыра шірене жұлқылап омырау еміп жатады, кімнің омырауы екенін өзі де білмейді. Тек омыраудың үстіңгі жағындағы алақандай қара қалға қадалып жатып оянып кетеді. Оянады да аласұрып қалың қарағайға қарай жүгіре жөнеледі. Жүгірісінің жылдамдығы сонша, құлағының түбінен шыққан желдің дыбысы құлағын тұндырып жіберді. Көзді ашып-жұмғанша күндіз басы әзер көрінетін атты адамға ет асым уақытта, етегіне әзер жететін таудың ұшар басына бір-ақ шығады. Сол жерде тұрып-ақ ауылдағы әр нәрсені ап-анық көреді. Қарсы беттен бір әйелдің сұлбасын көргендей болып, солай ұмтылады. Бірақ жете алмайды. Сосын қайтып келіп жатып қалады.

	Анда-санда мал сойып жатқандардың қасынан өтіп бара жатқан баланы өзінен тысқары бір күш мал сойылып жатқан жерге еріксіз алып келеді. Малдың ытқи атқақтаған қып-қызыл қанын көргенде, көзі қызарып жанып шыға келеді. Маңайдан біреу-міреу көріп қалды ма деп, асығыс көзін жеңімен баса қояды. Қанның жылымшы иісі мұрнына келіп, тамағы бүлкілдеп жұтып, жұтынып қойып, қанды апарып төгуін күтеді. Үйден алыстатып апарып төккен қанға келген иттер оны көре қаша жөнеледі. Енді қанға жете бергенде, баяғыда өзін алып келгендердің бірін көріп қалады да, жылыстап шеткері кетіп қалады.

	***

	Кеш. Таяқ жонып отырған баланың қолындағы пышағы тайып кетіп, сол қолының бас бармағын етін жалбыратып кесіп кетті. Ауырсына ыңыранған бала сол қолын етегімен орай қойып еді, қан тоқтар емес. Ауырсынғаны сонша, көзінен жас парлап кетті. Ақыры етегінен қолын шығарып алып оң қолының алақанына салып мытып ұстап біраз отырды. Көзінен аққан жасын сүртпек болып қолын жоғары көтеріп келе жатып, баланың мұрны қусырыла қалды. Енді тімтініп жан-жақты иіскей бастады. Қолынан қан әлі саулап тұр. Оң қолының қалай босап, жаралы бас бармағының аузына қалай түскенін өзі аңдамай қалды. Саусағын құшырлана сорып барады. Денесінен бір ыстық ағын ағып өткендей жүзі жайнап, көзі қып-қызыл болып жарқырап шыға келді. Ол әзер дегенде аузынан сол қолын жұлып алды. Қолына қараса бас бармағы түбімен жоқ, жеп қойыпты, бір тамшы да қан жоқ, бәрін сорып алған. Орнынан атып тұрған ол қарағайдың ішіне қарай атыла жөнелді.

	Баланың бар ісін көріп отырған бақсы беліне арқанды орап оң жақтағы керегенің басынан сарыала қамшыны алды да, өз белін өзі бунап бұрай бастады. Үйдің ішінде далп-далп етіп бүркіті арлы-берлі ұшып жүр.

	***

	Таудың басынан бұларға бедірейе қарап тұрған баланың қасынан әлдебір алажағал дүние зу етіп өте шықты. Қолындағы талықсып қалған баланың санын сан, қолын қол етіп боршалап бітеудей жұтып жіберген ол, сол лып етіп өте шыққан алажағалдың соңынан зымырады. Алажағал жамылған баяғы көне ауылдың жұртындағы үңгірге тартты. Үңгірге кіре қуып жеткен бала оны бас салды. Неге екені белгісіз, алажағал оған қарсылық көрсетпеді. Алажағалдың сирағынан ұстаған бала оны үңгірдің қабырғасына соққылап жанын шығарды да, жата қалып сирағынан бастап жұлмалап жей бастады. Екі сирағын бірдей жеп болып кеудесіндегі жамылғыны дар еткізіп жұлып алған бала түсінде еметін омырауды көріп шыңғырып жіберді де, лақылдатып құса бастады. Сосын әйелдің қалған жарты денесін мылжа мылжасын шығарып тас қабырғаға ұрғылап жоқ қылды да, көзінен қып-қызыл жарық шашып тістерін қарш-қарш қайшылап өзі келген жаққа қарай заулай жөнелді.

	***

	Қалың қарағайдың арасынан тіліп із қалдырып заулап келе жатқан құбыжықтың төбесінен ащы шаңқылдап бақсының қара бүркіті ауылға қарай құйылып келеді.

	Бүркітінің даусы құлағына жеткен бақсы шал орнынан атып тұрып зіркілдеп, бұрқырап бақсылық ойынға қайта кіріскен. Аузында лапылдап жанған қарағайдың дәу бұтағы қып-қызыл оттың ішінде арлы-берлі ойқастап тұр. Құбыжық кейіндеп қала берді де, бүркіт ауылға жақындап қалды.





ҚЫЗ-ЛӘЙЛІ




	– Ләйлі, ау Ләйлім менің!

	– Тоқта! Бұл жерде менің атымды атаушы болма, жаным...

	– Неге?!

	– Білесің бе? Бұл көлде Қыз-Ләйлі бар...

	– Ол кім?!

	– А... білмеуші ме едің? Ол менің Марал әпкемнің құрбысы...

	– Ол қайда?

	– Осы көлде?

	– Қалай?

	– Жарайды, онда саған басынан бастап айтып берейін...

	– Бұл жерге неге ертіп келдің?

	– Алдымен тыңдасаңшы, сосын түсінесің...

	Аяғына коньки байлаған қыз сыр етіп, жігітті жанап өте шықты да, айнадай жалтыраған мұздың арғы бетіне заулай жөнелді... Көл жиегіне жете боран үрлеп жондап тастаған қасат қардың үстіне барып жантайып отыра кетті. Артынан нарау басып жігіт те келді.

	– Айтсаңшы енді...

	– Алдымен жайланып отыр...

	– Осылай тұрып-ақ тыңдай беремін...

	– Болмайды...

	– Неге?

	– Құрметсіздік болады.

	– Кімге?

	– Ләйлі-Қызға...

	– Лә-әйл-л-і-і-Қы-ыз!

	Жігіт бар даусымен айқай салды...

	– Тоқтат! – баж ете қалған қыз орнынан атып тұрып, жігіттің аузын алақанымен баса қалды. – Тоқтат... Қыз-Ләйлінің атын қатты айқайлап айтуға болмайды, жаным..

	Қыздың әлсіз саусақтарын аузынан жеп-жеңіл босатып алған жігіт... сәл абдырап – Ләйлі, жаным... не болып жатыр... түкке түсіне алмадым...

	– Отыршы... айтамын... түсінесің...

	Ол кезде мен тым кішкене болатынмын... Бірақ есімді білетінмін... Бәрі күні бүгінге дейін көз алдымда...

	Біздің көшенің балалары бірге ауылдың шетінде ойнап жүргенбіз... Қолына шелек алып, бізге қарай Қыз-Ләйлі келе жатыр екен. Ол ылғи да ауылдың қасындағы өзеннің суымен басын жуатын... Неге екенін қайдам, ауылдың адамдарының барлығы оны Қыз-Ләйлі десетін... Аты Ләйлі... Менің Марал әпкемнің құрбысы-тын. Біздің қасымыздан өтіп бара жатып:

	– Қандай жақсы балалар... Төбелеспей ойнайтын... Үстілеріңді былғап алмай абайлап ойнаңдар... Ол қолындағы шелегін теңселтіп кетіп бара жатты... Шіркін, ол кезде Қыз-Ләйлі қандай еді... Тоқпақтай қос бұрымының ұшы жерге сәл-пәл тиер-тимес болып, балтырын соғып кетіп бара жатты.

	Қыз-Ләйлі алыстай бере, біз қайта үй-үй ойнауға кірістік... Сүт пісірім уақыт болмай, өзен жақтан қатты бажылдаған дыбыс шықты... Бәріміз солай қарастық, бізге қарай, жоқ, дұрысы ауылға қарай Қыз-Ләйлі жан ұшырып жүгіріп келеді екен. Біз не істерімізді білмей үдірейіп қалдық. Ол бізге жете:

	– Тез, тез бұл жерден кетіңдер... Алысқа кетіңдер! Бол! Тез!..

	Қатты қорықтық, ақша жүзі тотығып, бет әлпеті қара жалын болып кетіпті... Біз шырқырай-шулап, үй-үйлерімізге қарай қаша жөнелдік... Содан үш күнге дейін Қыз-Ләйліні көрмедім. Тек апамның Маралға:

	– Бейшара қыз қатты шошыныпты... Сандырақтап қайдағыны айтып жатыр... Бүгін тағы барып келдім... Ауылдан көшіңдер... Бұл ауылды су басады... Адамдар қырылады... Тез кетіндер... Жиналыңдар...– деп аласұрып жатыр... Көзіне бірдеңе елестеген бе... Бүгін төменгі ауылдағы бақсы шал келеді дейді... Сол ұшықтаса бірдеме болып қалар деп үміттеніп отыр. Жалғыз қыздарының жан қиналысы әке-шешелеріне де қиын болды... Одан әрі не айтқандарын білмедім... Үлкен адамдардың сөзін тыңдауға болмайды, бар сыртқа ойна деп шығарып жіберді. Қыз-Ләйліні өз әпкем Маралдан кем жақсы көрмейтін едім... Не болды екен деп қатты уайымдадым... Бақсы шал деген кісіні де көргенмін – менің атам ауырып жатқанда келген... Атамды қаладағы ауруханадан алып келген соң, сол бақсы шалды шақырған... Иә, сақалы кеудесіне түскен, қолында үлкен таяғы бар кісі... Атамның қасында көп отырған... Сол бір кез көз алдыма келгенде қатты қорқып кеттім... Қыз-Ләйлі де атама ұқсап өліп қалса қайтемін... Бақсы шалды неге шақырды екен деп ойладым... Содан бері бақсы шалды жек көретінмін... Бірде ауылдан өтіп бара жатқанда, көршінің балалары бар, барлығымыз тас лақтырып, атын үркітіп жібергенбіз... Сонда әкем маған қатты ұрысқан еді... Мен жылап, бақсы шалды жек көремін, ол менің атамды өлтіріп тастаған деп айқайлаған едім, сонда әкем:

	– Әй, періште сәби-ай! Ол атаңды өлтірген жоқ... Атаңа өлерінің алдында аузына иман салған... Ана жақтағы, атаң қыдырып кеткен дүниеде жақсы жүру үшін сол жаққа барарда иман айту керек. Соны атаңа үйреткен жақсы адам деген еді... Мейлі, не десе де бәрібір, бақсы шал адамдарды ана жаққа жіберетін адамға ұқсап сезілетін... Атама ұқсап Қыз-Ләйлі өліп қалса қайтемін деп қорқып, жылап отырып есік алдындағы арбаның үстінде ұйықтап қалыппын. Қатты шуылдан шошып ояндым. Орнымнан атып тұрып ауланың сыртына қарай жүгірдім, анадайда шашы дудырап Қыз-Ләйлі жүгіріп жүр екен. Артынан қалың адам қуып жете алмай жүр... Бұл ауылды қанды қасірет күтіп тұр... Тез кетіңдер... Көшіңдер бұл жерден... Маған Су иесі өзі айтты... Ақыры Қыз-Ләйліні нағашы ағасы қуып жетіп ұстап алды.

	– Ағатайым-ай, жіберші... Ертең босқа қырылып қаласыңдар ғой... Маған сеніңіздерші... Тез-тез бұл жерден кетіңіздерші...

	– Алла-ай, құлыным-ай... Не жазған едің... Есіңді жишы қарғам... Не болды...

	Қалың адам топырлап, Қыз-Ләйліні үйіне қарай алып кетті. Қалбалақтап арттарынан біраз жерге дейін жүгіріп барып қалып қойдым. Содан, Қыз-Ләйлі араға бірер апта салып барып, сыртқа бір-ақ шықты... Бірақ, баяғы қалпы емес... Көңілі әлде неге алаң, кезіккен адамдардың барлығына:

	– Бұл жерден кетіңдер... Маған су иесінің өзі ескертті... Түптің түбінде бұл жерді ауылдың бас жағындағы көл жауып қалады, адамдар қырылып, қан сасиды... Бұл жерден мен ата мен ананың күңіренген даусы мен жас сәбилердің зарлы шырылын естідім. Тез кетіңдер... – деп жар салып жүрді де қойды... Неге екенін қайдам, оның сөзін ешкім елеген жоқ... Әрдайым осы көлдің жағасына келіп шашын жайып:

	– Менің ел-жұртымды, менің жақындарымды қырғынға ұшырата көрмеші... Солардың орнына менің жанымды алшы... деп таңнан-таңға зарланып отыра беретін. Ауыл адамдары қанша рет үйіне қайтып әкелгенімен, әйтеуір, бір ебін тауып көл бойына қашып кететін... Сөйтіп жүріп бір күні жоғалып кетті... Осы көлдің жағасында отырғанын біреулер көріпті... Суға батып кетті деп көп уақыт іздегенімен мәйітін таба алмай қойды... Біреулер, су түбіндегі қайранға шөгіп кетті десе, енді біреулер, жындар ма, әлде басқа ма, әлде бір тылсым күш алып кетті десетін... Сүйекті таба алмаған соң, бақсы шалды осында алып келген екен, ол кісі оның тәні де, жаны да осы судың түбінде жатыр... Қауымға келген бір кесапатты тоқтатып қалған екен... Содан, оның сүйегі табылмапты... Енді бұл көлдің бойына келіп оның атын атап шақыруға болмайды... Өзінің атын естігенде Қыз-Ләйлінің назары дауысқа ауып кетіп, тас қылып құшақтап жібермей тұрған кесапаттан айырылып қалады... депті. Содан бастап бұл көлде Қыз-Ләйлінің атын шақыруға тыйым салынған.

	Мейлі шын болсын, өтірік болсын сол орасан зор кесапаттан халықты сақтап тұрған Қыз-Ләйліге адамдар тәу ететін-ді. Әсіресе, біздің ауылдың қыздары өздерінің сүйген жандарымен мәңгі бірге болу үшін осында келіп тілек тілейтін болған.

	– Қойшы, Ләйлі... Қайдағыны айтпай... Сен де осындай шатпаққа сенесің бе? Көзің ашық оқыған адамсың... Ұят емес пе... Қайдағы бір жоқ нәрселерге сеніп...

	– Жоқ! Сен қателеспе! Бұл біздің ауылдың, менің ауылымның заңы... Бұл біздің жастардың... Менің құрбыларымның адал махаббатына мәңгілік берік болуының айғағы үшін шын жүрегімізбен ант беретін киелі орнымыз... Өзің анықтап қарашы, көл бойындағы ағаштардың барлығына ақтық байланған... Мана мен де байладым. Әркез, келген сайын ақтық байлаймыз... Келгендердің барлығы солай істейді... Не, солардың барлығы ақымақ па?!. Соншама адамның ішінде сен ғана көкірегің ояу данасың ба?!. Кешір жаным... Егер сен бұл қағиданы бұзсаң, бізді Қыз-Ләйлінің киесі атады... Біз болашақта да бір-бірімізбен отаса алмаймыз... Онда осы бастан-ақ ойлануымызға тура келеді...

	Қыз еңіреп жылап жіберді... Жігіттің өңі сұрланып кеткен... Түтігіп, аузына сөз түсер емес...

	– Сен... Сен Ләйлі қыз, осыншама ақымақ болар ма ең... Сенің мұндай екенінді кім білген... Шынында да, біз бір-бірімізді әлі күнге толық білмейді екенбіз... Құдай-ау, мына заманда осындай ертегілерге де сенетін адамдар бар екен-ау, ә?! Өздері тағы өтірік ертегілерінен өлердей қорқады екен... Бұл дегенің сұмдық қой... Мен қазір сендердің осы өтірік ертегілеріңнің жалған екендігін тас-талқанын шығарып тұрып дәлелдеп беремін...

	Екі білегінен тас қылып ұстап тұрған қызды кері серпе итеріп тастады да, манағы өздері сырғанап ойнаған көл ортасындағы жалтыр алаңқайға қарай айқайлай сырғанап, жүйтки жөнелді.

	– Қы-ы-ыз– Лә-ә-әй-л-лі!.. Қы-ы-ыз– Лә-ә-әй-л-лі!.. Қы-ы-ыз– Лә-ә-әй-л-лі!..

	Артынан шырқырай жанұшырып жүгірген қыз, құтыра айқайға басып жүрген жігітке жете алмай қалды.

	Кенет шарт ете түскен ауыр үн құлақты тұндыра ұзаққа созылып барып, артынан қалың мұздың гүтір-гүтір айырылып шатынаған сұмдық даусы шықты...

	– Кешірші бізді Қыз-Ләйлі, кешірші... Ашулана көрмеші... Бізге төніп тұрған кесапатты жібере көрмеші...

	Жігітке жете алмаған қыз шатынай айырылып кеткен үлкен бір кесек мұздың үстінде мандайын ызғарлы мұзға төсеп, шырқырай жылап жалбаранып отыр... Алғашқы шарт ете түскен дыбыстан-ақ есін жинап алған жігіт, шыбын-шіркей жағаға қарай зымырап қашқан-ды... Ізін қуа айырылып бара жатқан мұздың жарығы мұз бетін аяусыз тілгілеп сырғып бара жатқан конькиге жетер-жетпес, жетер-жетпес қана қалып қуып барады. Ақыры жанұшыра қашқан жігіт жағаға да аман-сау ілінді... Ілінді де, мұз үстінде қалған қызға көз қырын салуға да мұрсат таппай, жол жиегіне тоқтап тұрған автокөлігіне жармасты...

	* * *

	«Қыз-Ләйлі» деген дыбысты алғаш естігенде, мұз астында әлдебір жойқын алапат, дүлей күшті тас қылып құшақтап, он бес жыл бойы жібермей жатқан Қыз-Ләйлінің мұз болып қалған денесі дүр сілкінді... Көк сірне мұзды қақ жарып өзін шақырған адамға атылып барып, өзінің қаншама уақыттан бері осы кесапатпен алысып жатқанын айтып шағынғысы келді... Бірақ, құрсауынан шықты болды, кесапаттың көлдің төменгі жақта ауыл жатқан кемерін талқандап, осыншама шалқар суды ауылға қарай төңкере салатынын ойлап өзін әзер ұстап қалды. Сүт пісірім уақыт өтпей-ақ, «Қы-ы-ыз-Лә-ә-әй-л-лі!» деген дыбыс, тіпті, құлақ түбінен естіліп делебесін қоздырып жіберді... Соншама уақыттан бері тас болып қарысып қатып қалған саусақтары еріксіз жыбырлай бастады... Ол енді көзін көл бетіне жіберді... Көлді жағалай қалың адам көмекке келіп тұр екен... Қаптаған қалың адам.

	Бұрын өзі білетін ну орманнан бір бұтақта көрінбейді... Самсаған қалың қол... Ол енді адамдардың кеш болса да, өзіне сеніп көл бойына кесапатты жою үшін келгенін ойлап жүрегі жарыла қуанып кетті... Қуаныштан шарқ-шарқ күліп құшағындағы кесапатты тастай сала, мұз бетін қақ айырып атылып сыртқа бір-ақ шықты.

	Көл бетіне бар пәрменімен атылып шықты да, манағы өзінің көзіне көрінген қалың нөпірдің адам емес солардың байлаған ақтығы екендігін көріп баж ете қалып, мұз құрсауында қалған кесапатты ұстап қалмаққа мұз жарығынан қайта сүңгіді. Ол енді өзінің кешіккенін ұқты... Мұз құрсауындағы кесапат құшағынан шыға салып, көлдің ауыл жақ кемеріне жайылып, тоң болып қалған керішті қопара бастапты... Жанталасып қанша арпалысқанымен оның қолынан ешнәрсе келер емес... Ол енді ауылға қарай заулады... Ауылдың ең бергі шетіндегі үйге есігін ашпай-ақ, лып етіп кіріп кетті...

	Үйде баяғыдағы өзінің жан құрбысы Марал отыр... Жанында төрт-бес бала ойнап жүр...

	– Марал... Жаным... Тез... Қашыңдар... деп шырқырай барып бас салып еді, Марал ештеңе сезбеген тәрізді. Өзі Маралдың денесіне өтіп барып арт жағында жиюлы тұрған көрпенің арасына жалп етіп етпеттей құлады... Қайта атып тұрып манағы сөзін қайталап Маралды айнала шыр-пыр болды... Марал да, басқалары да мұны естімеді. Тек пеш түбінде жатқан тарғыл мысық пыс етіп жотасы күжірейте бұған айбар шекті... Мысықтың оқыс қимылына таң қалған Маралдың күйеуі:

	– Тәйт ары, мынаған не көрінген, – деп қолына ілінген әлде нені мысыққа қарай жіберіп қалды. Иесінің айбарынан сескенген мысық енді пыр етіп мұртын едірейтті де, жинаулы тұрған жүктің үстіне секіріп шығып мияулай бастады...

	Қыз-Ләйлі әлі үйдің ішін айналып зарлап жылап жүр.

	– Еркін, жүрегім бір түрлі сыздап тұр... Бірдеме болады-ау деймін... Сыртқа шықшы...

	Марал орнынан қозғалуға дәрмені қалмай, алақтай бастады... Орнынан нарау тұрған күйеуі сыртқа шықты да, лезде қайта кіріп:

	– Ой, Алла, әлгі біздің Ләйлі көл жақтан шырқырап жылап жүгіріп келеді... Киімімді алуға келдім... Не көрінді екен бұл қызға... – деп сөйлей жүріп, қабырғаға ілінулі тұрған қалың шапанын алып сыртқа ата жөнелді...

	Маралдың дәрмені құрып қасындағы кенжесін бауырына баса, бір жағына қарай жантая құлап бара жатты.

	Маралдың күйеуінің артынан ере шыққан Қыз-Ләйлі, мана өзі мұз үстінен көзі шалып қалған қыздың Маралдың өзі аттас сіндісі екенін енді білді. Ол да шырқырап жылап келеді екен... Алдынан қарсы жүгірген жездесі таяп қалғанда:

	– Ағатайым-ай... Көлдің ауыл жағы жарылып кетті... Тез қашыңдар, әпкем қайда... Тез-тез қашыңдар, – деп жездесіне жете талықсып құлап кетті... Беймезгіл айқайға ауылдың адамдары да құлақ түріп, біразы бұларға қарай жүгірісті...

	– Тез-тез ауылға хабарлаңдар... Жандарын аман алып қалсын, мына тауға қарай, биікке қарай қашсын... Осы сөз ауыздан-ауызға тарап, құлақтан-құлаққа лезде жетті... Ауыл жандәрмен өре түрегелісті... Бірі бала шағасын, бірі керекті жарағын алысып ауылға тиіп тұрған тауға қарай қалың қарды кешіп, тырмыса жанталасып шығып бара жатты... Ұлар-шу болған қалың нөпердің ішінде жүрген Қыз-Ләйлі енді тым құрғанда адамдар аман қалатын болды деп байыздап отыра бергені сол еді... Манағы өзінің құшағынан босанған кесапат енді адамдардың арасына адам бейнесімен келіп араласып кетіпті...

	– Тоқтандар түге... Бұл не жанталас... Міне, біз жаңа ғана көл бойынан келе жатырмыз... Ешқандай бір қауіп-қатерді көрмедік... Мына қақаған қыста, қатты аязда жалаңаш жалпылы өз үйлерінді тастап қайда кетіп барасындар...

	Енді, ауылдан шұбыра қашқан адамдар әрі-сәрі болып, дағдарысып қалды... Айнала топтанып кідіріп қалған адамдарға Қыз-Ләйлі шыр-пыр болып қанша жалбарынғанымен, мұны ешкім де ести алмады... Тек, осы ауылдың кәдімгі адамдарының бейнесіне кіріп алған кесепат қана олармен нақпа-нақ сөйлесіп тұр. Не істерін, кімге сенерін білмей дағдарып тұрған жұрттың ішіне енді манағы кіші Ләйлі келді...

	– Аллай, жандарым-ай, неге тұрсыңдар, тез кетсеңдерші... Енді әні-міні мына жерді су басып қалады...

	– Не, мына қыз жынданған ба?! Қайдағы су, айттым ғой мен сол көл бойынан келемін...

	Кесапат та өзеуреп қояр емес...

	– Ағакем-ай, мен жалған айтып нем бар... Мына адамдарды ажалға айдамасаңшы... Тез кетсеңдерші...

	– Қайтыңдар...

	– Тез қашыңдар...

	Ұйлығысып қалған қауым енді екіге бөлінді... Жартысы ауылға қайта қайтты да, жартысы сол алған беттерінен қайтпай тауға қарай тырмысып кетіп бара жатты. Өзінің тәнсіз құр елес бейне ғана екенін енді сезінген Қыз-Ләйлі қалың нөпердің жартысының кіші Ләйліні, өздерінің ортасындағы кәдуілгі тірі адамды тыңдамай сол ауыл адамдарының бейнесіне еніп алған кесапаттың сөзіне еріп, ауылға қарай қайта қайтқанын көргенде күйіп кетті. Еш қайран қыла алмағанына ашынды... Өзінің адамдар санатында жоқ екенін сезіп өртенді...

	– Әй, адамдар-ай! Осыншама бейғам... Осыншама марғау, парықсыз боларсыңдар ма... – деп бар даусымен айқайлады... Бұларға еш қайран жасай алмайтынын сезген соң, енді ол көлге қарай жанұшыртты. Көлдің кемерін үңгіп лықсыған сеңді ауыл мен көлді бөліп тұрған бөгетке ұрғылап жатқан кесапатпен жанталаса тоқтатып қалмаққа арып- таласты. Қанша алысқанын өзі де білмеді. Әйтеуір түн ортасы ауа өзінің талықсып әлсірей бастағанын сезді... Бойында еш дәрмен қалмай, шатырлап сынған қалың мұздың арасына батып бара жатты. Бір кезде тарс еткен жойқын дауыс бүткіл алапты дүр сілкіндіріп, жиегіне шіреп әзер тұрған көл ауылға қарай аунай жөнелді.

	Таудай-таудай толқындар кең аңғарлы сайды бойлап, ауылға қарап атылып бара жатты... Алып кесек мұздармен бірге алдынан кезіккеннің барлығын жайпап бара жатқан алапат су, лезде ауылға жетіп барды. Түнгі ай жарығына шағылыса жер әлемді теңселтіп жөңкіліп келе жатқан тасқынды көріп, тауға шығып кеткендер шу ете қалды. Артық бір қадам басуға да мұрсат бермей, үстерінен басып қалған топан суда қалған ауылдағылар азан-қазан болып шырылдап, құлында-құлын дауыстары шығып, құлақты тұндыратын ащы зармен булықты...

	***

	Түн... Жартылай туған орақ айдың буалдыр сәулесі ауылды басып қалған алып тасқынға төтеп бере алмай, айналаны тастай қара түнекке айналдырып жіберген.

	Жөңкіле жұлқынып ауылға қарай атылған тасқынның алғашқы толқындарымен бірге ауылға ағып жеткен Қыз-Ләйлі шар ете қалған баланың ащы даусынан есін жиып алды. Тасқынның жойқын күші алғашқы кезіккен үйді үстін жаба қабырғадан келіп соққанда астындағы ірге тасымен бірге қопарып, домалатып барады екен. Алғашқы соққыдан-ақ опырыла құлаған қабырға ерлі-зайыптыларды жатқан жерінде-ақ, тіл тартқызбай жаншып кете барғанда, бесікте бөлеулі жатқан бала ойдақ-сойдағы шығып домаланған үймен бірге шырқырап кетіп барады. Анасының жұпарлы аппақ сүтінен басқа ешнәрсені тандайына жағып көрмеген сәби, тұншықтыра көмейіне жүгірген лай суға шашала шырқырайды... Қыз-Ләйлі бейкүнә сәбиді алапат судан алып қалмаққа қарманып қанша арып таласқанымен ешнәрсе істей алмады... Енді байқады, бүкіл ауыл көлдің астында қалған екен. Көл жөңкіле тулап, ауылды көшіріп барады...

	– Көке!..

	– ...

	– Көке!..

	– ...

	– Ата!..

	– Апа!..

	– ...

	– Құлыным!..

	– ...

	– Жаным!..

	– ...

	– Қарашығым!..

	– ...

	– Тәңірім!..

	– ...

	Жандауыстары шығып шырқыраған адамдардың анасына бір, мынасына бір жүгіріп Қыз-Ләйлі жүр...

	– Ата-ай... Ата!.. Қайдасың ата?!

	– Құлыным-ай құлыным... Мен міне, қазір саған жетем...

	Су астында қалған үйдің құлаған бір қабырғасы белінен төмен басып қалып, қансырап жатқан шал көрші бөлмедегі шырқыраған немересіне жете алмай аһ ұрып жатыр... Үйдің үстінен гүтір-гүтір сынған мұз бен жөңкілген тасқынның гүрілі бір-біріне дауыстарын әзер естіртеді.

	– Ей, жаратқан Тәңірім, не жаздық... Бұл кесапаттан басқа жанымды алатын амал таппадың ба... Құдіреті күшті Құдайым... Құлындарымның жан шырылын естіртпей өзімді ғана неге алмадың... Тәңірім...

	– Ата.. а... кенет шырқыраған бала үні гүрс ете түскен қабырғамен бірге шорт үзілді. Манадан бері немересіне жетпек болып жанталасып, үстін басып қалған қабырға кесектерін аршып жатқан шал ауыр ыңыранып, сұлық жатып қалды...

	– Бітті... Бәрі бітті... Енді мені де тез әкет... Мынау қараң дүниеден... Енді бұл жалғанның не қызығы қалды...

	Есік-терезені жарып кірген су енді бөлмелердің ішін толтыра бастады... Су астында тұншығып жатқан шалдың жаны шықпай қойды... Қолқасын бітей ішке кеткен лай су кеудесін керіп жарып жіберердей болса да, жан шығар емес...

	– Тез-тез әкет мені... Құлыншағымның қасына тез жетейін...

	Су астындағы әр үйден шыңғыра шырқыраған ащы үндер толастар емес... Қыз-Ләйлі енді ары-бері алып ұшып барлық адамдардың қасына барып шықты... Бірақ, ешкімге де қол ұшын бере алмады...

	Анау жерде алғашқы толқын ұрғанда-ақ үйді қопарып, ішіндегілердің барлығын қораға әкеліп тығып тастаған нән бір кесек мұз ашық тұрған есікті жауып қалып, ішіне онша су кіре қоймаған... Алғашқы соққыда-ақ жантәсілім болған шешесінің ашық омырауына жабысып, тастай суық судан қол аяғы тоңазып қата бастаған жас баланың үні ішіне түсіп кеткен... Шешесінің емшегін әлсіз тырмалайды... Қыз-Ләйлі енді сол жас сәбиді жылытпақ болып ұмтылды. Құшағына қысып жылытқысы келді... Ол бұл жолы да ешнәрсе істей алмады... Мынау дүниенің тірлігіне араласуды оған жазбаған екен... Тыр жалаңаш сәби өз болмысынан тыс денесін селкілдетіп анасының омырауына бетін баса шетінеп кетті.

	Олардан сәл төменгі жерде ғана, қатар тұрған үлкен екі ағаштың арасына қысылып қалған жігіт ағасы екі қолтығына екі баласын қысып алған... Тамырлары білеуленіп, лай батпақтың ішінде көздері еркінен тыс ақшиып, қарысып тұр...

	Алып мұздар ағашты жанап өтіп, солқ-солқ еткізеді... Денесі тас болып қарысып қалған жігіттің жүрегі булығып кеудесін жарып жіберердей тарсылдап соғады... Өкпесін қапқан лай су әлсін-әлсін қанды бұрқақ болып сыртқа атқалақтап жатыр. Қолтығындағы балалардың бірі әлдеқашан жантәсілім болғанда, енді бірі суға тұншығып тыпырлап жатыр. Қыз-Ләйлі олардың қасына барғанда дәті жетпеді, енді ол өзінің ешкімге көмектесе алмасын әбден түсінген. Кері айналып кетіп бара жатқанда қырылдаған дауысты құлағы шалып, солай қарай барды... Су соққан қашаға бір қолымен жармасып, енді бір қолымен баласын құшақтаған әйел қашаның іргесіндегі кішкене қораға жете алмай тұр... Қораның ішіне су кірмепті, бір жас лақ бажылдай маңырайды... Әйелдің екі көзі лайлы батпақ суды жарып сол лақ тұрған қораға қадалып қалған, жанталасып, қолтығындағы баласын лақтың жанына жеткізбекке тырмысады... Суық су сорып қатып қалған денесі икемге келер емес...

	Қыз-Ләйлі ауыл адамдарының барлығының жан түршіктірерлік азапта өліп жатқанын көріп, аспанға қарай оқша атылып барып, көлдің орнына қарай құлдилай құйыла жөнелді...

	Көлге жете бере кешегі өзінің атын айқайлап шақырып, мәңгілікке жібермеске тас қылып құшақтап жатқан кесапаттан айырылып қалуға себепші болған жігітті көріп, сол тұрған жерінде жоқ қылып жібермекке ұмтылды... Адамдарға көмектесе алмағанымен қатыгездікке келгенде кез-келген елес рух соншама қайратты келетінін жақсы білетін... Екі қолы алқымына іліне бере өзін әлде бір жойқын күш кері серпіп лақтырып тастады... Адам баласынан осыншалықты жойқын күшті көрмеген ол, таң тамаша болып жығылған жерінен тұра бере... Енді байқады... Қағиданы бұзып, халықты қасіретке бөктірген жігітті кешегі өз құрсауынан босанып кеткен қара күш кесапаты алақандарына салып әспеттеп, аспандатып тұр екен. Қыз-Ләйлі өзінің енді бұл пәнидегі ешқандай да бір құбылысқа әсер ете алмайтынын біліп, шексіз зеңгір аспанға қарай заулай жөнелді... Заулап бара жатып күңірене сөйледі:

	– Адамдар-ай, адамдар... Қандай әлсіз... Қандай әлжуаз... Қандай байғам, сенгіш... едіңдер... Сендер қуаныштарың мен қайғыларыңды да, туғызатындар мен жіберетіндерді де қашанға дейін ажырата алмай кетеді екенсіңдер... Сендер өздеріңді қашанға дейін әлемнің иесіміз деген өтірік сенімдеріңе сене бермексіңдер... Білесіңдер ме, сендер жер әлемдегі ең әлжуаз бейбақсыңдар... Соны түсінсеңдерші...

	Алыстай бере оның үні ауаға тарап естілмей қалды.

	Тек көл бойындағы қалың орманды жапқан ақтықтар ғана дүр-дүр етіп қаза жырын сарнап қала берді...





АУШЫ




	– Кім білсін, дегенмен үлкендердің айтуынша бұл араға жарты ғасырдан бері ешкім ат ізін салмаған көрінеді.

	– Рас та шығар, тусып тұр екен ғой. Осыншама тамаша жерді неге ел мекендемеген сонда?

	– Аңыз ба, ақиқат па, оны тек бір жаратушы білер. Ел аузында осыдан жарты ғасырдың алдында бұл ара лықсыған мал мен жанға толы еді дей-тұғын... Әлде бір зұлмат бір түнде барлығын жұтып кетіпті дегенді айтады. Содан бері ешкім де бұлай келуге батпаса керек-ті.

	– Сен екеуміз сықылды жанын қайда сақтарын білмеген қашқындар болмаса дейсің ғой, сонда.

	– Шынымен-ақ, бұл жер сен екеуміздің жанымызды сақтап қалатын жер бетіндегі жалғыз панамыз ғой. Ешкім де бұл жерден бізді іздемесе керек-ті.

	Тар шатқалға енген екеуі сонда барып тізгін тартты. Екеуі де қылмыскер. Үкімдері анық. Өлім. Есерленіп жүріп бүкіл ауылды тас-талқан етіп өртеп жіберген. Өртегенде естерін жиып қашқан. Барар жер, басар тау қалмаған олар ел аузындағы қарғыс атқан делінетін жерге ат басын тірегендері осы.

	– Сонда, бұл жердегі ауыл қалайша ғайып болып кеткен.

	– Жетер енді, соның барлығына несіне бас ауыртасың.

	– Қорқынышты ғой...

	– Қолға түссең бұдан да қорқынышты болатынын білерсің.

	– Осында келгендерден тірі жан қайтпайды дейді ғой.

	– Көрерміз.

	Сай түбіндегі жылып аққан бұлақтан аттарын суарған олар беті қолдарын жуып, бұлақ шетіндегі шоқайма тасқа шығып темекі тұтатты.

	– Аттарды жасырып қоялық.

	– Керегі не, жібере сал.

	– Неге?

	– Енді бұл жерден ешқайда кетпейміз.

	– Неге?

	– Өзің айттың ғой. Бұнда келген тірі жан қайтпайды деп.

	Аз-кем отырған соң жасы кішісі:

	– Ананы қара! Кәдімгі адамның ізі, жалаңаяқ адамның ізі, – деді.

	Шатқалдың терістік бетіне қарай тарқалған ескі сүрдекті шәкене ғана құмдауытта қалған ересек адамның жалаңаяқ ізіне екеуі де ентелей үңілісті. Ары қарай қайда кеткенін таба алмады бірақ:

	– Демек, бізден де басқа тірі жан бар деген сөз.

	– Сайтан шығар.

	– Қайдағыға сенеді екенсің.

	– Басқа жаққа кетпедік пе...

	– Аттарды мықтап арқандап қой.

	Батыс жиекке қарай бет алған күн жал басынан тез құлады. Алакеуім шақ бастала жасы кішісі үлкенін бүйірден түртіп:

	– От жағайық па, – деді.

	– Жоқ, бүгінше жақпаймыз. Аман болсақ, ертеңнен бастап.

	– Қорқып отырмын.

	– Ұйықтап қалсаң, білмейсің.

	– Ұйықтай алар емеспін.

	– Қойшы енді, басты ауырта бермей, жол соғып шаршап қалыппын.

	Олар түнді біреуі қорылдаған қатты ұйқымен, біреуі сыбдыр еткен дыбысқа елеңдеумен, көз ілместен жанын жеген мың күдікпен атқызды. Күн көтеріле кешегі аттарды арқандаған жыныс арасындағы шағын алаңқайға келген екеуі аңырып тұрды да қалды. Аттардың бірі ғана тұр. Екіншісін тура қазықтың түбінен арқанды әлде бір өтпес дүниемен жұлмалап қырқып алып кетіпті. Жылқының жас құмалағының үстінде – кешегі бұлақ бойындағы адамдікіндей із.

	Кешке дейін біраз жерді шарлады. Бірақ ешқандай белгі табылмады. Әупірімдеп жүріп қара су қайнатып ішкеннен соң үлкені қынынан пышағын шағарып, бұлақ басында жатқан алақандай ғана жалпақ тасқа қайрай бастады. Қабағын қарс түйіп алған ол жанындағы жолдасының ешқандай да сауалына жауап қайтармады. Тек пышағының жүзін бас бармағымен сипап көріп, қылпылдап өтіп тұрғанына көзі жеткен соң:

	– Атты алып кел, – деп бұйырды.

	– Неге? – деген серігіне:

	– Елге жем қылғанша өзіміз азық қыламыз, – деді тістеніп тұрып.

	Оның қан сөлін ішіне тартқан ызғарлы жүзінен сескенген серігі басқа сұрақ қоюға бата алмай, еріншектеп барып атты жетелеп келді. Екеулеп жүріп атты жығып, төрт аяғын буған олар, әп-сәтте-ақ санын-сан, қолын-қол етіп жәукемдеп тастады.

	Түн ортасы ауа ұйқыға бас қойды. Кешегі ұйқының зары өткен жасы бүгін алдымен қор ете түсті. Сақ жатқан ересегі түнде өздерінің маңайына әлде ненің келіп ұзақ торуылдағанын біліп жатты. Жас басынан қорқу деген сезімнен ада өскен ол, жақындап келсе бір-ақ көрермін деп күтіп жатты. Өз пайымынша, не болса да адам кейіпті нәрсе.

	Таң ағара аз ғана көз шырымын алған ол орнынан тұра серігін оятты да, қайтадан әр түп қарағайдың түбіне дейін тімтіне қарап келе жатты. Ұзақ күнді батырып, кешкіре әлде неше адамның құшағы жетпейтін қарт қарағайдың қалқасында тұрған қақпақ тасқа келіп жетті. Астында аузынан атты кісі сиярлық үлкен үңгір бар екен. Үңгірдің аузынан енді кіре бергенде қол аяғы дір-дір еткен серігі етегіне жабысып:

	– Ағатай-ау, ертең жарықта кірейікші, – деп шыж-пыж болды.

	– Қорықсаң сыртта күте тұр, – деп, оны сыртта қалдырды да, кеше ғана қылпылдатып қайрап алған пышағын қолына ұстап, ішке қарай ақырын жылжып келеді. Үңгір өте үлкен екен. Шамамен он қадамдай жүрген соң түп жағынан лапылдап жанған от көрінді. Мұрнына түтіннің шалаң иісі келді. Шамасы, төбеде тесік бар болу керек деп ойлады. Жақындағанда барып көрді. Лаулап жатқан оттың жанында шашы аппақ болып жалбыраған, кеудесі мен бөксесін әлде бір жұлым-жұлымы шыққан бірдеңемен орап алған біреу отыр. Оттың арғы жағындағы тас қабырғаға сүйеулі адалбақан іспетті арса ағашта қара қошқылданған ет салбырап тұр. Оттың басында кешегі өздерінің жоғалған атының басы жатыр. Ол пышағын мыт ұстап жақындай беріп, байқаусызда әлде бір темір дүниені шалдыр еткізіп басып қалды. От басындағы оған жалт қарады да, баж ете түсіп орнынан атып тұрды. Шамасы, шелекпен су құйып жіберген болса керек. От бот етіп барып сөніп қалды. Төбеден өлеусіреген әлсіз жарық түсіп тұр. Баж ете түскен кәдімгі әйел адамның даусы екенін аңғарды. Соның арасынша қасынан сүйкеп өте шыққандай болды. Өзін қаншалықты жүректі санағанмен, ол абдырап қалды. Атып үңгірдің аузына шықты. Серігі анадай жерде серейіп жатыр. Есінен танып қалыпты. Әрі-бері жұлқылап көріп еді, есін жия алар емес. Ақыры арқалап бұлақ басына әкелді де, бұлақтың мұздай суық суынан бетіне шашып кеп жібергенде барып көзі ақиланып, алақтап орнынан атып тұрған ол:

	– Албасты көрдім... өз көзіммен көрдім. Мені соғып құлатып кетті... – деп өзеуреді.

	– Жоқ, ол албасты емес, кәдімгі адам... бірақ қатты шошынды... – дегеніне есе бермей:

	– Нақ албасты, – деп күш беретін емес. Ол серігін беттен жанып-жанып жіберді. Сонда барып ол басылғандай болып:

	– Қатты қорықтым, сені өлтіріп кеткен шығар дегенді ойлауға мұрсам әзер жетті, онан соң білмеймін. Ол шынымен адам ба? – деп сұрады.

	Бұл түні екеуі де ұйқысыз елеңдеумен өткізді.

	Ересегі күн шыға:

	– Кешегі үңгірдің маңайын байқастайық. Ол да ұйықтай алмаған болса керек. Бүгін кеште үңгірге келіп ұйықтайды, сонда ұстап алып сөйлесеміз, – деді.

	– Бұл жерден кетейік, – деген серігінің сөзін елеген де жоқ.

	Ұзақ торуылдаған олар кешке қарай өздерінің ұзақ күткен құбыжықтарының үңгірге кіргенін көріп, баспалап жақындай бастады. Үңгірге кіріп кеткен құбыжық әлденеше рет сыртқа шығып қарауылдап жүрді. Жақын келгенде ғана байқады. Шамасы алпыстардан асып кеткен кемпір.

	– Бұл шынымен де албасты. Мынадай иен үңгірде кемпір қалай күнелтеді, – деген серігіне, үлкені – басқа түссе баспақшыл деген бар, – деді де қойды. Ет асым уақыт өткеннен соң үңгірдің тура алдына келген олар, қолдарына арнайы дайындап алған кеспелтек ағаштарын серт ұстап кішісі аузында қарауылда қалды да, үлкені ішке кіріп кетті.

	Кешегідей емес, ол бүгін еркін басып келеді. Үңгірдің түбіне таяғанда ала кеуім қараңғылыққа көзін сәл тоқтатып үйретті де, жан-жағына тінтініп қарай бастады. Қор-қор еткен дыбыс үңгірді жаңғыртып тұр. Шамасы, шикі етті көп жеген шығар деп ойлады ол. Кешегі от жанып тұрған жердің әр жағында бүк түсіп, үстіне тері іспетті бірдеңе жамылып жатыр екен. Әлсіз буалдыр сәулемен жалбыраған аппақ шашы анық көрініп жатыр. Таяқ тастам жерге дейін жақындаған ол қолындағы кеспекпен басынан бір салмаққа ыңғайланды да, ол ниетінен қайтты. Не болса да кім екенін біліп алайын деп, баспалап барып алқымнан ала кеп түсті. Кемпір өтірік ұйықтап жатқан болса керек-ті. Алқымына оның қолы тиген заман әлде бір үшкір қаруды оның бүйірінен қорс еткізіп тығып алды. Бүйірден кірген қанжар іші-бауырын от қылып өртеп бара жатқан оның қанша тырбанса да дыбысы шықпай қойды. Қос қолы сусып алдына келді. Жүрелеп аз-кем отырды да, бір жағына қарай қисая берді.

	Орнынан жер таяна тұрып жатып кемпір:

	– Міне, енді болмағанда екі айға жететін азық табылды, – деп күңкілдеді. Сосын үңгірдің аузына қарай келе жатып:

	– Сендер екеу болсаңдар, мен үшін қауіпті. Осылай, біреуің ғана қалғандарың жақсы... Адам баласымен тіл қатыспағалы қанша... – деп күбірледі.

	Оның өз үні өз құлағына ұғынықсыз болып жеткендей болды. Үңгірден сыртқа шыққанда манағы қарауылда тұрған жігіт мұны көріп, есі ауысып, аңырып тұрып қалды. Кемпір қасына келді де, оның қолындағы ағашты жұлып алып, сайға қарай лақтырып тастады. Үнсіз жетелеп үңгірге алып кірді. Қарсыласарға бойында еш дәрмені қалмаған жігіт үңгір түбіне жеткенде, өз серігінің сұлап жатқан денесін көріп, әл дәрмені кете тұрған орнында құлады.

	Есін жиғанда өзінің қол-аяғының тас байлаулы жатқанын біліп, құтқарыңдар деп біраз уақыт айқайлап жатты. Кемпір білтеленген шаштарын жұлмалап, лаулаған оттың басында отыр. Манағы серігінің өлігі жоқ. Үңгірдің ішін қапырық күлімсі иіс кеулеп тұр. Жан-жағына алақтап қарап жатқан ол, от басындағы серігінің киім-кешегінің жатқанын көріп, дір ете түсті. Сескене отырып бітеу тас қабырғаға көз салды. Арса толы ет. Бір шетте өзінің атының басы жатыр. Онан ары тағы бірдеме қараяды. Не екенін айыра алмады. Оттың сәулесін кемпір далдалап қалыпты.

	– Менің досым қайда?

	Ол кемпірге бірінші рет тіл қатты. Кемпір орнынан тұрып манағы арт жағында қарайып жатқан затты нұсқады. Досының басы. Кәдуілгі кесілген бас. Ол ышқынып барып шыңғырып жіберді.

	– Неге?

	– Маған азық керек.

	Ол кемпірдің сөзін ежіктеп әзер ұқты. Шамасы көп заман сөйлемеген болар, үні ішіне түсіп тоқтамайды екен.

	– Адамсың ба, албастысың ба?

	– Елу жылдың алдында адам болатынмын.

	– Одан кейін.

	– Міне, өзің көріп отырғандай.

	– Неге?

	– Е, сен қайда барарсың, адаммен сөйлеспегеніме отыз жыл болыпты. Сенімен бір шерімнен шыға сөйлесіп алайын, содан кейін көрермін.

	– Не істемексің?

	– Азық етемін.

	– Мен адаммын ғой.

	– Ас ретінде адамның етінен тәтті ет еш уақытта болмайды.

	Оның жүрегі аузына тығылды. Кемпір сөйлеп жатыр. Сөздері еміс-еміс құлағына жаңғырып жеткендей болды. Басы айналып барады. Кемпір қанша сөйлегенін кім білсін, оның бар ұққаны: «Осы шатқалды қыстап отырған аз ауыл қалың қардан ешқайда шыға алмай қалып, дерлік аштық пен аяздан қырылыпты. Осы үңгірдің іші өліктен аяқ алып жүргізгісіз болыпты. Адамдардың ең соңында қалған ол әл-дәрмені құрып, аштық пен аяздан өлгелі өлеусіреп жатқанда, әлде бір жыртқыш таңертең ғана өлген көршінің үлкен қызының бір санын жұлмалап жеп жатқанын көріп, солай қарай сүйретіліп жүрген екен. Бұны көрген жыртқыш тайып тұрыпты. Жақын құрбысын құшып, егіліп жылап жатып ол манағы жыртқыш жұлмалаған санының үстіне бетімен құласын. Аш өзегіне түсіп өліп бара жатқан ол, ылжыраған қанды еттен аузын тартып алайын десе шамасы жетпей өлі қанды құныға сорсын кеп. Содан көзі ілініп кетіпті. Ояна келсе әжептәуір әлденіп қалған. Құрбысының денесіне қараған ол, шыңғырып барып талып қапты. Көзі қарауытып жатып жыртқыштан қалған бір санның жартысына таяу жерін жеп қойған екен. Кір сіңген көйлегінің етегімен аузын сүртіп қалса, қып-қызыл қан. Басын тауға да, тасқа да ұрып зар жылапты. Одан ештеңе өндіре алмаған ол екі күннен соң өлмес үшін, ақыры екі көзін тарс жұмып аязда қатқан денелерді жыртқыштармен бірге кеміріп жүріп, көктемге әзер жетіпті. Көктем келіп жер жібіген соң, осы ауылды іздеп келгендер қар астында күйреп қалған үйлердегі жыртқыштардан аман қалған адам денелерін жерлеп кетіпті. Адамның етін жеп қысты өткізген қыз адамдармен кездесуге дәті жетпей, тығылып қалыпты. Содан кейін бұл маңды адам аяғы баспапты. Жабайы андар мен жайылып келген малдардың етімен күн өткізіп жатыпты. Содан жиырма жылдан соң бір аңшы жолығыпты бұған. Қыс басында келген аңшының аты тастан құлап өліп, осы үңгірді мекендеуге мәжбүр болыпты. Аңшының көзін құртпақ болған ол түн ортасында үңгірге келіп еркектің ашты қаңсық иісіне елітіп, ойлағанын орындай алмапты. Сонымен қойшы әйтеуір, аңшы екеуі бірге тұрып қысты өткізіпті. Аңшы бұны ауылға алып кетпек болған екен. Бұл да келісімін берген іспетті. Содан елге қайтуға қамданып жатқанда аңшыны сыртта қасқыр талап, әзер дегенде құтылып үңгірге жетсін. Жиырма жылдың алдындағы адамның етінің дәмі мұның таңдайын қуырып тоқтамайды. Қан көп ағып талмаурап жатқан жігіттің қанын сүртіп отырып, сұқ саусағына жұғып қалған бір тамшы қанды жалап қалған екен. Тұла бойы дүр етіп, өз-өзіне ие бола алмай манадан таңған орауышты тарқатып, қанын сорсын кеп... Өлеусіреген аңшы тырп ете алмай ышқынып жатыпты да, жан тәсілім еткен екен. Енді манағы жігіттің бүйірінен атқақтаған қанды сіміріп, жадырап отырғаны осы екен. Қан сағынған күні өзінің де қанын ішпекші».

	Ол бейберекет шыңғыра бастады. Тандайы кеуіп, талығып барып есінен қайта адасып қалды. Таңдайына жылымшы бірдеме тиіп, тамағынан ары бір былжырақ кесек дүние кетіп жатып есін жиды. Аштықтан бұралып, таңдайы әбден кеуіп қалған екен. Аузына салынған дүниені ары қылғытып жатып әлін жинаған ол, кемпірдің қарқ етіп кекіргенінен кейін барып көзін ашты. Алдында астау іспетті бірдемеде қан-қан болып адамның мылжаланған саусақтары жатыр екен. Өзінің манадан бері адам етін жегенін білген ол, шыңғырып барып тағы да талып қалды.





ҚОЛ ЖАУЛЫҚ




	Айдың суық сәулесі. Аспаннан ба, әлде қайдан құлдилап құлап келем. Қорқыныштан шыңғыра-шыңғыра дауысым бітіп қалған. Құлақ түбімде суылдаған күшті желдің екпінді үні. Әні-міні жерге жетіп күл паршам шығар деп ойлағанда сұбықаным ұшады. Сол қолымда бір зат бар екен. Енді бажайлап қарадым... буалдыр сәуледен әзер көрінеді... кәдімгі қол орамал. Жоқ қол орамалдың жартысы. Мен қайдамын деп ойландым. Дұрысы қайдан құладым? Мынау не қылған орамал? Төменге қарадым. Қарауытып түбі көрінер емес... құлағыма біреудің ухілеген үні келді. Жан-жағыма жалтақтай бастадым. Менен сәл қиғаш төменде тағы біреу құлап барады екен.

	– Ей! Кім бұл?

	– Сенсің бе, Дастан?! – даусынан тани кеттім. Менімен бір бөлмеде жататын досым Асыл екен.

	– Құдай атқыр, біз қайдамыз...

	– Білмеймін... есімді жаңа жидым, құлап келеді екенмін.

	– Шипамыздың біткені осы болар...

	– Солай досым...

	– Қашан жетер екенбіз?

	– Қайда...

	– Жерге...

	– Мен білсем, тап осы біз жерден құлап келеміз.

	– Қой ары... қолындағы не?

	– Білмеймін, жарты қол орамал... сенің ше?

	– Менде де...

	– Есіме бірдемелер түсетін сықылды...

	– Менің де.

	– Айтпақшы, екеуіміз бөлмеде отырғанбыз.

	– Иә. Таптым, осы орамалға таласып қалдық.

	– Менікі болатын.

	– Жоқ, менікі.

	– Маған Бәну берген.

	– Жоқ, маған Ләйлі берген.

	– Ей, ақымақ. Менікі.

	– Мен емес, сен ақымақсың... құлап бара жатқан кейпіміз мынау... орамал не теңіміз.

	– Мен білсем, бізді осы орамал құтқарады.

	– Тапқан екенсің шапағатшыңды... иә! Иә! Есіме енді түсті. Екеуміз менің орамалыма таласып қалғанбыз. Содан ортасынан қақ айырылды. Орамалмен бірге жер жарылып екеуміз құлағанбыз.

	– Менің орамалыма!

	– Менікіне.

	– Қайда кетіп барамыз... ойбай-ау, қайда құлап барамыз...

	– Қолымнан келсе Ләйлінің қасына барар ем.

	– Мен Бәнуге.

	– Ләйліні білесің бе?

	– Жоқ. Сен Бәнуді танисың ба?

	– Танымайды екенмін. Қандай қыз.

	– Дүниеде онымен теңесетін сұлу болмаса керек.

	– Ләйлі де жан біткеннің өңдісі болатын.

	– Қалай таныстың?

	– Ескі бақтағы су бұрқақтың орнында.

	– Кетші-ей, мен де Бәнумен сол жерде танысқам.

	– Ұқсастық. Ғажап.

	– Шыныңды айтшы... менің орамалыма неге таластың.

	– Қой ары, бұл менің орамалым, Ләйлі өз қолымен берген.

	– Жоқ, бұл орамалды Бәну маған өз қолымен берген.

	– Ғажап, мұнда бір сыр бар. Бәну туралы айтшы. Түрі қандай қыз еді?

	– Кітап сөресіндегі тұрған портретті көріп пе ең?

	– Иә, оны мен әкелгем. Ләйлінің суреті.

	– Жоғалшы ары, мен әкелгем. Бәнудің суреті. Жынданған шығарсың сен...

	– Сенің есің ауысыпты.

	– Жоқ, екеумізді де жын ұрған.

	– Түкке түсінсем бұйырмасын.

	– Менде...

	Мен Асылды қуып жетіп қалдым. Манадан бері ысылдаған боран даусымызды әзер естіртіп келе жатыр еді, енді анық естілді.

	– Әкел қолыңды.

	– Неге?

	– Барар жерге бірге жетейік.

	– Е, тойға бара жатыр ек... – мен өзімше кекеткен болдым. Біз қол ұстасып келе жатырмыз. Әлі құлдилап құлап келеміз.

	– Орамалымды қайтарсаңшы.

	– Сен менікін қайтар!

	– Жоқ, менікі.

	– Бір жерге барып соғыламыз да тас-талқан боламыз.

	– Қорқа-қорқа оған да бойым үйренді.

	– Шынымен бар кесепат осы орамалдан шықты.

	– Иә, солай сықылды.

	– Онда екеуіміз де орамалды жіберейік.

	– Ойланып алайын.

	– Қимай келесің бе?

	– Иә, сен ше?

	– Мен де.

	– Сынап көрейік пе?

	Екеуміз қатар орамалды жібердік. Желдің екпінімен жалбырлап келе жатқан орамалдың екі бөлігі жалпылдап барып біріге кетті. Орамалмен біріге шыңғырған әйелдің ащы даусы естілді.

	– Ләйлі!

	– Бәну!

	– Ләйлі!

	– Бәну!

	Екеуміз тағы қызыл кеңірдек болдық. Ол Ләйліні Бәну деп шатасып келеді.

	Қанша уақыт өткенін қайдам, бір заманда тура төбемізден әппақ көйлегі желбіреп Ләйлі құлап келе жатыр екен.

	Көзді ашып жұмғанша бізді қуып жетіп алды.

	– Бәну!

	– Асыл! Жаным менің...

	– Ләйлі!

	– Дастан! Жаным менің...

	Ол екеумізге де бірдей жауап қайтарып келеді.

	Біз екеуіміз екі қолынан ұстап алдық. Енді үшеуіміз бірге құлап барамыз.

	– Бәну жаным, сен Ләйлі емессің ғой.

	– Жоқ мен Бәнумін.

	– Ләйлі, сен Бәнусің бе?

	– Жоқ, мен Ләйлімін.

	– Сен бізді жынды қылайын дедің бе... – бұл жолы Асыл екеуіміздің даусымыз қатар шықты.

	– Жоқ, мен сендерді шатастырайын дегем жоқ... сендер өздерің шатастындар... менің тәнім бір болғанымен қазір жаным екеу.

	– Түсінбедік.

	– Онда тыңдандар, мен айтайын...

	* * *

	Біз егіз болатынбыз. Кішкентаймыздан бастап нағашы апайымыздың қолында өскен едік. Онымен перілер қауымындағы ешкім араласпайтын. Өйткені жерге барып келген дейтін. Содан біз апайымыздан жер туралы сұрайтынбыз. Ол айтпайтын. Сөйтіп жүріп біз бойжеттік. Апайымыз өте ғұлама оқымысты жан болатын. Соның арқасында біз перілер қауымындағы ең сұлу, ең ақылды перизаттар атандық. Бізге ынтызар болғандар аз болмады. Бірақ, тағдырдың жазуы болар, солардың ішінен көңілімізге толатын ешкім де шықпады. Перілер қауымында он сегізге толған соң үйленуің керек-ті. Бұл бір қатып қалған қағида еді. Біздің жүрегімізді шаттыққа бөлей алатын бір пері затының шықпағанына қатты налып қамықтық... Жылай-жылай құр сүлдеріміз қалды. Содан бір күні апайымыз екеуімізді отырғызып алып жер туралы, жер бетін мекендейтін адамзаты туралы барлық көрген-білгендерін айтып берді. Енді сендердің бақтарың бір ашылса сол жерге барып ашылар сонда кетіңдер деп ақыл айтып, екеуімізге бірдей екі қол орамал сыйлады. Бар шарты екеуің де бір-біріңе күйеулерінді кезіктірмеңдер, екеуіңе бірдей адамның тәнін беремін, бұл өте қауіпті, өйткені менде тек бір ғана адамның тәні бар. Соны екіге бөліп екеуіңе беремін. Оның бар қасиеті мына орамалда, екі орамал бір-біріне жақындаса бірігіп кетеді. Әрі екеуіңнің тәндерің де баяғы өз қалпына, яғни бір денеге айналады... өте сақ болғайсыңдар деді де барар жолды көрсетіп жолға салып жіберді. Содан жерге түстік. Әуелі бірге жүрдік, сосын екіге бөлініп қош айтыстық та, екі жақтан өзімізге жар іздемек болып кеттік. Бізді тағдыр сол ескі бақтың ішіндегі су бұрқақтың орнында кезіктіргенін екеуіңе жеке-жеке кезігіп орамалымызды сыйға тартқан соң бірақ білдік. Екеуіміз бір тәнге жабысып қалдық. Біз де ұзақ тай-таласқа түстік. Содан ақыры тек біреуміз ғана күйеу таңдайтын болып келістік. Апайымыз адамзаттың барлық болмысын айтып берген еді... адамның ең әлсіздігі қызғаншақтығы мен күмәнқорлығында екенін жақсы білетінбіз. Сол үшін екеуіңе де бірдей суретімізді бердік. Сосын шешімді өздеріңе қалдырдық. Тек біреуіңнің ғана қалғандарыңды қалағанбыз. Әрқайсымыз өзіміз ұнатқан жігітіміз қалса екен деп тіледік. Біз бірақ сендердің қол орамалды бөліп алатындарыңды ойламаппыз... енді еш қайранымыз жоқ.

	– Бәну... – Асыл бас салып құшақтай алды.

	– Ләйлі... – мен Асылды кеудесінен итеріп ажыратып алдым.

	Екеуіміз тағы қыздарды додаға салдық. Бір-біріміздің жағамызға жармасып құлдилап барамыз.

	Үш тән – төрт жан.





ҚАРА ҚОБЫЗ




	Әсілінде біз бұл жердің тұрғылықты тұрғыны емеспіз. Көрші ауданнан көшіп кел генбіз. Сырттан кірген кірме болған соң ба, бұл жақтың адамдарымен аралас-құраласымыз әліге саябыр. Осыдан екі жылдың алдында үйірден бөлініп қалған шабдар биені іздеп кеткен әкей араға оншақты күн салып келді де, ел-жұрттың ешкіміне де айтпай, бір-ақ түнде осында мал-жанымызбен көшіп келгенбіз. Айтпақшы, сол жолы әкей жиырма жылдың алдында кісі өлтіріп сотталып кеткен ағасы Манас көкемді ертіп келген-ді. Әкейдің ойына не түскенін қайдам, онысын бізге, тіпті шешемізге де айтпады. Өзі де тым қатал адам, екі сөйлемейді. Сөйлетпейді. Мектепте бір кісілік-ақ озат оқушы едім. Мұнда келген соң мені мектепке жібермей қойдың соңына салып қойған. Шешей де анда-санда көзінің жасын сығымдап алатын. Бар әңгімеден тыс қалатын тек Манас көке ғана. Көп сөйлемейтін бұйығы адам. Әуелде мен қорқып сырттап жүретін едім, кейін келе бауыр басып қалдым. Ол кісінің, тіпті, үйде бар жоғы білінбейді. Ірі қара малға сол кісі қарайтын.

	Шалдың тосын мінезін түсіне алмай екі ағам біраз уақыт күңкілдеп жүрген еді. Бір жылдай уақыт өтер-өтпестен ол екеуін де үйден айдап шықты. «Қанаттыға қақтырмадым, тұмсықтыға шоқтырмадым. Жеткіздім, жетілдірдім... енді менен аулақ» деген. Шешем зар еңіреп жылағанымен, ағаларымның көңілі онша босамаса керек-ті. Қайта, еркіндікке бір жола кеткендеріне ырза.

	– Ау шал!– Менің үлкен ағам әкейді солай атайтын– әйтеу ұлдың керегі жоқ болса, ана Бектайды да бізбен бірге жібер. Оқуын жалғастырсын.

	Шал тарс айырылған. Қолынан тастамай бірге алып жүретін сарала қамшысымен ағамды жондатып тартып кеп жіберсін. Бектас ағам баж етіп барып жалманнан түскен.

	– Бектайға жуымаңдар!.. түге кетіңдер көзіме көрінбей! Арттарынан ере шыққан шешемді шалдың зәрлі көзі бір алайып қана үйге қайта тыққан.

	– Жәкем, қой, балалардың мазасын алма – Манас көкем әкейді Жәкем дейтін. – Бұларға да ертеңгі өмір керек. Әлі жас, қолыңнан шығармай қалай байлап-матап ұстамақсың. Еркіне жібер. Мына Бектай да оқуына кетсін.

	– Шатымай жайыңа отыр! – әкей тағы тарс айырылған. Бұрындары екеуі былайша сөйлеспейтін. Тіпті, екеу ара мал-жанның қал-күйі болмаса басқаша әңгіме болмайтын да еді.

	– Жетер!.. – Манас көкенің даусы үйді теңселтіп жібергендей болды.

	– Араласпа менің шаруама... – деген әкейге:

	– Барлығы өз кінәң... соның ашуын балаларыңнан аласың ба... Жетесіз.

	– Соның азабын аз тарттым ба?!. Әкейдің даусы дірілдеп шықты. Ұрланып ақырын қарап едім, көзінен тарамдалып аққан жас сақалынан тамшылап тұр екен.

	– Мені жетісіп жүр дейсің бе... жиырма жылғы түрменің тозағының өзі жанымды жеп біткен.

	– Өзіңнің тапқан кеселің...

	– Менімен ғана кетер еді... сен араласпағанда...

	– Өкініп отырсың ба? Әлде сол сайтанынды сағынып жүрсің бе! – Әкейдің даусы саңқ-саңқ ете қалған. Манас көке үйден атып шыға жөнелген.

	– Ағаеке-ау, қайда барасыз... – кетпеңіз деп етегіне жабысып жылаған шешемді де тыңдамай, айқасқасына мініп тау жаққа қарай шаба жөнелген. Содан екі-үш күннен кейін барып әкей өзі ертіп келген.

	Содан бері екі жыл өтті. Кәдімгі қара табан қойшы болып жатылдым. Таңсәріден қотанды ақ серке бастап өреді. Ақтөс екеуіміз артын қаумалап, ауылдың іргесінде тұрған тауға қарай беттейміз. Ақсерке де менің дауысымды әбден танып алған. Бір айқаймен-ақ кері қайтарып аламын. Тіптен болмаса көмекке Ақтөс барады. Оның барқ-барқ етіп абалаған дауысынан қоралы қой кері ығыса үркеді. Ұзын сонар сайды өрлеп барып тар шатқа енгенге дейінгі жердің әрбір тасына дейін қанықпын. Тек шатқа кіргеннен кейінгі ішінің кендігі алты қанат үйдей үңгірдің аузындағы шәкене тепсеңге ақ серке де баспайды. Ақтөс те маңайына бармай, алыстан абалап үріп, айналып өтеді. Анда-санда қызық көріп мен барып қайтамын. Кейде, қатты жаңбыр жауып кеткенде, барып паналаймын. Қанша айтақтасам да ақтөс маңайламайды. Бірде сіберлеген ақ жауыннан бойтасалап үңгірде отырып ұйықтап қалыппын. Ояна кетсем, түн ортасы ауып қалған екен. Орнымнан атып тұрып, сыртқа жүгірдім. Қойым не болды екен деп алаңдадым. Жоқ, күнде жатып жүрген көңіне қой өз-ақ барады ғой. «Қойдан айырылып қайда жүрсің» деп әкей кәрленер деп қорықтым. Қолынан бір түспейтін сарала дырау қамшысы есіме түскенде, арқам шым ете қалғандай болды. Шаттан шығып, сайды бойлай үйге қарай зауладым. Айдың аппақ сәулесі айналаны күндізгідей жарқыратып тұр. Сайдың ортан беліне жете алдымнан Манас көкем шықты.

	– Бектай-ау, қарғам, түн ортасы ауғанша қайда жүрсің... шешең зар жылап отыр. Мен де малдан енді келген бетім. – Манас көкемнің дауысы реніштен көрі мүсіркеуі басым шықты.

	– Көке, мана жаңбырдан бойтасалап ана шаттағы үңгірге барғам, сонда ұйықтап қалыппын.

	– Не дейді... сол үңгірге сен де барып жүрсің бе?! Манас көкем зірк ете қалды.

	– Әншейін, жаңбырға малшынып қалған соң... – ары қарай міңгірлеп ешнәрсе айта алмадым.

	– Екінші ол жаққа аяғыңды аттап басушы болма!

	– Неге, көке?

	– Сен сұрама?

	– Айтсаңызшы...

	– Әкең білсе сирағыңды шағады... – Манас көке бар пейілімен айтып тұр. Менің екі тізем қалтырап кетті.

	– Әкеме айта көрмеңіз, көке...

	– Сен ол жаққа бармаймын десең...

	– Олда-былда, ол жаққа екінші аяқ баспаймын, көке...

	Менің бағыма қарай әкей үйде болмай шықты. Жоқ қарап кетіпті. Шешейдің екі көзі төрт болып күтіп отыр екен. Мені көре сала бас салып дауыстап жылап жіберді.

	– Ағаеке-ау... осы баланың не жазығы бар еді...

	– Е, қалқам, біздің қолымыздан не келер дейсің... – Манас көкем ауыр күрсінді де, ары қарай ешнәрсе айтпады.

	Шешей де шамалыдан кейін көз жасын тиып, алдыма ас қойды. Ас-суанымды іштім де, даяр тұрған төсекке барып, көрпені тас бүркеніп жатып қалдым. Көзім ілінер емес. Шешей мен Манас көкем екеуі әлденелерді айтып отыр.

	– Ағаеке, әлгі айтпайды әлі... Біз осы жаққа неге көшіп келдік.

	– Е, оны сұрап не қыласың?

	– Бұл баяғыда сіз тұрған ауыл емес пе?

	– Иә, сол қарғыс атқан ауыл осы.

	– Енді неге келдік?

	– Баяғы сол кесапат.

	– Жазасын өтеп келдіңіз ғой.

	– Ол тек өкіметтің ғана жазасы... ол өзі жазалағысы келеді.

	– Кім? Жанас сол түні үйге келе сала қатты ауырып жатып қалған... содан сандырақтап екеуін де ана сайтан қатын мен баласын бірдей өз қолыммен өлтірдім деп сандырақтаған еді... артынша сізді ұстап кетті. Қанша рет сұрадым, ешнәрсе айтпай қойды...

	– Иә, оның көзін құртқан... енді соның әпекесі тауып алып бізге шарт қойып отыр.

	– Не деп?

	– Жәкемнің жанын қалайды... – Манас көкемнің осы сөзін естігенде тұла бойым дір ете қалды. Шешей уһлеп жылай бастады. – Жаныңды сақтағың келсе, кенже ұлыңды менің қызыма қос деп отыр.

	– Соры қалың қарғам-ай... шешей енді қыстыға өз үніне өзі тұншығып егіліп отыр.

	– Ертең ерте сендер кетіңдер...

	Шешей үнсіз.

	– Көне жараны тырнап не қыламыз, қарағым. – Манас көке тағы күрсінді.

	– Жәкем екеумізді қалдыр да Бектайды алып қайтып кет.

	– Сіздер ше...

	– Өз қателігіміздің азабын өзіміз тартайық.

	– Жоқ бола қоймас, сіздерді қалай тастап кетеміз.

	– Бірге кетіп қалсақ қайтеді.

	– Онда барлығымызды қоймайды.

	– Басқа амалы жоқ па, ағеке.

	– Ең дұрысы, таң ата Бектай екеуің кетіңдер...

	– Әлгі...

	Таңға дейін көз іле алмадым. Манас көкем мен шешейдің әңгімелерінің түп-төркінін толық түсінбесем де, бір сұмдықтың болып жатқанын жаным сезіп жатыр. Тек күн шығардың алдында көзім ілініп кетіпті. Мен оянғанда күн арқан бойы көтеріліп кеткен екен. Орнымнан асығыс тұрып малға кетпек болып ем, шешей:

	– Асықпа, құлыным... Малды көкең өргізіп кетті... – деді.

	Мен ары ешнәрсе қаузамадым. Шешейдің ісінің берекеті кетіп, дастарқанды әзер даярлады. Шай ішіліп біткен соң енді кетелік деп айтатын шығар деп ойладым. Түс ауғанша үйде тапжылмай жаттым.

	Түс ауа – Мен Манас көкеме барам – деп, шығып бара жатыр ем шешей «тек ерте орал» – деді де, теріс айналып кетті. Жаулығының ұшымен көзін сүртіп тұрғанын сездім. Одан ары ешнәрсе айтпай сыртқа шықтым. Шарбақта Бектас ағамның көкбестісі байлаулы тұр екен Бектас ағам кеткелі ол менің меншігіме өткен. Соған тоқым салдым да, сайға қарай шоқырақтата жөнелдім. Анадайдан мені көріп қалған ба, алдымнан Манас көкем шықты.

	– Ау, жазғандар сендер кетпедіңдер ме?

	– Қайда?

	– Шешең ешнәрсе айтпады ма?

	– Жоқ, көке, шешем ешнәрсе айтпады... мен кеше сіздердің әңгімелеріңізді естігенмін... мен кетпеймін... өзімде жоқ батылдықпен Манас көкеме тіке қарап тұрып, осыны айттым.

	– Иттің ғана баласы... Манас көкем атының басын кері бұрды. Артынан құйрық тістесіп еріп келемін.

	– Өкінесің ертең... кет!

	– Көке, кетпеймін....

	– Әкеңде өстіген.

	– Көке...

	– Иә, не болды?

	– Маған барлығын айтып берші, не болған еді?..

	– Айтып берсем кетесің бе...

	– Айтыңыз...

	– Кетемін десең... осы қарғыс атқан ауылдан қарамды батырам десең айтамын... Манас көкемнің шоқша сақалының селкілдеп кеткенін арт жағында келе жатып-ақ сезіп келемін.

	– Жарайды, кетемін, айтыңыз.

	– Бектай, сен әкеңнің атақты қобызшы екенін білесің бе?

	– Иә, елден естігем, тартқанын көрмедім.

	– Ана қара сандығында не бар екенін білесің бе?

	– Қазынасы шығар алпыс жыл жиған...

	– Жоқ, онда қара қобыз... менің қобызым.

	– Иә, сізді де мықты күйші болған деп естігем.

	– Әкең қобызды менен үйренген.

	– Әкеме қобызыңызды неге бердіңіз?

	– Мен берген жоқпын, тартып алған.

	– Қалай?

	– Ұзақ әңгіме...

	– Айтыңыз.

	– Сол қобыз бізге арғы аталарымыздан қалған екен. Алдымен мен үйрендім. Үйренгенде оны біреуден емес, аяқ астынан бір түнде қолыма алдым да күңірентіп тарта жөнелдім.

	– Қалай?

	– Біздің әкеміз оны қолына алып көрмеген жан. Төрде ілінулі тұратын. Тек аталарың тартушы еді... осы маған қонбай-ақ қойды деп отыратын. Ауылдағы бірен-саран қобыз тартатындар келіп көріп үнін шығара алмай қойған. Содан бірде бір айғыр үйір жоғалып кетті... соны індетіп жүріп осы жерден таптым. Ол кезде мынадай самсаған қалың ауыл жоқ. Бірлі жарым ғана жылқышылар отар қоспен мекендейтін. Кешегі сен ұйықтап қалған үңгірдің аузында ұйлығысып тұр екен. Барлығының құйрығын көзеп тастапты. Ат соғып шаршап келгем. Жантайып біраз дем алып алайын да, содан соң айдап қайтармын деп астымдағы атымды тұсадым да, үңгірге кіріп ер-тоқымымды жастанып жатып қалғам. Бір уақытта күңірене боздаған бір дауыстан оянып кетіп, орнымнан атып тұрдым. Тура бас жағымда қап-қара матамен оранған бір қыз қобыз тартып отыр екен. Қорыққаннан жүрегім тас төбеме шықты. Бір-ақ аттап үңгірдің сыртына шығып кеттіппін.

	– Ер жігіт әйел затынан қорқушы ма еді – деп сықылықтап күліп қыз да сыртқа шықты.

	– Кімсің? Жынсың ба әлде Албастысың ба? Аузыма одан өзге сөз түспей қалды. Құлағымнан әлгіндегі қобыздың дауысы кетер емес. Қыз жауап қайтармастан қолындағы қобызды қайтадан тарта бастады. Қобыздың күңіренген әуені мені күш-қайратымнан ажыратып, әлсірете бастады. Одан соңғысы есімде бұлдыр-салдыр. Мені қайта жетелеп үңгірге кіргізді. Содан дастарқан жайды. Артынан маған қобызды ұстатып тартқызды... бір есімді жинасам, ағыл-тегіл жылап қобыз тартып отырмын. Одан кейін тағы есімнен адасып қалыппын. Оянғанымда түн ортасы ауып кетіпті... әлгі сайтан алғыр қыздың құшағында жатыр екем. Орнымнан атып тұрып қоярда қоймай жылқымды айдап кері қайттым.

	– Мені тастап кете көрме... – деп, ол жол ортасына дейін зар еңіреп бірге барды... сосын қайтты.

	– Мен ауылға келгеннен соң да құлағымдағы әуен бір кетпей қойды... сол әуенмен бірге қара киінген қыз. Сол жастықтың кесапаты ғой, осыған душар еткен. Араға жұма салмай-ақ, өзімнің сол қызға ғашық болып қалғанымды білдім. Бір күні үйдегі қобызды алып тартып көрмек болып отыр едім, Жәкем келді. – Тартып үйренейін деп отырсың ба? – деп сұрады.

	– Осыны мен тартып кететін сықылдымын дедім мен де. Содан қобызды қолыма алып, ысқысын ақырын ішегіне тигізіп тарта бастадым. Несін айтасың, майталман күйшідей боздата жөнелдім. Сол жерден сенің әкеңде қобызды қолына алып тартып көрмек болды... үнін шығара алмай біраз уақыт өткізді... ақыры үйреніп тынды... содан бірер ай өткеннен соң, бір күні қосар ат алдымда баяғы үңгірге қарай тартып кеттім. Келсем, әлгі қыз әлі сол үңгірде екен.

	– Сенің келетініңді білгенмін... дейді. – Енді үлкен кесапат басталады, сен қобызды ініңе неге үйреттің дейді зар еңіреп. Мен әуелде албастының қызы болғанмын... содан қолыма осы қобыз түсіп, адамға өзгерген едім. Бұл әуенді тек бір адам ғана тартуы керек еді... мен өмір бойы соған тәуелді болып өтер ем. Ал екінші бір адам тартар болса баяғы бейнеме қайтып кетемін. Енді құрыдық, дейді... жылап. Мен сенбедім. Қобызды өзіммен бірге ала келген едім қыз қобызды қолыма ұстатып – көзіңді жұм да шанағын қаптаған теріні алақаныңмен сипап көрші, – деді. Көзімді жұмып қобыздың шанағын керген көн теріге қолымды тигізе беріп селк ете түстім. Кәдімгідей бүлкілдеп тулап тұр. Құлағыма алқынып дем алған үні келді. Қыз ары қарай әңгімесін жалғастырды. Дүние әуелі осы әуенмен жаралған екен... ғайыптан осы әуен шығып қаншама заман зарлап тұрыпты... сосын осы әуенге келіп қобыз пайда болыпты. Алғашында әлсіз зарлап тұрған әуен қобыздан шыққан кезде тіптен күңіреніп кеткен екен, содан бар дүние әуеннің әуезіне қарай жарала беріпті, жарала беріпті... алдымен су, одан соң жер, одан соң тау жаратылыпты... әуен тау мен суды бір-біріне сапырып атқақтатқан кезде от жаралыпты, отпен бірге біз жаралған екенбіз... содан әуен талығып барып тоқтап, қайтадан құйқылжи жөнелгенде барлық тіршілік иелері жаралыпты... тек алғашқы адам ғана ең соңынан әуеннің құдіретімен топырақты су шайып от қыздырғанда жаратылған екен. Оған дейін өзі боздап тұрған әуен кілт тоқтаған екен. Адам сол кезде қобызды қолына алып, ары қарай жалғастырып тартыпты. Тарта-тарта жалыққан адам талығып ұйқыға кеткенде, қобыз өзіне жүкті болып тағы бір қобыз босаныпты... оны біз ұстаппыз. Міне, екі қобыз да бір жерде, енді біз екеуіміз мынау әлем құрып жоғалса да, мәңгіге бірге боламыз... тек сен ініңді өлтіруің керек. Ол әуенді тек бір ғана адам тартуы қажет, екінші адам тартар болса, сен ажалды пенде қалпында қаласың да, мен қайтадан албастыға айналып кетемін» деді. Мен інімді өлімге қимадым. Біраз уақыт болып кері қайттым. Қыз менен қобызды алып қалды. Келген соң Жәкем қобызды сұрады. Ананы бір, мынаны бір сылтауратып, біраз уақыт жалтарғаныммен ақыры қоймай бар шындығымды айтқызды. Барлығын білген соң Жәкем біраз уақытқа дейін дел-сал болып жүрді де, аяқ-астынан бір күні шешеңді алып қашып келді. Алды артына қаратпай асығыс той жасады... мұның осынша жініккенін менен өзге ешкім де білмеді. Біз әкеден екеу ғана едік. Мен албастымен кетсем, өзі ажал құшатын болса әкеміздің ары қарай түтіні үзілмесін деген болу керек. Апта аралатып осы үңгірге мен келіп кетіп жүрдім. Әупірімдеп жүріп анау алдындағы тепсеңге шәкене қос қалқайтып алдым. Қыз да күнде тақақтап қоймайды... менің ақыл есімді бірақ жаулап алған. Ауылға келсем Жәкемді қимаймын. Содан бір күні сол Жәкем айтты... ана албастыңа айта бар... менің жаным оны ұшпаққа апарар болса, сәл күтсін, әйелім босансын... ұл болса сол күні-ақ қолына өзім барам... деп. Мен сәлемін айтып келдім, қыз да күтетін болып келісті... арада біраз уақыт өткен соң ай-күні толып шешең Бектас ағаңа босанды... әке-шешемізде жан жоқ қуанғанда. Тек Жәкем екеуіміз ғана түнеріп әзер жүрміз. Айтулы сағат жетті. Екеуіміз бірге жолға шықтық. Албастының арбауына түскеніммен туған інімді қалай өлімге қиямын. Мен Жанасқа әдірем қалсын бәрі... екеуіміз амалын тауып, ана албастының көзін құрталық дедім. Екеуіміз жолда Әден деген бақсы шал бар еді, соған соқтық... болған жайдың барлығын айтып бердік...

	Баяғыдан қалған әлдебір кітаптарын ақтарып арлы-берлі шиыршық атып, селкілдеген бақсы ақырында Жәкеме бір тұмар жазып берді де... шамаларының барынша тез жетіңдер... ол да толғатып жатыр екен... ол тумай барып өлтірсеңдер, бұл бәлекеттен бір жола құтыласыңдар... егер кешіксеңдер түптің түбінде қайталап соғады. Тез аттаныңдар... екі қобызды бір-біріне беттестіріп астыңа басып ал да, ысқысының қылын талдап үзе бер... інің өз қолымен сонда ғана өлтіре алады деді...

	Біз жанұшырып осында жеткенімізде таң атып кеткен еді. Аттан түсе бергенімізде, жас баланың баж еткен дауысы шықты. Біз қосқа атып кірдік. Мен екі қобызды бір-біріне беттестіріп жамбасыма бастым да қыздың қобызының ысқысын талдап үзе бастадым. Жәкем бақсы шалдың берген ала шылбырымен ананы буындыра бастады... жаңа туылған бала сақ-сақ күліп, қостың ішін айнала еңбектеп шапқылып жүр. Жәке буындыра түсті... мен ысқының қылын барынша жанталасып үзіп жатырмын. Ақыры соңғы, қылы үзілгенде әйелдің денесі лап етіп отқа оранды да жоқ болып кетті. Енді Жәкем баланы айнала қуып ұстай алмай, біраз арпалысты... ақыры ұстап оны бажылдатып қылқындыра бастағанда, мен шыдай алмай сыртқа атып шықтым. Сүт пісірім уақытта Жәкем сыртқа шықты да менің қолымдағы қобыздарды жұлып алып, албастының қобызын тасқа бір періп қаусатты да, өзіміздің қобызды алып маған қарамай атына мінді де, шапқылай жөнелді... қосқа кірсем бала жоқ. Ошақтың орнында жатқан тулақтың үстінде бір-ақ уыс күл жатыр екен. Содан бастап қырсық шалды мені. Ауылға қайтып келе жатып Ерментауға соққанмын. Ерментауда жас шамасы жетпістердегі бір кейуананың үйіне қонғанмын. Ұйықтап жатқанмын, таң ата дабыр-дұбыр дауыстан оянып кеттім. Басымды көтергенімше болмады, екі-үш адам келіп бас салып жұмарлап, қолымды артыма қайырып байлап тастады. Шырақ жағылды. Манағы кейуана зар еңіреп жылап отыр. Мынау қанішер менің жалғыз қызымды өлтірді дейді. Қайдағы қызы деп мен аң-таң, мен келгенде кемпір жалғыз еді ғой деп ойладым. Терезе жақта қап-қара матамен оранып біреу сұлық жатыр. Келгендер сақшы қызметкерлері екен. Шақырған кемпір. Кемпірден уақиға туралы түсініктеме алып жатыр. Мені тұқыртып екеуі басып ұстап тұр. Тағы біреуі терезе жақтағы мүрдені суретке түсіре бастады. Бетіндегі қара жамылғыны алып қалғанда, мен ышқынып барып құлап қалдым. Үңгірдегі әйел. Мұнда қалай келген деп ойландым. Мені сыртқа алып бара жатқанда кемпір қасыма келіп әзірге бара тұр... уақыты келгенде сенімен тағы есеп айырысатын боламын деді. Сот сараптамасы менің қандықол екенімді дәлелдеді. Мен жиырма жылға сотталдым. Содан шыққанымда баяғыдағы кемпір алдымнан шықты.

	– Сен менен әлі құтыла алмайсың... бір қызымды өлтіргеніңмен енді бір қызым бар... енді сонымен есептесесіңдер... – деп ескертті... мен ауылға қайтпай басқа жаққа кетіп қалмақ болғанмын. Оған кемпір... сен менің талабымды орындамасаң ініңнің жанын аламын деп күш көрсетті... ақыры ауылға келдім. Мен келе жатқанда кемпірдің үлкен қызы Жәкеме кезіккен екен. – Кенже ұлың он беске толғанда менің қызыма бересің! Арамыздағы қанды кек сонымен жуылады... ұлыңды алып кетеміз... оған көнбесең барлық тұқымыңмен құртамын деген екен. Екеу ара ақылдаса келе, ақыры әйелдің шартына көніп, осында көшіп келдік. Енді, міне, сен де он беске толдың... мен барлығын айттым, ары қарай тағдырыңды өзің шешесің... Манас көкем осыны айтып атының басын тартты, біз үңгірдің аузына келіп қалған екенбіз. Үңгірдің ішінен сыңғырлаған қыз күлкісі естілді. Мен аттан түстім. Атынан еңкейіп маңдайымнан сүйген Манас көкем көзінен жас парлап, атын борбайлай шатты өрлеп шаба жөнелді... Қыз күлкісі тіпті жарқын-жарқын естіледі. Нартәуекел деп үңгірге қарай кіріп бара жатқанда әкейдің:

	– Бектай... қарғам менің... құлыным... – деген дауысын естіп тосылып қалдым.

	Астындағы атын борбайлап маған қарай шауып келе жатыр. Қолында қара қобыз.





ЕГІЗ ТҰМАР




	Түн ортасы ауған шақ. Екеуміз. Досым және мен. Автокөліктің іші. Бұл манда таң бозынан қызыл іңірге дейін қайшалысатын қалың автокөлік түн ортасында сап тиылады. Көше бойындағы оқшау-оқшау ғимараттардан тек бірлі жарым ғана электр шамы жылтылдайды.

	Алыс ауылдан осы қалаға келіп такси жүргізушісі болып жүргеніме үш жылдан асқан. Былтыр ғана ауылдағы бір досымды жаныма шақыртып алғанмын. Әке-шешесі ерте қайтыс болып кеткен. Бала күнінен әркімнің босағасында жүрген тұғын. Екеуіміз бір жатақта тұрамыз. Сол бар жиған-терген ақшасымен бірге бір парша хат жазып қалдырғанда, менің көлігімді алып тайып тұрған.

	Аяқ астынан бүгін пайда болып отыр. Атысарымызды да, шабысарымызды да шеше алмай отырмыз.

	Қара кештен бері үнсіз менің көлігімнің алдыңғы орындығында сәл-пәл шалқалаған қалпы отыр. Қырық күн бойына шеше алмаған жұмбағымның үстіне тағы баттастыра жамау салып, әңкі-тәңкі күйде мен отырмын.

	– Кешір, бүгін ескіше он төрті айдың толған күні сені мұнда әкелмеуім керек еді... – ұзақтан бергі үнсіздікті досым бұзды. Мен жауап қайтармадым... шынын айтсам, оның ешбір сөзіне сеніп те отырғаным жоқ. – өкпелісің маған, оған жетерлік себеп те бар... десе де жан досымсың ғой, сенің алдыңда өтірікші болмайын деп әкеліп отырмын мұнда. Менің айтқандарымның шын екендігіне көзіңді жеткізесің де еш қайда бұрылмай түзу қайтасың!..

	– Жетер!.. осы өтіріктерің де... кім сенеді... одан да басқалай бір жал таппадың ба?.. – мен шарқ ете қалдым. Шамасы, оның шамына да қатты тисе керек. Басын оқыс жұлып алып, жағамнан жұлқи өзіне қарай тартты да:

	– Тыңда, сайтанның сапалағы, мен басынан бастап айтып беремін... оған дейін Нұрым-қызда шығар, сосын кетемін... мен дір-дір еткен әлсіз саусақтарын жайлап қана бір-бірлеп шығардым да өз орындығыма шалқаладым. Ол басын көтерген қалпы сөйлеп отыр.

	* * *

	Мен ауылдан келгенде тек сені пана тұтып келгенмін. Бұл қалада сенен өзге танысым да, жақын жанашырым да жоқ-тын. Қалада жүргінші тасуды, бүткіл қаланың ойлы-шұңқыр, қым-қуыт қуыс көшелеріне дейін өзіңнен үйрендім. Мен қаламен толық танысқан соң өзің күндізгі кезекке шықтың да, мені кеште таксишілік етуге шығардың. Әу баста табысымыз да жаман болған жоқ-ты. Бір көлікке мінгеспей және бір көлік алып екі жақтап ақша табу ғана ойымызда болған. Мен одан еш уақытта айнып көргем жоқ, сен де...

	Әңгіменің барлығы сол кештен басталды.

	Тура осы көшенің бойымен түнгі он екілер шамасында кезекті жүргіншімді іздеп зырлап келе жатқанмын, тура осы маңда, анау бір түп қара талдың түбінде біреу тұр екен. Жанына келіп тоқтай қалдым... өрімдей жас қыз... жылап тұр. Күздің қара суығынан қатты жаураса керек... дір-дір етеді... үстіне жұқа ғана ақшағи көйлек киінген... жарайды, қойшы... оның көйлегін айтып не қыламын... менің өз міндетім бар... кезіккен жүргіншімді діттеген жеріне жеткізіп кіре ақымды алуым керек.

	– Қайда барасың, қарындас?! – дедім. Ол еш жауап қатпастан көлігіме отырды да қолыма тілдей қағаз ұстатты... сол кезде барып ол қызды мылқау шығар деп ойладым. Қағазда қаланың терістік бетіндегі шағын ауылдың адресі жазылған, көшенің де, үйдің де адресі анық. Мен солай қарай бет алдым. Анда-санда айнадан артқы орындықта отырған қызға еріксіз көз жүгіртемін... тіптен менің қиялым жетпестей сұлулық... шіркін, тілі болса ғой, әңгімеге тартар едім деп армандадым. Ақыры барар жеріне де жеттік. Тар көшенің ең соңғы үйі болар шамасы. Ары жол жоқ. Тұйыққа келіп тірелгенде, шамасы алпыстарды алқымдап қалған кемпір шығып, тап бір менімен келісіп алғандай ашық тұрған терезеден алақаныма бір уыс темір теңгені салды да, арт жақта отырған қызды жетелеп кете барды... мен орнымда есім ауа жаздап мелшидім де қалдым. Мана байқамаған болармын, қыздың аппақ көйлегінің етегі қып-қызыл қан, жерге тамшылап барады. Мен жалма-жан артқы орындыққа, қыз отырған жерге жарық салып қарадым. Дым жоқ. Тап-таза. Бірақ мұрныма қанның қаңсық иісі келгендей болды. Қайтадан кетіп бара жатқандарға қарадым. Екеуінің де еңкілдеп жылап бара жатқаны иықтарынан-ақ сезіліп барады. Сол жерде таң ағарғанға дейін отырдым. Неге екенін қайдам... әлде бір тылсым күш кері кетуіме ырық берер емес. Жерге жарық түсе амалсыз саған қарай жол тарттым.

	Екеуіміздің ең алғашқы ренжіскеніміз сол күні болды. Машинаның ішін қанның күлімсі иісі кеулеп кетіпті... сен басқаша ойладың... менің оны басқаша түсіндіруге шамам болмады... тек қана ақталумен ғана болдым. Аузыңа түскен ең жаман боқтықтарыңды төгіп сен кеттің. Сол күні алғаш рет қорындым. Бәрін тастап, ауылға қайтып кеткім келген. Кетіп қалайын-ақ деп бекінсем де, бір күш осы қалаға бекемдеп ұстап қалған тәрізді. Кете алмадым. Ақыры кешке дейін сені тағатсыздана күттім. Өлдім-талдым дегенде сен жеттің. Маған ләм-мим деместен көліктің кілтін ұстаттың да үйге кіріп кеттің. Сол күні алғаш рет еш табыссыз қаланы арлы-берлі кездім де жүрдім. Ешбір жүргіншіге тоқтауға зауқым соғар емес. Осы көшемен қанша рет өткенімді білмеймін. Түн ауды-ау деген бір мезгілде барып анау қара ағаштың түбінен кешегі қызды көргенде, ойпыл-тойпыл болып алас ұрған көңілім сәл тыншығандай болды-ау бір. Жанына келіп шорт тоқтадым. Тура кешегім қайталанып жатқандай... Қыз отыра бере, көліктің ішіндегі шырақты жақтым. Жүрегім зырқ ете қалды. Аппақ көйлегінің етегі шып-шып еткен қызыл қан. Ол үнсіз мүсеурей қарайды. Дереу шырақты өшіре қойдымда, атша тулаған жүрегімнің алқынысын басып қайта шырақ жақтым. Тағы сол. Кеше қалай сезбей қалғанмын, қанның қаңсыған күлімсі иісі қолқаны қабады екен. Қорқа бастадым. Қызды қалдырып кетейін деп бір ойладым да, ол ойымнан тез айныдым. Қыздың айдай жамалы бар нәрсені басып барады. Әнтек тым мұңды... Бұл жолы көлікті барынша баяу жүргізіп келемін. Айнадан көз ала алар емеспін. Қыз да сәл-пәл миығынан жымиғандай болады... әлде менің көзіме солай көрінген. Қойшы, әйтеуір, ақыры жеттік-ау жетер жерімізге... көлікті көре сала кешегі кемпір орнында тыпыршып тұр. Қара түнді қақ жарған көліктің күшті жарығынан кемпірдің жүзі анық көрініп келеді. Өртке түскендей түтеп кеткен. Мен жетіп енді тоқтай бергенде, есікті жұлып алардай жұлқи тартып ашты да:

	– Жүгірмек! Менің құлыныма зәредей зәбір тигізер болсаң, менен еш жақсылық көрмейсің, ал мына тиыныңды... екінші жуыма!.. – деп, кемпір менің еш уәжімді тыңдамастан қызын ертіп кете барды. Мен асығыс жиналып, кері қайттым да жол бойында көлікті әбден тазартып, өзіңе әкеліп бердім.

	– Ол екеуіміз үшінші күні тілдестік... сол күні оның мылқау емес екенін білдім. Сол күні оның бұл жалғанның жаратылысы еместігін... арғы әлемге кетіп қалғандығын сездім. Кеш кіре осы жерге келіп тапжылмай отырғанмын. Күндегі уақытында қыз да пайда бола кетті. Жанына келіп, көліктің есігін ашып едім, ол басын шайқады... мен қолтығынан демеп кіргізіп жібермекке ұмсынып едім:

	– Кешіріңіз, мен сізбен бара алмаймын... деді, қыздың майда үні құлағыма әлде бір ып-ыстық жалындай сезілді.

	– Қалқам, сен мылқау емессің бе? – деп сұраппын бірден. Қыз күрсінді. Мен қоярда қоймай қызды көлікке мінгіздім де жолға шықтым.

	– Атың кім?

	– Білмеймін.

	– Қалайша?

	– Рас айтамын... менің есімде ешнәрсе жоқ, тек әжемді ғана танимын... сосын сыңарымды.

	– Қалай...

	– Біз егіз қызбыз...

	– ...

	– Қайдан шықтың?

	– Білмеймін...

	– ...

	– ...

	Жол бойы қыздан мардымды жауап ала алмадым. Бұл жолы кешегідей емес, жылдам жүрдім. Не сыры болса да қыздың әжесінен білейін деп шештім.

	Кемпір уағдаласқандай сол орнында тұр екен. Кешіктірмегесін бе, бұл жолы ешнәрсе айтпастан ақшасын ұмсына бергенде:

	– Апатай! Ақшаңыздың керегі жоқ... Тек бір нәрсе білгім келеді... – деп едім, кемпір:

	– Тайт ары!.. Нені білгің келеді?!. Көрінбе көзіме мен сені, сен мені көрген жоқсың!.. Ал мына ақшаңды, құры көзімнен!.. – деп буырқанып, қызын қолынан дедектете жетелеп ала жөнелді. Бұл күні де ешнәрсенің байыбына жете алмай қайттым. Енді оның сырын ашудың басқа жолын қарастыруыма тура келді.

	Есіңде болса сенен сол күні таңертең осы қаладағы балшы-көріпкелдер туралы сұрағанмын. Сенің айтқаның бойынша ең атақты деген балшы соқыр кемпірді іздеп бардым.

	Картасын дар-дар еткізіп қотарыстыра шилап отырған кемпір менің келерімді әуелден-ақ біліп алған тәрізді. Өздігінен сөйлей жөнелді.

	«Оу! Бейбақ! Келдің бе... Сені қанша күттік... Бұл жалғанда да осындай тағдыры талайсыз талайлар бар... Талайлар бар... Бұның бақытына қарай, бақыт деймін-ау тәйірі... Ондай бақыт әдірем қалсын... сен жолығыпсың... қап!.. қап! Сенің де бір қарығың ашылмаған сорлысың ғой... кете алмайсың енді, кете алмайсың... иә... иә... бейшара бала... оның жайын біле алмай қиналып жүр екенсің ғой... мен атын айтып беремін... атын айтып берсең анау қарығы ашылмаған сорлы әжесі бар болмысты өзі айтып береді... ол кемпір менің бірге туған сіңілім... ал қызының аты Айым... оның сыңары бар, оның аты Нұрым... бала, байқа, олармен бірге кетіп қалып қайта алмай қалма... артында жоқшың болмаса, қайтар есік жабылып қалады... сен табалдырықта тұр екенсің... кері қайтуға амалың жоқ... аттайсың енді... қаншалық талайың барын қайдам... оны тек артыңнан жоқтайтын жоқшың ғана шешеді... тағдырыңды... жоқшың көп болса тез ораласың... ал болмаса мәңгіге ол қапаста сен де қаласың...» балшының бар сөзіне ешқандай да шәк келтіргенім жоқ. Қайталап та ешнәрсе сұрамадым. Кері қайттым.

	Бар жиған-тергенімді сенің жастығыңның астына қалдырдым да қысқа ғана «Жаңадан бір көлік алуға мына ақшалар жетер... мен бір алыс сапарға кеттім... мені ұмытпа, әр кез жоқтап отырсаң бір күні ораламын, сонда барлығын айтып беремін... кешір мені жан досым... бәрін білгенің де мені кешіретін боласың» деген бір парша хат қалдырдым да, кеште сенен кілтті ала сала осында келдім. Тура сол күндегіндей уағында Айымды алып, асыға үйіне қарай зауладым... көңілім алай-дүлей астаң-кестең. Қыз секем алмасын деп тіл қатыспадым. Бірде бәрін тастап кері кетіп қалғым келсе, бірде не де болса соңына дейін көргім келеді... бар уайымым мені сенен өзге жоқтар жоқшының жоқтығы...

	Межелі жерге жете көлікті тоқтатып өзім жерге түстім... менің әрекетіме кемпір таңданып қалған тәрізді. Сәл түйткілсіп барып қолыма ақшаны ұстата бергенде: – Апатай, Айым туралы білгім келеді, айтыңызшы деп қолынан ұстап тізерлеп отыра кеттім.

	– Жарығым-ай! Қарғам-ай, осы күнді асыға қанша күттім... мен күткен жан сен екенсің ғой... жарығым... – деп кемпір мені бас салып гөй-гөйлеп жылай бастады. Көліктен Айым түсіп: – Әже, жүрші, кетейік – демегенде сол орында таң атқанша отыра берер ме ек. Айым екеуімізді екі жағына алып, жетелеп кемпір бітеу қуысқа қарай жүріп келеді. Көлік сол орнында қалды. Тұйыққа тірелген соң оң жақтағы үстін шырма-шатуғып шырмауық басқан бір адам әзер сыятын есіктен әзер ішке кірдік. Үй деймін-ау... әйтеу қадым заманнан қалған құжыраға кірдік. Іште аспалы қолшам тұр екен. Айым есіктен кіре сала төр жаққа барды да, үстіндегі бар лыпасын сыпырып тастап, қабырғаға ілінулі тұрған жасыл көйлекті киді... қыздың жалаңаш тәніне қараудан қаншалықты именсем де, көзімді тайдыра алмай қойдым. Кемпір мұнымды сезді ме, әлде, сезбеске салынды ма, еш рай байқатпады... тек сыртқа құлағын түрумен болды. Айым көйлекті киіп, белін буынып бола сала үйдің біз отырған бір жақ бөлігі жарқырап шыға келді. Әу баста қотыр-қожалақ там сықылды еді, енді лезімде жарқыраған сарайға айналып сала берді... тек қалған жартысы ғана бәз-баяғысынша сүркей тартып тұр.

	Ғайыптан пайда болды ма, әлде, соның арасынша кемпір даярлап үлгерді ма, үстелді майыстырған дастархан дайын тұр.

	Кемпір мені дастархан басына отырғызып шай құя отырып, әлсін-әлі шылауышының ұшымен көзін сүртіп қойып әңгімеге кірісті.

	– Сөзді арыдан бастайын. Біз бұл қаланың байырғы тұрғынымыз. Осы қаланың тұғыры қаланбай тұрғанда біздің ата-бабаларымыз осында жасаған екен. Атамыздан жалғасқан дәу перілі бақсылық жынымыз бар-тұғын. Өз әкем жердің астындағыны да, үстіндегіні де толық біліп отыратын көріпкел болған. Біз үш ағайынды едік. Екі қыз бір ұл. Үлкен екі қыз егізбіз. Сыңарымды менен сүт пісірім үлкен дейтін... Бастан бақ тайса бір күнде екен... Бір кеште әкеміз босағаға жете бере гүрс етіп отыра кетіп «Әкетті... әкетті... жалғызым-ай... жарығым-ай... кетіп бара жатқанын қарашы... әй, енді сендердің сорларың-ау... қайтейін енді, қайтейін...» – дейді зар еңіреп. Ініміз сыртта жүрген. Апалы-сіңлілі екеуміз әкемізді қаумалап не болғанын сұрап жатыр-мыз. Қолына ініміздің мойнынан тастамай тағып жүретін тұмарын ұстап алыпты. Еш уақытта оны мойнынан алдырмайтын еді. Бұл атадан жалғасқан қағидат дейтін. Әкеміздің қолындағы тұмар енді лапылдап жана бастады. Бар нәрсені көріп-біліп отыратын әкеміздің мына дәрменсіздігіне біз еш жіп таға алмадық... қорқыныштың бір қалың тұманы басты да қалды... сырттан баж ете қалған дауыс шықты. Әпекем екеуміз далаға атып шықтық... қап-қара түтек болған шөкімдей бұлт інімізді жұлқылап, аспанға қарай алып бара жатыр екен. Құлында- құлын даусымыз шығып үйге, әкемізге жүгірдік. Кірсек, әкеміз жерде құлап жатыр аузынан қара жалын қан атқақтап. Зар еңіреп басын сүйедік. Аузын сумен шайып жанталасып жатырмыз. Бір заманда барып есін шала жиған әкеміз: «Менің де дәуренім біткен екен... жарықтарым... анау менің төсегімнің басындағы қобдиды ашсаңдар... Сонда егіз тас тұмар жатыр... екеуің екеуін алып тағып алыңдар... ол қасиетті тұмар. Мойындарыңнан тастамаңдар... иесімен бірге өсіп отырады. Өмірге бір ұрпақ келгенде жаңа бір тұмар пайда болады... Аталық тұмарды еш уақытта денеден ажыратпау шарт... Ол ажыраған күні жындардың жендеті тұмар иесін алып кетеді... ал аналық тұмар тәннен сырт сақталатын... Аталық тұмардан айырылдық... енді жылдам екеуің екеуін тағып алыңдар... әрі ұрпақтарыңның мойнынан тұмарды ажыратпаңдар... тез, жылдам тұмарды тағыңдар!.. сонда ғана кесапаттан аман қаласындар... тез!.. тез!.. – үздіге бұйырды. Екеуміз қатар қобдиды ашып тұмарды мойнымызға салғанымыз сол-ақ, әкеміз лап ете түскен бір жалынға айналды да, жоқ болып кетті. Тұмардың қасиеті бізге өтіп, бар дүние көз алдымызға самсап келе қалды... тіпті жазмыштың солай екендігін де ұғындық. Артық жылап-сықтамадық та.

	Арада қаншама уақыт өтті. Осында зәулім қала орнады. Екеуіміз де даңсалы балшы болдық.

	Оның да өзіне тән машақаты бар. Адамдардың арасында адам ғұмырын кеше отырып адамға тән бақыттан баз кешу оңай шаруа емес. Мен жалыға бастадым, ақыры бәрін тастап, өзіме ұнаған бір еркектің етегінен ұстадым да кеттім. Әпекем менің бұл ісімді құп көрмей, бөлек кетті. Баба жолын жалғастырам деп. Некелі болған түні тұмар көріпкелдік қасиетін жояды. Тек қорғаныш қана бола алады. Арада біраз уақыт өткен соң балалы болдық... босанғанымда сүт пісірімдей уақыт есімді жоғалтып алыппын. Есімді жиғанымда алақанымда тура өз мойнымдағыдай, бірақ кіп-кішкентай тұмар жатыр екен. Қыз босанғанымды бірден сездім. Дереу қызыл-шақа болып жатқан сәбиімнің мойнына тақтым. Сонда барып білдім, еркек тұмарды қайтарып алып кеткен соң біздің кіндікке ұл баланы жазбаған екен... Қызым бой жете келе күйеуім ақ ажалымен о дүниеге аттанды. Ел қатарлы өсті, өркендеді... сосын көршіміздің ұлына жат жұрттық болды. Арада жыл өтіп қызым босанды. Тағдырдың жазмышы сол екен, қызым туыттан қайтыс болды, тек артында егіз екі қызы қалды. Жылай-жылай жүріп сол екеуін өзім алып бағып қақтым. Өсірдім. Елмен бірге оқуға жібердім. Екеуі бірге қаладағы ең үлкен жоғары оқу орнына түсті, екінші жылдығында оқып жатқан кез екеуі. Кешқұрым қаншама жылдар бойы хабарсыз кеткен әпекем келіп тұр алқын-жұлқын:

	– Көзіңді шел басқан албасты... ана қыздарыңның тұмарына неге қарамайсың... екеуі де үйге қалдырып кетіпті... жүр... жүр... айырылып қалмай тұрғанда тез жетелік деп мені сыртқа қарай сүйрелей жөнелді. Біз есіктен шыға аспаннан баяғыда інімізді алып кеткен қара бұлт үйдің алдына шөкті де қалды. Мені жұлқылап жоғары алып бара жатыр, әпекем бар дуаларын оқып, арып таласып жүріп мені әзер алып қалды. Жерге құлап түсіп, бойымда қозғалар дәрмен жоқ, жер сызып жатырмын. Бір мезетте бұлт айықты. Әпекем қол-аяғымды уқалап отыр. Басымды көтеріп, бетіне қарап баж ете қалдым. Әпекемнің екі көзі бірдей ағып кетіпті. Үңірейген көздің ұяшығынан қан саулап тұр.

	– Құлындарым-ай... қорланып кеттіңдер ғой... қарғаларым-ай... тым құрғанда сүйектеріңе жете алмай қор болатын болдық қой құлындарым, – деп еңіреп отыр. Жан шақырып сыртқа қарай сүйретіп бара жатырмын... құлыншақтарымды таба қоймақпын ғой. Мен пақыр.

	– Сорлы бейбақ-ау... сен қырық қадамнан ары бара алмайсың ғой... саған көрінбегенімен мен сезіп отырмын кесапаттың қамыт шынжырына маталып қалғансың ғой... ары жібермейді... мен де кеттім... менен де қайыр жоқ... қашан екенін қайдам, бір күні біреу келер. Мені кесапат олардың сүйегінің маңына жолатпайды... қыздарыңды көшеде әулекілер қорлап, сосын өлтіріп тастап кетті... Енді тек солардың сүйегін қолыңа тигізе алсаң... Тек соған ғана жол сілтей аламын... содан соң мен де қайтамын арғы мекенге, Бақұл бол!.. – деп зар еңіреп қайтып кетті. Содан бері күн шыға тасқа айналып, тек кеште ғана адам кейпіне келемін... араға апта салып, түн ортасында Айым жетті үйге. Айым деймін-ау... тәнін қалдырып, құр сұлбасы ғана. Көшедегі бір такси әкеліп тастады... бір рет әкелген адам қайтып оралып көрген емес. Соның артынан таң бозында Нұрым келді... ол да сол құр сұлба... екеуі де не болғанын айтып бере алмайды... екеуін де әбден қорлаған... сосын өлтіріп тастап кеткен... жандарында құжаттары да болмаған иесіз қалған... саған кезіккен жерде осы қаланың мәйітханасы бар денелері сонда... кемпір әңгімесін аяқтар-аяқтамастан қақпаны әлде біреу дүрсілдете соққылады.

	– Нұрым-ай... айнам-ай... кемпір еңірей жылап сыртқа шыға жөнелді. Айым үйдің босағасында бүк түсіп еңіреп жылап жатыр. Сәлден соң есік ашылып, үсті-басы сауыс қан болған тура Айымнан аумайтын қызды кемпір сүйеп үйге кіргізді. Ол жарық жаққа келе алмайды екен. Бір жері жарыққа шалынса қиналып шыңғырады... тек бөлменің сүркей тартқан көлеңке жағына барып қинала ыңырсып жылап жатты. Манадан байқамаған екенмін... мен де ағыл-тегіл еңіреп жылап отырмын.

	Енді тым құрғанда қыздардың сүйегін жеткізіп берейін дегенді ойладым. – Апатай, сабыр етіңізші... мен тым құрығанда қыздарыңыздың сүйегін жеткізіп беремін дедім...

	– Ризамын саған балам, ризамын... тек сенің ғана қолыңнан келеді... Айымымның сүйегін әкеліп бере аласың...

	– Нұрымды да әкелемін, апатай...

	– Жоқ, балам, ол сенің қолыңнан келмейді... тек біреуін ғана әкеле аласың одан ары жол жоқ... құлыным... кемпір тіпті еңіреп жылап кетті. Мен асығыс орнымнан тұрып сыртқа шықтым. Таң алакеуімдеп қалған екен, салып ұрып мәйітханаға келдім. Елдің жұмысқа шығар мезгілін күттім. Іштегі қыздардың мәйіті туралы есік қараушымен сөйлесіп көрдім... «қаншама өлік жатыр, оны қайдан білейін» деп кері кетіп қалды. Ақыры бас маман келген соң сонымен сөйлестім.

	– Туысқаны ем... жоғалып кетіп еді... таба алмай жүр едік...– деп біраз жағдайды айтып ем, қайырылмады. Жақын туыстығыңды толық дәлелдейтін құжат керек дейді. Соңыра «басымды ауырта берме» дегенге келді... қанша жалынып жалпайғаныммен көнбеді... басқалай еш амалым болмаған соң сол күні түнде ұрланып кіріп Айымның мәйітін алып шықтым... ал, Нұрымның мәйітінің үстінде шұбалған қалың қара түтін маңайына жуытар емес. «Мені мұнда қалдыра көрмеші, ағатай», – деп Нұрым шырқырап жатыр... айнала ебелектеп жанымда Айым жүр. Сүйекті ала сала, кемпірдің үйіне тарттым. Кемпір асыға күтіп тұр екен. Көліктен сүйекті жерге түсіре бергенде айналам отқа оранды да кетті.

	Қорыққаным сонша, көлікке қайта тығылыппын.

	– Қорықпа, балам, сені бұл от күйдіре алмайды... – деген кемпірдің сөзіне әзер сеніп, есікті аштым... шынымен де күймейді екенмін. Екі жақтап жүріп сүйекті үйге жеткіздік. Кемпір қабырғаға ілінулі тұрған тұмардың біреуін әкеліп мәйіттің мойнына таққан замат анадайда бар іс-қимылымызды бағып тұрған Айымның сұлбасы сағымға айналып, қалықтап келіп тәнге орнады. Қатты-қатты түшкіріп Айымның мәйіті орнынан тұрып келе жатты. Жоқ, Айымның өзі тұрып келе жатты.

	– Балам, енді сенің бар міндетің атқарылды... қуайын деп отырғаным жоқ... бұл адами затқа мекен болмайтын жай... енді қайтудың амалын жасайық... – деді, – артыңнан жоқтайтын жоқтаушың бар ма еді... әркім сені әр жоқтағанын да есік бір елідей ғана ашылып отырады... ендігі тағдырыңды артыңдағы жоқтаушың шешеді...– деді. – Менің қызымның жанын алып қалдың... қаласаң ертіп кет... ол енді жай адамға айналды... бірақ адами затқа тән көптеген қасиеттеріңнен шектелесің... әманда Айым секілді Нұрымның да жолы болса ғой... – деп жылаған әжесін

	– Әжетай! Сені қалай тастап кетеміз... – деп, Айым аяғын құшып жылап жатты. Мен екі ойлы бола бастадым... сан толғанып Айымды бірге алып кетуді шештім. Еш нәрсенің байыбына бармаған екенмін, үйден шығып қақпаға барсақ күндегі ескі ағаш есік мызғымас бітеу қара тасқа айналып қалыпты...

	Мені сенен өзге жоқтар ешкім жоқ қой. Сен мені әр рет жоқтаған сайын бір елідей ашылатын тас есікті күтіп біраз уақыт айналып қалдым, досым... Қазір мен кетемін... Сәл күтсең Нұрым-қызды көресің... Бар ескертерім... Менің өтірік айтпағаныма көзіңді жеткіз де ешқайда айланбай кері қайт... менен саған қайыр жоқ... менің жоқтауым жүрмейді... көп нәрселерден шектелгенмін...

	* * *

	Алдыңғы жақтағы менен алып кеткен өз көлігінде отырған қыздың басында осындай тағдыр бар дегенге еш сенгім келмеді. Мен айтарымды айтып болдым, сенсең өз еркің, сенбесең өз еркің деген кісіше қоштаспай-ақ көлігін оталдырды да көшені құлдап жайлап кетіп бара жатты.

	Мен бір тал шылымды тұтатып шегіп болдым да, көлігімді от алдырып, енді қозғала бергенімде, жол жағасында тұрған қызды көрдім. Тура манағы досымның жанындағы қыздан аумайды. Тек үсті басы сауыс болып қатып қалған қара-қошқыл қан.

	Жанына келіп көлікті тоқтаттым. Қыз артқы орындыққа отыра бергенде барып, осы мені жоқтайтын адам бар ма еді деп ойландым. Қыздың баратын жеріне жеткенге дейін ойыма ешкім түспеді...

	Шынымен де мені жоқтайтындар бар ма еді?..





СҮЙЕК




	Мен қаладан келерден көп бұрын біздің ауылға Есен шал қайтып келіпті де, келе сала ауылдағы молдамен бірге біраз шал-шауқанды ертіп Сайтансайға жол алыпты. Айтпақшы, Сайтансай деп отырғаным ауылдан күншілік жердегі көне қыстау болатын. Кеш бата «Мені алып кетіңдерші... мені жалғыз қалдырмашы» деп үздіге, сұңқылдап жылайтын әйел дауысы естіліп тұрады десетін жұрт, ол маңға барудан қашатын. Бергі отыз жылдан бері онда ешкім де ат ізін салмаса керекті. Әлде бір бейбақтың зарлаған үні ол маңға барғандарға маза бермейді деп отыратын үлкендер. Сол сайға араға отыз жыл салып Есен шал барыпты. Ауылда гу-гу әңгіме...

	Арада он жылдай уақыт өтсе де ауыл бәз-баяғысындай, ешнәрсе өзгермеген. Сол қалпы. Адамдары да.

	Келгеніме апта өтпей жатып, әкем:

	– Балам, үйде босқа қамалғанша арлы-берлі шығып жүріп келмейсің бе, – деді.

	– Қайда барам сонда?

	– Есен шалға барып сәлем беріп қайт.

	– Ол кісі қайда?

	– Баяғы Сайтансайда тұрады, жасы жетпей бүгіліп қалыпты.

	Ертесі әкемнің жалбас торысын мініп, Сайтансайға тарттым.

	Мен онда қасқарая жеттім. Осы ауылда туылғаныммен Сайтансайға бірінші рет жол алуым.

	Шағын ғана тастан жиналған тоқал үй, анадайда ескі қораның орны. Маңайда ат байлар атағаш көрінбеген соң жалбас торыны тұсадым да, сықырлауық есікті шықырлата ашып, сәлем бере ішке кірдім.

	– Бұл қай жазған? – Шал сәлем алмай зірк ете қалды.

	Атымды айтайын деп барып тоқталдым, бәрібір танымайды, әкемнің атын айттым:

	– Мұқаның баласымын ғой, ата.

	– Әкең жіберді ме?

	– Иә, ата.

	– Әкеңмен құрдас ем. Анда-санда өзі де келіп тұрады. Рахмет, енді, баласын жіберген екен ғой. «Иенде жатқан сайтан шалды көріп кел», – деді ме?

	Шал кеңк-кеңк күлді. Алжиын деген шығар деп ойладым. Мен төр алдындағы бөстекке жантайып жатып, үй ішіне көз қыдырттым. Үйдің іші тап-таза мұнтаздай. Әлде бір пысық қолдың табы.

	– Анау босаға жақтағы күбіде салқын қымыз тұр содан құйып іш. Шөлдеген шығарсың?

	Шал басын көтеріп отырып, босаға жақты иегімен нұсқады.

	Қымыздың талайын ішіп жүрмін, тап мынадай дәмді қымызды бірінші рет татуым екен. Арт-артынан төрт шараны бір-ақ төңкердім.

	– Тәбетің жақсы екен, балам, енді, шамалы жантая тұр! Еркенің қымызы сені бір сөтке ұйықтатпаса арғы қолыңды бері әкел! – деп тағы кеңкілдеді.

	Шынымен шалдың қымызының бір бәлесі бар іспетті. Маужырап, ұйқым келе бастады. Әні-міні дегенше жантайып жатып ұйықтап кетіппін. Түн ортасы шамасында Есен атаның күңгірлеген даусынан оянып кеттім.

	– Ерке, жасым болса келді. Қатарымның бәрі қайтып жатыр шетінен. Енді мен де қайтайын. Обайып қашанғы отырамын.

	– Есентай, жаным, мен сені қалай жіберемін?! Сенсіз қалай күн кешемін? Айымның халі анау... Сені әлі көре алмай жүрген... Ол да жалғыздықтан жабығып жүр... Мені бәрібір тастап кете алмайсың... Сен екеуміз мәңгіге бірге боламыз. – сызыла, сыңғырлай шыққан әйел даусы тым жағымды. Кенет жүрегім дір ете қалды. Есіме ел аузындағы ескі әңгіме түсті.

	* * *

	Ауылдың ақсақал, көксақалын барлығын жинап алған молда:

	– Ау, халайық, мына Есенді бірің білсең, енді бірің білмессің, арғы жағын айтсам атақты Көк бақсының немересі, бергі жағын айтсаң осы ауылдың алғашқы құрушыларының бірі. Кешегі зұлмат заманда басына бәлелі іс тауып отыз жылға сүргінге айдалған еді. Енді міне аман-сау қайтып келіп тұр. Бүгін тәңертең ауылдың азаматтары бірге бәріміз Сайтансайға бардық. Есеннің аманаты бар екен сонда. Соны орындап қайттық. Алқалы жұртқа қояр бір талабы бар екен, мен қосылып отырмын. Енді халқым сендердің бір алдарыңнан өтелік дегеніміз... «Сайтансайға ешкім де қыстап жүрген жоқ қой. Сол қыстауды маған берсеңдер» дейді. Қалай қарайсыңдар?

	– Алсын, алсын. Десе де, ол жаққа ешкім де бара алмайтын еді ғой. Сонысы қалай болар екен енді?.. Дуылдаған жұрт бірден мақұлдасты.

	– Ол жағын өзі білер, арғы жағын өзі айтар!

	Ары қарай әңгімені Есен атай айта бастады.

	Осыдан отыз жыл бұрын, қайғы қапқан жұт жылы. Жаңа өкімет орнап, ел отырықтана бастаған. Әркім өз шама-шарқына қарай шарбақ тоқып, жер лопы қазып дегендей осы ауылдың іргесі қаланған. Қолда бар аз малды ортақ қазанға өткіздік. Қала мейлі, қалама, жаңа өкіметтің өкімі солай. Әркімге өзіне тиесілі жұмыс бөлісі. Мен малшы болатын болдым. Қыстауға Кеңөзекке шықтым. Бүгінгі Сайтансай деп жүргендерің ол кезде Кеңөзек аталатын. Анау Мұқа бастаған біраз жігіт көшіріп апарып тастаған.

	Әйелім Еркенің аяғы ауыр-тұғын. «Ай-күні таяғанда ауылға алып келерміз» деп қалдырып кетті. Қарашаның соңы еді. Күн суық. Олар кете сала екі күн өтпей қалың қар басты да қалды. Артынан алай да дүлей ақ түтек боран шығып тура қаңтардың аяғына дейін жалғасты. Мал біткен қызыл сирақ болып қорадан өре алмай шетінен қырыла бастады. Ортада жол жабылған. Еркенің де уағы таяп қалған. Қаңтардың соңына қарай күн сәл-кем сына бастаған соң қалған малды өріске шығара қоймақ болып кетіп бара жатыр едім, Ерке:

	– Есен, бүгін үйден шықпай-ақ қойшы, бір түрлі болып отырғаным, жүрегім төмен саза береді, – деді.

	– Тым болмағанда түске дейін қар қаптырып қайтайын. Айнам, ерте келемін! Күннің көзі жақсы. Алла қаласа ертең сені ауылға апарамын. Алаңдамай отыра бер! Сөзінің соңын тоспай шыға жөнелгенмін... Ерке де бірдеңе сезді ме, артымнан шығып мен теріскейге сіңіп кеткенге дейін бір орында қазық болып қатты да тұрды. Ай бойы соққан қара боран теріскейді толығымен ашып кеткен екен. Бір-бірінің жүнін жеп қалған аш мал соны ақшөпке жете дүркірей жөнелді. Қайыруға ырық берер емес. Өлдім-талдым дегенде алдын орап кері қайыра бастадым. Анау алыста, көз ұшында төменгі сайда менің жаман тас қорам көрінеді қарауытып. Сайдың аузы ары қарай аппақ жазыққа ұласқан. Сүт пісірім өтпей теріскейдің үскірік желі шаға бастады. Алыс жазықтағы ақ қарды ұйтқытып ақ топалаң қылып аспанға шығарып бері келе жатыр. Жүрегім тас төбеме шығып алдымдағы малды тез жиып үйге қарай қуалай бастадым. Ақ түтек боран, тура мандайдан ұрып тұр. Алдымдағы қойым қайта-қайта ыға жөнеледі. Көзге түк көрінбейтін түтек. Тек ой жотамен ғана келе жатырмын. Бағыт дұрыс секілді. Ендігі үйге жетіп қалуым керек еді деймін. Үскірік бетті қарып, көзді аштырмайды. Қанша жүргенімді білмеймін, бір сәтте алдымдағы малымнан көз жазып қалдым. Енді жол қиялап емес, жазыққа қарай түскен секілді. Айнала тастай қараңғылыққа ұласып кетті. Шамасы кеш батып кеткен іспетті. Енді ығып кеткен мал жайында емес, Ерке не істеп жатыр екен деп қорқа бастадым. Қанша жүргенімді кім білсін, бір заматта бір жардан оңбай ұшып түстім. Сонда барып есіме түсті. Үйдің сәл қиыс төмен жағында жазғытұрымғы сел орып кеткен арна бар еді. Қайта қар үрлеп толыңқырап қалған екен. Тырбанып жүріп сыртқа әзер шығып, өлдім-талдым дегенде үйге жеттім. Ошақтағы от сөне бастаған екен. Үйдің іші тас қараңғы.

	– Ерке, Ерке барсың ба, жаным? Есіктен кіре пеш жаққа қарай ұмтылдым. Пеш түбіндегі шәкене сәкіге жеткенде, Еркенің бебеу қаға қинала уһілеген даусы әзер естіледі. Жалма-жан оттық шағып, білте шамды жақтым. Сырт көк аяз болғанымен үй іші жылы екен.

	– Есен, жаным, келдің бе? Уһ, жаным-ай, қиналғаным-ай. Толғақ басталды-ау деймін, ішім бүріп әкетіп бара жатыр. Неге кешіктің? Малың ығып кеткен жоқ па? – деген үні әзер естіледі.

	– Иә жаным қарлы боран шығып адасып, малдың қайда кеткенін білмей қалдым. Не істеймін жаным, малы құрсын! Сен аман болшы! Мен барып ауылдан көзі қарақты біреу шақырып келейін онда. – Не болса да ауылға қарай тартып кетсем бе деп ойландым.

	– Жоқ жаным, кетпеші, сен жанымда отырсаң болды! Құдайдың салғанын көреміз ғой енді, – деді Ерке. Расында солай өзі де жалғыз ат аз күннің алдында жардан ұшып өліп қалған. Салт атты адамға күндік жердегі ауылға жаяу жету, одан қайтып келгенше толғағы құрғыр күтіп тұра ма?..

	– Ыстық шай ішесің бе? – деп сұрадым, ұйып қалған қол-аяғын уқалап отырып.

	– Жоқ, жоқ ішпеймін! Уһ-жаным-ау, іші бауырым күйіп өртеніп жатқандай. Анау құрды әкеліп керме тартшы! – деді Ерке, бозарып кеткен еріні дір-дір етіп.

	– Оны не істеймін? – деп сұраппын есім ауып.

	– Бар болғыр-ау, толғақ қысып бара жатыр ғой! – деп барып, талықсып кетті.

	Мен ірге жақтағы теңді қопарып ішінен ескі киіз үйдің құрын алып шығып керме арқан жасадым да, әл-дәрмені құрып, есі кіресілі-шығасылы болып жатқан Еркені сүйеп арқанға екі қолын ұстаттым. Дене қуаты әлсіреп кеткен арқанды ұстап тұруға да шамасы жоқ.

	– Белім үзіліп барады, – деп бебеулейді.

	– Бибәтима пірім-ау, қолдап, қуаттай гөр! Қол-аяғының жеңілдігін бере гөр! – деп зарлана мінәжәт етіп мен жүрмін, жанымды қоярға жер таппай.

	Әредік бір тынысы кеңіп, толғағы басыла қалғанында:

	– Есен ұл тапсам атын сен қой... қыз тапсам атын Айым деп өзім қоямын... – дейді.

	– Алдымен аман-есен босаншы... – деймін мен күпірлік болмасыншы деп сақтанып.

	Арада қанша уақыт өткенін қайдам, бір заманда бозарып таң да атайын деді. Еркенің толғағы жиілеп, дәрмені тіпті түгелдей таусылды. Бүкшиген қалпы жерге жүрелеп отыра кетіп сәл кемнен кейін:

	-Уһ! – деп бір тыныс алып, таяп қалды-ау деймін, су кетті. От жағып, қазанға су қайнатшы. Жарыс қазан жасасаң жеңіл болады деуші еді үлкендер.

	Қоламтасы ғана қалған пештегі отқа құрғақ сексеуілді толтырып, лезімде гүрілдетіп от жақтым да, пештің үстіне қара қазанға су толтырып қойдым. Бала кезімнен естіп жүрген «Қара қатын бұрын туа ма, қара қазан қайнай ма» деп сарнап ала жөнелдім.

	Ерке мен қара қазанның ортасында сенделдім де қалдым. Қара қазан әлде неше рет қайнады. Ерке сұлық жатып қалды. Аузына ыстық шай тамызып қоямын әрегідік. Бір заматта ернін әзер қыбырлатып мені ымдап өзіне шақырды. Үні ішіне түсіп кеткен. Құлағымды аузына тақадым.

	– Есен, жаным, әуре болма енді. Мен енді жоқпын! Кеттім.

	Әттең, тым құрығанда ауылда, ел ішінде болмағанымыз, бақұл бол! Қыс мынау! Мені дұрыстап жөнелтеде алмайсың-ау! Артық кеткен жерім болса кешір! Сенің де кінәң болса кештім. Жаным, мына көк тоңды қаза да алмайсың ғой! Мені аманаттап қой да, арт жақтан ел-жұртқа хабарласып алып кетерсің! – деп сөйлеп жатып үзіліп кетті.

	– Ерке, Еркетайым қойшы, қайдағыны айтпай! Әлі-ақ тәуірленіп кетесің! – деп зар еңіреген менің үнімді естімей де қалды.

	Еркенің мәйітін құшып, қара кешке дейін зарлана еңіреп жатып, кешке қарай өз білгенімше арулап жуындырып таң атқанға дейін үйдің іргесінен аманатқа қабір қаздым. Көк тоң болып қалған жерді белуарға дейін әзер жеткізіп, жылай жүріп таңертең Еркені жерледім де, кешегі ығып кеткен малды жинап қамап тастап, хабар жеткізуге ауылға жаяу да болса кетпек болдым. Кешегі ақтүтек боран басылған. Күн ашық. Маңайда қарайған мал көрінбейді. Кешегі жүрген жолымның межесімен шатқа қарай біраз жүріп ем, алдымдағы құлама құзға қарай кетіп жатқан шұбырынды ізді көріп онсызда тас-талқаны шығып тұрған жүрегім зырқ ете қалды. Жүгіре басып, жардың басына келдім. Құламаның түбінде үйме-жүйме болып үйіліп қатып қалған бір қора қойды көргенде өмірден күдерім бір-ақ үзілді.

	Қарашада қыстауға келер алдында, жаңадан келген ауыл бастығы «Алдыңдағы қоралы қойдан бір тоқты шығынға шығар болса, өзіңді темір тордың арғы жағынан көресің» – деп арнайы ескерткен еді. Ақыры Еркенің қар аралас үйілген кішкентай ғана қабірінің басына келіп отыра-отыра әбден күдерім үзілген соң ауылға жолға шықтым. Араға екі қонып үсіп жығылып ауылға әзер жеттім. Мен ауыл шетіне іліне қарсы алдымнан құдай атқыр ауыл бастығы мен жанында мылтық асынған екі милициясы бар кезіге кетті. Болған жайды қаз-қалпында жеткіздім. Ол антұрған менің қайғыма ортақтасқанның орнына қасындағыларға: – Ұстандар, мына халықтың жауын! Халықтың барлық ортақ байлығын, барлық малын қырып тастағаны үшін жазаға тартылады!

	– Жарқыным, сіз қайдағы малды айтасыз? Менің әйелім қайтыс болды. Өзім осында үсіп жығылып әзер жеттім, – дедім күйіп кетіп.

	– Жап аузыңды! Мен қазір ол жаққа арнайы адам жіберіп тексертемін. Ал, сені ауданға сотқа жіберемін! – деп зіркілдеген оған жауап қайтаруға үлгермедім. Мылтықтың дүмімен кеуде тұсымнан қойып кеп қалғанда есеңгіреп барып құлап түстім. Ана екеуі мені сүйрелеп әкеліп, әлдебір тас қораға кіргізіп байлап тастады. Ауылдың еш адамымен тіл қатыса алмадым. Екі күннен соң барып үлкенді-кішілі біраз өкімет белсенділері бір кеште арнайы жиын ашып, менің үстімнен іс қозғады да, бір ауылдың барлық малын қасақана, қаскүнемдік мақсатпен қырып тастаған деген қылмыспен қатар, әйелін өлтірді деген жаламен іс-қағазын толтырып қосар атты шанамен ауданға алып жүріп кетті. Тізгінде отырған милиционерге: «Ауылға қайтқан соң, ауылдағыларға айта баршы! Кеңөзектегі тас қораның іргесіне әйелімді аманаттап жерлеп кетіп едім. Соны ыңғайластырсыншы!» – деп едім,

	– Бәтшағар, сен қайдағы өлген қатынынды айтып не қыласың? Бір қора қойды қырғаның үшін өзің атыласың. Әуелі көмусіз қаласың. Сендей кербақпаларды жерлеудің керегі не? – деп қарқ-қарқ күлді. Одан еш қайыр болмайтынын түсінген соң ары қарай ешнәрсе айтпадым.

	Аудан орталығына келген соң мені еш сұрақ-жауапсыз отыз жылға ауыр жаза майданына айдап жіберді. Ауыр еңбекпен өзгерту алаңында отыз жыл бойына азапты күн кештім. Сол отыз жыл бойы көз алдымнан Еркенің елесі бір кеткен емес. Әр түні жаныма келіп отырғандай сезіледі де тұрады. Бар айтатыны: «Мені алып кетші, мені... жалғыздықтан жабықтым... мені алып кетші!» – деп еңіреумен болады...

	Ауылға хат хабар жіберуге еш мүмкіндік таппадым. Сонымен отыз жылды өткеріп осында жеттім. Мені осында жеткізген Еркенің әруағы. Марқұмның жаны жай тапқан болар... осындағы қабірлікке әкеліп жерледік қайтадан. Енді сол тасқораға кетсем, сол араны мекендеп қалсам деп ойлаймын.

	– Бейшара-ай! Күн батса болды – Мені алып кетші... мені жалғыз қалдырмашы дейтін дауыс сол Еркенің даусы екен ғой... сол дауыс. Әруақта болса жалғызсыраған екен ғой! – деп отырғандардың біразы көзіне жас үйірді.

	* * *

	– Құдіреті күшті құдайым-ау, отыз жыл бойы жер астында жатқан сүйек осылай сақталады деп кім ойлаған.

	– Тіпті, шашындағы тарақтың табы да әлі кетпепті...

	– Тек киімі іріп кеткен екен... – деп ескі тас қораның күн батыс жақ іргесіне таяу жерден белуарға жетпестей жерге аманаттап қойылған қабірдің бетін ашып шуласқан қауымды ортадағы ақсақалды аппақ сәлделі молда:

	– Аманат деп қойылған соң да күткен ғой жарықтық! Жаратқан ием аманатты соңына дейін сақтайды екен! – деп тоқтатты, молданың сөзін еңкілдеп жылаған Есен атаның күңіренген үні бөліп кетті.

	– Жас емессің ғой, Есен саған не болды? Сабыр ет! Тоқтат енді!

	– Айналайын, халқым-ау, осы отыз жылды қандай азаппен өткізгенімді сезбейсіңдер ғой сендер! Абақтының азабына емес, аманаттап кеткен Еркемнің сүйегіне жете алмағанымнан азаптандым. Енді шебер құдай ала берсе де арманым жоқ. Еркенің жаназасын шығарып ауылдың зираттығына жерлесем болды.

	Еркені ауыл маңындағы қорымға әкеліп жерлеген соң Есен бірден Сайтансайға қайтты да, ел ауылға келген. Әлі де болса жұбыңа жетіп отырған жоқсың, тым құрғанда шай қайнатып, көйлегінді жуып беретін бір адам керекқой, ауылға келіп үйлі-баранды бол деп айтқан ауыл тұрғындарына ләм-мим деп тіл қатпай, Сайтансайды мекендеп қалған-ды.

	* * *

	Мен таңға ұйықтамадым. Бір жағынан қорқып. Бірақ сыр бермеуге тырыстым. Ертең ерте тұрып шай қояйын деп, ошақ басына барсам ошақта от лаулап жанып жатыр, үстіндегі қара шәугім бұрқылдап қайнап тұр. Біз дастархан басында отырмыз.

	Есен ата екеуміз ана-мынаның басын шалып біраз отырдық.

	– Осы жерге сенің әкеңнен басқа ешкім аяғын баспағалы қашан. Ол да тек түстеніп кетіп қалатұғын, ал сен қонып шықтың, не сездің бала?

	– Иә, әйеліңіздің аруағы келеді екен түнде.

	– Иә, иә, менде сенің құлағың түрік жатқан шығар деп ойлағанмын, десе де тағы бір нәрсені сезбеген екенсің.

	– Нені?

	– Бүгін тағы түне.

	Қаланың қауырт шаруасынан әбден жалыққам, ауылға қайтқаныммен әке-шешемнің «Енді осылай сұр бойдақ болып қашанғы жүресің, бір шүйке бас тапсаңшы, біздің де жасымыз келді... тым құрғанда оң жақтың қызарғанын көріп кетейік» деп бас ауыртқанынан қаштым да неде болса Есен шалмен қауқылдасып бір тағы бір түнеп қайтуға бекідім.

	Кеш те батты. Білте шамды тұтатып әлсіз бозамық жарықтың астында түн ортасы ауғанға дейін әңгімелесіп отырдық.

	– Жә, балам, енді саған мен тағы бір сырымды айтайын, мен әйелімнің сүйегін анау қорымға апарып жерлеген едім гой...

	– Иә.

	– Содан кейін бұл жердегі түнімен жылап шығатын әйел даусы жоқ болғанын да білесің.

	– Иә

	– Кеше түнде маған бір әйелдің келгенін сездің.

	– Иә

	– Мынау иен шатта не қылған жан деп ойладың ба?

	– Иә ойладым, Сол әйеліңіздің аруағы шығар деп.

	– Ол менің әйелімнің рухы, әр түні осында келеді.

	– Сонда...

	– Мені ешқайда жібермейтін сол, онымен бірге қызым да келеді.

	– Сіздің қызыңыз да бар ма еді?

	– Менің әйелім баладан кеткен, ішіндегі қыз бала екен.

	– Сонда сіздің қызыңыз...

	– Иә оның да рухы... сәл күтсең келеді... айтып ауыз жиғанша есік дыбыссыз ашылды да ішке тұла бойынан айдың аппақ нұры шашылған әйел кіріп келді. Шамасы мені көрмеген тәрізді. Келе Есен шалдың тізесіне жантая кетті.

	– Ерке, үйде қонақ бар – деген, Есен шалдың даусын естіп орнынан атып тұрғанда барып, оның жай адамдарды көре алмайтындығын сездім.

	– Алаңдама, бөтен емес Мұқаның баласы, сен қайтқан жылы туылған.

	– Менің Айыммен құрдас екен ғой.

	– Иә, ол қайда...

	– Сені мен көргеніммен ол көре алмайды ғой, соған налып үйге кірмей қойды...

	Менің жүрегім атша тулап лобып барып басылды. Адамның аруағымен қатар бір үйде отыру, ойлаған сайын жүрегім тулай жөнеледі. Әйел дастархан жайды, дәмнен жүрексіне отырып татып көріп ем, тіл үйіреді екен. Дастархан жиылған соң сергіп қайтуға далаға шықтым. Тасқораны айнала бере ай сәулесінің астында ары қарап отырған қыздың сұлбасын көріп Айым екенін бірден сездім. Жайлап басып жанына бардым. Ол маған жалт қарап орнынан атып тұрды да:

	– Сіз... сіз.., – деп тілі күрмеле берді.

	– Мен сенің құрдасыңмын... – мен өзімді барынша байыпты ұстауға тырыстым.

	– Әкем, әкемді де көре аламын ба? Ол үйге қарай тұра жөнелді. Шешесі көрмегенімен қызының көргеніне таң қалып тыста әлі тұрмын. Тура шешесіне тартқан өн-бойынан айдың ақшулан сәулесі шашыраған қыздың, мұң ұялаған жанары менің көкірегімді найзамен түйрегендей піспектеп жатты...

	Таң атқанша мен тас қораның маңында айналсоқтап жүрдім де, таң ата өрелеулі атымды босатып жіберіп, Есен шалдың қасына келіп қисайып жатыр едім...

	– Сен бала қайтпайсың ба, – деп сұрады.

	– Жоқ ата мен осында қалуды ұйғардым, – деп ем, шал басын жұлып алып, – Қой, қой, қайт бұл жерден, айықпас өкінішке қаласың, басың бәлеге байланар, мені қой, бар болсам да жоқ адаммын, – деді.

	– Жоқ, атеке, мен жүрегіме мәңгіге бір сауға байлаған тәріздімін. Мен осында қаламын! – деп шалдың аяқ жағында жатқан жамылғыны үстіме жауып тағы да бір түннің келуін асыға күтіп жатып қалдым.





ТАРҒЫЛ МЫСЫҚ




	– Есен аға, сені әпкем шақырып жатыр... – деген он жастар шамасындағы көршінің баласы Ермекке аңырып қарап отырып қалыппын. Иә, біз бұл ауылға көшіп келгелі де бес-алты жылдың жүзі болып қалыпты. Әке-шешесі ауылдықтың емханасында жұмыс істейді. Ермек бір үйдің жалғыз баласы-тұғын.

	– Қайдағы әпекең?.. – деппін түкке түсінбей.

	– Жүріңізші аға...

	– Қайдан келген?

	– Еш-қайдан...

	– Ешқайданы несі?

	– Үйде...

	– Сенің әпекең бар ма еді?..

	– Иә...

	– Бұрын көрмеппін...

	– Иә... әке-шешем оған далаға шығуға рұқсат етпейді...

	– Неге?

	– Білмеймін...

	– Мені неге шақырады?

	– Білмеймін... Ермектердің үйіне жеткенше ана-мынаны сұрап көріп, жартымды жауап ала алмадым. Шынымен де көршінің қызының бар екенін білмейтінмін. Тіпті осы ауыл білмейтін болса керек. Есікті ашып, ішке мені кіргізіп жіберген Ермек:

	– Тура түпкі бөлмеге бар... Мен сыртта қарауылдап тұрамын... Егер біреу келе жатса, ысқырып белгі беремін... Үйдің артқы терезесінен шығып шарбақтан ары асып кетесің... – дейді үлкен адамның сөзін сөйлеп. Түпкі бөлменің есігін сәл жүрексіне аштым. Бөлме іші кәдімгідей қараңғы екен. Терезеге қалың перде тартқан секілді. Сыртқа қараған терезе алдында отырған адамның сұлбасы әзер көрінеді.

	– Сәлем... – әйел затының күмістей сыңғырлаған тамаша жағымды үні естілді құлағыма.

	– Сәлеметсіз бе... – мен бөлменің шамын жақпақ болып, босаға жақ қабырғаны сипалай бастап едім.

	– Кешіріңіз, бұл бөлмеде жарық жоқ... – деп қыз тағы тіл қатты.

	– Қалайша?.. сіз кімсіз?..

	– Рахмет! келгеніңізге... Мен сізді келмей қоятын шығар деп ем... Маған жарыққа шығуды жазбаған... Менің атым Мәлике.

	– Бұрын көрмеген екенмін... – дедім мен. Бірақ Мәлике бір түрлі таныс есім... Сәл ойлана қалдым. Иә, анда-санда бір шым-шытырық түс көретінім бар... «Дәл, сондағы қыздың аты Мәлике еді ғой» деп ойладым.

	– Иә... Мен тек Ермектен басқа ешкімді көрген емеспін әлі. Тек сырттан ғана кешке ай сәулесінде көше бойындағыларға қарай аламын... Тіпті әке-шешемді көрмегелі де біраз болған шығар.

	– Сен неге қамалып отырсың?..

	– Мен жарыққа шыға алмаймын.

	– Неге?

	– Асықпа, кейін айтамын...

	– Мені неге шақырдың?..

	– Жәй, әңгімелескім келген... Не, қорқып тұрсың ба?

	– Жоқ... Сонда да неге шақырды дегенім ғой.

	– Қандай түс көретін едің?..

	– Ім... Менің түсімде көріп жүрген Мәлике сенсің бе...

	– Иә, бірақ жартылай...

	– Жартылайы қалай?..

	– Ол жерде мен кәдуелгідей жүгіріп жүрген шығармын.

	– Иә... Әрі өте әдемісің...

	– Шындығында мен жүре алмаймын...

	– Неге жүре алмайсың?

	– Қорқасың...

	– Неге?

	– Менен...

	– Қалайша?

	– Білесің бе, екеуміз құрдаспыз.

	– Оны қайдан білесің?

	– Сосын айтамын...

	– Сосын қашан?

	– Жақындап келіп, отыршы қасыма... – деген қыздың қарсы алдына келіп жайғастым. Қалың пердеден буалдырлана әзер өтіп тұрған, өшкін сәуледен қыздың беті анық көрінеді екен. Тура сол түсімде көріп жүрген қыз. Ол маған қолын созды. Мен қолын екі алақанымның арасына алып сипалап отырмын. Тастай суық. Тіпті бір кесек мұз іспетті...

	– Тоңбайсың ба?.. – деп сұрадым.

	– Иә қатты мұздаймын... бірақ үйреніп кеттім...

	– Неге суықсың?

	– Белімнен жоғары ғана адаммын...

	– Ал, төмен жағың ше?

	– Айтқым келмейді... – Мәлике егіліп жылай бастады... Аяп кеттім. Құшағыма қысып, уатқым келіп жанына қатарласып отыра бере, әлде бір былқылдақ жұмсақ нәрсені басып кеттім.

	– Ақырын ауырттың... – Мәлике баж ете қалды. Мен кері секіріп кеттім. Манадан сәп салмаған екенмін. Жерде шұбатылып ұзын бір нәрсе жатыр ирелеңдеп. Жүрегім тас төбеме шықты. Тура осыны күткендей сырттан Ермектің ысқырған даусы естілді. Мен терезені аштым да сыртқа бірақ атылдым. Жүрегім өрекпіп үйге қалай жеткенімді аңдамай қалыппын... Арада сүт пісірім өтпей Ермек келді қайтадан.

	– Есен аға, ешкімге ешнәрсе айтпайтыныңызға сөз бересіз бе?!. – дейді.

	Мен алқынған жүрегімді әзер басып – Жоқ... Жоқ ешкімге ешнәрсе де айтпаймын... сөз беремін... – дей беріппін, булығып.

	– Қорықпаңыз... адамға тимейді...

	– Иә... тимейді – дедім мен де қайталап.

	– Егер қаласаңыз кеште біздің үйдің артындағы бақшаға келіңіз... – деп, ол қайтып кетті.

	Мен түсіме кіріп, өзіне тәнті етіп жүрген қыздың жақын көршінің қызы екеніне әрі оның қорқынышты тылсым сырының байыбына жете алмай, төсегімде түн ортасы ауғанша аунақшумен болдым. Түн ортасы ауа сыртқа шығып аз-кем бой жаздым. Ермектер жаққа баруды ойладым да ол ойымнан тез айныдым. Қайтып кіріп ұйықтамақ болдым. Көзімді тарс жұмып қанша жатқанымды қайдам. Ұйқым келер емес. Көз алдыма Мәликенің сұп-суық бейнесі. Ақыры таң ағара көзім әзер ілінді. Тағы түс көрдім. Енді Мәлике қып-қызыл құмның ішінде жылан болып ирелеңдеп қашып барады екен. Артынан қуып барамын... Мәлике тоқта... тоқта... – деп айқайлап барамын...

	– Есен!.. Мені құтқаршы!.. Алып қалшы!.. – деп зар еңіреп жылап барады... – Тоқта!.. Тоқта!.. – деп айқайлаған даусымнан өзім шошып оянып кеттім. Қара сүмектер басып кетіпті... орнымнан зорға тұрдым. Қара кешке дейін үйден шықпадым. Ермекті бір соғып кетер деп ойлап едім, ол да біз жаққа аяқ баспай қойды. Кеш батардың алдында Ермектің әке-шешесі жұмыстан қайтып келеді екен. Баяғыдан байқамаппын... Екеуі де жастарына жетпей ерте қартайып кеткен іспетті. Өңдері сонша жүдеу, шаршаңқы.

	Алдарынан шығып сәлемдестім. Шешесі ернін жыбарлатып амандасты да өте шықты. Тек әкесі сәл бөгеліп: – Есен, осы сен қаншаға келдің деп сұрады.

	– Енді жиырма үшке толамын... – дедім мен. Ол ауыр күрсінді де. – Біздің Ермекке қарайлай жүрерсің балам. Шешесі екеуіміз де жұмыстамыз... Қазір демалыс кезі, күндіз үйде жалғыз зерігеді... – деді.

	– Жарайды, қарайласамын – дедім мен іштен тынып.

	Кеш бата Ермектердің үйінің шамына қарап ұзақ отырдым. Шам өшті, араға шай қайнатым уақыт салып баспалап үйлерінің артындағы бақшаға қарай бардым. Шарбақтан асылып ішке көз жүгірттім. Бақшаның ортасындағы кішкентай көлшіктің жағасында Мәлике жалғыз отыр екен. Менің келгенімді сезгендей мен жаққа мойнын созып қарай қалды. Мен дереу бой тасалап үлгердім. Енді шарбақтың саңылауынан сығаладым. Айдың аппақ сәулесімен Мәлике анық көрініп тұр. Айдай жүзі тіпті бал-бұл жанып тұр. Судың шолпылдаған даусы жетті құлағыма. Енді анық байқадым, Мәликенің аяқ жағы жылан денелі екен. Құйрығымен су сабалап ойнап отыр. Ирелендеген ұзын құйрығы судың ана жерінен бір, мына жерінен бір бой көрсетіп су ішінде ойнақ салып жүр. Әредік, Мәликенің сыңғырлаған күлкісі естіледі. Біраз уақыт өткен соң Мәликенің терезесі сықыр етіп ашылды. Мен бұғына түстім. Терезеден басын шығарған Ермек:

	– Әпкетай, енді үйге кіріп жатсаңшы... ай жарық екен біреу-міреу көріп қалар... – деп ескертті. Сумен ойнап отырған Мәлике айдың жарық екенін енді сезгендей асығыс үйге қарай кеудесін көтере ирелеңдей жер бауырлап барып терезеден ішке еніп кетті. Мен ай бойы әр түні Мәликені аңдумен болдым. Ақыры бір күні түнде қасына бардым. Ол онша таң қалмаған секілді.

	– Келетініңді білгенмін... – деді жай ғана.

	– Түсімнен шықпай қойдың....

	– Менімен бірге барасың ба?... – деп сұрады ол менен.

	– Қай жаққа?

	– Мына судың түбіне...

	– Онда не бар?

	– Көрмедің бе?

	– Не нәрсені?

	– Анықтап қарасаңшы!..

	Мен ай сәулесі бетінде толқыған судың түбіне тесіліп отырып, жүрегім зырқ ете қалды. Судың түбі толған жылан. Суға малып отырған аяғымды тартып алуға қамдана бергенімде:

	– Қорықпа... – деді Мәлике. Жанынан тұмар іспетті бір нәрсеге тігілген затты алып шығып, – Көзіңе сүртші. – деп өтінді. Мен айтқанын орындадым.

	– Міне, ғажап, судың түбінде сауық-сайран дерсің... кең сарайдың төбесінен қарап отырғандай сезіндім өзімді... қаптаған қалың ай маңдайлы ару қыздар... Мың бұрала биге басып жүр.

	– Бұлар кімдер?.. – деп сұрадым Мәликеден.

	– Су жылан патшайымының сарайы.

	– Жыланныңда патшасы мен патшайымы бола ма?

	– Есен қызықсың... Жалпы, адамдар қызық... Жер бетінде тек біз ғанамыз деп түсінеді... Қарашы анау кәрі еменнің басына, нені көрдің?.. – деп сұрады.

	Мен таң-тамаша болып көзімді қайта-қайта уқалап емен басынан жанарымды тайдыра алмай қалдым. Күндегі қалың қарғаның мекені болған емен, үстілеріне жабыстыра қап-қара шағи көйлек киінген қалың кәнизактар ортада отырған қара сақалды шалды айнала би билеп, той тойлап жатыр.

	– Бұлар кімдер? деп сұрадым Мәликеден.

	– Қарға әулеті ғой... ортадағы бекзадалары... – деп күлді Мәлике.

	– Ғажап... – дедім мен.

	– Бақытсыздар тек адамдар ғана... – деп күрсінді Мәлике.

	Мен ойланып қалдым. Ойлана отырып Мәликеге қайтадан көз салдым. жаңадан бері байқамаппын... Мәлике толық адам бейнесіне келіпті... шұбатыла ирелендеген жылан құйрығы ғайып болған.

	– Жүр, кеттік... Жер астындағы жылан патшалығына барып қайтамыз... Көзіңді тарс жұм... тек мен аш дегенде ғана ашатын бол!.. – деді ол маған бұйыра сөйлеп. Мен еш уәж айтпастан Мәликемен бірге кеттім. Құлақ түбімнен суылдап қатты боран соққандай болды. Әлден уақытта Мәлике

	– Көзінді аш енді – деп бұйырды. Біз жер бетінде жоқ сәулетті сарайда жүрміз... бұл жердің адамдары тіптен көрікті екен... Мен өзімді сондай қораш сезіне бастадым.

	– Сен жылан патшалығына барамыз деп ең ғой – деп сұрадым.

	– Иә, сол осы – деп күлді ол маған.

	– Қалайша? – деп сұрадым мен дүдәмал болып.

	– Қарашы! Бәрі бақытты шығар... – деді менің сұрағыма жауап қайтармай.

	– Иә... – дедім мен.

	– Қазір саған тағы бір жерді көрсетемін – деді ол мені сарайдың бір бұрышындағы есікке қарай жетелеп. Есікті ашып кеп қалғанда ішінен адам шыдатпас азан-қазан болып улап-шулаған дауыстар құлақты жарып жібере жаздады. Мен есікті кері итеріп жаба қойдым.

	– Бұл не сұмдық енді... – деп сұрадым.

	– Ажал аузында тұрғандар... – деді Мәлике мұңайып.

	– Өлімнен сонша қорқа ма? Бәрі бір тірі жан болған соң өледі ғой... – дедім мен өзімше ерленіп.

	– Жоқ олар өлімнен емес, басқа нәрседен қорқады...

	– Не нәрсе?

	– Ана дүниеге барғанда адам болып барады... Адам болғаннан қорқады...

	– Неге... Адам болу қиын ба?

	– Қасірет, мұң, қайғы дегендер тек адамдарға ғана тән... бұлар содан қорқады... – Мәликенің сөзінің соңын ести алмай қалдым... құлағым шуылдап басым зеңе бастады. Мәликеге қарай сүйене беріп есімді жоғалтып алдым. Мен есімді жиғанда таң атайын деп қалған екен. Бақшаның ішіндегі көлшіктің жағасында Мәликенің алдында жатыр екем.

	Мен түс көрген шығармын деп ойладым. Кәрі еменнің басына қарадым. Манағы қара киінген кәнизак қыздар таңның бозғылт сәулесімен үстілеріне қарға қанатын енді байланып жатыр екен. Мәликенің де денесі мұздай бастапты... аяғының орнына жылан денесі шұбатыла ирелеңдеп өсіп келеді екен.

	– Менің бөлмеме қайтуым керек!.. – деді Мәлике мұздай суық алақанымен маңдайымнан сипап.

	– Көріскенше... – дедім мен де орнымнан сүйретіле тұрып жатып.

	– Түнде тағы келесің бе? – деп сұрады Мәлике.

	Мен еш ойланбастан: – Енді әр кеш сенімен бірге боламын!.. – деп сөз бердім. Біз үй-үйімізге қайттық. Жатын бөлмемнің есігін ашқанымда төргі жақтан тарғыл мысық пыс етіп, арқасын күжірейтіп терезенің алдына қарай секіріп кетті.

	Тарғыл мысық ана дүниеде кім екен ә?!. – деп ойлап жатып ұйықтап кетіппін.





ЖАЛҒЫЗДЫҚ




	Елсіз иен жапанда жалғыз өзім қалыппын. Жападан жалғыз. Бәлкім олай емес те шығар. Жан-жағыма байыздап қарағым келді. Жоқ қарай алмадым, көзім тарс жұмулы екен. Қанша тырбансам да жанарымды ашуға шамам жетер емес. Сосын ойыма кімді іздеймін деген сауал келді. Шынымен мен кімді іздеймін. Кімді іздеуім керек. Ата-анамды шығар... несіне... олардың да өз әке-шешелері бар, солармен бірге шығар... Ал менің балаларым ше... иә өз балаларымды іздеуім керек! Бұл жолы үстіңгі қабағымның терісін сыпырып тастауға дәс қалдым... десе де жанарым ашылмады... жоқ, менің жанарым ашық шығар. Бәлкім, мен көру қабілетінен айрылған шығармын... тағы талпындым... еш өнім жоқ... мен тағы ойландым. Несіне жанталасам... менің балаларым да өз балаларына кеткен шығар... олардың да өз балалары бар ғой. Жоқ, оларды мазаламайын. Тоқтап дем алғым келді. Жоқ тоқтауға болмайды екен. Неге екенін қайдам, тек алдыға ғана тоқтаусыз жүгіре беруге міндетті екенмін. Бұл неғылған қағида деп ашуландым. Осы қағиданың тас-талқанын шығармақ болып ақыры жер табандап тұрып алдым. Енді жанарым ашылғандай болды... маңайымнан сан милиондаған таныс және бейтаныс адамдар алға қарай жан ұшырып кетіп барады екен... әлде бір тылсым күш алқымымнан езіп алға қарай сүйрелейді... мен өзімді бек қайсар адам есептейтінмін. Қарысып бақтым. Енді көзіме артымда маған қарай келе жатқан балам көрінді... қуанып кеттім. Әлгіндегі тамағымды езген жойқын күштің зұлматын сезінбей де қалдым. Мандайынан сүйіп, құшағыма қыспаққа балама қарай тұра жүгірдім. Иә, не болған, ұлым менен кері бажылдап қашып бара жатыр. Ол да мен сықылды жалғыз қалып, жабығып, адам танымай қалған шығар. Ақыры қуып жетіп иығынан жұлқа тартып өзіме қараттым. Масқара балам деп қуып келгенім өзім екенмін. Иә, өзім. Тура осы киім, осы сумкамен алғаш мектепке барғанмын. Қолым еріксіз босап кетті. Менің бала бейнем анадайға барып, маған қарап жымиып қойды. Ұлым екен деп алданғаныма ашуым келді. Оған қарамай алдыға қарай тұра жүгірдім... қаншалықты жүгіргенімді білмеймін, әйтеуір бір кезде қаптаған қалың нөпірдің ішінде әкем кетіп барады екен. Бейшара шал қартайыпты... белі бүкірейіп, таяққа сүйеніп әзер кетіп барады. Қолтығынан демегім келді. Қуып жетіп енді қолтығынан ала бергенімде, ол маған жалт қарады. Баж ете қалдым. Әкем деп жетіп келгенім менің қарттығым екен. Бет аузымның алжа-алжасы шығып, мандайымдағы әжімдердің тереңдігіне көз жетпейтін із қалдырып, таяққа таянып қалт-құлт етіп, әзер кетіп барады... Бала бейнеме қайтқым келді... Бірақ, ол менен қашады. Қарт бейнемнің қасында қалғанға өзімнің дәтім жетер емес.

	Мен көзімді тарс жұмып алып, алға қарай қаптаған қалың нөпірдің ішінде жападан жалғыз өзім сызып келе жатырмын...





АМАНАТ




	Ол шешесі қайтыс болғалы зират басына үшінші күн қатарынан келіп тұр. Басқа басар жер, барар тауы қалмаған іспетті. Бұл өмірде оған шешесінен өзге еш жақын жаны жоқ-тұғын. Таң бозынан келіп отырған ол түске қарай зират басына келе жатқан қалың қауымды көріп, тағы кім мен құсап сорлап қалды екен деп ойлады. Есіне шешесінің көз жұмар алдында: «Балам, жалғыз қалып барасың, жалғандағы ең қорқынышты нәрсе жападан жалғыз қалу. Жаныңа жақын серік тауып ал. Сенің сол қызығыңды көрсем деуші едім, оған дәм-тұзым жетпеді... бақұл бол» дегені түсті. Шынымен де жалғыздық қандай сүркейлі еді?.. Манағы келе жатқандар зираттықтың шетін ала келіп тізгін тартыпты. Ет асымдай уақыт айналған олар өлілер мекеніне тура шешесінің топырағындай бір төмпешікті қосты да, кері қайтты. Ел кете жаңа ғана жабылған жас топыраққа келген ол: «Мұнда кім екен? Кімнің аяулысы, кімнің арқа тірер асқар белі екен?» деп ойлады. Кенет көзіне үюлі топырақ бүлік ете түскендей сезілді. Тұла бойы дір ете қалған ол сол жерде құлап қала жаздады. Бойын теңселіп жүріп әзер тіктеген ол шешесінің топырағына баруға шамасы жетпей, ауыл шетіндегі өздерінің шағын құжырасына қарай ілбіп келе жатты. Үйіне барғысы келетін емес. Бірақ басқа қайда барар еді?.. Ақыры үйіне жеткен ол қиюы кеткен жылауық есігін жаппастан қолына ілінген марқұм шешесінің пальтосын жамылды да, тарс бүркеніп жатып қалды.

	Ертесі түс әлетінде оянған ол тұла бойының от болып жанып жатқанын сезді. Таңдайы кеуіп жатыр екен. Пеш жақтағы ежіреден салқын су ішпекке ниеттеніп орнынан сүйретіле тұрған ол шағын үстелдің үстіндегі тамақты көрді. Шамасы, көршілерінің біреуі әкелген болса керек-ті. Тек мұның ұйқысын бұзғысы келмеген шығар, иә болмаса оның жанарындағы тұнып қалған қасіретті көргенге дәті жетпеген болар. Тамақтың жартысын да түгете алмаған ол төсекке қайта құлады.

	Арада он күн өткен соң барып қалпына әзер келген ол, таң сәріден анасына қарай жолға шықты. Әп-сәтте зираттыққа да жетті. Неге екенін өзі де білмейтін, әлде бір сезім анда осында жерленген адамның кім екенін білгісі келіп солай қарай бұрылды. Ішінен осы кезге дейін басына ескерткіш тақта қойған шығар деп күбірлеп келе жатып, өзінің межелі жерге келіп те қалғанын байқамай қапты. Топырақ әлі ескіре қоймаған екен. Басына қойылған ескерткіш тақтаға қарап ол тағы да талып қала жаздады. Тақтада кәдімгі ай көрікті арудың тірі суреті. Жасы жиырмаға жетпей-ақ тағдыры талқандалған қыршын қыз. Тастағы суретке телміріп отырып ол тағы да анасының «Жаныңа жақын серігіңді тап» дегенін есіне алды. Мына қыз өлмеген болсашы... Мен осыны жаныма мәңгілік серік етіп алсамшы деп ойлады. Сосын барып: «Жоқ, мен тура осы қызға ұқсайтын аруды қалай да табамын» деп, өз-өзіне күбірлеп шешесінің қабіріне қарай барды. Бір шымшым топырағын алып құшырлана иіскеген ол: «Жаным, Ана, мен енді сенің соңғы айтқан аманатынды орындау үшін талпынамын, сондықтан біраз уақытқа келе алмай қалуым мүмкін. Басыңа ешкім келмей жалғызсырайтын шығарсың. Мен өмірлік серігім туралы тандауымды жасадым, енді соны орындамаққа аттанамын...» деді. Жанарынан бір тамшы жас үзіліп түскен ол орнынан жайымен тұрды да, манағы қыздың қабіріне қарай аяңдады. Тастағы бейненің алдына келіп жүгініп отырған ол: «Ей, аппақ ай Ару, мен саған анамды жалғызсыратпашы деп өтінгелі келіп отырмын. Менің бір тілегімді орындашы... Мен анамның аманатын орындамаққа кетіп барамын, тура сендей сымбатты аруды іздемекпін...» деді. Қыз бейнесіне ұзақ қараған ол ақыры орнынан тұрып белін шарт буды да, ауылға қарай тартты.

	Ол содан бастап аттай жеті жыл бойы сол бейнелі аруды іздеумен болды. Бірақ еш жерден таппады.

	Қайта айналып ауылға келгенде ауылдағылар оны, бейшара бала шешесі қайтыс болғалы ой соқты болып «ауырып қалды» деп мүсіркесті. Ол ауылға келгелі анасының да қабіріне бармады. Ана аманатын орындай алмағанына өзін айыпты санап жүрген-ді. Кімнен көмек сұрарын білмей дал ұрды. Ақыры осы ауыл жынды атаған қаңғыбас кейуанаға кезігіп мұңын шақты. Қораның шетіндегі қара төбет мүжіп жатқан кетік жауырынды иттен қаңқылдатып жүріп тартып алған кемпір оны күнге қаратып ұстап аз кем отырды да:

	– Жоқ... сен оны бұл өмірде ешқашан да таппайсың, ол әлдеқашан өліп қалыпты. Онымен тек арғы әлемде ғана қауыша алады екенсің... Олда сені сарыла күтіп жатыр екен, – деп, – Әдірам қалғыр, қу сүйекті мен жейді деп пе ең, сонша қаңқылдап, мә, тамағыңа тығылсын, – деп жауырынды манағы төбетке қарай лақтырып жіберді де, беліндегі сала құлаш қарала жіпті шұбатып, ауылдың ана басына қарай заулап бара жатты.

	Кеш бата жер қазатын кетпенімен күрегін алған жігіт зиратқа келіп, алдымен анасының басына аз-кем үнсіз мүлгіп отырды да, орнынан тұрып бара жатып – Анашым менің сені сонша уақыт жападан жалғыз қалдырғаныма кешір, мен сенің аманатыңды орындамаққа алыс сапар шектім, еш жерден жаныма жақын серігімді таппаған едім, ақыры ол сенің қасында жатыр екен, енді ертеңнен бастап біз бірге боламыз, тек бір күн күт, деді де баяғы қыздың қабірінің басына келді. Ерте шыққан ай сәулесінің астында қыз суреті баяғы күлімсіреген қалпында тұр екен. Жігіт ләм-мим деместен қыз қабірінің ірге жағын қаза бастады. Таң ата қыздың ақымына жетті, қыз оранған аппақ ақірет сол қалпы екен. Тырмысып сыртқа шыққан ол ауылға қарай беттеді. Ауылға келіп ескі қырман жақта әлденені будақтатып өртеп жатқан жынды кемпірді ертіп үйіне келді де шешесінен қалған бүткіл киім-кешекті беріп, кеште менімен бірге қабір басына барасың. Сосын мен ол жерден қайтпаймын. Мына үй енді саған қалады. Менің соңғы тілегімді орындасаң болды деді.

	Кеш бата кемпірді дедектетіп жетелеген ол зират басына келіп, өзі кеше қазып даярлаған ақымға түсті де, беліндегі бір шумақ ала арқанды кемпірге беріп: «Енді мені көм, әрі ешкім білместей етіп тегістеп таста, әрі ақтық демің үзілгенге дейін ешкімге аузыңнан шығарушы болма» деп өтінді. Таң ата тапсырылған міндетін өтеген кемпір ауылға қарай келе жатып, өзінің ес-ақылын жинап алғанын сезіп таң қалды.

	Арада біраз уақыт өткен соң ауыл адамдары зираттағы кескіндерді біреу өзгертіп жүр екен десіп жүрді. Олардың айтып жүргендері шеттегі қыздың қабіріндегі суреттің толып бара жатқаны еді. Тастағы сурет қалай өздігінен өзгереді. Зәудеғалам біреу әдейі істеп жүр десті. Арада тағы біраз уақыт өткенде қабір басына келген жұрт баяғы талдырмаш қыз суретінің енді кәдімгі ай-күні жеткен жүкті әйелге айналғанын көріп, жағаларын ұстасты. Ауылға келіп сурет туралы айтқанындарында, сауыққанына әлі жыл тола қоймаған баяғы кемпір ышқынып барып талып қалды.

	– Е, бейшара, бұл өмірден не көрді, сауыққанына әлі жыл болмады. Арманда кетіп бара жатыр-ау, – десті жұрт оны ақырғы сапарға аттандырып жатып. Соңғы рет тілге келген кемпір:

	– Мен бұл өмірде не көрмедім, неге куә болмадым, өлі мен тірінің махаббатына, солардың қауышуына да куә болдым... Ертең ерте зираттың шетіндегі осыдан жеті жылдың алдында жерленген қыздың зиратын барып көріңдер... – деп барып үзіліп кетті. Ақыры есінен қайта адасты десті жұрт. Кемпірдің сүйегін қабірге әкелген жұрт кемпірді жерлеп болып, қыз зиратына барып жағаларын ұстасты. Қыздың өзгерген суреті бұрынғы қалпына келіпті де, ескерткіш тастың маңайы қызыл қанға боялып қалыпты. Қаумаласқан жұрт не сұмдықтың болғанын біле алмай зиратты тексермекке қабірді ашты. Жан ақымның ішінде де қан, бірақ сүйек жоқ.





ЖАЗА




	«Сендердің жолдарың ашық, жұптарың жазылмайды, ел алқауында боласыңдар... Бірақ түбі екеуің бір әлемнің екі бетіне жол аласыңдар...»

	Олар алғаш рет жоғары оқу орнының шақыру қағазын алған соң, ауылдағы бақсы кемпір атанған кейуанаға барғанда, естігендері осы еді.

	«Расында түбі екі жаққа кетеріміз, ақиқат қой, кім мәңгілік ғұмыр кешпек. Оны осы бақсы кемпірсіз өзіміз де білеміз... Мұндай сәуегейлікті қырық құмалақты шашып, қайта жиып әуреленбей-ақ бізде айта береміз...» деген екеуі бақсы кемпірді кекете күліп кеткендеріне де, міне, жиырма жыл болыпты. Екеуі де қаладағы ең үлкен театрда жұмыс істеді. Бірі лауазымды бастық, бірі қатардағы актер.

	Екеуі директорға арналған кабинетте отыр.

	– Басеке, осы қойылымнан әбден мезі болдым, он бес жыл бойы қанішердің рөлін сомдау оңайға соқпады. Түсімде ылғи шынайы қанішерге айналып кетіп шошып оянамын, енді қойылымнан алып тастайық...

	Жаны жайсаң ақкөңіл адамға кесе көлденең болып, оған қастандық жасап жүрегіне қанжар қадайтын трагедиялы қойылым туралы айтып отыр.

	– Дегенмен менің ел алдындағы бет-беделімді көтеріп отырған тек осы қойылым ғана, оны қалай алып тастай аламын.

	– Мені де бір сәт ойласаңшы... Жұрт көшеден кезіккенде де маған жиіркенішпен қарайды...

	– Әр актердің сахнада тек өзінің ғана алып шыға алатын кейіпкері болатынын сен де жақсы түсінесің... Маған емес, өнер атты құдайға өкпеле, саған осыны еншілеген...

	– Не десең де енді бұл қойылымға шыға алмаймын. Келіспесең, жұмыстан шығар. Сен сықылды қимайтын жұмсақ креслода отырғаным жоқ, он бес жылдың алдындағы қалпым, әлі сол қарапайым қызметкермін...

	– Жетер, сондағы сенің көре алмай отырғаның менің креслом ба? Онда келер аптаға соңғы рет шығарамыз, сосын болды.

	Ақыры екеуі осыған келісті. Көрермен жүрегінен терең орын алған қойылымның соңғы рет сахналанатыны туралы мерзімді басылымдар мен радио, теледидарда жарыса жарияланып жатты.

	Айтулы күн де жетті. Кең залда ине шаншар жер жоқ. Халық мейлінше көп жиналған.

	Сахна шымылдығы ашыла дүр ете түскен жұрт әуелгі музыканы естіртпей қалды.

	Өздерінің сүйікті кейіпкерлерінің аузынан шыққан әр сөзге зор қошаметпен қол соғып отырған жұрт, сахна төріне қаскөй шыққан кезде сілтідей тына қалды. Мыңдаған жанар оған жеккөрініштікпен тігілгенде, ол бұрын өзінде болмаған әлде бір қорқынышты сезімге малтықты.

	Дегеніне жете алмай қалатын неше реткі жасалған қастық әрекеті кезінде жұрт теңселіп кетіп отырды. Залда отырып-ақ қара түнек қаскөйлікке лағнет айтып отырғандар, егер ол араларына келе қалса, түтіп жеп жіберердей қалге жетті.

	Шығарманың соңғы шарықтау шегі. Жағымды кейіпкердің қазасына таянғанда жұрт демдерін іштеріне тартысып қалды. Зал жым-жырт. Осы жолдан соң лағынет жауғыр рөлден құтылармын деген қуаныштан өз образына дендеп кіре алмаған ол, қойнынан қанжарды суырып ала беріп түршігіп кетті. Зал тола жұрт оған жауығып отырған іспетті. Тістерінің шықырына дейін құлағына анық жетті. Оның көзі қарауытып, басы айнала бастады. Теңселіп барып бойын әзер түзеген оған өз ішінен арғы бір түптен әлде бір үн «сен өлтір оны, көзін құрт, сенің түбіңе жеткен осы. Сен бәрібір қанішерге айналғансың. Оны шынымен өлтірмесең шымылдық жабыла ол орнынан тұрады да, мына залдағы сені түтіп жегелі отырған жұртқа тастайды, сен қамдан, қапы қалма» деп жан даусы шығып шыңғырып жатты. Сол сәтте-ақ көзіне қап қара-қан толған ол көрермендерге қарап, сендердің бастарыңдағы жарқыраған күндерің осы ма? Бітті, оның демі... ендігі кезек сендерде деп ызбарлана күңіренгенде, демдері іштеріне тылғылған жұрт жалпы шығармадан тыс «ендігі кезек сендерде» деген сөзін аңғара алмай қалды. Аспалы шырақтарға жарқ-жұрқ шағылысқан қанжарын көрермендерге шынымен жүрекке қадаған ыңғай көрсетіп қолтықтың астындағы қуыстан бос тығып кеп жіберетін ол, бұл жолы тура жүрекке кірш еткізіп сұғып алды да, әрлі-берлі толғап-толғап жіберді.. Түкке түсінбей жанары талмаурап бара жатқан жағымды кейіпкерлерінің жүрегінен шынымен атқақтаған қанды көрермендер байқаған да жоқ. Қанға бөккен қанжарын суырып алған қанішер жайлап жабылып келе жатқан шымылдық арасынан қараңғы залға қарай бірақ секірді. Еңселерін қойылымның традегиясы басқан жұрт, шымылдық жабылып біткенше шығар есікке қарай беттеп бара жатты.

	Өздерінің ең сүйікті кейіпкерлерінің бұл жолы шынымен қансырап өліп бара жатып: «Шынымен біз бір әлемнің екі бетіне жол алғанбыз ба?» деп үзіліп кеткенін ертесі газет бетінен бір-ақ көрді.





ДОДА




	Атағы аспанға ұшқан халықаралық өнер байқауы болмаса да, ол үшін осы өнер байқауына қатысудың өзі үлкен мәртебе еді.

	Қылқаламды қай уақыттан бастап қолына алғанын өзі ұмытып қалған.

	Қаншама суреттер салды. Соның барлығын дерлік тек күнкөріс үшін болмашы бір тиындарға сата беретұғын.

	– Сен өнеріңді бағаламайсың, – деп қаншама рет ескерткен аға суретшілер бұның салған кескіндерін таңдана-тамсана қарайтұғын.

	Осы қалада әдемілікті дәріптейтін әлдебір көпес ең әдемі қыздың кескіндемесіне байқау жариялапты. Бас жүлде бақандай бес аттың құны. Оның сыртында тағы да берері мол дейді деп бір досы арнайы ескерту жасады.

	Дұрыс-ақ, қаншама әдемі аруды кескіндеді. Соның кез келгені жарар еді. Деседе ол көпестің өз шарты бар екен. Салған суретіңмен сол суреттегі қыздың өзін қатар қойып бағалайтын сыңайлы.

	Әрбір әдемі қыз өз суретін өзі көтеріп сахнаға шығады екен. Сосын... бағалау... Қаладағы күллі суретшілер ең әдемі қыз іздеумен шарқ ұрды.

	Әдемі қызға төлер төлем де аз болмаса керек. Ал оған берер ақшаның жайы қайда, ақыры ол көрші үйде тұратын бетінде бала күнінен қалған ай пішінді тыртығы бар, бір көзі сәл-пәл ғана қылилау, бірақ, сырт келбеті келісті қыздан басқа ыңғайы келетін адамның жайын таба алар емес. Суретін саламын. Жігітке бетінің кемісі бар қыз алғашында қарсыласқанмен, берер сыйлығы мол, екеуіміз бөлісеміз дегенде әзер келісім берді.

	Қатарынан төрт күн, үш түн отырып ақыры ойындағы суретті салды. Енді бас жүлдені жеңіп алатынына еш күмәні қалмады. Даңсалы додаға бұның даярланып жатқанын естіген біраз суретшілер бәйгеден бас тартқан, олар бұның бас бәйгені шаппай-ақ аларына күмәнсіз қарайтын...

	Доданың басталуына небәрі екі-ақ сағат уақыт қалды. Тек қана денесі өзінікіндей, ал бал-бұл жайнаған әдемі жүзі періште іспетті айдай жамалды көргенде қыз байқұс ышқынып тұрып жылады. Суреттің қарсы алдында отырған қыздың қара түнек қайғысына ортақтасқысы келмеген жігіт:

	– Қалқам, тек кешігіп қалма, бұл біздің соңғы мүмкіндігіміз. Мен бара берейін деп шығып кетті.

	* * *

	Кең сарайдың іші.

	Суретшінің аты атала өз кескіндемесін көтерген арулар сахнаға көтеріліп жатыр. Кенепке оралған кескіндемені көрген қауым өнердің ұлы құдіретіне қол соғып жатыр. Әйтсе де, осында жиналғандардың барлығы дерлік тек өзінің ғана еңбегін көруге ынтызар екенін суретші жігіт әбден білетін. Соңында өз аты аталғанда қалың елдің айқайынан құлағы тұнып қалды.

	Сахнаға айдай әппақ жамалды қыз көтеріліп келеді. Суретші ойлана бастады, өзі суретін салған қыз қайда кетті сонда... Көзіме бірдеңе елестеді ме деп көзін уқалады. Бұрын бір жерден көрді ме, әлде жүзі таныс... Кеудесін бір ыстық жалын буып барады. Жұрттың барлығы қыздың жамалынан көз ала алмай сілтідей тынды... Асқақ жүріп сахна төріне келген ару қолындағы көтеріп келген кескіннің бетіндегі кенепті сыпырып қалғанда, алдымен суретші жігіт ышқынып жіберді. Жұрт ду ете қалды.

	Көзі қарауытып, қисайып бара жатқан жігіттің періште жамалды кескіннің, өз қолынан шыққан ару қыздың қалай тірі адамға айналып, кеміс бетті қыздың қалай суретке көшіп кеткеніне миы жетер емес...

	Есеңгіреп отырған өзіне қарай жалғанның бар әдемілігін жүзіне жинап келе жатқан әдемі аруға қарап, еріктен тыс шарқ-шарқ күлді.





ЖАТ ҚҰШАҚ




	– Білесің бе, мен ерте ме, кеш пе, сенімен жолығам?

	– Ешқашан да, себебі мен тек қана елеспін. Ал, сен адамсың ғой.

	– Қалайда кезігем!..

	– Үміттенбе!..

	«Үміттенбе!» құлағының түбінен шыңғырған осы дауыстан шошып оянады. Бастабында жай түс ретінде мән бермейтін. Көп төсекті жатақхана бөлмесінен жеке пәтерге шыққалы тіпті жиілеп кетті. Соңыра қорқа бастады.

	Әлдекімдерге айтып еді, мұны қыжыртып күлкіге айналдырды. Сосын қалаға кіре берістегі жалғыз шынардың түбінде үнемі отыратын бақсы кемпірге келді.

	Оң қолына малдың ақсөңке болған жауырынын ұстаған кемпір «Сәлеметсіз бе, бақсы ана» деген жігітке сол қолының сұқ саусағын ерніне апарып «тек сен сөйлеме» деді де:

	– Иә, сен бұны неге мазалап жүрсің?!. – деді.

	Ернін жыбырлата берген жігітке кемпір қайтадан үндеме деп ишарат етті де, өз-өзінен сұрақтарды жаудырып әкетті.

	– Сен мұнымен махаббаттаса алмайтынынды білетін шығарсың.

	– Сен қасына келмесең, бұл сенімен кездесуді ойламас еді ғой.

	– Жарайды, қашанға дейін осылай жүре бермексің.

	– Жоқ, бұл өңінде сені көре алмайды ғой.

	– Иә, сен бұл жігіттің бір қабат киімін отқа өртеп соның күліне аунасаң ғана өңінде кезіге аласың...

	Жігіт кемпірдің нелерді айтып, нелерді сұрап жатқанынан түк те түсінбеді. Тек тұла бойы суық қара терге малшынып отыр.

	– Бақсы ана, маған түсіндіре аласыз ба?

	– Алаңдама, балам... Бұл қызыл бастының елесі ғой.

	– Не ол қызылбасты деген?

	– Асықпа балам, үйіңе қайта бер, көресің. Содан кейін маған хабарласарсың, қайта бер.

	Түкке де түсіне алмаған жігіт әңкі-тәңкі болып пәтеріне қайтты.

	Бөлме ішін арлы-берлі кезіп, сөздіктерді ақтарды, «қызылбасты» туралы, осы атаудың елесі туралы ештеме таба алмады. Талығып барып шешінді де жұмсақ көрпеге кіріп кетті.

	– Білесің бе, мен ерте ме, кеш пе, сенімен жолығам?.. Түсінде баяғы сол сұрақты қайталады.

	– Иә, сенің тілегің орындалды. Мен келдім...

	Жігіттің денесін ып-ыстық жалын орап күйдіріп бара жатты. Шыңғырып барып оянып кеткен жігіт бөлмеден қолқаны қапқан түтіннің иісін сезді. Жан дәрмен жүгіріп барып терезені ашты. Шырақты жақты. Жүрегі атша тулап қоя берді. Далаға қашып шықпақ болып төсектің жақтауындағы киімін алмақ болып еді, жатарда шешіп іліп қойған киімінен ештеме жоқ, ізім-ғайым жоғалған. Жан-дәрмен далаға қарай ұмтылып барып өзінің анадан енді туғандай тыржалаңаш екенін білді. Тыржалаңаш екенін білді де басы айналып барып еденге гүрс етіп құлады.

	Есін жиғанда өзінің ып-ыстық құшақта ақ тер-көк тер болып жатқанын сезді.

	Көзін ашып еді, бөлменің іші тас қараңғы.

	– Кімсің?

	– Мен, Ал...

	Жігіт сонда барып өзінің түсінде сөйлесетін елес әйел екенін білді. Қолы дір-дір етіп «әйелдің» тұла бойын сипалай бастады.

	Кәдімгі адам іспетті. Ай маңдайы, сүйрік саусағы, қылдырықтай қыпша белі, тек кеуде тұсы, екі омырауы салалы жүнге оралған.

	Жігіт орнынан атып тұрып шыраққа қарай ұмтылып еді,

	– Тоқта!.. Ешқашан жарық жағушы болма!.. Өмірлік өкінішке қаласың... – деген дауысты естіді.

	Жігіт кілт тоқтады да, қайта төсекке кеп жатты. Талығып барып ұйықтап кетті. Ол оянғанда таң атып кеткен еді. Төсекте жалғыз жатыр. Жалма-жан киінді де, бақсы анасына жүгірді.

	– Иә, кезіктің білем. Енді айтқанын орында. Басқа ешнәрсе айтпақ-ақ қой. Бара бер.

	Жігіт түкке түсінбей қайтты. Жұмысына барды. Таң қаларлық сергектікпен жұмысын атқарып кешкісін пәтеріне қайтты. Жолда келе жатып басқа жаққа кетіп қалуға қанша оқталса да бір күш өзінің пәтеріне қарай тартып бара жатты.

	Ақыры пәтеріне де келді. Енді асығып түнді күтті. Шырақты өшіріп, жастыққа бас қоя елес «әйелдің» қасына келіп жатқанын білді.

	– Мен сенің өң-әлпетіңді көргім келеді.

	– Атама, өмірлік өкініште қаласың...

	– Неге?! Сен кісі қорқарлық сұрықсызсың ба?

	– Жоқ, мен өң біткеннің сұлуымын. Сол үшін де мені көру сендерге, яки адамдарға жазылмаған...

	Бұл әр түні қайталанып тұрды. Жігіттің бар арманы елес «әйелдің» өңін көру болды. Иә, оның өң әлпетін көрмей-ақ өзінің шынымен ғашық болып қалғанын сезді. Зулап күндер өтіп жатты. Бір кеште жігітке ол:

	– Білесіңбе? Сенің балаң болады... – деді.

	Жігіт күлерін не жыларын білмеді.

	– Ол да сен құсап көрінбей ме?

	– Жоқ, ол сенің өз қалауында.

	Ақыры бір түні елес «әйелдің» қатты қиналып жатқанын сезіп:

	– Не болды саған, ауырып жатырсың ба? – деп сұрады.

	– Иә, қиналып жатырмын. Мен өмірге адамзат әкеліп жатырмын. Бұл мен үшін қиын... дауысын үзіп-үзіп шығарған ол, шамасы, талықсып кеткен болар, қыбырсыз қалды. Шамалы уақыт өткен соң, қатты шыңғырған әйел дауысымен бірге шар ете түскен сәбидің үні шықты.

	– Не, істеймін, жаным-ау, баланың кіндігін кімге кестірем...

	– Қиналмасаңшы. Балаңда кесетін кіндік жоқ қой...

	Жігіт әйелдің қолындағы баланы алып бауырына басты. Баланың денесін сипап көріп жатыр. Бәрі орнында сықылды.

	– Баланы берші, омырауым иіп барады, емізейін...

	Жігіт баланы берді. Бала ернінің емшекті шылпылдатқан дыбысы шықты. Әйел мекіреніп барып бір тылсым жағымды әуезге басты.

	Маңайындағы бар тірлікті ұмытқан іспетті. Төсектен жайлап түскен жігіт ептеп барып шырақты жағып қалды. Шыр ете түскен әйел даусы шар ете түскен баланың даусымен бірге шықты. Жігітке бу іспетті бір толқын толқып барып ауаға жайылды да, тек төсектің үстінде қалқып тұрған жас сәби көрінді.

	– Осыншама опасыз ба ең?!.. Бұл менің де, сенің де, сәбиіміздің де өмірлік өкініші... әйел дауысы талмаурап барып үзіліп жоқ болды.





МҮРДЕ




	Ауыл сыртындағы қабірге қарай шұбап келе жатқан топқа таяй бере ол өз көзіне өзі сенбей қалды.

	Жан-жағынан қаумалай көтеріп келе жатқан табытта кәдімгі тірі адам, тірі қыз жан-дәрмен үстіндегі ақіретті шеше алмай аласұрып келеді. Табыт алып келе жатқандар мұны көрмеген іспетті.

	Барлығының қабағына қайғы орнап, ауыр басып келеді.

	Қабіршілерге жетіп келген ол:

	– Айналайындар-ау, сендерге не көрінген, тірі адамды ақіретке орап қайда алып барасыңдар!.. – деп анаған бір, мынаған бір жүгіріп жүр.

	Шамасы, қыз жақыны болар, белін ұзын ақ шүберекпен байлаған жігіт ағасы:

	– Тәйт ары... әкетіңдер мынаны... аруақты қорлатпаңдар... – деді.

	Желкелеп өзін шеткері алып шыққан жігіттерге жалбарынып еді:

	– Өзіңді де сол қызбен бірге көмсін демесең жоғал көзден... есің ауысқан шығар... бар, ана бұлаққа басыңды малып, есінді жи!.. – десті.

	Бұлақ басына келген ол шынымен жынданған шығармын деп ойлады. Бірақ ақіреттен шыға алмай бұлқынған қыздың өзіне жалынышпен қараған көзі көкейінен кетпей қойды. Ақыры қабіршілер қайтқан соң зират басына тартты.

	Жас қабірге жете қабірді құшақтап өкіріп жылап жіберді. «Кешір мені, саған араша түсе алмадым... кешір мені, маған ешкім сенбеді...»

	– Жоқ, бұл сенің кінәң емес, – қыз дауысы жанынан шықты. Селк ете түскен жігіт қате естідім бе деп жан-жағына қарады. Сонда барып көрді. Қабірдің арғы жағында аққұба қыз аппақ ақіретке оранып бүк түсіп отыр.

	– Жүр... қашайық бұл жерден...

	– Мен кете алмаймын ғой... денем мынаның астында жатыр. Қыз иегімен қабірді нұсқады.

	Жігіт орнынан атып тұрды да ауылға қарай жүгірді. Шеткі үйдің босағасына сүйеулі тұрған күректі ала сала қас-қағымда қабірге келді де жан-таласа қабірді қаза бастады. Жан ақымға жетіп қыздың сүйегін көтере бергенде, топырақ гүр етіп оны басты да қалды. Жан дәрмен сыртқа ұмтылған ол жер бетіне шыққанда, өз денесінің қыздың мүрдесімен бірге қалғанын бір-ақ білді.





ҚАШҚЫН




	– Сол аяғыңды берсең ат басындай алтын берем, – деп сол жақ аяғынан бір құбыжық бас салғанда өзінің айқайынан шошып оянып кетті. Сол аяғы өз еркінен тыс тепкіленіп жатыр екен, әзер дегенде тоқтатты.

	Орнынан тұрып жүрейін десе сол аяғы кері қашады. Қорқа бастады. Досын шақырмақ болып телефонға қарай қанша тырбанса да жете алмай әбден шаршады. Кеш батты. Бөлме іші қап-қараңғы, шыраққа да жете алмай жатыр. Аштықтан қарны шұрқырап барады.

	– Құдайым-ау, не болды саған? Өз аяғым өзіме пәле болдың ғой, – деп өз-өзіне сөйлеп еді, пгұлығының басындағы тесіктен башпайы басын қылтитып:

	– Ойбай, мені бере көрме... мен өз аяғыңмын ғой. Оны көтеріп жүре алмаймын..

	– Не дейді? Ей, сен қалай сөйлеп жатсың...

	– Сенің барлық денең сөйлейді ғой. Тек иеміз өзі сөйлесін деп тыныш жүреміз. Жан қиналғанда біз де сөйлейміз. Әсте оған бере көрмеші. Аман болсам атбасындай алтыннан қаншасын тауып берем...

	– Ол кім?..

	– Кімі несі, не десеңші...

	Есік шықыр етіп ашылып еді, сол аяқ ойбай салып төсектің астына қарай қашты.

	Тура түсінде көрген құбыжық қолына жарқыратып атбасындай саф алтын көтеріп алыпты. Бір аяғы ғана бар, сүйретіліп әзер жетті. Жаны алқымына тығылған жігіт бей-берекет шыңғыра бастап еді, анау:

	– Жетер, дауысың не деген ащы еді. Қорықпа, мен жан алғыш емеспін.

	– Кімсің онда?

	– Жынмын.

	– Менен не керек?

	– Аяғың керек.

	– Бермесем ше?

	– Өз еркің, мен тегін алайын деп тұрғам жоқ, құнын берем. Осы кезде:

	– Жоқ, берме!.. берме... – деп аяғы шырқырап қоя берді.

	– Жап аузынды!.. оны иең біледі, – жын зекіп тастап еді, аяғы үнсіз қалды.

	– Өз аяғың қайда?

	– Жарайды, айтайын асықпай тыңда. Біз де сендер сықылды жер бетін мекендеушілерміз. Бізде де сендердікі сықылды өркениет бар, әуелі сендерден әлдеқайда жоғары. Біз сендер құсап мал-мүлік жимаймыз. Өміріміздің де, байлығымыздың да өлшемі осы атбасындай алтын. Ғұмыр бойы осыны көтеріп жүреміз. Бізде де бақыттылар мен сор маңдайлар бар. Мен сол сормандайдың бірімін. Біз туыла сала әрбіріміздің меншігімізде осы алтын болады. Тек менде болған жоқ, алтынсыз ғұмыр ғұмыр емес – азап. Сол азапқа шыдай алмай сол аяғымды осы алтынға айырбастағам. Ал енді алтыным бар, бірақ алтынды көтеріп жүретін аяғым жоқ. Аяқсыз алтынның қажеті жоқ екен. Одан да алтынсыз аяғым болса сор маңдай болып-ақ өмір сүруге болады. Ал сендерде алтын болса, аяқсыз-ақ ғұмыр кеше бересіңдер...

	– Жо, жоқ, бәрібір аяғымды бермеймін.

	– Тыңда, өз еркің. Екі аяқ емес, төрт аяғың болса да ғұмырында мұндай алтын таба алмайсың. Басқа айтар ештеңем жоқ, алтынды саған қалдырып кетем. Ертең кешке келем, жақсылап ойлан. Сен алмасаң алатын біреу шығады... Жын осыны айтты да алтынды қалдырып өзі сүйретілген қалпы шығып кетті.

	– Мені бермейтін шығарсың?!– деді башпайы жыламсырап.

	– Жап аузыңды... Өзім білем... Бейбастақ кеткен аяқты зекіп тастап алтынды ұстап көрді. Орнынан жылжыта алар емес, зіл батпан.

	Шынымен мұндай алтынның құны мен орнымнан қыбыр етпей жатсам да өлгенше жетер деп ойлады. Бірақ аяққа айтқан жоқ. Төсекке шығып шалқалап жатып қиялға кетті.

	Сарай салдырсам, жоқ, дайын үй сатып ала салам. Әйел алсам, бір, екі, жоқ, көп әйел алсам... шырын қиялға беріліп жатып ұйықтап кетті. Ол ұйқыға кете башпай:

	– Жүрек-ау, жүрек, ең әділетті сенсің ғой, мені сатпайтын шығар, – деп еді, ұзақ үнсіз жатқан жүрек:

	– Шынын айтсам, саған жаным ашып тұр... – деді.

	– Не істесем болады? – деп башпай еңіреп жылап жіберді.

	– Сыңарым, осыны бір өзім-ақ алып жүрейін, қаш сен... – деді оң аяқ.

	– Сыңарыңның тілін ал, – деді жүрек.

	Денеден ептеп суырылып шыққан сол аяқ ашық терезеден сыртқа бірақ секірді.





ҚЫРЫҚ БІРІНШІ БӨЛМЕ




	Ол әуел бастан-ақ өз өміріне ырза емес-ті.

	Ес білгелі бар өмірі жоқшылықпен, ит қорлықпен өтті. Тура қырық тоғыз мүшелінде өз-өзіне қол салды. Артына қайырылып қарар ештемесі жоқ-ты, туыс-туған, бала-шаға дегендей.

	Ауыл шетінде иесіз қалған үлкен қораға келді де, жұрттан тауып алған бір құлаш жіпке аспақталды да қалды.

	Алқымын сығып жаны шығып бара жатқанда оны ғайыптан үш кептер келді де құтқарып алды. Жіп қиылды. Жерге топ ете түскен ол ессіз ұзақ жатты да, әзер есін жиды.

	Жаңағы үш кептер өрімдей үш қызға айналып, мұны қаумалап отыр.

	– Сіз мына жарық әлемді қалай қиып барасыз?..

	– Мен жарықты да, қараңғыны да көргенім жоқ, мен тек қана түнекте болдым...

	– Шынымен әлемнің жарығын көрмедіңіз бе...егер қаласаңыз жеткізелік...

	– ...

	Бірақ бір шарт, сіз біздің біреуімізге үйленуіңіз керек. Қайсымызға үйленесіз?

	Ол көп ойланбады, тура қарсы алдында тұрған қыздың білегінен ұстады да,

	– Ал, қайда? Кеттік, – деді.

	– Көзіңді жұм, – деді, қыз.

	Қыз білегінен тас қылып ұстап алған ол, өзінің әлде бір тылсым күшпен қалықтап келе жатқанын сезді.

	Ауыр күрсінген қыз:

	– Біз бір кіндіктен үшеу едік, үшеуімізге де үйленуің керек еді, – деді.

	Қалған екеуіне оның қайта айналып барғысы келмеді. Үнсіз қалды.

	Олар ақыры иен шатқалдың ішінде ауада қалықтап тұрған, ұзыннан-ұзаққа созылған әсем үйге жетті. Қатар-қатар тізілген қалың есік, есік сайын реттік нөмір. Бір есікке кіріп еді, қаптаған қалың мал.

	– Бұның бәрі сенің иелігінде, – деді қыз.

	Екінші есікке кірді, әлемнің не бір асыл жаһұттары.

	Үшінші бөлме. Жанға жайлы демалыс орны.

	...

	Қырық бірінші бөлменің алдына келгенде қыз:

	– Тек осы бөлменің есігін ашушы болма, бұл түнек, – деді.

	Айлар өтті, жылдар өтті. Бұлар арт-артынан отыз ұлды болды. Ұлдарының бәрін перінің қыздарына үйлендірді. Ол қырық бөлменің қызығын тегіс көріп болды.

	Ғасырлар өтті. Ол қырық бөлмеден жалығып, жарының көзін ала бере қырық бірінші бөлменің есігін ашты. Ашты да зіл-зала болып күңіренген дауысқа жұтылды...

	Жұтылды да баяғы өзі аспақталған жіпке келіп аспақталды да қалды. Аяқ-қолын соңғы рет ербеңдетіп қалғанында, алақанынан үш тал маржан жерге шашырап кетті.





АЛАС




	Жер бетіндегі ең соңғы жалғыз ауыл. Ауылдың барлық тыныс-тіршілігін ауыл атасы ақбас шал шешеді. Ауылдың барлық адамын жинаған ол, – Ау, халқым менің, біз бүгін жылына бір рет өткізетін некелестіру рәсімін өткіземіз. Осы жолғы кезек біздің анау жылқышымызда. Кәне, жеті атасын санаңдар. Сол жеті атадан асқандардың ішінен бір қызды өзі тандасын. Кел, балам, бері. Сенің бақытыңды тілейік. Ақбас шалдың даусы күллі әлемді жаңғыртып шықты. Қалың жұрттың қақ ортасындағы отырған жирен мұртты жігіт ортаға келді де:

	– Ау, ата, көлдей көңіліңізге рахмет. Тәңір жарылқасын, сізге ұзақ ғұмыр сыйласын. Бұл менің кезегім емес. Өйткені, мен күннің ұлымын. Сондықтан айдың қызына үйленуім керек...

	– Тәйт ары! Не тантып тұрсың, есің дұрыс па сенің...

	– Ау, айналайын жұртым, айта қойыңдаршы, кәне, қайсыларың менің ата-анамсындар.

	Жұрт шуылдасып кетті. Барлығы жеті атасына дейін түгендеп шықты. Тіпті алыс туысқаны да шықпады. Кенет жұрт сілтідей тына қалды. Ақбас шал жұртқа жаңа заң шығарар кезінде көтеретін аса таяғын оң қолымен басынан жоғары ұстап тұр.

	– Халайық бүгіннен бастап тегі белгісіз жылқышы ауылдан аластатылады. Сонымен бірге кімде-кімнің ұлы үйленбейтін болса әкесін, ал қызы үйленбейтін болса шешесін мәңгілік зынданға саламыз. Жұрт теңселіп кетті. Дегенмен барлығы балаларына сенімді еді. Тек осы ауылдағы ең сымбатты қыздың жер бауырлап жүретін кемтар әкесі мен шешесі жатқан жерлерінен топыраққа көміліп бара жатты.





ЖОЛАЙРЫҚ




	Әкесінен қалған шошақ ер-тоқымды атқа асығыс салған жігіт шылбырын жиғанға үлгірмей көрші ауылға шаба жөнелді. Дәрігер алып келмек. Келіншегі қансырап хал үстінде жатыр. Арлы-берлі алып жүргенге шашырап кеткен сүйектер ыңғай берер емес. Өзенді бойлап барып айналып жететін жаттық жолды тастап, тіке төбе басындағы зираттан өтетін сүрдекпен тартты. Қамшы үстіне қамшы басып шапқылап келеді. Зираттың ортасына жеткенде барып аттың тізгінін тартқысы келді. Бірақ тартпады. Тек «Дәрігер, үйінде болса» деп тіледі.

	Зираттан өте бере үлкендердің «Аруақтарды шулатпаңдар!.. Өздері асығып жатқанда қасынан жайлап өтіңдер!.. Әрі Қиямет қайым жақын деп айтыңдар!.. Бәрі Қарасат майданын, Алланың нұрлы жүзін көруге асығып қиямет қайымды күтіп жатады...» дейтіні есіне түсті. Тым құрыса жаңа ғана марқұм әкесінің зиратының жанынан өткенде де, айтпапты-ау. Онан ары ойлауға мұршасы жетпеді.

	«Жаным менің, мен дәрігер алып келгенше өліп қалмашы...» сол уайымның жетегімен қамшыны жиілетті. Кенет тура арт жағынан бір нәрсенің еріп келе жатқанын сезді. Жалт қарады. Марқұм әкесі. Ол енді атты шаужайлады. Шапқан атпен жарысып әкесі қатарласты. Әдетте аруақ туралы сөздің өзінен сонша қорқатын жігіт бұл жолы қобалжыған да жоқ.

	– Кеп қалды ма?

	– Нені айтасың, әке?

	– Қиямет қайым.

	– Қайдағы, дәрігерге асығып барам.

	– Ой, тәуба! Неге жалғаннан жар сап жүрсің!.. Қарашы артыңа!..

	Жігіт бұрылып артына қарап еді, бүкіл зираттағы өліктің барлығы арттарынан шұбап келеді.

	– Қайда барасыңдар?

	– Иә, қайда бара аламыз. Біз бұл пәниден емеспіз ғой, қайтар жолды таба алмаймыз, бізді енді жер мекенімізге апарып тастарсың...

	Жігіттің қамшысы қолынан сусып бара жатты. Көз алдында қанға малынып жанары сөніп бара жатқан қосағы, ақыретін жерге сүйретіп қайда барарларын білмей мәңгіріп тұрған әкесі бастаған қалың аруақ.





БАЛБАЛ-ҚЫЗ




	Есіктің артындағы сүйеулі тұрған балбал тасты ол осы үйге көшіп келген күні көрген-ді. Тіпті оны елеп те қойған жоқ-ты. Бар байқағаны, пошымы әйел адамға келетін іспетті.

	Бірде көне бір кітапты ақтарып отырып, бір жерінен өткен ғасырдың басында балбал тастардың ең атақтысы саналатын сақ ханшасының жоғалып кеткенін оқыды. Қара тас кімге керек болды екен деп әрі қарай көз жүгіртті. «Көне шежірелерден жетуі бойынша сақ ханшасы ең әйгілі сиқыршылардан дәріс алған сиқырға жетік жан болыпты. Әрі келбеті хор қыздарымен таласатын сұлу екен. Жасы жиырма беске келгенде өзінің қартайып, сұлу жүзінің мөрі қайтуынан қорыққан қыз мәңгілік балбалға айналыпты... оның тірілу заманына да көп қалмаса керек... Тек кер жыланның қанымен тас төбесіндегі тесікті толтырғанда ғана қалпына келеді екен. Бірақ күн көзін көруді жазбапты, тек кешке ғана пайда болып тұрады екен...» жалғастырып оқуға зауқы соқпаған ол кітапты лақтыра салды да төсекке жантая кетті.

	Күн ұясынан әбден көтерілген соң оянды. Жұмысқа жиналып сыртқа шығып бара жатып есіне балбал тас түсті. Жай ғана қызығушылықпен балбал тастың төбесіне көз жіберді. Қызық, бәлкім сәйкестік шығар, бұның да төбесінде тесік бар екен. Сәл-кем ойланып тұрған ол арт жағынан әлде ненің ысылдаған даусын естігендей болып жалт қарап еді, көрші кемпірдің сұр мысығы мен керіскедей кер жылан арбасып тұр екен. Қолына әлде қайдан іліне кеткен күрекпен жыланды бір-ақ салды. Екіге бөлінген жылан аз жерге шұбатылып барып сұлық жатты. Бөлінген екі денені күрекке салып балбалдың үстіне тастады да жұмысына кете барды.

	Жұмыста отырып түс ауа балбал туралы ойға шомды. Жасы отыздан асып бара жатқан жігіттің сақ ханшайымына деген ынтызарлығы арта түсті. Шынымен сол болса екен деп тіледі. Ақыры кеш те батты. Үйіне келген ол ең алдымен есік артындағы балбалдың жоқ екенін көріп, жүрегі зырқ ете түсті. Жүрегі зырқ ете түсті де, оның әйгілі сақ ханшайымы екенін ойлап жайлап қана езу тартып есікті ашты. Үйге кіріп шырақты жағып қалғанда төр жақтағы креслода жүзінде қан-сөл болмаса да ханшаға тән паңдықпен ханшаға тән асыл жаһұттарға малынып отырған қызға жақындай бергенде:

	– Жетесіз бейбақ. Қанша ғасыр күткен бақытымды ойрандадың-ау!.. Өлген жыланды жолдың екі жағына бөліп көмуді білмейтін бе едің!.. – деген үні естілді. Қыз әшекейлі камзолының етегін көтеріп қалып еді, беліне әлде неше оралып алған кер жылан жігітке қарай ысылдап атылды.





САЙТАН ҚЫЗ




	Жолын қайта-қайта кескестеп қоймаған басын қара бүркеншікпен ораған әйелге атты жігіт қамшысын білеп қатты-қатты зекіп жіберді.

	– Жоғал! Әрмен... албастыдай кісінің жолын кеспей...

	– Жоқ, мен албасты емеспін...

	– Онда несің?

	– Ақсайтанмын.

	– Не, сайтанныңда ақ, қарасы бола ма... сөзіңе болайын.. кет ары. Кімді алдамақсың?!

	– Не? сенбейсің бе? Онда қара бері! – деп басындағы бүркеншікті жұлып алды.

	Бас жоқ тек екі көз ғана ауада қалықтап тұр.

	– Енді сенген шығарсың!

	Жүрегі тас төбесіне шыққан жігіттің қолынан тізгін сусып кетті. Қалш-қалш етіп жерге қан сиіп жіберген атты ақсайтан жетелей жөнелді.

	Жігіт бетіне бүріккен суық судан тітіркеніп есін жңды. Алдында айдай көрікті ару отыр. Тек иегі жоқ. Орнынан сүйретіліп әзер тұрған жігіт:

	– Мен қайдамын? – деп сұрады.

	– Сен мендесің.

	– Қалай?...

	– Мен саған ғашықпын.

	– Сен кімсің?

	– Мана айтқам.

	– Шынымен сайтансың ба?

	– Сенбейсің бе? Онда тағы көр.

	Қыз әп-сәтте қызыл түлкі болып құйрығын бұлғаңдатты да бір шөкім буға айналып жоқ болып кетті.

	Есінен қайта адаса жаздаған жігіт үңгірдің аузына қарай жүгіріп еді, ғайыптан бір дәу тас үңгірдің аузын бітеді де қалды.

	– Еш уақытта қашам деп ойлаушы болма!

	– Неге?

	– Мен сенімен үйленем.

	– Ал, мен қосылмаймын.

	– Жоқ, өзің мақұлдағансың.

	– Қашан?

	– Бүгін таңертең.

	– Өтірік, мен таңертең сені көргем жоқ.

	– Иә, мен көрінгем жоқ.

	– Сонда қалай? Түсіндірші?!..

	– Мен сені баяғыдан ұнататынмын. Саған білдірудің ретін таппай көп жүрдім. Сосын кеше кеште саған келіп едім, ұйықтап қапсың. Арқандаулы тұрған атыңа барып жал-құйрығын өріп кеттім. Бұл біздің белгіміз. Тарқатып тастар деп қорықтым... бірақ сен тарқатқан жоқсың... сенің маған берген мақұлдауың осы.

	Сонда барып атының жал-құйрығының өрулі тұрғаны жігіттің есіне түсті. Елемегеніне өкінді. Амалын тауып тарқатпақ болды.

	– Атым қайда?

	– Қазір әкелем.

	Үңгірге қара тер болған атты кіргізген қыз:

	– Қазір мен тойлық көйлегімді киіп келем, – деп шыға жөнелді.

	Қыз кете жігіт аттың жалына жармасты. Тарқатып жатыр, тарқатып жатыр. Құйрықтағы соңғы өрімді тарқатып бола бергенде аппақ көйлек киген қыз жетіп келді. Жетіп келді де:

	– Тарқатпашы жаным... мен сенсіз ғұмыр кешкім келмейді, – деп аттың жалын қайта өре бастады.





СУРЕТШІ




	Қалада ең атақты суретшінің басын кесіп кетті. Есік-терезесі тас жабылған. Сыртқа шыққан із жоқ. Тек жалғыз із шарайнаның бетінде қанмен жазылған жазу.

	Ол сызған суреттеріне жан салатын. Тек суретшілер колледжіне алғаш түскен кезде ұстазы сыйлаған қылқаламмен салғанда ғана. Ол жас еді. Жастықпен әр нәрсеге құмар болатын. Бірақ, көшеде кезіккен сұлуларға сұқтанып жатпайтын. Өң-әлпетін бір көрсе болғаны, үйіне қайтып келіп, соның суретін сала бастайтын. Салып болып қабырғаға сүйеулі тұрған шар айнаның алдына қойса болғаны, айнадан сол сұлу шығар еді. Әрі оның құзырында болатын.

	Арғымақ ат салып, кешкісін тау баурайына баратын. Шерінен шыққан соң қылқаламын арнайы даярлап қойған жылқының құмалағына араластырса болғаны, бәрі ғайып болатын. Өз-өзімен шат-шадыман болып жүрген суретші ел назарынан тыс еді.

	Бірде суретші көне мұрағатты аралап жүріп, мыстабақтың бетіне салынған ертедегі бір ханшаның суретін көрді. Шашына сан мың жақұт моншақ тағынған ханша қолына әлде нені алып, соны ерніне тигізіп тұр. Жігіт байқатпай табақты қойнына салды да, асығыс үйіне оралды. Осы заманнан он бес ғасыр бұрынғы ханшаның қызығына батқысы келді. Сурет үстеліне отырды да, жайлап сала бастады. Салып болып, қайта қарады. Қыз қолындағы не? Бәлкім айна шығар деп ойлады да, шарайнаның алдына әкеп қойды. Айнадан шәлі жібекке оранған ханша өзіне қарай тәкаппар басып шығып келе жатты. Ханшаның айдай жамалы оны есінен тандыра жаздады. Ерекше бір құштарлықпен ханшаның қолына бас салды. Оқыс қимылдан шошып қалған ханшаның қолындағы зат тарс етіп шарайнаның алдына түсті. Ханша бөлмені айнала қашты. Ұзын бұрымы суретшінің қолына енді ілінгенде шарайнадан арыстандай ақырып сақтың қияқ мұртты сарбазы шығып, беліңдегі қанжарын жұлып алды да, суретшінің басын шауып тастады. Ханшамен жылап көрісті. Мүрдені шар айнаның алдына әкелген сарбаз қолқа тамырдан атқақтап жатқан қанға бармағын малып: «Өнеріңе рахмет! Біз бостандыққа келдік!» – деп жазды.





ПЕРІ ҚЫЗ




	Ол жатса да, тұрса да жеті қат көктің ар жағына ұшып кеткісі келетін. Әжесі ертегісінде айтатын перінің қызын іздемек. Ауылдың бас жағындағы биік төбеге шығып алып, ұзақтан-ұзақ айқайлайтын.

	– А-у-у, перінің қызы, келші, мені алып кетші. Ұйықтағанда да осылай айқайлап оянатын. Ақыры бір күні түсінде қолтықтарының астында қос-қостан аппақ ұлпа қауырсын қанаты бар перінің қызы келді.

	– Ертең ақшам сөне төбеге шығып, тыр-жалаңаш шешін де, мына құтыдағыны іш. Бұл дуаланған су. Қанат бітеді... – деді де жоқ болып кетті.

	– Мені ала кетші! Өз айқайынан шошып оянған жігіт алақанында әлдененің тұрғанын сезіп, шырақты жақты. Түсіндегі құты.

	Таңға көз ілмеді, күн батар емес. Талай ғасырдай ұзарып кеткен. Күн де батты әйтеуір. Төбенің басына сүріне-қабына жетті де, апыл-ғұпыл шешініп, құтыны аузына бірақ төңкерді. Екі қолтығы шымырлап барып әлдене лап ете түскендей болды. Түсіндегі перінің қанатындай аппақ қауырсын. Желіп-желіп етіп тұр. Аспаннан суылдаған дыбыс естілді. Перінің қызы келіп тұр.

	– Қорықпа, көзіңді жұм да менің қолымнан ұстап қанатыңды қақ.

	Екеуі қатар көкті тіліп ұшып келеді. Ай бойы ұшты.

	Жеттік міне, көзіңді аш дегенде барып көзін ашты. Жап-жасыл бір хикмет ғаламда тұр. Әрлі-берлі асыр салып қалың пері ұшып жүр.

	– Әкемнің сарайына барайық, біздің некемізді оқуға күтіп отыр. Ол перілердің патшасы. Мен оның жалғыз қызымын, – деді.

	Ауада қалықтап тұрған алтын мұнаралы сарайға кірді. Алтын тақтың үстінде сақалы мың құлаш, лағыл тәжді пері патшасы.

	– Қош келдің, адам баласы! – деді, қолына алтын кесе алып.

	– Қош көрдік! – деп ернін жыбырлатуға шамасы әзер жетті.

	– Сен өз еркіңмен менің қызыма жар боласың ба? – деп сұрады пері патшасы.

	– Иә, бар жан-тәніммен.

	– Тек жаныңмен ғана, тәнің қажет емес.

	Жігіт бірдеңе айтпаққа оқталып еді. Пері қызы әкесінің қолындағы кесені алып өзі бір ұрттады да, оның аузына тосты. Кеседегі суды жұтып жібергенде өзінің денесінің төмендеп құлап бара жатқанын көріп ұстап қалмаққа қарманды. Қолы жетпей қалды. Денесі жерге қарай құлдилап барады. Артынан бар пәрменімен қуды, бірақ жете алмады...





АҚҚЫЗ




	– Жүр, мен саған бір нәрсе көрсетемін.

	– Не нәрсе?

	– Барғанда көресің

	– Қайда?

	– Бақтың арғы шетінде.

	Досым мені ертіп бақты айнала жөнелді. Бұрын сәп салмасам керек-ті. Бақтың тау етегіндегі бөлігі кәдімгі балбал тастармен қоршалған екен.

	– Көрдің бе? Қорықпа, жақында, көзіңді жұм да біреуін құшақта...

	Мен оның айтқанын істедім. Тас мүсінге тақай бере әлде бір тылсым күш көзімді ашуға да мұрсат бермей, ішіне қарай тартып бара жатты.

	Есімді жисам, қайдан екенін білмедім, бір зәулім сарайдың ішінде жатырмын. Мен жатқан кең төсектің қарсы жағындағы әппақ шымылдық жәймен тербеліп тұр. Ішінен көмейінен күлкі төгілген қыз даусы шығады. Түс көріп жатқан шығармын деп ойладым.

	– А, есіңді жидың ба? Кел бері.

	Досым шақырып тұр. Мен орнымнан сенделе тұрып, қол-аяғымның қалтырағанына қарамай-ақ шымылдыққа қарай беттедім. Досым әппақ матамен оранып алыпты. Сонда барып өз денеме қарадым. Менің үстімде де әппақ мата. Оның қасында әппақ матаға оранған, шашы, қасы, тіпті беттері де сүттей әппақ екі қыз отыр. Сұлулықтарын теңерге еш нәрсе таппадым.

	Амандасқым келіп, аузымды жыбырлаттым. Бірақ үнім шықпай қалыпты.

	– Кел бері, анда отыр, – деп шетте отырған қыздың қасын нұсқады. Мен қыз қасына барып жайғасып отырдым да, мұнда қалай тап болғанымды ойлана бастадым.

	Бақтың шетіне келдік. Балбалтастарды көрдік. Балбалтасты құшақтадым. Иә, мына отырған қыздың мойнында да сол балбалтастың мойнында тұрған тас тұмар бар екен. Қыз маған қарап қасын керді де, бетінің ұшы дір-дір етіп сәл жымиды. Досым қасындағы қызды ертті де, қабырға жақтағы есікке кіріп кетті.

	Мен әлі қимылсыз отырмын. Едәуір уақыттан соң қыз:

	– Маған ешнәрсе айтпайсыз ба? – деді.

	– Не айтамын.

	– Не ойлап отырсыз?

	– Мен мұнда қалай келдім?

	– Оны өзіңіз білесіз.

	– Бұл қай жер?

	– Әпкем екеуіміздің сарайымыз.

	– Ол сенің әпекең бе?

	– Иә.

	– Сендер кімсіңдер?

	– Жын патшасының қызымыз.

	– Түсінбедім.

	– Түсінбейтін несі бар. Жо, әлде жер бетіңде тек «біз адамзат қанамыз» деп ойлайсыз ба? Қателесесіз. Ықылым заманнан адамдармен бірге біз де жасасып келе жатырмыз.

	– Сенгім келмейді?

	– Онда кешке қайтпай осында қалып қал.

	– Қалай қаламын.

	– Менің тұмарымды мойныңа тағып ал да, ана хауызға кіріп жатып ал. Күн батардан бұрын әпкем екеуіңді де шығарып жіберуі керек. Сен қозғалмай жатып алсаң, ол көре алмайды. Бірақ абайла, таң атқанша мына тұмарды ешкімнің көзіне көрсетуші болма. Уысыңнан шығарма!

	Қыз тілді үйіретін шарап дайындады. Біз ұзақ әңгімелестік. Бұлар шынымен жын патшасының қызы екен. Бірде олар көл бойына барып шомылып жүріп, адамзатты көріп қалыпты. Сосын көңілдері адамзатқа ауыпты. Патша мұны біліп қалып екеуін жазалап осында қалдырған екен. Ал, мына тұмар «жаза тұмары» дейді.

	Ақыры кеш те батты.

	– Тез кетіңдер, жындар келіп қалады.

	Әпкесі досымды жетелеп сарайдың артына қарай кетті.

	Қайта айналып келген ол сіңлісінен сенің жігітің қайда деп сұрап еді, ол қашып кетті деп жауап берді.

	Екеуі екі жақтап мені іздеуге кірісті. Бірақ таппады. Мен хауызда жатып ұйықтап кетіппін. Ояна келсем у-шу. Хауыздан басымды көтеріп қалып, талып кете жаздадым. Ылғи ку қаңқа сүйектер жүр. Әлдене елестеген болар деп көзімді уқаладым. Масқара, көзім жоқ, тек орны үңірейіп тұр. Орнымнан атып тұрдым. Мен де құр қаңқаға айналып кетіппін. Бәрінің де осы тұмардың кесірі екенін білдім. Мойнымдағы тұмарды жұлып алып, лақтырып қалып едім, жүрген қаңқалардың барлығы әппақ тәнді адамдарға айналды. Мен де өз кейпіме келдім.

	– Адам... адам...

	Жындар мені қаумалап ұстап алды. Көп өтпей жын патшасы келді. Ол қызы екеуіміздің де мойнымызға жаңадан тұмар тақты да, біздің зар жылағанымызға қарамастан басымызды шауып тастауға үкім шығарды. Қолдарына алмас қылыш ұстаған екі жендет таяп келе жатқанда қыз:

	– Енді қателесуші болма, тұмарды алақаныңда мықты сақта.., – деп тағы бірдеңе айтуға оқтала бергенде, екеуіміздің басымыз да жерге топ ете түсті. Мен тұмарды алақанымнан шығармай қысып ұстап тұрмын, тұмар шоққа айналып алақанымды өртеп барады. Мойнымнан қан атқақтап жатыр. Қан тоқтаған кезде мен жерге гүрс етіп құладым.

	Есімді жисам, алақаным ауырып қалыпты. Удай ашып жатыр екен. Жалма-жан басымды ұстадым. Орнына келіпті. Қасымда жынның қызы жатыр. Ол да есіне келді. Біз бақтың тау жақ шетінде жатыр екенбіз. Мен орнымнан тұрып, қалаулы тұрған балбал тастарға бардым. Тастар орнында, бірақ тұмарлары жоқ.

	Қызды ертіп үйге қарай келе жатып, осындай тұмарларды көргенім есіме түсті. Айдың сүттей аппақ жарығымен тұмарға қарадым. Бір жері кем сықылды, қыздың тұмарын алып екеуін жақындата бергенде тық етіп бір-біріне жабыса қалды. Сонда барып осындай тұмардың әжемнің сандығында да жатқаны есіме түсті.





ОҚ




	Бақидың қақпасына ертіп барар біреу келер деп тар жанақымда күтіп жатқалы қашан. Айлар өтті. Жыл өтті. Шынымен жалғыз Жаратушыға да керегі болмағаны ма? Өзінің жаназасын шығарып болып «Қандай адам еді?» деген мәзімге жиылған жұрттың бәрі: «Жақсы адам...» деп жауап қайтарды. Ол өзінің жаназасына осыншама көп адам келеді, тіпті «жақсы адам» деп айта қояды-ау деп ешқашан ойламап еді. Тек ел-жұрты өзін жер қойнына тапсырып, топырағының басына қада қадап кете барды. Тура қырық қадам алыстаған соң ғана, «Жазасын Алла берер...» дегенді естіді. Бірақ оларға өкпесі жоқ-ты. Сосын өзінің О дүниенің екі қақпасын да көре алмасын білген соң, пәни дүниені ойлай бастады. «Балаларым қандай күйде екен... бейшара әйелім ше... ешкімнің есігін аша алмай жүр ме екен?..» деп ойлады. Балаларын сағынды. Барып маңдайларынан сипап көргісі келді. Бас аяғын буған ақірет бауларын шешті де, сыртқа шықпаққа ниеттенді. Қанша ұмтылғанымен үстіндегі кебін кедергі жасап болмаған соң ақіретті жанақымға қалдырды да, тыржалаңаш сыртқа шықты. Молалардың барлығының бетіне жап-жасыл гүл өсіп тұр. Тек өз қабірі мен әріректегі тағы бір қабірді ғана сұр топырақ басып жатыр. Қабір басындағы гүлді суарып тұрған жігіттен үстіне жабар лыпа сұрамаққа қасына барып еді, шамасы, соқыр болар, қасынан қанша айналсоқтаса да көрмеді. Абұйырын қолымен бүркеп ауылға қарай жол тартты. Жолыққандардың бәрі көрмейді. Жылап аққан бұлақты жағалап отырып, өз үйінің қасына келді. Ауласын қоршаған биік тамның әр жағынан ең соңғы жалғыз картопты аршып отырған әйелін көрді. Ортаншы ұлы шешесіне көрсетпей аршылған қабықты аузына салып жатыр. Өзі де тамақсау болатын. Жаны ашып кетті. Барып, баласының бетінен иіскеп, әйелінің шашынан сылағысы келді. Ауладан енді өте бергенде өзінің тыржалаңаш екенін біліп, кілт тоқтады. Маңайдан үстіне жабар лыпа іздеді. Бәрібір үстіне не жамылса да жалаңаш денесі көрініп тұр. Аяғын апыл-тапыл енді басқан кенже ұлы қақпаға қарай келе жатқанын көріп, көрші үйдің дуалына барып жасырынды. Иә, көршісі... Тура өз қолымен атып өлтірген көршісі өз үйінде аппақ кебінімен балаларының ортасында отыр. Міне, тамаша, балалары: «Мен орнымнан қол-аяғымды қимылдатпай көтеріле аламын. Мен сенен биік көтеріле аламын, көрдің бе? Шеше, қарашы, сенің жаулығың өзі шешіліп, қайта оралып жатыр» дейді. Тура осы құбылысты көріп отырып өзінің отқа айналып өртеніп бара жатқанын сезді. Сол оттың ішінен өткен өмірі көрінді.

	Неге екенін өздері де білмейді, көршінің баласы екеуі бірігіп алып адам атаулының тіпті ойлауға жүректері шыдамайтын жамандықтарды істейді. Бұл екеуін көргенде ауылдың адамдары қырық қадам аулақ кететін. Тіпті ауылға сыймады. Іштен шыққан шұбар жылан баласын қимай, ақыры екеуінің де әке-шешесі екі жаққа көшті де кетті. Бәрібір барған жерлеріне де сия алмады. Бұл екеуі жүрген жердің адамдары қан қақсап, зар жылап жүретін болды. Жылай-жылай, қақсай-қақсай екеуінің де әке-шешелері күйікпен өлді. Бұларға енді баяғы ауылдан басқа барар жер қалмады. Ауылға келіп, кәдімгі адамша күн кешіргендей болды. Екеуі де үйлі-баранды, балалы-шағалы болды. Сосын, сосын бір кеште екеуі ауылдың аяқ жағындағы құдықтан аттарын суарғалы келген де, екеуі оңаша бір сәт қалғанда, баяғы сол қара жын бұларды қайта тапты. Сол кештен бастап бүткіл ауыл күн батты болды, қайта зар жылады. Қара жын бұларды буғаны сонша, енді өз қатын-балаларына жауыздық жасай бастады. Тағы сол есірік құйынмен ойқастап жүрген екеуі иен далада жолықты. Қара жыннан сәл босаған екеуі, енді ақылға келді. Осыдан құтылмақ... Жалғыз жол жандарын қию. Бірге аттанбақ. «Әй, қайдам, бізге жұмақтан орын жоқ-ау». Өздері де білетін. «Иә», – деді екеуі, – «Барар жеріміз тозақ. Одан да бір-бірімізді өлтірейік, біреуміз шейіт болып жұмаққа барамыз...» Байлам осы. Екеуі де мылтықтарының таңдайына оқ басты да, ауылдың аяқ жағындағы алаңқайда кезікті.

	Арада көп сөз болмады. «Мен тозаққа қалайын, сен жұмаққа бар». Осыны бір-біріне неше қайталап айтысты. Шын көңілдерімен.

	Бір, екі, үш... екеуі екі бағытқа бір-бірлеріне ту сырттарын беріп санап бара жатыр. Жетіге дейін санай алды ол. «Өмірден не бақыт көрдім... ессіздікпен қара жынға еріп, елді қан қақсатқаннан басқа не тындырдым... Өз қолыммен жасаған тозаққа, енді өз қолыммен тағы барам ба?.. Жоқ. Біз екеуіміз мейлі, қалай өлсек те, тозақтан өзге орын жоқ. Қайта бізді өлтіргендер жұмаққа барар. Өйткені жамандықты тоқтату – сауап деген бар. Ал сауап істесең орның жұмақ»... Осыны ойлады да, мылтығының тандайындағы оқты алып тастады. Досының даусын естіп барады. Он төрт, он бес! Екеуі де бір-біріне мылтықтарын кезесіп тұр. «Кешір досым, сен жұмаққа баруың тиіс», – деп, досы шүріппені басты. Қанға боялып жатқан оған қарай жан ұшыра жүгіріп келе жатқан досы, оған жетпей жол ортадан жерде жатқан оқты көрді. Оқты көрді де өзін-өзі қақ мандайдан бір-ақ басты.

	Елдің аты ел ғой. Өздерін қаншалықты қақсатса да, екеуін өз қолдарымен арулап көмді.

	– Балам, молданы шақырып келші, түсіме әкең кіріп жүр... – деген әйелдің даусын естіген ол орнынан атып тұрды да, баяғы өзі алып тастаған оққа кетті.





НҮКТЕ




	Адамзаттың ең атақты көріпкел жазушысы әл үстінде жатыр. Тура тоқсанның тоғызына келген қарт мылқау еді. Ажал құрығы мойнына мықтап ілініп кетіп бара жатқан кезде ғана басын сүйеп аузына сусын тамызып отырғандарға «менің төсегімнің астындағы қобдиды алып беріңдерші» деді тоқсан тоғыз жыл мылқау болып жүрген шалдың сөйлей алатынына отырғандардың ешқайсысы таң қалмады. Құлып орнына бітеу шығырық салынған кішкентай қобдиды аштырған шал, ішінен әбден көнеріп сарғайып кеткен қолжазбалары мен түбінде жарқырап жатқан қауырсын қаламсапты алдырды. Қарттың халіне бүткіл адамзат құлақ түріп отырғанды. Қарт бітеу шығырықпен құлыптанған қобдиды ашты дегенді естігенде барлық адам баласын үрей басты. Жер әлем теңселіп, барлығы жерді құшып орнынан тұра алмай жатты.

	Сарғайып кеткен қолжазбаның ең бетіндегі беттерін қолына ұстаған қарт «Бұл менің тағдырым, бұл барлықтарыңның тағдырларың. Мен бұны сексен жылдың алдында жазғам». Оқылмай қалмасын, ең соңғы рет болса да оқылсын. Ал мынау қалғандарын сосын оқисыңдар.

	«...Әлде қайдан тапқанын кім білсін екі бала ойнап жүріп кішкене ғана бір құты тауып алды. Айналдыра қарап отырып біреуі – мен білсем тап осы Сүлейменнің сиқырлы құмырасы деді. Әй қайдам, ықылым замандағы Сүлейменнің құмырасы мұнда қайдан болсын. Ақыры екеуі айтыса-айтыса Сүлейменнің сиқырлы құмырасы деп шешті. Сиқырлы құмырадағы суды ішкен адам он сегіз мың ғаламның тілін біледі екен десті олар. Қалтасынан кішкентай бәкісін шығарған біреуі шұқылап отырып құмыраның қақпағын ашты. – Міне, қызық, құмыраның ішінде екі-ақ тамшы су қалыпты. Кәне бөліп ішелік десті. Ақыры бөліп ішті». Судың не құдіретін кім білсін, екеуінің тура көз алдынан жылдар түгілі ғасырлар зуылдап өтіп жатты. Ақыры жер бетінде тіршілік атаулыдан тек екеуі қалды. Қанша замандар өтті. Енді екеуі бір-бірінен жери бастады. Екеуі бір-бірінен қашып екі жаққа кетті. Бірақ қалай кетсе де бір-бірімен қарама қарсы кездесіп отырды. Енді екеуі бір-біріне жауықты. Бір-бірін өлтірмек болды. Бірақ жер бетінде олардың бір-бірін өлтіретіндей ешбір зат іздеп таба алмады. Сосын екеуі бір-бірінің алқымдарынан ала кетті. Тұншығып барады. Тұншықтырып барады. Енді екеуінің де аузы-мұрындарынан қан атқалақтап кетті. Тиылар емес. Қан бүткіл жер бетін жауып қалғанша ақты. Жер бетін қан жауып болғанда ана екеуі де ақыры өліп тынды. Енді тіпті ғаламдық уақыт өтіп жатты. Бүткіл ғалам еш тіршіліксіз, қыл аяғы үп еткен жел жоқ еді. Тек жер бетін қып-қызыл қызғалдақ жауып қаулап тұрды. Уақыт өте қызғалдақтар гүлді бастары жерге тартып солып бара жатты...» Тура осыны жазып болған күні кеште бөлмеме екі сұлба келді. Бірақ мен оларды көре алғам жоқ. Тек дауыстарын естідім. «Ау, ақымақ пенде, сен ақырзаманды өзің тілеп алдың, ендігі жалғыз жол жаназаңнан бұрын осыдан құтқарылатын шығарма жаз. Сонда ғана адамдарды азаптан құтқарасың. Ал, олай істемегенде адамзаттың бақи дүниеге яки мәңгілік өміріне баратын қақпа жабылады. Сенің тек жеті күндік қана уақытың бар. Шығармаңның тек соңғы нүктесін мына қаламмен – тағдыр қаламымен қоясың» деді де ғайып болды. Жанталасып қайта өз қаламыма жармастым.

	«Уақыт өте гүлді бастары жерге тартып солып бара жатқан қызғалдақтардың арасына ғайыптан бір қара қарға ұясын алып ұшып келді. Талығып жеткен қарға қонарға еш бұта таба алмай, сенделіп ары ұшты, бері ұшты, ақыры жерге ұясымен қоса құлап түсті. Құлаған ұяның ішінен бір шымшым топырақ жерге шашырап кетті. Топырақ жерге тиісімен бастары салбырап солып баражатқан қызғалдақтар қайтадан қаулай жөнелді. Тура қарғаның тұмсығы тиген жердегі бір тал қызғалдақ басқасынан өзгеше екі ашаланып биіктей берді, биіктей берді... ақыры аспанға тірелген бәйтерекке айналды. Аспанды онан ары биіктетіп жіберді. Тағы қанша уақыттар өтті. Бәйтеректің екі ашасынан тамырланып екі зат өсіп келе жатты. Ай-күні жетіп бәйтеректен бір әйел, бір еркек пайда болды». Осыны жазып болып тағдыр – қаламымен нүктені қойғалы жатқанымда сол жақ құлағыма біреу сыбырлады. «Ей, ақымақ адам баласы, сен сонша ақымақ па ең, Адам атаң мен Хауа анаңның әзер жеткізген жерінен қалай біржола кеткелі жатырсың» деді. Мен жазғанымды жыртып тастап қайта бастадым. Екі сұлба әр жеті күн сайын келіп тұрды. Тағдыр нүктесі қойылмаған шығарманы ала алмады. Енді, міне, менің бақиға кетер уақытым толды. Мен сендердің мына нәпсінің дүниесінде мәңгі қалуларыңды қаламаймын.

	Қарт тағдыр қаламын қолына алды.





ТҰМАР




	Түн ортасы. Қатты ұйықтап жатқан жігітті сырттағы шуыл оятып жіберді. Жастықтан басын көтерген ол сырттағы дыбысқа құлағын тосты.

	– Әпке, ол менікі, таласпа!

	– Жоқ, сен әлі кішкентайсың, менікі ол...

	– Қайдағы кішкентай, мен де бойжеткен қызбын ғой.

	– Жоқ, кішкентайсың...

	– Білесің бе, мен тура осы жасымда үйленген едім ғой...

	– Ол менікі, менің тұмарымды тағып алыпты...

	– Сырты ғана сенікі, ішінде менің атым жазылған...

	– Біреу алмастырып тастапты. Сенбесең жүр, астына көзмоншақ қадағам...

	Есік еш дыбыссыз, жаймен ашылды да, ішке аппақ киінген екі қыз кірді.

	Олар жігітті көрмеген іспетті. Тіпті елеген де жоқ. Жігіттің жанына келді де кеудесіне үңілді.

	– Көрдің бе, енді таласың жоқ шығар?

	– Өлтірем сені.

	Шамасы, үлкені болар, қолына қайдан тапқанын кім білсін, бір түп тікенек алып тұра қуды. Қаншалықты тапырақтағанымен еш дыбыссыз далаға шығып кетті.

	Жігіт түс көріп жатқан шығармын деп ойлады. Төсектің басқы жақтауын ұстап көрді. Сосын бас бармағын барынша қатты тістеп көрді. Ауырғаны сонша, шыңғырып жіберді.

	Енді түсі емес, өңі екеніне еш шүбәсі қалмады. Тұла бойын қорқыныш билеп, орнынан атып тұрды да шырақты жақты.

	Мойнындағы тұмарды жұлып алып астына қарады. Көзмоншақ тұр. Ішін ашты. Шым-шытырық көне жазу. Кенет жігіт өзі өмірі көрмеген жазуды зулатып оқи жөнелді. «Жаратқан саған жар болар! Сенің нұрлы бейнең нұрланар! Тау атаңа тағзым ет! Көл анаңа тағзым ет! Жаның да сенің жамандық болмайды! Ардақтының ардақтысы, сұлудың сұлуы Айбар бегім...».

	Жігіт мең-зең халде тұмарды мойнына қайта тақты. Қайта жұлып алды. Таң атқанша осы әрекетін қайталай берді.

	Сызылып таң да атты. Айбар бегім де қайтып келмеді. Тұмардың тылсымын білмекке, өзіне осы тұмарды сатқан сыған әйелді іздеді. Қаланың шет жағында тұратын құжыралардың арасынан тез-ақ тапты.

	Алдына картасын жайып, бал ашып отырған әйел жігітті көрді де, бірден таныды.

	– Балам, отыр, не, қыздар мазалап жүр ме? Қорықпа, ол әншейін... Мен қазір келем.

	Әйел көп күттірмеді. Ауладағы итті арсылдатып жүріп, кішкентай қалтаға салынған бірнәрсе алып келді.

	– Мынаны білегіңе тағып ал.

	– Бұл не?

	– Иттің үйшігінде жеті жыл жатқан сүйек. Олар сені енді мазалай алмайды.

	– Керегі не, осы тұмарды лақтыра салсам қайтеді?

	– Балам, бұл бақыт тұмары, киелі зат, киесі атады.

	Жігіт кері қайтты. Кешкісін жатарда білегіндегі қалтаны сипап қойды.

	Тағы сол шуыл. Жігіт шошып оянды.

	– Ол сенікі.

	– Жоқ, сенің тұмарың, ол сенікі.

	– Сырты ғана менікі, ішінде сенің атың бар, ол сенікі...

	Жігіт ойланды. Кешегі өзіне таласып жатқан қыздар бүгін неге жеріді. Ақыры бір байламға келіп сыртқа шықты да, есік алдында тұрған қыздарға барды.

	– Әрі кет! Жуыма маған...

	– Неге, кеше маған таласып едіңдер ғой.

	– Ол кезде сен таза едің, ал бүгін арамдандың.

	– ...

	Жігіт білегіндегі қалтаны жұлып алып лақтырып тастады.





БАЛШЫ




	Картасын қайта-қайта сапырып, шилап отырған балшы карталарды үш-үштен қатарлап жазып жіберіп шошып кетті.

	Бал оған тура қарсы алдында біреудің тұрғанын айтады. Ал, алдында карта жазған шәкене үстелден басқа дәнеңе жоқ.

	Асығыс картаны жимақ болып еді:

	– Тоқта, ол маған түсіп тұр, – деген дауысты естіді. Алақтап жан-жағына қарап еді, ешкім көрінбейді.

	– Сенің балыңа қашан түсемін деп күткеніме аттай он жыл болды, – дейді дауыс. Бұның да бал сала бастағанына он жыл болған еді.

	– Не керек? – деді жүрегін сәл тоқтатқан ол.

	– Не түссе соны айт.

	– Іздеуде жүрсің, тағдыр сызығың отыз жылдың алдында біткен, жан алғыштар іздеп жүр. Бірақ, өз еркіңмен ұстатпайсың. Елеске айналып алғансың.

	Ол картаның айтқанын айтты.

	Дауыс үнсіз. Дардай уақыт өтті. Үнсіздікті балшы бұзды.

	– Не болғанын айтасың ба?

	– Жарайды, айтайын. Оу! Адаммен сөйлеспегеніме қашан... Мен осы қалада туып-өстім. Бір атадан жалғыз едім. Енді ес кіріп етек жеңімді жия бастағанда әке-шешем бірдей өмірден қайтты. Әкем өлерінде: «Балам, біз жеті атамыздан бері жалқы ұрпақпыз, тез үйлен, ұрпақ үзілмесін, асық...» – деді. Әке-шешемді жер қойнына тапсырдым. Қырқы өткен соң әке өсиетін орындамақ болып, көрші тұратын бір жетім қызға сөз салдым. Обалы не, мақұл деді. Артық әурелейтін екеумізде де туыс-туған жоқ. Үйленетін уақытты белгіледік те, дос-жарандарымызды шақырдық. Аста-төк болмаса да шағын үстел жайып, той рәсіміне отырғанбыз. Арнайы шақырған молла неке суымызды ішкізе бергенде есіктен алып-ұшып марқұм әкем кіріп келді.

	«Қаш! Жылдам, жан алғыш келе жатыр. Денеңді тастап қаш... сонда құтыласың. Ескі диірменнің алдында отыратын балшыны аңды, соның балына түскен күні үйіңе орал, сонда ұрпақ жалғайсың...» деді. Әкемнің сөзінің аяғын күтуге шамам келмеді, орнымнан атып тұрып едім, денем сылық етіп қалыңдығымның алдына құлады. Ол содан бері ессіз, ауруханада жатыр. Бейшара әйелім әлі мені күтіп, денемнің басында отыр. Денесіне келер деп жан алғыш та сол жерден шықпайды... Бал салшы, денеме қалай жетем?

	Балшы картасын әдеттегіден әлде қайда ұзақ сапырып, үстелдің үстіне қатарлап тізе бастады.

	– Таң қараңғысында ғана жаналғыш сәл қалғиды. Тек сонда ғана сыртын айналып өте аласың. Егер денеңе жетсең, тоқсанға жеткенде өз қалауыңмен жаналғышқа барасың...

	Бал соны айтты.

	– Денеме жетсем міндетті түрде келем! Көрісуге жазсын!

	– Көрісуге жазсын.

	Балшы үйіне қайтпады. Картасын сапырды да отырды. Кеш батып, таңда атты. Күн жерге алтын нұрын шаша бере картасын қайта жайған балшы, өзіне қарай тағы бірдеңенің келе жатқанын білді.

	«Бейшара, жете алмаған болды ғой» деп ойлады. Көп өтпей:

	– Мен жан алғышпын, – дегенді естіп, құлап қала жаздады.

	– Қорықпа, сенің жаныңды алуға келгем жоқ. Бал салып бер, қашқын іздеп жүрмін, – деді.

	Балшы картасын ұзақ сапырып отырды.





АЙНА




	Кешкісін көл бойына барып бой сергітуді әдетке айналдырғанмын. Көлдің терең түбінен дірілдеп ай көрінетін. Көл түбіндегі айдың бетінен әппақ аруды көремін. Жағалаудағы кішкентай төбешікке қарап отырып айға мұң шағатынмын.

	«Сен айнаға, мен көлге қараймын. Жаныңа барар едім, амалым жоқ, жете алмаймын. Маған қарағанда құдіретті шығарсың, келсеңші менің қасыма.» Ай үндемейді. Сосын қайта сыр шертетінмін. «Жарайды, аспанның еркесі, мынау алдамшы жерге қызықпассың, мұнда келмейсің ғой әрине, мені өзіңе алып кетсеңші....». Осы сөзді қанша қайталағанымды кім білсін, бір уақытта көлдің мен отырған жақ шетіне бірдеңе шоп етіп түсті. Еңді ай екеу болып көрінді. Мен орнымнан атып тұрдым да жаңағы түскен нәрсеге келдім. Кәдімгі дөп-дөңгелек айна. Қолыма алып едім, сық-сық күлген қыз даусын естідім. Айнаны қалтама жүгірте салдым да үйге қарай безіп бердім. Үйге келдім де, көрпенің ішіне кіріп алып қол шырағымды жақтым да айнаға қарадым. Айнада әппақ қыз мойныма асылып тұр. Селк ете түстім. Жанымда ешкім жоқ. Таңға кірпік ілмедім. Айнадағы мойныма асылып тұрған арудың келбетіне көз тойдыра алар емеспін. Таңертең шайымды асығыс іштім де, айнаны ішкі төс қалтама салып сыртқа шықтым. Есіктің алдында сақал-мұрты кудай бір шал тұр. Мен сәлем беріп болғанша:

	«Сайтанның сапалағы, әкел ана айнаны. Сенің тегің топырақ, оның тегі от, әуре болма, өртеніп кетесің» деп келді де менің қойныма қолын жүгіртіп, ішкі қалтамнан айнаны алды да жерге аяғымен таптап жатты. Таласуға, тіпті бір ауыз сөз айтуға шамам жетер емес, жансызданып бара жатқан сықылдымын. Құлағымда ышқына шыңғырған қыз дауысы.

	«Кеште терезеңді мықтап бекіт! Көл жаққа барушы болма... кет бұл жерден, қайтып оралушы болма, алысқа кет.. қанша алыстасаң сонша жақсы...» Шалдың одан ары не айтқаны есімде жоқ. Талықсып барып ұйықтап кетіппін. Оянғанымда қайта кеш батқан екен. Бөлменің іші тас қараңғы. Шырақ жақпақ болдым. Бірақ түймесін таба алмадым.

	Терезенің пердесін ұстадым. Шалдың таңертеңгі сөзі құлағыма келді. Қолымды пердеден тарта бере терезенің ар жағынан қыздың қыстыға өксіп-өксіп жылағанын естідім. Жылағанын қояр деп күттім. Қыздың өксігі онан арман күшейе түсті. Жан-дүниемді езіп барады. Ақыры пердені қайырып тастадым. Терезеден түскен ай сәулесінің ішінде айнадағы қыздың бұлдыр елесі. Маған жалына бастады:

	«Жаным, мені қинамашы, мен мұнда қала алмаймын. Сен өзің шақырған ең ғой, бірге кетеміз... тым болмағанда мені көлге жеткізіп салшы, сосын өзім-ақ кетем....» Мен шалдың айтқандары туралы ойландым. Дегенмен, қыздың нұрлы жүзі мені өзіне әбден баурап алған еді. Жылатқым келген жоқ. Дегенмен, өз-өзіме кесеттім, тек көлді көрсетем, ары бармаймын.

	Қыздың буалдыр елесін ертіп көлге қарай келе жатырмын. Көл көріне:

	– Көл әне, мен ары бара алмаймын, – дедім.

	– Тым құрығанда менімен бірге кетпесең де менің елес бейнемді емес, нақ болмысымды көргің келмей ме? – деп сұрады ол.

	Мен қайта ойландым. Айнадағы кескінге деген ғашықтығым ақыры өзіме берген уағдамнан тайдырды. Қызбен бірге көлге келдім.

	Қыз елесі жаймен сырғып барды да суға шолп етіп батып кетті. Судың ішінде ай дидарлы әппақ көйлекті ару.

	– Кел бері, маған деген ғашықтық сезімің рас болса менің ернімнен бір сүйші.

	Мен суға көміп кеттім.

	Есімді жиғанымда үстімізде лыпамыз жоқ, ол екеуіміз айда отырмыз.

	Жердегі айнаға қарадым. Айнаның бетінде қыздың әппақ көйлегі мен менің құр денем қалқып жүр.





ОТ АРУ




	Ол өзінің қып-қызыл жалынға соншалықты неге құштар екендігін біле алмай-ақ қойды. Тек ен далада лаулап жатқан от болса деп тілейтін. Бірде түн ортасы ауа көрші ауылдан келе жатып, өз ауылына қарай асатын кеңмойнақтың үстінен лапылдап жанып жатқан отты көрді. Әлдебір тылсым күш еріксіз оны сол отқа қарай дедектетіп ала жөнелді. Таяй бере лаулаған от алдындағы шоқ жыңғылдың тасасында қалды. Ол жыңғылды айналып өткенде жаңа ғана көз алдында лаулаған от ізім-ғайым жоқ болып кетті. Көз мөлшерімен манағы оттың жанып тұрған орнына барды. Ауаны жалынның жылы лебі кернеп тұр. Соншалықты құштарлықпен жеткенде жоқ болғанына іші удай ашыған ол от орнындағы жылы күлдің үстіне жалп етіп отыра кетті. Жанына жайлы бір шуақ ескендей болды. Ілезімде күлге жантайып жатып көзі ілініп кетті. Сұмдық, өзі лаулаған өрттің ішінде жүр екен дейді. Жоқ, жер әлем бірақ өртке оранған іспетті. Бірақ денесінің еш жерін күйік шалмайды, қайта барынша сергек сықылды. Қарсы алдынан жалын кірпік, от көзді ару кезікті. Баяғыдан танитын танысы сықылды.

	– Сүйіктім менің, сонша сағындырдың ғой, – деді қыз оның мойнына асылып тұрып. Қапелімде ол ешнәрсе айта алмай қалды.

	– Не болды жаным, мені ұмытқансың ба, мен От аруымын ғой? – қыз сәл бұртиды.

	Ол есіне еш нәрсе түсіре алған жоқ.

	– Иә, одан бері қай заман. Жердің өзі жетіге бөлініп кетпеді ме... қыздың соңғы сөздері естілген жоқ.

	Ол оянғанда таң сызып атып қалған еді. Жайлы жар төсегінен тұрғандай тамаша күй кешкен ол өз-өзіне сене алмай ауылға қарай аяңдады.

	Содан бастап әр кеш Кеңмойнаққа түнейтін болды. Бірақ отты ұстай алмай жүрді. Бірде ауылды кезіп жүретін есалаң шалдан:

	– Ей, жынды шал, маған отты қалай ұстайтынын айтсаң, мен саған арқан беремін... – деді кетіп бара жатқан шалдың жолын кесіп.

	– Арқан... Арқан... қара ала ма... айтам.. қазір айтам, сары ала пышақты лақтырсаң, сол пышақтан шығып ешқайда кете алмайды. Арқан, кәне арқан?.. – шал тоқтар емес, шыр айналып жүр. Ол қораның түбінде жатқан атасының ала арқанын жынды шалға ұстата салды да, үйге кіріп, әжесінің сандығындағы арғы аталарынан қалған сармойнақ пышақты алды да, Кеңмойнаққа қарай тартты. Оттың жанатын жеріндегі жыңғылдың түбінде түн болғанын асыға күтті. Ақыры түн ортасы ауа от та жанды лаулап. Андып отырған жігіт пышақты дәлдеп тұрып оттың ортасына қарай лақтырып қалды. Пышақ межелі жерге дәл түсті. Шыңғырған қыздың даусы шықты.

	Жігіт лаулаған оттың ішінен өзінің түсінде көретін от аруын көрді. Отқа қойып кетпекке ұмтылып еді:

	– Жақындама жаным, жазым боласың. Өртеніп кетесің, кет, әрмен кет, – деген қыздың даусына сәл тосылып қалды.

	– Жоқ, мен өртенбеймін, түсімде көргенмін, жаным, сені, қанша аңсадым... осы күнді қанша күттім... Жігіт өзін отқа бірақ атты.

	Қыз бен жігіттің құлында-құлын даусы шығып жанұшыра шыңғырған дауыстарын Кеңмойнақтың екі жағындағы ауыл да естіді. Сыртқа шыққан олар жотадан лаулаған оттың көз жеткізгісіз аспанға созылып жатқанын көріп аң-таң қалысты. Бірақ ешкім де жақын баруға батпады. Тек таң атқан соң ғана мойнаққа келгендер оттың орнынан жалқы сармойнақ пышақты тауып алды, сабының аз жерін ғана күйік шалған екен.





БИ




	– Балам, қайда барасың?

	– Тойға.

	– Не қылған той?

	– Қайтесіз.

	– Қайда?..

	– Осы ауылда.

	– Айналайын-ау, осы ауылда он жеті үй бар. Ал, соның ішінде той жасайтын сен ғана қалдың.

	– Қойшы, апа...

	Жігіт барды жоғын киінді де үйден шыға жөнелді. Алыстап кеткен ұлының артынан ұзақ қараған кейуана көршісінің енді бойжетіп келе жатқан қызын шақырып:

	– Қызым, анау тойға барам деп кетіп барады. Артынан баршы, қайда барады екен... Өзім-ақ барар едім, құрғыр аяқ...

	– Жарайды, апа, – деді де тоқпақтай бұрымымен тірсегін сабалатып жігіттің соңынан кетті.

	Ауылдың аяқ жағындағы шоқ талдың арасына кіріп кеткен жігіттің соңынан баспалап ол да жетті.

	Ол өз көзіне өзі сенбей сәл кем тұрып қалды. Хор қыздары ма, әлде шайтан, кім білсін әйтеуір екі көзін шарт жұмып ортада отырған жігітті шыр көбелек айналып билеп жүр. Көлбіреген көйлектері жерге сәл кем жетпей тұр. Бірақ жер басып тұрған аяқтары жоқ, өңшең ай маңдайлар.

	Тұла бойы дір ете түскен қыз шыңғырып жібере жаздап өзін тоқтатып алды. Сосын өз-өзіне келді де топқа таяй берді.

	– Есет аға! – ақырын шыққан қыздың даусын жігіт те, жігіт жанындағы қыздар да естімеді.

	– Есет аға! – қыз бар даусымен шыңғырып жіберді. Сонда барып дауысқа еленңдеген жігіт жан-жағына қарай беріп еді, қаумалаған қалың қыздың көйлектері шұбатылып, жігіттің бар маңын тұман басып кетті. Жігіт қалың қыздың ортасына көміліп бара жатты.

	– Есет аға! – қыз жігітті алып қалмаққа ұмтылды. Тұңғыш рет осы көрші жігітке өзінің өлердей ғашық екенін сезді. Шынымен осы ауылда осы жігіттен басқа үйленетін жігіт те жоқ еді.

	– Есет аға! – қыз қалың топтың ортасына қойды да кетті. Жігітті бас салды. Жігіт ессіз.

	– Есе-ет, ағ-ға! – қыздың дауысының ащылығы сондай, маңайындағы талдардың жапырақтары саулап жерге төгілді. Тек шеткі бала қайыңның ұшар басында ілініп екі жапырақ қалды.

	Қыздың дауысының ащылығы сондай, шыңғырған дауысын ауылдың он жеті үйі тегіс естіді. Естіді де бұларға қарай жүгірді.

	Қыз дауысының ащылығынан болар, ауылдың бар адамы енді жеткенде, бұларды үйіріле соққан бір құйын жерден жайлап көтеріп бара жатты.

	Ұлар-шу болған ел сілтідей тынды.

	Сілтідей тынған тыныштықты:

	– Апа, қарашы, Есет аға мен Ләйла тәтенің аяқтары жоқ... – деген баланың даусы бұзды.





УАҚЫТ




	Ол осында келген сайын қабырғаға тақау тұрған дәу сағатты айналсоқтайтын.

	– Оған ешқашан жақындаушы болма!.. – деп, мұражайды күзететін шал бажылдайтын.

	– Бұл қай заманның сағаты?

	– Қай заманда тұрсың.

	– Көрсем бола ма?

	– Неге?

	– Неге тоқтап тұр?

	– Асықпасаң өзің-ақ білесің...

	– Жарайды ендеше. Бұл өзі не қылған сағат?

	– Кім айтты саған бұны сағат деп, бұл уақыт!..

	– ...

	Сол шал туралы достары да көп айтысатын, «осы шал зәуде ғалам сенің бірдеңең, сенен аумайды, жо, сен одан аумайсың» дейтін. Бұл туралы өзі де көп ойлайтын. Бірде шалдан:

	– Шал-еке, қай ауылдансың?.. – деп сұрады.

	Неге екенін өзі де білмейді, әйтеуір осы шалмен сен деп сөйлесетін.

	– Сенің ауылыңнан.

	– Қойшы, өтірік, біздің ауылда сендей шал жоқ-ты.

	– Онда енді болады.

	– Расын айт...

	– Расы сол, тек ана сағатқа ешқашан жақындама...

	Шал кетіп қалды.

	Шалдың еш сөзіне сенген де жоқ. Кешке қарай мұражайды жапқалы жатқанда әлдебір үлкен сандықтың ішіне тығылып, қалып қалды. Ел аяғы әбден үзілді-ау дегенде сағатқа келді. Сағат тоқтап тұр. Ол сонда барып көрді, сағаттың тілі ғана бар да, цифрлары жоқ екен. Еппен бетін ашты. Құлағын бұрай бастады. Сырт-сырт... тық-тық... сағаттың тілі кенеттен онды-солды шыр айнала бастады. Ол гүрс етіп еденге құлады. Есін жиғанда таң атып кетіпті. Ел жұмысқа келіп жатыр екен. Жайлап шығып кетпек болып, есікке қарай таяй беріп сағатқа қарады. Тық-тық етіп жүріп тұр. Сағат түбінде тұрған бала оған қарап:

	– Ей, шал, бұл қай заманның сағаты? – деп сұрады.

	Оның қолынан бір шумақ кілт жерге шылдыр етіп түсіп кетті.





ЖЕТІНШІ КӨР




	Көзі іліне бере оны әлдебір тылсым күш ауылдан шеткері төбе басындағы зиратқа қарай дедектетіп ала жөнелетін-ді. Қалың қорым зираттың арасынан бір тепсеңге әкелетін де жеті орын көрсетіп, бір-бірінен аумайтын жеті көр қазуды бұйыратын. Жанталасып қатқыл жердің керішін сыртқа атып жататын. Күн ұясынан арқан бойы көтеріле оянған ол, денесі дел-сал болып, қара терге малшынып жатып оянатын. Қатарынан үш күн өтті. Алғашында жәй түс шығар деп ойлап жүрген ол қарадай сезіктене бастады. Төртінші күні ұйықтамай бақты. Бірақ таңға жете алмай құлады. Тағы сол зират басы. Жанталасып төртінші көрді қазып жатыр. Қанша тырбанса да қазып бола алар емес. Ақыры күрегіне сүйеніп отыра кетті... ояна келсе екі қолының қары үзіліп, ентігіп жатыр екен. Сүйретіліп орнынан тұрды да, беті-қолын шаймастан зиратқа қарай тартты. Бұрын қанша келіп жүргенімен сәп салмапты. Төбенің ортан беліне таман ашық алаңқай көрініп жатыр. Тура соған қарай тартты. Түсіндегі өзі қазып жүрген көрлер төртіншісі бітпеген. Үйілген топырақтың қасында түсінде өзі ұстап жүрген шолақ күрек... Ол есінен адасып қала жаздады. Неге екенін өзі де түсінбестен күректі алды да көрді тереңдетіп қаза бастады. Көрді қазып бітіріп сыртқа шыққанында түн ортасы болған-ды. Ол үйіне қайтқан жоқ. Бесінші көрді қазып бітірді... Ақыры жеті күнде жеті көрді бітіріп, «үһ», деп отырған орнында қисая кетті.

	– Сенің міндетің әлі біткен жоқ. Анау тұрған құлыптастарды әкел де, иелерін алып келіп көм, – деді. Құлыптастарға барған ол құлпытастан шолақ Есен, шолақ... ылғи осы ауылдағы өзінің таныстары. Тек жетінші құлпытаста ғана ат жазылмаған шолақ, деп қана астыңғы жағы бос тұр. – Осылардың бәрін алып келіп көмгенде ғана сенің міндетің бітеді... – дейді тылсым күш. Алдыңғы алтауын таниды, «Ал жетіншісі кім?». Ойланып таба алар емес, бүкіл ауылда осы алтауынан басқа шолақ ешкім жоқ-ты. Күн бата қойнына айбалтасын тығып алдымен Есенге келді. Алдап сыртқа шақырып шықты да, ту сыртынан балтаны сермеп кеп қалғанда Есен алдыға асығыс аттап кетіп ол етпетінен түсті. Қылпылдап қайралған айбалта өзінің сол қолының саусақтарын қырқып түсті.





ТАҒДЫР ШАЙҚАУ




	Алтын іздеп жүр. Олар. Жаздың шақырайған ыстығы тал түсте миды қайнатады. Дәл осы кезде таң бозынан бергі қазған құмдарынан бір-бір қап арқалап, аяқтарын қызыл асықтан жоғары құмға малтықтырып, бес-алты белдің ар жағындағы шилі өзекке әзер жетті. Жетті де құлады бала. Жетті де әлде әкесінен, тіпті арғы аталарынан қалған мұра болса керек, түбіне киіз төселген алтын шайқайтын табақты жылдар бойы жылай-жылай жиналған судың басына әкеп, қаптағы құмнан толтыра салды да, табақтың ернеуін суға малып шайқай бастады.

	– Әке, бар ма?

	– Боладыда балам, атаңнан қалған ақтабаққұр шықпас.

	– Атам да шайқаған ба сонда?

	– Иә, солай балам, арғы аталарымыздан жалғасып келеді. Аман болсаң сен де жалғастырасың!.. Есіңде болсын, бұл ауыр жол... Менен соң алтынға шығарыңда құрбандық беруді ұмытпа, бұл қағида, солай балам...

	– Қандай құрбандық ол?

	– Өз жаназаң...

	Ащы күннің астында алақандай болса да көлеңке түсіріп тұрған бір түп жыңғылдың түбіне жантая кеткен бала:

	– Шаршадым... – деді.

	Әке табақтағы құмға қадалуда.

	Арам құм сырғып түсіп жатыр, түсіп жатыр... Құм таусылар емес. Шайқап отыр, осы даланың бүкіл алтынсыз құмы табақтың мүжілген ернеуінен сусып, су түбіне кетеді. Әкесі, әкесінің әкесі... тауыса алмаған құм табақ түбінен енді даланың өз суретін елестете берді...

	Табақтағы тағдыр. Төрткүл дүниенің қожасы ұлы оғыздар, сақтар, ғұндар, күллі көшпенділер тарихы сумен ырғалып, табақтың оңына да, солына да соғылып барып жылысып, құрдым суға құйылып жатыр. Бірде табақтың түбі жарқ етіп, оғыздың алып қағаны көрінді. Табақ тағы ырғалғанда сан-санақсыз қалың сарбазы жылтылдап көзге ұрады.

	Шайқауын тоқтата алмады. Иә, қалай тоқтата алсын, табақта тарихын тасқа таңбалап кеткен оғыздың ұлы қағаны тұрса қалың қолмен теңселіп.

	Бірде, алтынмен араласып жүрген қара құм бетіне шықты да, қайта астына аударылды. Енді сақтар, ғұндар өз кезінде бүкіл қытайды дүбірімен жанұшыртып соған табындырып, айдаһар атанған құдайына айналған «Ұлу» атты осы құмның өңшең пырақ дүлдүлдерінің қара жерді қақ айырар айбатты атты әскері ағылып келеді. Оларды тоқтатуға қауқары болмады. Ағылған қалың әскердің ішінен марқұм әкесін көрді. Оның қолында қалқан етіп ұстаған өз қолындағы алтын шайқайтын табақ. Суға сырғи берген табаққа жан-дәрмен ұмтылды...

	Таң бозынан тұрып талыққан бала әлсіреп барып, үзіле ұйықтап кеткен еді. Күннің қызыл арайы құм далаға сіңіп, жоғала бастағанда есінеп ояңды. Бастаудың басындағы әкесі қимылсыз табаққа басын салып құлап қалған. Орнынан атып тұрған бала:

	– Әке, әке! – деп барып, әкесін судағы табақтың үстінен шеткері аударып алды. Табақ түбі сап-сарала, әкесінің жұмылған оң жұдырығының құм қажаған арса-арса саусақтарының арасынан алтын төгіліп жатыр.

	Бала жылады, өкінді, бірақ не қайыр!?

	...Ақыры ол әкесін сол жерге жерлеуді жөн көрді. «Әке, осы алтынсыз-ақ ауылда өмір сүре берер едік қой», – деді ішінен. Әкесін жерлеп болып, табақтың түбін жауып қалған алтынды түйенің көзіндей тері қалтаға салып, түбі әлденеше қақырап, түбі емес, беті әлденеше жамауға түскен табақты дөңгеленте көрді де, шашақсыз тұқылынан ұстап алыстата лақтырып, құм бетіне қиралаңдап салып бара жатқан ізіне қарап ұзақ тұрды.





МАХАББАТ




	Ол бұлақтың қарсы жағасында отырған өзін көрді. Қабағы түсіңкі, жүзінен жүрегінің жылап тұрғаны көрінеді.

	– Кел бері!

	Ол басын шайқады.

	– Мен барайын ба?

	Ол тағы да басын шайқады.

	– Саған не болды, айтсаңшы?

	– Өзің ойлап тап!..

	– Неге, екеуіміз бір адамбыз ғой.

	– Жоқ, мен сенен кеткенмін. Кеше Әсеммен еріп кеткем. Енді саған ешқашан оралмақ емеспін...

	– Тоқтат!.. Сен – менсің. Ешқашан бөлінбейміз!.. Ондай былшылды доғар!.. Қайтып кел!

	– Маған айқайлама, айқайлауға хақың да жоқ. Сен менен айрылғансың.

	– Жоқ, олай болмайды, себебі мен сенен бұрын пайда болғанмын. Сен менен жаралғансың... Сол үшін әркез менің құзырымда боласың... Сені маған берген нағыз ақы ием өзіммен бірге қайтарып алғанша!

	Ол орынынан атып тұрып бұлақтан бір-ақ ырғыды да қасына жетіп келіп, бетінен жанып-жанып жіберді.

	– Ойлан, әрі өзің шеш, мен тек Әсеммен бірге қаламын, ал, сен өзің біл, қайда барарыңды.

	Оңбай тиген ауыр шапалақ есеңгіретіп жіберді. Ол сылбыр басып әріректе тұрған кішкене төмпешікке барды да батып кетті.

	Есеңгіреді де есіне келе бастады.

	– Жаным, менің не жазығым бар?!. Бар кінәм – сені жанымнан артық көріп сүйгенім бе... Бар жазығым – туған ата-анамды ит арқасы қиянға қалдырып, сенің етегіңнен ұстап осында келгенім бе?!. Бар кінәм – бар асылымды саған арнауым ба?!. Бар кінәм – сен үшін жанымды, Жаратушымның маған берген ең асыл аманатын сен үшін қиғаным ба?!.

	Оның басы шыңылдап көзі қарауытып кетті.

	Қараңғы тас көше. Құшағыңда белуардан төмен жаншылып қан жоса болып жатқан Әсем. – Мені жалғыз жіберме, алып қалшы... Әй, қайдам, алып қала алмайсың-ау!.. Қалғанда қалай жүрем, менің аяғым жоққой... Менімен бірге жүрші!.. Ол жаққа аяқтың керегі жоқ...

	– Жаным... Әсемім менің... Шыдашы... Сәл шыдашы... Сені ешқайда да жібермеймін... Өз қасымда алып қалам... Сен менімен біргесің... Әрі қарайда бірге боласың... Шыдашы жаным... Жедел жәрдем шақырып қойдым, қазір жетеді... Аман қаласың. Алаңдамашы, жаным!

	– Жоқ, мен қала алмаймын. Мен кетіп барам, жүрші менімен бірге жүрші!..

	Үздігіп барып үзіліп кетті.

	Иен көшенің басынан дабылын қосып, шырақтарын жарқылдата жедел жәрдем көлігі де келіп жетті. Ішінен ақ халатты егде тартқан еркек шығып, жабдықтарын оның қасына қойды да Әсемнің тамырын ұстап, басын шайқайды. Ау-ы-р күрсінді.

	* * *

	– Бала, тағдырдың жазмышынан озмыш жоқ... Қайраттан... Бұл мүрде сақтайтын орын, саған бұнда қалуға болмайды. Жүр, сыртқа шыға ғой.

	Манағы егде еркек қолынан тартты. Құр сүлдері қалып, басы зеңіп қалған ол сүйретіліп есікке қарай жүре бергенде, тура өз ішінен «Жоқ, ешқайда кетпеймін, Әсеммен бірге болам» деген дауысты естіді.

	Бар қайратын жиып, есікке қарай жылжи берді.

	– Мен Әсеммен бірге қалдым...

	Жылай жүріп, опасыз жалғанды қарғап-сілей жүріп, Әсемді Жер-Анасының қойнына берді. Кешегі жайнап жүрген ақ көбелегін жер бетіне сәл томпайған бір шөкім топыраққа айырбастады.

	Сүйекті ақымға кіргізіп жатқызғаннан кейін, ақіреттің сыртынан тас қып құшақтап жатқан өзін көрді.





	https://t.me/kzkitap





