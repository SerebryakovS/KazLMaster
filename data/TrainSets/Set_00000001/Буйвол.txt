	Нгуен Ван Бонг

	Буйвол



	Хикаят



	Аударған: Жамалхан Асықова





АЛҒЫ СӨЗ


	Вьетнамда болған кiсiлердiң қай-қайсысы да ондағы түсi сары, жасыл, күлгiн шүберектей жұмсақ қағаздан тiгiлген шағын кiтапшаларды көрген болар. Мұндай кiтаптарды халық армиясы жауынгерлерiнiң сөмкесiнен, әскери жүктердi таситын шаруа әйелдердiң себеттерiнен көруге болатын (республикада соғыс кездерiнде автокөлiктер жетiспегендiктен, олардың жұмысын әйелдер атқаратынө. Бұл кiтаптар партизандардың арасында, азат аудандардағы шаруалардың ортасында оқылатын. Кейбiр шығармаларды партия үгiтшiлерi жаттап алып, ауыл-ауылды аралап жүрiп, хат танымайтындарға ауызша айтып беретiн.

	Сондағы жұртшылық сүйiп оқитын, тыңдайтын кiтаптардың бiрi – Вьетнам жазушысы Нгуен Ван Бонгтың осы «Буйвол» хикаяты болатын.

	«Буйвол» хикаятында жау тылында партизандар ауданын құрған Вьетнам шаруаларының ерлiгi мен табандылығы әңгiмеленедi. Көз алдыңда өз Отанының бостандығы мен тәуелсiздiгi үшiн күреске аттанған намысшыл да ержүрек адамдардың айқын бейнелерi тiзбектелiп өтiп жатады. Хикаяттағы негiзгi оқиғаларға арқау болған Хонг-Фонг қауымы жауға еш бағынбайды. Өйткенi Хонг-Фонгтың қожасы – халықтың өзi. Мұнда ауылдық Қарсыласу комитетi, партия ұйымы, партизандар тобы орналасқан. Басқыншылар осы ауылға қайта-қайта шабуыл жасағанмен, оларды мүлдем бағындыра алмайды.

	Повесте Дау, Хоать, Ча дейтiн шаруалардың өз буйволдарын аман алып қалу үшiн түрлi әрекеттерге барғаны көп әңгiмеленедi. Өйткенi Вьетнамда буйвол негiзгi жұмыс көлiгi боп табылады. Онсыз жер жырту, егiн егу, тың жердiң томарын қопару, егiн жинау мүмкiн емес. Шаруаның буйволынан айырылуы оны аштыққа ұшыратып, помещиктiң қанауында жүрүге мәжбүр ететiн. Мiне, басқыншылардың азаттыққа ұмтылған аудандарда жұмыс көлiгiн жойып, оларды аштыққа ұшыратуды өздерiне мақсат етiп қою себебi де сондықтан едi. Сол себептi шаруалар соғыс кезiнде буйволдарын көздерiнiң қарашығындай қорғауға тырысты.

	* * *

	Нгуен Ван Бонг хикаятын жете түсiну үшiн сәл шегiнiс жасап, тарихқа назар аударғанымыз дұрыс шығар...

	Вьетнам сексен жылдан астам уақыт Франциянын отары болып келдi. 194Ө жылы жапон басқыншылары Вьетнамды Франциядан тартып алұға тырысты. Бұл кезеңдi сипаттау үшiн дәл сол жылы Вьетнамда екi миллионнан астам адамның аштан қырылғанын айтсақ та жетiп жатыр.

	1941жылдың күзiнде Үндi-Қытайдың коммунистiк партиясы шетел империалистiк басқыншыларына қарсы Вьетнамның солтүстiгiндегi халық көтерiлiсiн басқарды. Көтерiлiс жапон басқыншылары мен Франция экспедициялық корпусының бiрiккен күшiмен басылды. Көтерiлiсшiлер ну тоғайға кетiп, жау бара алмайтын аудандарда партизандар базасын, Вьетнамның алғашқы азат аймағын құрды. Сол жылы Үндi-Қытай коммунистiк партиясының бастамашылығымен партизан аудандарында Вьетнамның тәуелсiздiгi жолындағы Күрес бiрлестiгi құрылды. Бұл ұйым Вьетмин деп аталды. Вьетмин француз және жапон басқыншыларына қарсы күресушi барлық патриоттық ұйымдар мен саяси партияларды өз қатарына бiрiктiрдi. Сөйтiп, 1944 жылдың 22 желтоқсанында Вьетнам Халық армиясының алғашқы отряды құрылды. Отрядта небары отыз төрт жауынгер болды. Олар он екi винтовка, екi тапанша, шақпақ таспен атылатып он жетi мылтық, бiр жеңiл пулеметпен қаруланған едi. Алғаш құрылған түннiң өзiндеақ отряд жаудың екi жердегi күзетiне батыл шабуыл жасап, оларды жойып жiбердi. 1945 жылдың тамыз айының бас кезiне дейiн Вьетминнiң қарулы күштерi басқыншылардан солтүстiк алты провинцияны толық дерлiк азат еттi. Азат етiлген аудандарда жұртшылық сайлаған халық комитетiнiң өкiметi орнады.





Алғы СӨЗ


	Сол уақыттағы Кеңестер Одағының армиясы жапон сұмырайларын Маньчжурияда талқандап жатқанда, айналасы ит тұмсығы батпайтын ну орман, биiк тау жоталарымен қоршалған Тан-Чао мекенiнде Вьетнам қоғамдық ұйымдары өкiлдерiнiң Ұлттық конгресi болып өттi. Бұл конгресте басқыншыларға қарсы жаппай қарулы көтерiлiске шығу туралы қарар қабылданды. Көтерiлiске әзiрлену iсiне басшылық жасау Хо Ши Минге тапсырылды.

	1945 жылдың 16 тамызында Халық армиясы Тай-Нгуен қаласын азат етiп, әрмен қарай жапон басқыпшылары басып алған Вьетнам астанасы – Ханойға бет алды. Отряд 19 тамыз күнi көтерiлiске шыққан Ханой еңбекшiлерiмен қосылады. Содан 2 қыркүйекте Вьетнам Демократиялық Республикасы жарияланды. Ал 1945 жылдың 23 қыркүйегiнде жапондықтарды қарусыздандыру деген сылтаумен елдiң оңтүстiгiне келiп түскен француз және ағылшын әскерлерi жас Республикаға қарсы соғыс қимылдарын бастады.

	Алайда республиканы бiрден қирата алмаған басқыншылар ендi құйтырқы әрекет жасауға кiрiстi. 1946 жылдың 6 наурызында Ханойда Вьетнам Демократиялық Республикасы мен Франция арасында уақытша келiсiмге қол қойылды. Бұл келiсiмде Франция Вьетнамның өз өкiметi, өз қаржысы мен әскерi бар дербес мемлекет ретiнде тәуелсiздiгiн мойындады. Келiсiм Вьетнам Демократиялық Республикасынан француз әскерiн әкетудiң мерзiмi мен тәртiбiн анықтайтын «достық және қалтқысыз келiссөздердi дереу бастауды да» ескердi.

	Бiрақ бейбiтшiлiк ұзаққа созылмады. Басқыншылар 1946 жылдың 19 желтоқсанында келiсiмдi бұзып, Халық армиясының түбегейлi тiзе бүгуiн талап етiп, Ханойдағы үкiмет үйiн опасыздықпен атқылай бастады. Сөйтiп, сегiз жылға созылған соғыс басталды да кеттi.

	Коммунистiк партияның шақыруымен Вьетнамның ерлерi мен әйелдерi, қарттары мен балалары – қолына мылтық, найза, бамбуктан жасалған садақ ұстай алатындардың бәрi жауынгерлiк сапқа тұрды. Халық армиясы таудан аққан селдей күн сайын өсiп, ұлғайған үстiне ұлғая бердi. Деревняда кеше ғана жасақталған взвод ертеңiне – ротаға, рота батальонға айналды.

	Халық армиясына партизандар жан-жақты көмектестi. Соғысқа бүкiл халық белсене қатнасты... Нгуен Ван Бонгтың хикаятында баяндалатын Тхай-Хок пен Хонг-Фонгтегi оқиғалар соғыстың дәл осы кезеңiн суреттейдi.

	Сексен жыл бойы отаршылар билеп-төстеген заманда елде небәрi төрт орта мектеп пен екi жоғары оқу орны ғана болатын. Бұл жиырма үш миллион халқы бар Вьетнам үшiн тым аз едi. Тек кейiн, 1945 жылдан соң, халық өкiметi екi жүзден астам орта мектептi ұйымдастыра бiлдi. Соғыс кездерiнде мектептер жау ұшқыштарының көзiне түспеу үшiн қалың ормандарға орналастырылатын. Сабақ түнде майшамның жарығымен өткiзiлетiн. Қағаз жетiспегендiктен балалар жерге немесе банан пальмаларының жапырақтарына жазып үйренетiн. Халық соғыса жүрiп жұмысын да iстедi, оқуын да оқыды.

	Азат етiлген аудандардың он үш жарым миллионнан астам шаруалары бiрнеше жылдың iшiнде-ақ сауатын ашып үлгердi. Ну орманның iшiнде халық университеттерi, медициналық, педагогикалық, құрылыс институттары, жоғары заң, өнер мектептерi, малдәрiгерлiк училищелер ашылды.

	Бейбiтшiлiк орнағаннан кейiн Вьетнам патриоттары өздерiнiң барлық күш-жiгерiн халық шаруашылығын қалпына келтiрiп, өркендетуге, халықтың тұрмысын жақсартуға жұмсауда. Жер реформасының аса қуатты толқыны ауылдан ауылға ұласуда. Соның нәтижесiнде жерге иелiк етудiң ескi феодалдық-помещиктiк жүйесi құрдымға кетiп жатыр. Бiр замандарда «ақ аймақ» деп аталатын құлазыған аудандарда қазiр жайқала өскен күрiштi көресiң. Соғыс кезiнде қиратылған су жүйесi құбырлары қалпына келтiрiлуде. Күнi кешеге дейiн бамбук қайықтар мен паромдар ғана жүзетiн арналы өзендерде қазiр алып көпiрлер салынуда. Қалпына келтiрiлген темiр жол арқылы Ханойдан вьетнам-қытай шекарасына дейiн поездар қатынайтын болды. Тағы басқа жаңа темiр жол құрылыстары қолға алынуда. Мiне, осының бәрi Вьетнам қаламгерлерiнiң жаңа шығармаларында кеңiнен көрiнiс табуда.

	Б. Стрельников





Бiрiншi тарау


	ПАРТИЗАНДАР

	До Бьеннiң ойламаған жерден Тхай-Хок қауымына көшiп келiп, француз күзетi тұрған маңға орналасуы оның ауылдастары үшiн күтпеген оқиға болды. Бұл, әсiресе Хонг-Фонг қауымына қатты үрей туғызды. Олар До Бьеннiң жау жағына шығуы француздардың бейбiт ауылдарға шабуыл жасауын тiптi оңайлатады деп қорыққан едi. Бұған дейiн До Бьен Хонг-Фонг қауымына қарасты Ты дейтiн шағын ауыл байларының бiрi болатын. Ты ауылының iргесiнен сонау жау күзетi орналасқан жерге дейiн көсiлiп жатқан аймақтың тең жартысы сонiкi едi. Кантонның (әкiмшiлiк бөлiмө бұрынғы бастығы Хюенiң де жерi аз емес-тiн, алайда ол жерiнiң көлемi жағынан До Бьен баймен тайталаса алмайтын.

	Партизандар француздарды күзет шектерiнен аттап бастырмай барынша кедергi жасап тұрғандықтан, осыған дейiн шаруалар өз жерлерлiн алаңсыз өңдеп келген едi. Ал ендi өткен жылдан берi егiстiктер күтiмсiз қалды да, алқапта арамшөп қаулап өсiп кеттi. Жағдайдың бұлай шиеленiсуi француздардың шабуылды күшейтуiнен, ал Тхай-Хок пен Хонг-Фонг қауымы партизандарының жау тегеурiнiн тойтаруға күшi жетiспегендiгiнен болды.

	Соңғы уақыттарда До Бьен жер өңдеу iсi бос машақат қой дегендi жиiрек айтатын. Жер ақысы мен салықтың азаюынан күнкөрiс қиындап барады деп көп қылқылдайтын. Ал шын мәнiнде, ол жер ақысы мен ауылшаруашылық салығын азайту жөнiндегi халық үкiметiнiң жарлығын орындағысы келмеген-дi. Бұл аграрлық реформа осы ауданға ендi ғана жете бастаған кез едi.

	Бiр жолы француздар Хонг-Фонг қауымы ауылдарын қоршап алып, жау шапқыншылығынан бой тасалайтын баспаналарын жойып жiбердi. Француздар До Бьендi үй iшiмен түгел тұтқынға алып, оларды күзет орны тұрған жерге жөнелттi. Тiптi жұртқа көз қылу үшiн солдаттарға До Бьендi арқанмен байлап әкетуге бұйрық бердi. Сөйтiп, қуыршақ-армияның солдаттары байдың дүииесiнен Хонг-Фонг қауымына ештеңе қалдырмастан, түп-түгел күзет орнына алып кеттi. Бiрақ ауыл тұрғындары француздар мен До Бьеннiң «тұтқындау» дегендi жорта, көз бояу үшiн жасағанын қапысыз түсiнген едi. До Бьеннiң барлық мәселе жөнiнде француздармен алдын ала келiсiп, өзiн күзет орнына жөнелтудi сұрағаны жұрттың бәрiне әйгiлi болды.

	До Бьеннiң француздар жағына шыққанына ешкiм де таңданған жоқ. До Бьен мен кантонның бұрынғы бастығы Хюенiң Тхай-Хок қауымының старостасымен байланыс жасап, төлқұжат алуға және егiстiк жердi өңдеуге рұқсат еткенi үшiн француздарға ай сайын нақтылы ақша төлеп тұруға қарсы емес екендiктерiн бiлдiргенi ауыл iшiнде көптен берi сөз болып жүргендi. Тұрғындардың жерлерiн өңдеуге мүмкiндiк туғызу үшiн партизандар жау шабуылын тойтарып, оларға тосқауыл жасап, қолдарынан келгеннiң бәрiн iстеп жүрген кезде, До Бьен жасырын түрде өзiне француз төлқұжатын алып, француздарға жер салығын төлеп тұрды. Әрi оның бұл қулық-сұмдығы туралы ел арасына сыбыс тарап, жұрт До Бьеннiң француздармен байланысы бар екендiгi жөнiнде сезiктенiп жүрдi. Алайда жергiлiктi Қауымдық қарсыласу комитетi байдың бұл арам пиғылын әшкерелеу үшiн нақты ешқандай шара қолданбады. Ақыры До Бьен француздарға бiржола өтiп кеттi. Оның француздар жағына шығуына тосқауыл қоймағаны үшiн тұрғындар партия бөлiмшесiнiң хатшысы Кханьды кiнәлады.

	Кхань Хюенiң күйеу баласы болатын. Ол негiнен байырғы тәуiр қызметкерлердiң бiрi едi. Тек кейiнгi уақыттарда бiраз қателiктер жiберiп алған-ды. До Бьеннiң оқиғасынан кейiн iстiң мән-жайын анықтау үшiн Кханьды уездiк партия комитетiне шақырды. Сөйтiп, уездiк партия комитетiнiң шешiмi бойынша Кхань азат етiлген ауданға жұмысқа ауыстырылды. Ал ауылдағы ендiгi iстер түгелдей партия ұйымы хатшысының орынбасары Тикке тапсырылды.

	Кхань кеткен соң, көп ұзамай-ақ француздар күзет орындарына жақын жердегi шағын ауылдарды жаппай қоршауға алып, адамдарын тұтқындай бастады. Осының салдарынан көп адам қырғынға ұшырады. Тiрi қалғандарының қорыққандығы соншалық, олардың кейбiреулерi тiптi Тхай-Хок қауымына көшiп кеттi. Қоныс аударғандардың iшiнде контонның бұрынғы бастығы Хюе де болды. Ал оның баласы Тян ХонгФонг қауымында қалып қойды. Онымен бiрге Хюенiң үй қызметшiсi жас жiгiт Хьеу де қалды.

	До Бьеннiң француз күзет орны жерiне қашып кетуiне байланысты Хонг-Фонг қауымы тұрғындарынан маза кеттi. До Бьен ауылдың әрбiр көшесiн, әрбiр бұрышын, әрбiр тұрғынын бес саусағындай жақсы бiлетiн. Ендi ол француздарға жұртты шетiнен ұстап бередi, шаруалардың жасырын баспаналарын тауып алуға көмектеседi деп уайымдады.

	Қарсылық көрсету соғысы барысында француздар бiрқатар ұсақ ауылдардан тұратын Хонг-Фонг қауымына талай рет шабуыл жасады. Жау әскерлерi қауымды айнала қоршап алды. Француздар ХонгФонтгы бiржола басып алып, сол жерге өз старостасын қоюға әлденеше рет тырысып бақты. Бiрақ ХонгФонг ұтымды орында орналасқан болатын. Мiне, сондықтан да дұшпанның оны басып алу жөнiндегi арам ниеттерi үнемi сәтсiздiкке ұшырап отырды. Әдетте француз отрядтары оқты қарша бората отырып, дiттеген ауылына ентелей басып кiретiн. Бiрақ артынша-ақ тұрғындар мен партизандардың күштi қарсылығына төтеп бере алмай, быт-шыт болып дүркiрей керi қашатын. Ылғи сәтсiздiкке ұшыраған осы сияқты бiрнеше шабуылдан кейiн француздар бұл аудан толығымен Вьетминнiң (Вьетнамның тәуелсiздiгi жолындағы күрес бiрлестiгiө бақылауындағы аймақ екен деп, Хонг-Фонгке қарсы қаумалап ұстау шарасын жүргiзуге қауiптенетiн болды. Әйткенмен де, кейiнiрек жау тағы да шабуылға шықты. Ауылдардың айналасын тып-типыл өртеп жiберiп, тұрғындарды айуандықпен азаптады. Ауыл тұрғындарының зәресi ұшты. Олардың көпшiлiгi ауыр сынға төзе алмай, Тхай-Хокке қоныс аударды.

	Француздар ендi өздерiне қолайлы староста тағайындап алды. Жаңа тәртiп бойынша қоныстанушылар төлқұжат алуға тиiс болды. Хонг-Фонг тұрғындарының iшiндегi ең қорқақтардың бiрi бұрынғы староста Ча едi. Ол, бұл қысылтаяңнан шығатын жалғыз ғана жол бар, яғни көршi қауымға қоныс аудару керек, әйтпесе бәрiмiзге апат төнiп тұр, егер бұрын қаумалап ұстау кезiнде жасырын баспаналарда бас сауғалайтын болсақ, ендi одан ештеңе шықпайды, өйткенi До Бьен француздарға олардың кез келгенiн тауып алуға көмектеседi деп, ел iшiндe одан сайын үрей туғызды.

	Тик және партияның байырғы қызметкерлерi мен партизандар топ-топқа бөлiне үйлердi жағалай аралап, тұрғындарды, егер ертеңгi күнi француздар тағы да қаумалап ұстауға кiрiсетiн болса, жасырынатын уақытша баспаналарды түнделетiп қазуға шақырды. Әрбiр отбасы, әрбiр адам өзiне жаңа баспана қазуы тиiс-тiн. Бiрақ олардың бұл ақыл-кеңесiне шаруалардың бiразы ғана көндi. Өйткенi жұрттың басым көпшiлiгi Тхай-Хокке қоныс аударғанды жөн көрген едi. Сондықтан Хонг-Фонг қауымы қаңырап бос қалды. Оның ендiгi қалi тiптi аянышты көрiндi.

	До Бьен күзет орны аймағына ауысқаннан кейiн, екi күннен соң француздар үлкен шабуыл ұйымдастырды. Олар отыздан астам жасырын баспаналарды жойып жiбердi. Әйтеуiр сәтi түскенде, ауылдағы тұрғындар жаңадан құпия орындар қазып үлгердi де, оларды француздар таба алмай қалды. Осы шабуылдан кейiн жергiлiктi адамдар үнемi үрей үстiнде жүретiн болды. Жұмыстарын iстей жүрiп, олар минут сайын: «Француздар келiл қалды!» деген суық хабарды күтетiн.

	Түнде олар еш тыныш ұйықтай алмайтын. Таң шолпаны тумай-ақ жұрттың бәрi орындарынан тұрып, үй жабдықтарын жасыруға, егер француздардан жасырынатындай жағдай бола қалса, аш кетпеу үшiн ертеңгi тамақтарын әзiрлеуге асығатын.

	Әдеттегiдей, бұл жолы да жұрт таң қылаң бере орындарынан тұрған. Бiрақ олар тамақтарын iшiп үлгiрмедi. Қорғаныс дуалы жағынан атылған зенбiректiң, пулеметтiң гүрсiлiне мылтық тарсылы қосылып, жер-көктi жаңғырықтырып жiбердi. Iле-шала партизандарды жинаудың белгiсi – дабыл ысқырығы естiлдi.

	Жаппай қаумалап ұстау басталды.

	Қарбалас үстiнде үй жабдықтарын апыл-ғұпыл жасырған шаруалар жасырын баспаналарға қарай ұмтылды.

	Ауылды түгелдей үрей биледi. Буйволдар аулақ әкетiлдi. Дабыл бойынша партизандар тосқауыл құратын жерге жүгiре жеткенiмен, бiрақ бақайшығына дейiн қаруланған француздар ел шетiне таяп келiп те қалған едi. Олар Үшiншi ауылдан Ты ауылына басакөктеп кiрдi. Партизандар жаумен бетпе-бет шайқасқа көштi. Жұрт керек-жарақ бұйымдарын тығып, баспаналарына жасырынып үлгергенше, олар француздарды бөгей туру керек болатын. Тек содан кейiн ғана партизандар керi шегiнiп, жан-жаққа бытырай тарап кетуге тиiс едi.

	Партизандар Чо мен Тхиет Выон-Соай ауылына дейiн шегiнiп барып тоқтады. Бұл – тұрғындар бекiнiс үшiн арнайы соққан қорғанның тасасындағы ең соңғы ауыл болатын. Выон-Соайдан сонау қыраттарға дейiн кең байтақ eric даласы көсiлiп жататын. Ал қыраттың арғы бетiнен, мүлдем дерлiк қылтанақ өспей қалған Минь-Кхай ауылының жерi басталады. Француздар қаумалап ұстау шабуылын жүргiзген сайын Ты ауылының тұрғындары, егер Минь-Кхай ауылы жақ тыныш болса, буйволдарын сол қыраттың етегiне қарай айдап әкететiн.

	Француздар бұл жолы шаруаларды ең алдымен зеңбiрекпен атқылай өздерiне жол ашып, содан кейiн Үшiншi ауылға, сол арқылы Ты ауылына басып кiрдi. Бұл кезде Бiрiншi мен Екiншi ауылдарда және МиньКхай ауылында әзiрше тыныштық едi. Сондықтан шаруалар буйволдарын қыраттарға қарай айдады.

	Чо мен Тхиет Выон-Соайға келген соң жан-жақтарына барлай көз тастады. Бұрқыраған қою шаң бұлтша үйiрiлiп, алыстан көрiнiп тұрды. Бұл буйволдарын қыратқа айдап бара жатқан шаруалардың шаңы едi. Жұрт көзден таса болғанша партизандар осы жерде аялдауды ұйғарды.

	Чо мен Тхиет партизандардың Фан тобының мүшесi едi. Тян да партизандардың сол тобында болатын. Тянның бүкiл отбасы Тхай-Хокке қоныс аударса да өзi ауылдан кетуге ары жiбермедi. Денi caп-cay жас жiгiтке ауылды тастап кету ұят сияқты көрiндi. Оның үстiне, Тян партизандар отряды командирiнiң көмекшiсi болатын.

	Тян осыдан бiр жыл бұрын азат етiлген ауданда жетi жылдық мектептi бiтiрiп, туған ауылына қайтып оралған-ды. Үйiне келген соң Тян ата-анасынан №4 аймаққа – Орталық Вьетнамға оқуға аттануға рұқсат сұраған. Бiрақ Тянның әкесi Хюе, қазiргi уақыт оқуды көтермейдi, оның үстiне, үйден ұзап кетiп оқу, көп қаржыны қажет етедi деп ойлады. Сол себептi ол Тянға әрмен қарай оқуын жалғастыруға рұқсат етпей қойды. Тянның үйден кетуiне кедергi болған екiншi бiр жайт: ата-анасы оған талайдан берi үйлену жөнiнде құлаққағыс етiп жүретiн.

	Тян азат ауданнан ауылға қайта оралысымен-ақ Кхань оны партизандармен таныстырды. Кханьнiң қайта-қайта айтуымен ол партизандар отряды командирiнiң көмекшiсi болып сайланды. Кхань жас жiгiттi осылайша ауылда қалдырайын деп ойлады. Нақтырақ айтқанда, жұмыссыз текке сандалып жүрмеуi үшiн оны партизандар қатарына тартқысы келдi. Алғашқы кезде Тян жұмысқа құлшына кiрiстi. Ол кезде ауылдағы жағдай тап қазiргiдей тым ауыр емес едi. Француздар жаппай қаумалап ұстау әрекетiн ашық жүргiзуге бата алмайтын. Ал кейiн жағдай шұғыл өзгерiп, қатты нашарлаған кезде, Тян өз мiндетiне немқұрайды қарайтын болды. Кхань азат етiлген ауданға кетiсiмен, әсiресе өз отбасы Тхай-Хок қауымына қоныс аударғаннан кейiн Тян жұмысына мүлдем салқын қарай бастады.

	Дабыл бойынша Чо мен Тхиет қорғаныс дуалына қарай жүгiрдi. Алайда ол жерден Тянды таба алмады. Оны күтiп тұруды уақыт көтермейтiн болғандықтан, олар ендi басқа топтардың партизандарымен бiрге жауды тойтара тұру үшiн тосқауыл жасайтын жерге ұмтылды.

	Партизандар Выон-Соайға шегiндi. Сол арада Чо мен Тхиет күтпеген жерден Тяндi көрдi. Ол Льеумен бiрге бiр жаққа жүгiрiп бара жатыр екен. Чо мен Тхиет оларды дауыстап шақырды. Льеу жалт қарады да қуанғанынан айқайлап жiбердi:

	– Чо! Тхиет! – деп олардың қасына жүгiрiп келдi.– Жарайсыңдар, француздармен күресу үшiн осында қалып, жiгiттiк еткен екенсiңдер!

	Льеу биыл он жетiде. Бiрақ ол бойшаң, жасына қарағанда мығым да болатын. Тхай-Хокке қоныс аударуды ұйғарған Хюе әйелiнiң өтiнiшi бойынша Льеудi өздерiмен бiрге ала кеткiсi келген. Өйткенi бозбала үй шаруасында таптырмайтын қолғанат едi. Алайда олар оны өз дегендерiне көндiру үшiн қанша тырысқанмен, ештеңе шығара алмады. Льеу Хонг-Фонгты тастап кетпеуге бекем бел байлап, Тянмен бiрге осында қалып қойды. ОЛ ТУҒАН ЖЕРIН ҚОРҒАП, француздарға қарсы күрескiсi келдi. Бiрақ қауiптi жерден кетiп, қыраттағы жасырын баспанада тасалануға тырысқан Тян оны жiбермедi.

	Чо мен Тхиеттiң өздерiмен бiрге Выон-Соай ауылында қалсаңшы деген ұсынысына Льеу қатты қуанып кеттi. Чомен бiрге бамбук орманының шетiндегi орда жатқан бала жiгiт бекiнiстi жанамалап өтетiн жолды бақылады. Тхиет те жолдастарымен бiрге тасада тұрып, егiстiк жақты қарауылдады. Ендi Тянның партизандарға қосылудан басқа амалы қалмады. Ол Чо мен Тхиеттiң ортасына жата кетiп, окоптан басын қылтитты. Бұлар тасаланып үлгiрер үлгерместен жау оғы зуылдай ұшып, бамбук ағаштарына жауып кеттi. Сынған бұтақтар мен жапырақтар сауылдап жерге түсе бастады.

	Қорыққанынан ордың түбiне жабыса түскен Тянға, өздерi жасырынған окопты бүркеп тұрған бамбукты француздардың барлық зеңбiректерi мен винтовкалары атқылап жатқан сияқты көрiндi. Бiр кезде атыс сәл саябырлағандай болды.

	– Құрғырлар, мына түрлерiмен Зап ауылын мүлдем жойып жiбередi-ау! Егер олар оны тағы да өртесе, несi қалады?!– Льеудiң саңқылдаған даусы естiлдi.

	Көршi ауыл жақтан өркештенген от жалыны көрiне бастады. Жанған бамбуктың сытыры, атқылаған оқтың гүрсiлiне ұласты. Бамбук басын әб-сәтте қою түтiн орап алды.

	Жайлап басын көтерген Тян:

	– Олар қайда? – деп сұрады.

	Осы кезде өзен жақтағы жолдың бойынан Тик көрiндi. Оны ең алдымен Льеудiң көзi шалды. Ол қуанғанынан:

	– Тик келе жатыр! – деп айқайлап жiбердi.

	Чо мен Тхиет те жол жаққа қарады. Тиктi көргесiн, Тяннiң көңiлi орнына түсейiн дедi. Тик жолай ВыонСоай жаққа зер сала қарап, содан кейiн егiстiкке назар аударды.

	Тик окопқа жақындаған сәтте Тян:

	– Француздар қай жерге дейiн жеттi? – деп сұрады.

	– Сiз Фаннан келе жатырсыз ба? – деп Чо оның сөзiн бөлiп жiбердi.

	Тик Чоны мақұлдай басын изедi де, Фан тобының партизандары орналасқан қорғаныс дуалының жанындағы сарайға тоқтап, тұрғындарға арбаларын бөлшектеп, жасыруларына көмектескенiн айта келiп:

	– Достар, абайлаңдар, француздар Выон-Соай ауылына кiрдi, – дедi.

	Чо мен Льеу Выон-Соай жаққа зер сала қарады. Француздар әлi көрiне қойған жоқ едi. Бiрақ олардың өзеуреген айқайлары құлаққа естiлiп тұрды.

	Тик Тхиетке бұрылып:

	– Бәрi де қыраттың арғы бетiне өтiп үлгердi ме? Олар мұнда бес буйвол қалдырды ғой деймiн, – дедi.

	Тхиет егiстiкке қарап тұрып, былай деп жауап қайтарды:

	– Қазiр ауылда үш-ақ буйвол қалды. Мынау артта келе жатқан кiмнiң буйволы болды екен? Өзi аяғын әрең-әрең басады ғой.

	Тик еңкейе қарап:

	– Тұра тұршы, мынау Льенг пе? Ол ылғи осылай кешiгедi де жүредi... Ал оның алдында келе жатқан Сон ғой, – дедi.

	Сон Чоның iнiсi болатын. Тик Чоға бұрылып:

	– Льенгтiң буйволы әлi егiстiктiң ортасында келедi, ал СОН Льенгтi күтiп тұр ғой деймiн. Олар көзден таса болғанша осы жерде қала тұрыңдар, мен Хоэға барайын, – дедi.

	Бұған Тхиет:

	– Жаңағыдай атыста Хоэ баспанаға жасырынып та қалған шығар! – деп мырс еттi.

	Тик кетiп бара жатып:

	– Жә, бара көрермiн... – дей салды.

	Ол асықпай басып ұзай бердi. Чо оның соңынан тынышсыздана қарап тұрды. Француздар үздiксiз атқылауда. Олар тым жақын келiп қалған сияқты. Ал Тик болса аяғын әрең-әрең басады. Чо кенет Тиктiң ешқандай қаруы жоқ екенiн байқап:

	– Тик, тұра тұр! – деп айқай салды. Тик артына бұрылып қарады.

	– Тик, сенiң гранаттарың қайда?

	– Әлгiнде ғана бәрiн Фан тобындағы партизан әйел Баиға берiп кеттiм. Ол шоқпар сияқты зiлдей бiрдеңенi қолына ұстап алыпты, мен онысын тастаттым да, өзiмнiң гранаттарымды бердiм.

	Тик әрмен қарай қайта қозғалды. Ендi сөзге Льеу араласты.

	– Ал маған неге бiр де бiр гранат бермедiңiз?! – дедi ол Тиктiң артынан айқай салып.

	Қатты дауыстан қарадай қорыққан Тян:

	– Өй, маймыл, сонша неге айқайлайсың?! Даусың неткен ащы едi! Немене өзiң француздардың жақын жерде екенiн көрмей тұрсың ба?!

	Тян сөзiн аяқтамастан бұға қалды. Жау оқтары тағы да бұршақтай жауа жөнелдi. Чо, Льеу мен Тхиет те бастарын бұғып, жерге жабыса түстi. Тик те бұқпантайлап алға қарай жылжи бердi. Ол көзден таса болғанда атыс та саябырлады. Тян басын көтерiп:

	– Чо, бұл арадан кететiн уақыт жеттi емес пе? – дедi сыбырлай сөйлеп.

	Чо Тянның сөзiне құлақ аспастан жер бауырлай жолға таман жылжып барды да, Выон-Соай жаққа қарай екi граната лақтырды. Жарылған гранаттың гүрсiлi, жараланған адамдардың айқайы естiлдi. Ызаланған француздар атысты қайта бастады.

	– Ура! Ура! Гранат нысанаға дөп тидi! Олардың iшiнде өлгендерi де бар! – Льеудiң қуанышты даусы естiлдi.

	Сол замат винтовкалардың тарс-тарсына, минометтердiң дүрсiлi қосылып, айнала сатұр-сұтыр болды да кеттi.

	– Абайла, жаудың минометтерi iске қосылды! – дедi Чо өзiне қарай жүрген Льеуге айқай салып.

	Екi миномет үздiксiз атқылап тұр. Жан-жақты мина жарықшақтары алып кеттi. Бамбук ағаштары шатырлай сынып, жерге құлап жатыр.

	– Тхиет, мен жараландым! – деп Чо кенет шыңғырып жiбердi.

	Тхиет орнынан ұшып тұрып, Чоның қасына жетiп барды. Чо жараланған жерiн қолымен басып едi, қыпқызыл қан сорғалап қоя бердi. Тхиет Чоны иығына салып алып, бұқпантайлап егiстiкке қарай бет алды. Кетiп бара жатып Льеу мен Тяндi шақырды. Француздар атқылауын тоқтатар емес. Окоптан ептеп басын қылтыйтқан Тян артынша қайтадан жасырынды.

	Осы кезде оны Льеу шақырды. Тян орнынан ұшып тұрды да оның соңынан жүгiре жөнелдi.

	Оларды байқап қалған француздар қиқу сала iздерiне түсiп бердi. Ашық далада ысқырған оқ зу-зу етедi. Жаралы Чоны арқалап алған Тхиет бәрiнiң алдында жүгiрiп келедi. Тян мен Льеу оған әрең-әрең iлесуде. Нағыз қарбалас шақ. Тек әйтеуiр тезiрек қыратқа iлiксе екен... Қыраттың арғы бетiнде, тау етегiндегi иесiз баудың iшiнде, Фан тобы партизандары салған жасырын баспана бар болатын.

	Чоны арқалаған Тхиет аман-есен баспанаға жеттi де, төмен қарай түстi. Мұнда Фан, Баи және Хоэлар жетiп үлгерген екен.

	Баи мұғалiмнiң қызы. Бiр кезде оның әкесi қытай тiлiнен сабақ берген. Ол өте кедей болатын. Жиырма бес жыл бұрын әйелi өлiп, ол сабақ берудi мүлдем тоқтатқан. Оның үстiне, ауылда Қытайдың иероглифын оқитындардың да еш ретi болмады. Әрi ендiгi жерде оған балаларын асырау үшiн егiншiлiкпен шұғылдану қажет едi. Әкесi маңдай терiн сыпырып жүрiп еңбек еттi. Бiрақ сол кедейлiгiне қарамастан балаларына бiлiм беруге тырысты. Оның жалғыз ұлы Тамыз төңкерiсiнен кейiн Халық армиясына қосылды. Осы төңкерiстiң нәтижесiнде Вьетнамның Уақытша халық үкiметi орнаған болатын. Ағалары әскер қатарына аттанған соң, үйде үш қызы қалған. Мiне, Баи солардың ең кенжесi болатын.

	Үй iшi жоқшылықты көп көрдi де, Баидың екi әпкесi француздар ашқан базарға барып жүрдi. Онда олар француздардың әртүрлi кәкiр-шүкiр бұйымдарымен сауда жасайтын. Осы үшiн Баи әпкелерiмен жиi ұрсысып қала беретiн. Әкесi де олардың бұл қылықтарын аса ұнатпайтын. Алайда қыздары оның ұрысқанына қарамастан, француз базарына бара беретiн. Ақыры әкесi оларға ұрыса беруден де жалықты. Француздар жаппай қаумалай бастаған кезде, Баидың әпкелерi азат ауданға көшiп барып, сондағы жеңгесiнiң қолында тұруға әкесiнен рұқсат сұрады. Әкесi бұған қарсы болған жоқ. Тек Баи әпкелерiнiң мұнысына қатты ызаланды. Жау ендi ғана iлгерi жылжи бастаған, ал олар болса көшуге асығып отыр. Сонда үйде кiм жұмыс iстемек? Ол әпкелерiне қатты ұрысып, ұяттарын бетiне басты. Олардың жас қызкелiншектер ұйымының мүшесi екендiктерiн естерiне салды. Бiрақ Баи қанша тырысқанымен, әпкелерiне ықпал жасай алмады. Олар ақыры азат ауданға көшiп кеттi.

	Баи барлауға тұрақты түрде барып жүрдi. Бұл, әрине, әсiресе кейiнгi кезде өте қауiптi жұмысқа айналған едi. Француздар қорғаныс дуалын бiржола өртеп жiберуге тырысты. Олар күзет орнына үстiнүстiн шабуыл жасап, күзетшi-партизандарды өлтiрiп те жатты. Сондықтан да бақылауға шығуға кез келген адамның батылы жете бермейтiн. Ал Баи өз кезегiн бiр де бiр рет жiберген емес. Негiзiнен Баи осыдан бiр ай ғана бұрын, француздар партизан әйел Танды айуандықпен өлтiргеннен кейiн партизандар тобына қабылданған едi.

	Сол бiр жантүршiгерлiк оқиға жұрттың әлi есiнде. Сәуiр айында француздардың бұйрығы бойынша қуыршақ-армияның бес солдаты үстерiне шаруалар киiмiн киiп, ауылға келген-дi. Олардың соңынан бiр топ солдат ерiп отырыпты. Тан бұл кезде бақшада картоп түптеп жүр екен. Бейтаныс адамдарды көрген әйел, олардың қасына жақындап, кiм екендiктерiн сұрайды. Сол сәтте жау тыңшылары оны ұстап алып, жауап алуға әкетедi. Партизандардың жасырын баспаналары қай жерде екенiн бiлгiлерi келген жендеттер жазықсыз әйелдi ұрып-соғып, әбден зәбiрлейдi. Бiрақ Тан еш тiл қатпайды. Француздар оның жалаңаш табанына оқ атады. Ал Тан болса жауларын тек қарғай бередi. Оның балтырынан, санынан, шынтағынан, иығынан және атады. Сөйтiп оны жиырма төрт жерден жаралайды. Өзiне атылған әрбiр оқтан кейiн Тан жауына қарғыс-лағнетiн жаудырумен болады. Ақыр соңында бар күшiн жиған Тан:

	– Xo Ши Мин жасасын! Тәуелсiз Вьетнам жасасын! – деп бар даусымен айқай салады.

	Оның қайтпас-қайсарлығын көрiп жынданып кете жаздаған француздар Танның кеудесiне тағы бiр оқ жұмсайды. Тан құлап бара жатып:

	– Вьетнамның еңбекшiлер партиясы жасасын! – деп айтып үлгередi.

	Танның күйеуi Вьетнамның еңбекшiлер партиясының мүшесi болатын. Ол екi жылдан берi Патет-Лаода Халық армиясының қатарында соғысып жатқан. Тан үш баламен үйде жалғыз қалған-ды.

	Танның бұл қазасы Вьетнам халқын қатты ашындырды. Жас әйелдiң ерен ерлiгi жұртқа қатты әсер еттi. Көптеген жас жiгiттер мен қыздар өздерiн партизандар отрядына қабылдауды өтiндi. Алайда бастапқы кезде отрядқа тек шаруа отбасынан шыққан жас жiгiттердi ғана қабылдады. Баи бұған үзiлдi-кесiлдi қарсы шықты. «Танның ерлiк iсi әйелдердiң еркектерден тiптi де кем еместiгiн көрсеттi емес пе?! Ендеше партизандар қатарына ерлермен бiрдей әйелдер де қабылдануы тиiс!» – дедi ол ерiктiлiк принципiн сақтауды талап етiп. Ақыры ол Фанның партизандар тобына қабылданды. Мiне, содан бастап Баи өз мiндетiн бұрынғыдан да белсене атқаратын болды.

	Француздардың қысымына ұшыраған Фанның отряды қорғаныс дуалына қарай шегiне отырып, шаруалардың арба қоятын сарайының жанына кiдiрдi. Шаруалар арбаны сенiмдi жерге жасыру үшiн, асығыс түрде бөлшектеп жатыр екен. Фан тобы оларға көмектесе отырып, француздармен атысуды да еш тоқтатқан жоқ. Оларды iлгерi бастырмауға барынша тырысып бақты.

	Арба бөлшектеп жатқан партизандарға Тик те көмектестi. Олар арбаны бөлшектеп, жасырып үлгiрген кезде француздар да ауылға баса-көтеп кiрiп келдi.

	Шаруалар өзеннiң жағасынан қазылған баспанаға қарай жүгiрдi. Баи мен Фан басқа бiр орынға тасаланды. Оған кiрген бетте олар мұнда Хоэнiң бар екенiн көрдi. Хоэден ештеңе сұрап үлгiрмей-ақ, Тхиеттiң даусын естiдi де баспанаға жаралы Чоны орналастыруға ұмтылды. Чоның жарасы қауiптi емес екен. Жарықшақ оның бас терiсiне тиiптi де, сүйекке өтпептi. Бiрақ партизан көп қан жоғалтыпты. Қан оның бүкiл бетiн жуып, көзiне құйылғандықтан, ол ештеңе көре алмады. Баи бет орамалын жыртып, Чоның жарасын таңды.

	Француздар Льеу мен Тянды өкшелей қуып келедi. Жан ұшыра қыратқа жеткен Льеу Тянға Минь-Кхай ауылы арқылы тауға қарай жүгiр деп айқайлады.

	– Баспанаға бұрылуға болмайды! – дедi Льеу сақтық жасап. – Өйткенi француздар бiздi iзбе-iз қуып келедi! Партизандардың жасырынған жерiн бiлiп қояды!

	Осы сөздердi айтты да Льеу әрмен қарай жүгiре бердi. Бiрақ Тян жасырын баспанаға қарай ентеледi. Француздар қыратқа шығып, Льеудi атқылай бастады. Осы кезде Тян қаулап өскен жабайы қамыс пен бамбуктың тасасына жасырынып үлгердi.

	Опасыз сатқын До Бьен француздармен бiрге партизандарды қуып келе жатқан. Ол өзiне көмекке солдаттарды көбiрек жiберсiн деп, күзет орны бастығына хабар жiбердi. Себебi партизандардың жасырын баспанасын қалайда табамын деген До Бьеннiң сенiмi күштi едi.

	Ауыл тұрғындары қалдырып кеткен иесiз бауға көп солдаттар жиналды. Мұнда қарауылдың бастығы Довван да келдi. Жасырын баспанаға кiретiн жолды таба алмаған солдаттар топ-топқа бөлiнiп, партизандардың тығылған жерлерiнен шығуын талап етiп, бар дауыстарымеп айқайлауға кiрiстi. Ең әуелi ол партизандарды өз ерiктерiмен берiлуге көндiрмек болды. Бiрақ онысынан ештеңе шықпағасын, қоқан-лоқы жасап, қорқыта бастады. Бастықтарының айтуымен айқайлай-айқайлай әбден шаршаған солдаттар ендi жасырын баспанаға кiретiн жолды табу үшiн, ағаштар мен бұталарды шабуға кiрiстi. Содан соң шөптердi, бамбуктарды өртедi. Ақыры олар До Бьеннiң көмегiмен түске қарай жасырын баспанаға кiретiн жолды тапты. Солдаттар қуана айқайлап, жер астына апаратын жолды тазалауға кiрiсiп кеттi.

	Бұл кезде Хоэ мен Тян отырған төменгi қабатқа жолдастары Чоны да көтерiп әкелiп орналастырған болатын. Баи, Фан және Тхиет жоғарыға қайта оралып, француздардың қимыл-әрекеттерiн бақылап отырды. Француздардың жасырын баспананы түбiнен қазып ашпақшы болып жатқанын түсiнген қыз, баспанадан жүгiрiп шығып, қалған гранаттармен олардың сыбағасын берудi ұсынды. «Бiрiмiз болмасақ бiрiмiз құтылып кетермiз! Тiптi құтыла алмағанның өзiнде, дәрменсiздiк танытып, өлiмдi күткеннен гөрi жаумен бетпе-бет шайқасқанның өзi артық!» – дедi ол қайсарлана тiстенiп.

	Бiрақ Фан қызбен келiспедi. Ал Тян оның ұсынысымен келiсе қояр ма екен? Бұл жерде Чоны да ойлау керек қой. Жарасы жеңiл болғанымен, оған жаудан құтылып кету оңайға соқпас. Фанның пiкiрiнше, баспананы бәрi бiрдей тастап кетпегендерi жөн, бiреулердi төменгi қабатта қалдыру керек. Сөйтiп, оған кiретiн жолды мұқият бүркемелеп тастау қажет.

	Басқа жолдастарының да ойын бiлу үшiн Баи, Фан, Тхиет төменге түстi. Чо басын Хоэнiң тiзесiне қойып жатыр екен. Чо мен Хоэ бала кездерiнен тату болатын. Тек соңғы кезде аздап ренжiсiп қалғандары бар. Өзге қыздар сияқты Хоэ да партизан болатын. Бiрақ француздар жұртты айуандықпен жәбiрлей бастағаннан берi Хоэ қатты қорқатын болып алды. Француздардың келе жатқанын есiтсе-ақ оның зәресi қалмайды Сол үшiн де көбiне баспанаға жасырына кетуге елден бұрын асығып тұрады. Сондықтан Чо оған талай рет ашуланып ұрысқан-ды. Сен партизан болуға лайық емессiң, қасыңдағыларға жаман өнеге көрсетiп жүрсiң дейтiн. Содан берi бала кездерiнен бiрге өскен достар кездесе қалған жерде бiр-бiрiне тура қарамайтын болды. Бiрақ Чоны баспанаға көтерiп алып келгенде, Хоэ өткеннiң бәрiн ұмытқан едi. Оны сүйемелдеп, басын тiзесiне қойды. Қатты әлсiреген Чо көзiн жұмып, сұлық жатты. Досын мазаламау үшiн Хоэ қозғалмауға тырысты. Баспананың тарлығынан өзi бүктетiле әрең сиып отырса да бәрiне төзiп бақты.

	Бiраз әлденгеннен кейiн Чо көзiн ашып:

	– Сен Тиктi көрдiң бе? – деп сұрады.

	– Қайдан?! – деп таңданды Хоэ. Чо қабағын шытып:

	– Қайдан?! Қайда едi сенiң тосқауылың? Ол кезде сен жасырынып та үлгiрген екенсiң ғой.

	Хоэ үнсiз төмен қарады. Оның тiзесiнде жатқан Чоның басы сырғып төмен түстi. Үңгiрдiң екiншi бұрышында отырған Тян:

	– Хоэ ол жерде Тик барда шегiнiп дұрыс iстедi. Мiне бiздiң аман қалғанымыз да соның нәтижесi, – дедi.

	Хоэ қазiр Чо Тянға ұрысады ғой деп ойлаған. Бiрақ Чо көзiн жұмып, қимылсыз жатыр. Баспананың iшi тым-тырыс. Дәл осы кезде Фан, Баи және Тхиет үңгiрде кiм қалатынын, кiм сыртқа шығатынын шешу үшiн төмен түскен едi. Тян екi тiзесiн құшақтап, көңiлсiз отыр. Фанды тыңдап болған соң, ол мынадай ұсыныс жасады:

	– Менiңше, былай iстегенiмiз дұрыс сияқты: бiз қазiр жоғарғы қабатқа көтерiлемiз де жауға сыртқа шығуға әзiрмiз деймiз. Егер бақытымызға орай жау бiздi бiрден өлтiрмесе, онда құтылудың жолын табармыз. Ал құтылудың басқадай амалын мен көрмей тұрмын. Өйткенi жоғарыда француздар өте көп. Тiптi гранат тастағанның өзiнде де одан келер пайда шамалы. Ал егер де бiз осында қалсақ, онда олар үңгiрдi қазып ашады да бәрiмiздi өлтiредi.

	Ол сөзiн аяқтаған кезде Тянға тесiле қарап тұрған Баи:

	– Сонда сенiңше, бiзге сыртқа шығуға болар ма екен деп, олардан рұқсат сұрамақпыз ба?! – дедi жақтырмаған кейiппен.

	Баи Тянмен әрдайым тiк сөйлесетiн. Әрi Тян да жас қызға есесiн жiбермейтiн. Ол бұл жолы да әлдебiр қыңыр жауап қайтаруға оқталып едi, бiрақ осы кезде сөзге Фан араласты.

	– Егер бiз қазiр күтпеген жерден баспанадан атып шығып, француздарға ұрыс салсақ, үңгiрдi тiнту олардың ойына да келмейдi. Тiптi ойларына келген жағдайдың өзiнде, сыртқа шығатындар осында қалатындарды жауға тапқызбау үшiн төменгi қабатқа кiретiн жердi алдын ала мұқият бiтеп тастайды, – дедi ол Тянның көзiн осыған жеткiзуге тырысып.

	Басын төмен салған Тянда жауап жоқ. Бұл көпшiлiк осыған тоқтады деген сөз едi. Осыны байқаған Чо, маған да жұртпен бiрге сыртқа шығуға рұқсат етiңiздер деп, сұрана бастады. Оны баспанада қалуға Фан, Баи, Тхиет үшеуi әрең көндiрдi. Сондықтан үш жолдасы жоғарғы қабатқа көтерiлiп бара жатқанда Чо оларды жабырқаулы, мұңлы көзiмен ұзатып салды.

	Алда Тхиет, оның артында Фан келедi. Фан жоғарыға көтерiлген кезде Баиға:

	– Сен де қалсаң қайтедi? – деп ұсыныс жасады.

	Баи бұрымын өрiп тұрған едi. Шашынан шаш түйреуiштерiн алып, аузына тiстеп тұрғандықтан қыз Фанға жауап бере алмады.

	Фан оған сыбырлап:

	– Сенiң қалғаның жақсы. Бiз әлгiнде Чо мен Тян туралы ойлаппыз да, сенi ескермеппiз ғой. Сыртқа Тхиет екеумiз шықсақ та жетедi. Егер сен де шықсаң, бiздiң құтылуымыз қиынырақ болады, – дедi.

	Баи шаш түйреуiшiн аузынан алды да шешiмiн бiрақ айтты.

	– Мен сенiмен бiрге барамын! – дедi ол нық сөйлеп.

	Фан оны тағы да бiраз үгiттеп көрiп едi, бiрақ Баи еш көнбей қойды.

	– Егер ажал жетсе, мен сендермен бiрге өлем. Бiрақ бiз олармен әлi де күресе аламыз, маған сыртқа шығуға рұқсат ет! – дедi ол Фанның көзiне тура қарап.

	Фан қараңғы жерде өзiне тесiле қараған қыздың отты жанарын анық байқады. Баи өзiн партизандар тобына алуды талап еткенде де дәл осылай қараған болатын. Оны көндiре алмасына көзi жеткен Фан қызға келiсiмiн бердi.

	– Жарайды, алға түс, мен сенiң соңыңнан жүрейiн, – дедi ол шарасыз кейiппен.

	Қуанған Баи Тхиеттiң соңынан ердi.

	Жоғарғы қабатқа көтерiлген соң олар төмен түсетiн жолдың аузына топырақ төктi де, оны мұқият тегiстеп тастады.

	Жоғарыда, үңгiрге кiре берiсте, жаулар қураған шөп пен бұтақтарды лаулата жағып жатқан едi. Олардың айқайы мен күлкiсi, күректердiң тасыр-тұсыры құлаққа анық естiлiп тұрды.

	Тхиет төменгi қабатқа кiретiн жердiң топырағын таптап болғасын, қолының шаңын қағып тастап, екi гранатты қолына алды.

	– Кеттiк! – дедi ол қасындағы серiктерiне сыбыр етiп.

	Фан басын изедi. Баи әнтек күлiмсiредi. Тхиеттiң басында қуыршақ-армияның бiр солдатынан тартып алған қалпақ бар едi. Тхиет қалпағының кенересiн төмен түсiрiп, құлағын, мойнын қымтап алды да қою түтiннiң iшiне қойып кеттi. Баи мен Фан оның соңынан ердi. Дәл шығар ауызға келгенде Тхиет жолдастарына бұрылып бiр қарады да, гранаттың шығыршығын жұлып алды.

	– Алға! Шабуылға! – деген айқаймен ол жауға тап бердi.

	Баи мен Фан да алға қарай атыла жөнелдi. Жарылған гранаттардың гүрсiлi, ыңырсыған француздардың даусы естiлдi. Жаудың бiрнешеуi сол замат сеспей қатса, қалғандары асып-сасып кейiн серпiлдi.

	Бiр сәттiк осынау әбiгерден кейiн тез есiн жиған француздар партизандардың соңына түсiп бердi. Бiр топ солдат әнi-мiнi дегенше Тхиетке жетiп те қалғандай. Бiрақ ол күтпеген жерден басындағы қалпағын шешiп алып, бейнебiр гранат сияқтандырып құлашын сермей жаудың аяғының астына қарай лақтырып жiбердi. Олар қорыққанынан жерге жата-жата қалысты... Осы сәттi шебер пайдаланған Тхиет көзден тасаланып үлгердi. Сонда барып алданып қалғанын түсiнген француздар жан-жақты беталды атқылай бастады.

	Жан ұшыра жүгiрген Баи кенет сүрiнiп барып, құлап түстi. Ол жараланған екен. Солдаттар қасына жетiп келiп, оны қатарынан бiрнеше рет атып-атып жiбердi... Ал үңгiрден ең соңы болып шыққан Фан бiрден-ақ қолға түстi. Ол жаудың қолынан сытылып шығу үшiн көп қарсылық көрсеттi. Тұс-тұстан анталаған солдаттармен жұдырықтасып, едәуiр шайқасты. Ақыры оны оңайлықпен қолға түсiре алмасын байқаған бiреуi Фанның бүйiрiне қанжар сұқты... Тек осыдан кейiн ғана партизанды байлап тастауға олардың шамасы жеттi.

	Фанның жараланған жерiнен қан шүмектеп ақты. Жаулар тұтқынды топырлай қоршап алған. Кейбiреулерi оны ұрмақшы болып екпiндей ентелеп едi, бiрақ До Бьен менi Фанмен жеке қалдырып, бәрiң кете тұрыңдар деген белгi бердi.

	Екеуi оңаша қалған кезде ол Фаннан:

	–Үңгiрде ешкiм қалған жоқ па? – деп сұрады.

	– Жоқ, – дедi Фан еш мүдiрместен.

	До Бьен Фанды алдарқатып, шынын айтқызбаққа қанша тырысқанмен ештеңе шығара алмады. Сосын ол солдаттарды шақырып алып, мынаның жанын көзiне көрсетiңдер деп бұйырды. Фанның басына, бетiне, кеудесiне, арқасына жұдырық жауып кеттi. Оның тұлабойы қызыл қанға боялды. Бiрнеше рет есiнен де танып қалды. Бiрақ ол есiн жиған сайын: «Үңгiрде ешкiм қалған жоқ! Тек үш адам ғана болатынбыз, үшеуiмiз де сыртқа шықтық!» – деп қайталай бердi.

	– Үңгiрден бәрi шықты деп ақырғы рет айтып тұрмын сiзге! – дедi партизан До Бьенге. – Егер онда шынында да ешкiм жоқ болса, бiреу қалды деп мен сiздi несiне алдаймын?! Үңгiрде Баи екеуiмiз қалуға тиiс едiк, бiрақ бiз де шықтық. Егер тап керек болса, мен сiздерге басқа баспаналарды көрсетейiн...

	Француздар Фанның басқа жасырын баспананы көрсетемiн дегенiн естiп, мәз болды. Вьетнам тiлiн аздап бiлетiн лейтенант мұнымен келiсетiндiгiн бiлдiрiп, басын изедi. Ол Фанды шешiп, су берiңдер дедi. Содан кейiн партизанға өзi жол бастап жүрiп, жасырын баспананы көрсетудi бұйырды. Фан Выон-Хоангте басқа жасырын баспананың жоқ екенiн, сондықтан ол оларды басқа ауылға ертiп апарып, сондағы жасырын баспананы көрсететiнiн айтты.

	Фан тәлтiректей алда жүрiп отырды. Ал француздар мен До Бьен оның соңынан ерiп келедi. Партизан аяғын зорға басады... Тебеге шыққан соң Фан француздардың түгел келiп жеткенiн күтiп тұрды да, кенет лейтенантты бас салып, жерге алып ұрды. Солдаттар көмекке тұра ұмтылды. Олар офицердi Фанның шеңгелiнен босатып, партизанды жерге сұлатып салды. Ал лейтенант болса оның кеудесiн аяғымен басып тұрып, тапаншасын суырып алды. Сол сәтте жылдам басын көтерiп, жейдесiнiң өңiрiн ашып жiберген Фан:

	– Ә, сендерге жасырын баспана керек екен ғой?! Мiне, жасырын баспана, менiң кеудемде! – дедi сақсақ күлiп.

	Лейтенант тапаншасының аузын Фанның кеудесiне тақады да, қатарынан бiрнеше рет атып-атып жiбердi. Сосын солдаттар партизанды шешiндiрiп, оның бетiн, бүкiл денесiн қанжармен тiлгiлеп тастады...

	Лейтенант Шассэн француз қарауылының командирi болатын. «Шассэн» деген сөз Вьетнамның «сатсань» – «қанiшер» деген сөзiне ұқсайтын. Саяси қызметкерлер бұл фамилияны алғаш рет айтқанда тұрғындар түсiнбей:

	– Қалай дейсiз? – деп қайталап сұраған.

	– Шассэн.

	Сонда ауылдағы қу тiлдi қарттардың бiрi, Хоэнiң әкесi Хоать:

	– Оның аты-жөнi Сат Сань! Ол бiздiң отандастарымызды өлтiрiп, буйволдарымызды, шошқаларымыз бен тауықтарымызды сойып жеп жатыр! Мiне, сондықтан да оның аты осындай! Апырай, әке-шешесi баласына атты қалай тауып қойған десеңшi!

	Сонан берi шаруалардың бәрi Шассэнды «қанiшер» деп атайтын болды. Оның аты жұрттың жүрегiн ыза мен өшпендiлiкке толтырды.

	Солдаттар Фанның киiмiн шешiп, оның денесiн қанжармен кескiлеп жатқан кезде, Выон-Хоанг ауылынан солдаттардың және бiр тобы келдi. Олар Баидың тiлiмденген денесiн сүйретiп келе жатты. Қарқ-қарқ күлкiге кенелгендердiң ду-дуына елiрген жауыздардың бiрi Баидың шашынан шап берiп ұстап, басын кесiп алды. Сосын партизан қыздың кесiлген басын жоғары көтерiп, келемеж ете бастады. Есерсоқтана ыржалақтаған солдаттар мәз-мейрам...





Екiншi тарау


	МЕНIҢ БУЙВОЛЫМ

	Кешке қарай дұшпандар керi шегiндi. Тұрғындар ауылға қайта оралды. Көп кешiкпей-ақ таудағы Фанның партизандары түгел қырылыпы деген хабар жұртқа тез тарап кеттi. Шаруалар, саяси қызметкерлер, ауылдық үкiмет орындарының өкiлдерi ұшақтар мен жақын орналасқан бекiнiстерден жауатын оқтың қаупiне қарамастан, тауға қарай жүгiрдi.

	Тау етегiндегi қыратқа жеткен олар тыр жалаңаш жатқан екi өлiктiң денесiн көрдi. Басы кесiлген әйел денесiнiң Баидiкi екенiн халық бiрден таныды. Өйткенi партизандар тобында Баидан басқа әйел жоқ едi.

	Екiншi дененiң командир Фан екенiн жұрт Тян, Чо, Хоэлар баспанадан шыққаннан кейiн барып бiлдi. Партизандарды жауыздықпен азаптап өлтiрген жерге Тхиет пен Льеу де келдi.

	Халық масқараланған өлi денелерге үнсiз қарап тұр. Басқыншыларға деген ызалы кек олардың алқымына тығылды. Фанның әйелi мен балаларының көз жастары тiптi тиылар емес. Басқа әйелдер де көз жастарын тоқтата алмай егiлiп тұр. Тұс-тұстан дұшпанға лағнет айтқан қарғыстар жаууда.

	Кейбiр тұрғындар таудағы осынау қырғынды жолай естiп, партизандар отряды түгел жойылыпты-мыс деген хабар таратты.

	Қартайған шаруа әйел Баидың қызы Хьеу осы әңгiменi естiп, тауға барайық деп шешесiне жалынды.

	Бiрақ Баидың қайғысы онсыз да жеткiлiктi едi. Сондықтан Хьеу тау туралы қолқалағанда ол:

	– Қарағым-ау, бiздiң үйсiз, буйволсыз қалғанымызды өзiң де көрiп тұрсың ғой, ендi тауға барып, қайғыма қайғы жамамақпын ба?! – дедi таусыла жауап қайтарып.

	Хьеу басқа сөзге келместен сыртқа ата жөнелдi.

	Осыдан екi жыл бұрын Хьеу Фан Тю Чинь атындағы мектептiң алтыншы сыныбын бiтiрген болатын. Сөйтiп, әрмен қарай оқи алмай қалды. Егiс көлемi жылдан-жылға азайып кеткендiктен, қыздың оқуын жалғастыруға ата-анасының ақшасы болмады. Оның үстiне, қазiр ол шешесi екеуi ғана тұратын. Хьеудiң үлкен ағасы оңтүстiкте мемлекеттiк қауiпсiздiк органында, ал екiншi ағасы Даклактағы партия ұйымында iстейтiн.

	Үйде тек Хьеудiң шешесi ғана қалған. Бұрын үш адам өңдейтiн жердi ол ендi жалғыз қалай жыртсын. Шешесi жерлерiнiң бiраз бөлiгiн ауыл тұрғындарына беруге мәжбүр болды. Хьеудiң оқуына мүмкiндiк жасау үшiн ол өзiне тек мау шамасында ғана (Ө,Ө6 гаө жер қалдырды. Оның үстiне, шетел басқыншылары ауылды әлденеше рет талқандап кеттi. Бұл аздай кейiнгi уақыттарда жиi-жиi қуаңшылық болып тұр. Әрi қарт ананың барған сайын күшi қайтып, жердi өңдеуге жалғыз өзiнiң әлi жетпейтiн болды. Сондықтан да Хьеу үйiн тастап ешқайда кете алмады.

	Партизандардың өлiмi туралы естiгенде ауылдың басқа тұрғындары сияқты Хьеу де қатты күйзелдi. Ол партизандарды өзiнiң жақын туысындай жақсы көретiн. Олардың бәрi кеше ғана көз алдында жүрген осы ауылдың адамдары едi ғой. Қыз өлгендердiң iшiнде Баи мен Чо да бар деп естiген. Баи Хьеудiң немере әпкесi, жақын досы болатын. Чо Хьеудiң шешесiнен талайдан берi бау iшiнен жер учаскесiн жалға алып жүрген Дау ағайдың баласы. Ол да бұлардың үй iшiне сiңiсiп, өз адамдары сияқты болып кеткен.

	Дау ағай: «Чо өте қызба, тiк мiнез, мұны кiм сүйер дейсiң...» – деп жиi айтатын. Бiрақ Хьеу мектептi тастап, Чомен бiрге жастар жасағына кiрген күннен бастап, оның жұмысты ерекше ынтамен iстейтiнiн көрдi. Чо бар-жоғы сауатсыздық жоюдың халықтық мектебiн ғана бiтiрсе де саясат жөнiнде Хьеуден әлдеқайда артық едi.

	Iштерiнде Баи мен Чо бiрге кеткен жолдастарының қазасы жөнiндегi хабар Хьеуге онсыз да қатты батып тұрғанда, шешесiнiң әлгiндегi сөзi оған тiптi ауыр тидi. «Дәл осылай жан күйзелiп жатқанда бүлiнген үй мен өлген буйволды көлденең тартуға бола ма екен?!» деп ойлады ол iшiнен.

	Әдетте буйволды Хьеудiң iнiсi Льенг жаятын. Ал Хьеу буйволға жем беруге немесе iнiсiне құдықтан су тартуға көмектесетiн. Буйволдың алдына жас шөп салып, оның қалай күйсеп тұрғанын көру үшiн қыз таңертең ерте тұратын. Бұл момын да адал жануарды Хьеу бейнебiр үй iшiнiң бiр мүшесiндей өте жақсы көретiн. Буйволға арнап шөп шапқан кезде қыз шөптiң ең көгiн, ең балғынын iздейтiн. Әрине Буйволдан айырылу оған да оңай тиген жоқ. Оның үстiне, дәл қазiр шаруашылыққа буйволдың өте қажет кезi. Негiзiнен бұл басқыншылар өлтiрген екiншi буйвол едi. Тап қазiр басқа буйвол сатып алуға бес-алты мың пиастырды қайдан табарсың?! Тамыз айында егiн егу керек, ал буйволсыз не бiтiрмексiң. Мұндайда жайбарақат отыра беруге бола ма? Жалпы, Хьеу шешесiн түсiнедi әрi қайғысына ортақ. Тек жолдастары қазаға ұшырап жатқанда, буйволға қайғырудың жөнi қалай болар екен?!

	Ашуланған Хьеу шешесiне тiл қатпастан төте жолмен тауға қарай жүгiре жөнелдi. Қыз тау етегiнде жиылған адамдардың кiм екенiн алыстан ажыратуға тырысты. Кенет Хьеу кiлт тоқтай қалды. Аяқ астынан қорыққаны соншалық, тiптi үнi шықпай қалды. Жанжағына қарап едi, қыраттың төбесiне қарай кетiп бара жатқан екi шаруаны көрдi. Қыздың: «Мында, мында келiңдер!» – деп айқайлап шақырған даусын естiп, олар төмен түстi.

	– Не болды?..

	– Не боп қалды?!

	Еркiн сөйлеуге шамасы келмеген Хьеу:

	– Анда-а... анда қараңдаршы... – дедi сасқалақтап. Жан-жақтарына алақтаған шаруаларға Хьеу таяқ тастам жердегi бiр түп бұтаны нұсқады. Бұтаның арасында адамның басы жатқан едi... Тiлгiленген бетiне қан қатып, айғыздалып қалыпты...

	Шаруаның бiреуi еңкейiп, басты қолына алды.

	– Бұл кiм болды екен?

	– Баиға ұқсайды ғой деймiн... – деп жауап бердi екiншiсi.

	Оны Хьеу де таныды. Бұл шынында да Баидың басы едi.

	– Не деген масқара! – деп Хьеу айқайлап жiбердi.

	– Баидың әкесi, мұғалiм Луанды мен жаңа ғана көрдiм, – дедi шаруаның бiрi, – ол жоғарыға кеттi. Әсте, Баиды сол жақта өлтiрдi деп барады-ау.

	Хьеу одан мұғалiмдi шақырып келуiн өтiндi де, өзi бастың қасына тiзе бүктi. Осы кезге дейiн ол жаудың қаншалықты мейiрiмсiз екенiн анық түсiне қойған жоқ едi. Олардың ақылға симайтын мына хайуандықтарына Хьеу қайран қалды. Баиды осыншама рақымсыздықпен өлтiрудiң қажетi қанша едi?! Басын кесiп алғаны несi?! Хьеу Баиды көз алдына елестеттi. Оның қолаң шашы жиi-жиi иығына түсiп кете беретiн. Ондайда басын бiр жағына қисайтып, шашынан шаш түйреуiштерiн алып, оларды аузына тiстеп, шашын қайта жинап, сосын шаш түйреуiштерiн қайтадан орнына түйреп қоятын сүйкiмдi бiр әдетi болатын. Ал қазiр Баиды тану қиын: француздар оның шашын кесiп, басын лақтырып жiберген. Бетi тiлiм-тiлiм, қабақтары iсiп кеткен. Баи кiсi танитындай емес. Хьеу досының мөлдiреген қара көздерiн ешуақытта да ұмытпайды. Әсiресе, Баи жиналыстарда сөйлегенде оның көздерi ерекше нұрланып кететiн.

	Хьеу Чоны да дегбiрсiздене ойлап қояды. Бiрақ мұғалiм Луан келгенше бәрiбiр ол ешқайда кете алмас едi.

	Ақыры мұғалiм де келiп жеттi-ау.

	– Қайда?.. Қайда ол?! Қайда-а?! – деп ол анадайдан аңырап қоя бердi.

	Қарт әке ентелей жақындап, қызының басына еңкейдi. Ол оны қолымен аялай ұстап, кесiлген шашын сипады... Ақырын ғана маңдайындағы, бетiндегi кiрдi сүрттi... Сосын өзiнiң үстiндегi көйлегiн шешiп, жерге төседi. Содан кейiн қызының басын екi қолымен жайлап көтерiп, көйлектiң ортасына қойды да мұқият орады...

	Мұғалiм кеудесiн кере ауыр күрсiндi. Осы кезде ғана ол Хьеудi көрдi.

	– Ә, сенбiсiң... Мен сенi байқамаппын. Иә-иә, мен қазiр үйге қайтам...

	Мұғалiм iлгерi жүре түстi де, бiрдеңенi ұмытқандай бұрылып артына қарады, екi шаруамен содан кейiн барып қоштасты. Сосын қызының басы оралған көйлектi құшақтап, төмен түстi. Белуарына дейiн жалаңаш, ұзын бойлы кiсi басын төмен салып, белi бүгiле әрең жүрiп бара жатты.

	Хьеу көз жасын сүртiп, тауға қарай беттедi. Қыраттың басына шыққан соң Чоның тiрi екенiн, оның Тянмен бiрге жасырын баспанадан аман-есен шыққанын бiлдi. Хьеу өзiн басып тұрған зiл қара тастан құтылғандай тынысы кеңейiп сала бердi.

	Бұл кезде Тик ауылдастарымен сөйлесiп тұр едi. Ол тұрғындарға, үйлерiңе тараңдар, бұл жерде ұзақ тұру қауiптi, француздар байқап қалса, самолеттен атқылауы мүмкiн, бәрiң тезiрек кетiңдер, бiрақ Баи мен Фанды француздардың айуандықпен азаптағанын еш ұмытуға болмайды, бұны ешқашан естен шығармауымыз керек деп кеңес бердi.

	Хьеу Выон-Хоангке қарай жүгiре жөнелдi. Жолшыбай ол тағы бiр топты көрдi. Олардың ортасында Тян тұр екен.

	Француздардан жалтарып құтылған Тхиет Бiрiншi ауылға қашып барып, сондағы баспанаға жасырыныпты. Льеу Минь-Кхай ауылына дейiн табаны жерге тимей жүгiрiп барады, бiрақ оны француздар басып алыпты. Сосын ол бұрылыс жолмен Екiншi ауылға зытып барады, алайда ол жерде де француздар бар екен. Льеу ендi Үшiншi ауылға қарай жүгiредi. Сөйтiп, ол тек осы жерде ғана жан сақтап қалады. Артынан Льеу Выон-Хоанг ауылына жол тартады. Жолшыбай Тян мен Тхиеттi кездестiредi. Льеу мен Тхиет Тянға жаулардан қалай құтылғандарын айтып бередi. Ал Тян Льеу мен Тхиеттен естiгендерiнiң бәрiн шаруаларға жыр етiп айтып бередi. Партизандардың жанқиярлық ерлiктерi туралы шабыттана әңгiмелейдi.

	Тұрғындар мен байырғы қызметкерлердiң бiр тобы Чоны шығарып салуға жиналды. Әзiрше Чо қыраттың арғы бетiндегi Тоайдың үйiнде бола тұрсын, сонда демалып, жарасынан емделсiн деп ұйғарылған-ды. Жұрттың бәрi оған үйiңе қайтпа дестi.

	Хьеу де жұртпен бiрге Чоны шығарып салғысы келген. Бiрақ ол жолай Тяндi көрiп қалды. Тянь үйдiң iрге топырағының үстiнде көршiлерiне қолын сермей бiрдеңенi бөсе сөйлеп тұр екен.

	Тянның ата-анасы оны Хьеуге үйлендiрсек деп талайдан берi айтып жүрген. Егер соңғы кездегi аласапыран жағдай болмағанда, Хюенiң үй iшi Тхай-Хок қауымына қоныс аудармағанда, Хюе Хьеудiң шешесi Баимен бұл жөнiнде әлдеқашан сөйлескен болар едi. Хьеу осылардың бәрiн жақсы бiлетiн. Сондықтан да Тяньды кездестiргiсi келмедi. Ол жүрiсiн бояулатып, Тоайдың үйiне қарай бұрылыс жолмен, егiндiк арқылы кеттi.

	Хьеу өзi тауға шыққан жолмен төмен түсiп келедi. Кенеттен қыраттың етегiнде өзiнiң шешесiне ұқсас бiр әйелдi көрiп қалды. Бұл шынында да Баи едi. Ол жерден бiрдеңелердi терiп алып жатты.

	– Мама! – дедi Хьеу қаттырақ дауыстап.

	Баи бiрден басын көтердi. Хьеу оның қасына жүгiрiп келiп:

	– Мама, мұнда не iстеп жүрсiз?! – дедi таңырқай.

	Шешесi дұшпан солдаттары тастаған консервiнiң қалбырларын қолына ұстап тұр едi.

	– Мына қарашы, қызым, бұл қаңылтырлар iске жарауы мүмкiн ғой! – дедi ол қуанышын жасыра алмай.

	Әдетте француздар тамақтанып болғаннан кейiн, босаған қалбырларды ешкiм пайдалана алмасын деп, түгел тесiп немесе жапырып кететiн. Бүлiнбеген қаңылтырлар өте сирек кездесетiн. Ендi мiне, Баидың қолында бүп-бүтiн қалбырдың бақандай төртеуi тұр. Бiрақ шешесi аузын жиып үлгергенше, Хьеу оның қолынан қырсықты қаңылтырларды жұлып алып, бүлiнген қалбырлардың үйiндiсiне лақтырып жiбердi. Сонан соң шешесiнен терiс айналып, өз жөнiне жүрiп кеттi.

	Баи ештеңе түсiнбедi. Қызының артынан абыржи қараған ол:

	– Бұған не боған?! Неге осынша ашулы?! – деп күбiрледi.

	Дегенмен де қанылтырларды қайтадан жинамады. Осыдан сәл ғана бұрын, қаңылтырларды көргенде қуанып, үйiне ала кетейiн деп ойлаған. Қарашы ендi, қызы оларды қолынан жұлып алып, лақтырып жiбердi. Сiрә, оған бiрдеңе болған ғой?! Обал-ай! Шешесi Хьеудiң мiнезiнiң жұмсақ екенiн, әрi анасын жанындай жақсы көретiнiн бiлетiн. Тек көңiл қошы болмаған кездерде үндемей қалатыны бар. Сондықтан Хьеу ұзап бара жатқанда шешесi оны қайта шақырмады.

	Баи да жұрт жиналып тұрған қыраттың басына қарай жүрдi. Партизандар бiрдеңеге ұшырап қалмады ма екен? Хьеу шешесiн тауға бiрге барайық деп шақырғанда, Баи бармай қалып қойған. Өйткенi таланған үйiн, өлген буйволын жоқтап қамығуда едi. Бiрақ амалың қайсы? Басқа түскесiн көнесiң де... Ал партизандардың жайы не болып жатыр екен? Неткен сұмдық! Қазiр жұрттың аузындағы бар сөз – Баи мен Фанның қазасы жайында... Әсiлi, аяйтын жауға ұқсамайды!..

	Хьеу төмен түстi де егiстiктi жағалап отырып, Тоай ағайдың үйiне келдi. Тоайдың үйiне көптеген шаруалар мен саяси қызметкерлер жиналған болатын. Бiрақ Хьеу келер алдында жұрт тегiс тарап, тек ауылдық комитеттiң төрағасы Льен-Вьет қана қалған едi. Чоның еркiн демалуына мүмкiндiк жасау үшiн барлығының үйдi-үйiне тезiрек тарқауларын өтiнген де осы төраға болатын.

	Үй босаған. Басы аппақ бинтпен таңылған Чо кереуетте жатыр. Жас жiгiттiң өңi шүберектей құп-қу. Хьеу Чоның төсегiне жақынырақ келгенде ол қызға күлiмсiрей қарады. Хьеу оның халiн сұрады да, оған ботқа пiсiру үшiн ас үйге шықты.

	Чоның жарасын қайта таңып, оған укол салу қажет болды. Ол ептеген дәрiгерлiгi бар уездiк комитеттiң хатшысын шақыруға кеттi.

	Үйде тек Чо, оның әкесi Дау және үй иесi Тоай ғана қалды. Дау iлгерi-кейiндi теңселiп жүр. Асханаға дейiн барады да, қайтадан керi оралады. Чоға қалай көмектесудiң жолын таппай қиналатын сияқты... Есiктiң көзiнде, табалдырықта отырған үй иесi Даудың мазасызданып жүргенiн көрiп, оны балағынан тартып қалды.

	– Байғұс-ау, тiзеңдi бүгiп, шамалы тынықсаңшы! Қазiр ол тамақ iшедi, сосын укол салып, жарасын қайта байлайды. Сен құр босқа мазасызданба, бәрiнiң бiр жөнi болар. Ол азырақ демалған соң, оңалып кетедi. Өзiң ойлап қарашы, осындай қиын-қыстау кезде тiрi қалудың өзi олжа емес пе! Сен соған қуан!

	Дау қобалжи кiдiрiп барып, табалдырыққа отыра кеттi. Онда үн жоқ. Кенет ол:

	– Кәне, тездет! Өз iсiңдi бiлсеңшi! Қазiр сенi тамақтандырамын! – деген дауысты есiтiп аула жаққа қарады.

	Үй иесiнiң жиенi буйволды жайылымға шығарғалы жатыр екен. Негiзiнен бұл ауданда тыңайтқыш дегенiң өте тапшы болатын. Оның өзiнде көбiне буйвол мен шошқаның тезегi ғана пайдаланылатын. Бiрақ пайдасынан кесiрi көп болғандықтан тұрғындар шошқаны өте аз ұстайтын. Өйткенi басқыншылар ауылға шабуыл жасай қалса, әдетте бiрiншi кезекте бар шошқаны тартып әкететiн. Сосын буйволдарға тиiседi. Осыған дейiн олар талай буйволды өлтiрдi. Қазiр бүкiл бiр ауылда қалған буйволдардың саны небәрi екеу-үшеу ғана. Ал төрт-бес жүз адамы бар кейбiр ауылларда бiр-ақ буйволдан қалды. Сол себептi тезек атаулы ең қымбат нәрсе болатын. Буйволды егiстегi жұмысқа жегерде немесе жайылымға жiберерде ең алдымен оны қораға қамап қойып, қашан «өз iсiн бiтiргенше» еш жаққа шығармайтын.

	Үй иесiнiң жиенi бiр қолымен буйволдың танауынан өткiзiп байлаған жiптi ұстап, ал екiншi қолымен қамшыны үйiрiп:

	– Ал, кәне, болсаңшы! Қазiр қораның есiгiн ашып саған жем беремiн! Кәне, кәне, тездете ғой! – деп жануарды қоярда-қоймай асықтырып жатыр.

	Бала осы сөздерiн үстiн-үстiн қайталай бердi. Бiрақ оның айтқанын тыңдап, «тездетейiн» деп жатқан буйвол жоқ. Қайта, шегiншектеп, қораға қарай тығылады. Басын шайқап, құлағын қайшылап қоятынын қайтерсiң.

	Дау: «Менiң буйволым қайда жүр екен?» деп сұрағысы келгендей Тоайға бiр қарады да, ауладағы балаға:

	– Әй, сен менiн буйволымды көрмедiң бе? Сон оны қайда әкеттi екен, бiлмейсiң бе? – деп айқайлады.

	– Жоқ, бiлмеймiн! – деп жауап қатты бала.

	– Әрине, ол бiлмейдi. Сенiң буйволың басқа ауылдан ғой, ол қайдан бiлсiн, – деп Тоай баланың сөзiн қостап қойды.

	«Расында, Сонның, менiң буйволымның қайда екенiн ол қайдан бiлсiн... Дегенмен де менiң буйволым қайда жүр екен, а?» деп ойлады Дау iштей мазасызданып.

	– Сiздiң ауылдың буйволдарын орманға қуып әкеткен шығар, – дедi Тоай шамалай болжап, – басқа апаратын жерлерi де жоқ қой. Әсiлi, олар ендiгi қайтып оралған да шығар-ау.

	– Жоқ, әлi оралған жоқ. Басқа балалар үйлерiне келдi, ал Сон еш жерде көрiнбейдi... – дедi асханадан шығып, әңгiмеге араласқан Хьеу.

	– Осы ұрыс кезiнде қанша буйволдың өлтiрiлгенi әлi нақты анықталған жоқ. Дегенмен де көп өлтiрiлген көрiнедi, бiлетiндер жетпiс шамалы деседi, – деп Тоай әңгiменi жалғастырды.

	Орнынан ұшып тұрған Дау:

	– Жетпiс шамалы дейсiң бе?! Ал сонда менiң буйволым қайда жүр екен?! – дедi үрейлене.

	Чо әңгiменi үнсiз тындап жатыр едi, бiрақ осы кезде шыдай алмай әкесiне бұрылып:

	– Әке, үйге барып қараңызшы. Ертеңгiсiн балалар Льенгпен бiрге буйволдарды орманға қарай қуып бара жатқанын көрiп едiм, – дедi баяу үнмен.

	– Ал бiздiң буйволды француздар атып тастады. Льенгтi сiлейте ұрса да, артынан босатып жiбергендерi жақсы болды, – дедi Хьеу Чоға қарап.

	– Рас па?! Сендердiң буйволды өлтiрдi ме?! – Чо тiптi басын көтерiп алды.

	Содан соң әкесiне бұрылып:

	– Әке, тезiрек барып қараңызшы, Сон қайтып оралды ма екен?

	Даудың кетiп қалуға батылы жетпей тұрғанын байқаған Тоай:

	– Сенiң буйволың ешқайда кетпейдi, дегенмен де өз көзiңмен көрiп қойғаның жақсы ғой. Сондықтан жүре бер, ол жақта не болып жатқанын көр. Ал Чо жөнiнде қам жеме, бiз Хьеу екеумiз қасында отыра тұрармыз. Көп ұзамай Хоэ келiп қалар, – дедi.

	– Расында, тезiрек барсаңызшы! – Ашуланған Чо әкесiне айқайлап та жiбердi.

	Дау үйiне қарай жүгiре басып, жөнеп бердi. Даудың отбасы кедей болатын. Бұрын ол жердi До

	Бьен мен Хюеден жалға алатын. Тек төңкерiстен кейiн ғана қауымның жерiнен оған бес мау жер тидi. 1949 жылдан берi Дау До Бьен мен Хюеден жалға жер алуды тоқтатты. Өйткенi Баи апай оған өз бауының iшiнен тағы бiр мау жер берген едi. Мұның өзi оған өте тиiмдi болды, себебi ақысыз пайдаланып келедi. Бұрын Дау өз буйволым болады-ау деп армандай да алмайтын. Жердi жұрттан жалға алатын да оны жыртатын буйволды байлардан алып, оларға көп ақы төлейтiн едi.

	Төңкерiстен кейiн азаттық соғысы басталды. Ауылға жиi-жиi шабуыл жасалғандықтан жау тылында жұмыс iстеу өте қиын болды. Тек Халық үкiметi жалдық ақыны азайту жөнiнде заң қабылдағаннан кейiн ғана Дау аздап ақша жинай бастады. Сөйтiп, өзiнiң ауылдастары шаруа Хоатпен және Чамен бiрiгiп бiр буйвол сатып алды. Онымен тiптi екi peт жерiн де өңдедi. Буйвол Баи апайдың буйволымен бiр қорада тұратын. Даудың лашығы Баидың бағының iшiнде болатын. Оның кiшi баласы, он үш жасар Сон буйволды бағатын.

	Алғашқы гранат жарылып, ауылда дабыл қағылған күнi Сонның буйволды алып кетуi үшiн Дау асығыс қақпаны ашты. Әдеттегiше, ауылдан шығысымен Сон буйволды тура егiстiк арқылы тау жоталарындағы тоғайға қарай тез айдай жөнелдi.

	Шетел басқыншылары тұрғындар өз буйволдарын осы тоғайға жасыратынын бiлетiн, бiрақ оның iшiне кiруге бата алмайтын. Он тоғызыншы наурызда дұшпан тоғайды қоршап алып, оны пулеметпен атқылады. Сол кезде бiр буйвол өлiп, үшеуi жараланды. Жұрт француздардың буйволды ұстап әкеткеннен гөрi, өлтiрiп кеткендерi жақсы дестi. Өйткенi өлген малдың етiн сатып, ақша қылуға болады.

	Сон өз буйволы үшiн қатты қорықты. Дұшпан әлбетте малды не тартып алуды, не өлтiрiп кетудi ойлайтын. Басқыншылар халықтың азаттық соғысты жүргiзе алмауы үшiн барлық жастарды құртып жiберуге, ал шаруаларды жұмыс көлiгiнсiз қалдыру үшiн бар буйволдарды атып тастауға тырысты. Осылай етсек, халықтық соғыс ұтылатын болады деп есептедi дұшпандар. Сол үшiн де француздар буйволдарды атуға құлшына кiрiстi. Бiр ғана осы ауылдың өзiнен олар соңғы бiрнеше айдың iшiнде жүзден астам буйволды өлтiрдi және тартып әкеттi. Дұшпан солдаттары әдетте бет-бетiмен жапа-тармағай қашып бара жатқан шаруаларға көңiл бөлместен, бiрiншi кезекте буйволдарды ұстауға кiрiсетiн. Бiрақ малдың көбi төнiп келе жатқан қауiптi өздерi-ақ сезiп, тым-тырақай қаша жөнелетiн. Әсiресе, буйволдар басын тұқыртып, құйрығын тiк шаншып алып, қашып бара жатқан адамдардың iзiмен егiстiк арқылы тасырлата жөнелетiн. Кейде олар тiптi адамдарды басып озып кететiн.

	Сонның алдында тек үш бала ғана бар, олар буйволдарына мiнiп шауып келедi, екi қыз бала Бео мен Куа және ұл бала Тят. Көп ұзамай олар орманға енiп кеттi. Сон оларды қуып жететiн едi, бiрақ жұрттың бәрiнен кейiн қалған Льенгке қарайлап, буйволының басын тартумен келедi. Льенг Баи апайдың буйволын бағатын. Бұл буйвол өте шабан едi. Льенгтiң сорына жануардың аяғы iрiңдеп, кейiнгi кезде қатты ақсап жүрген. Мiне сондықтан Льенг Сонға жете алмай келедi. Шынын айту керек, партизандар ауылдың маңында солдаттарға бiраз төтеп бердi, бiрақ Льенг бүйтiп iлби беретiн болса, олар жасырынып үлгiре де алмас!

	Сон балаларға буйволдарыңды қуалай берiңдер деген белгi бердi де, сосын Льенгке: «Тездет, мен сенi күтiп тұрмын!» – деп айқайлады. Дәл осы сәтте ВыонСоай ауылы жағынан жау минометтерден атқылай бастады. Тарс-тұрстан үрiккен буйвол iлгерi қарай атыла жөнелдi. Сон құлап қалмау үшiн оның мойнынан құшақтап алуға мәжбүр болды.

	Бала артына көзiнiң қиығын салып едi, партизандар Выон-Соай ауылының бамбук дуалдарынан секiрiп түсiп, тay жаққа қарай бұқпантайлап, бұлардың соңынан жүгiрiп келедi екен. Ауыл маңынан дұшпан солдаттары көрiне бастады. Үрейленген Сон буйволын қамшылап қалып едi, дәл осы кезде ту сыртынан зуылдаған оқтың даусын естiдi. Минь-Кхай ауылына жеткенде Сон Тятты, Бео мен Куаны көрдi. Олардың буйволдары өзеннiң жағасында жайылып жүр екен. Бұл араға малдарын айдап келген бiраз шаруалар жиналып қалыпты. Сон жолдастарын шақырып алып, оларға:

	– Француздар бiздiң ауылға кiрдi. Льенг мүмкiн қолға түсiп қалған шығар! Мен артыма қарайын деп едiм, бiрақ аналар ата бастаған соң қашып кеттiм. Өзiмнiң аман қалғаныма таңғаламын, қатты жолым болды! – дедi.

	Кiшкентай баласын көтерiп, жолдың шетiнде тұрған әйелдiң көзi Сонның оң аяғына түсiп кетiп:

	– Сон, аяғыңды қарашы! – дедi үрейлене.

	Сон аяғына қарады. Қып-қызыл қан аяғынан сорғалай ағып тұр екен. Ой, Тәңiр-ай, тiптi жараланғанын сезбептi де! Буйволға оқ тиген жоқ па екен? Сон жануарды айнала қарап шықты. Мiне, керемет, буйвол дiн аман! Оқ тек Сонның аяғына ғана тиiптi. Бала жарасын таңуға ыңғайлана бергенде, Минь-Кхай ауылын кесiп өтетiн жол жақтан атылған оқтың даусы естiлдi. Қоршап алған екен! Балалармен бiрге Сон буйволмен тоғайдың ортасына қарай желе жөнелдi. Үрейленген тұрғындар у-шу болып бет-бетiне қашты.

	Тоғайдың iшiне кiрiсiмен Сон жерге секiрiп түстi. Буйвол бұтақтардың арасымен қалың орманның iшiнен өзiне жол аша, iлгерi қарай жорта бердi. Сон ақсаңдай басып, оның iзiмен жүгiрiп келедi. Шөптердiң тiкенектерi мен ағаштардың бұтақтары аяқ-қолын, бетiн осып-осып кетедi. Басқа балалар да жан-жаққа тым-тырақай қашып барады.

	Буйвол бұталардың ең қалың жерiне келдi де кiлт тоқтады. Сон оны айнала және бiр қарап шығып, еркелете маңдайынан сипады.

	– Жарайсың, жануарым! Сен осы арада тұра-тұр, мен барып iзiмiздi бүркемелеп келейiн, – дедi ол сақтық шарасын ескерiп.

	Буйвол қозғалмастан бiр орнында тұр, тiптi құйрығын да қимылдатпайды. Сон ақсаңдай басып орманның шетiне шықты да, кiрген iздерiн жасыра бастады. Көп ұзамай-ақ ол шаруасын бiтiрiп, буйволға қайта оралды.

	Осыдан кейiн Сон көңiлi жайланған пiшiнмен жанжағына қарады. Шаршаған жануар үлкен пальманың түбiнде тұр, айналасы тiкенектi қалың бұта. Ұясы тапталып, абыржыған құмырысқалар пальманы жауып кеттi. Көпшiлiгi буйволдың арқасына өрмелеп, оны аяусыз шаға бастады. Ол аздай тiкенек бұтақтар жануардың денесiне батып барады. Бiрақ буйвол қыбыр етер емес. Сон ағаштың бiр бұтағын жұлып алып, бойын соза буйволдың үстiндегi құмырысқаларды сыпыруға кiрiстi. Сосын ағаштың басына шығып, буйволдың арқасына батып тұрған бұталарды түгел сындырып тастады.

	Сон үстiндегi құмырысқаларды сiлкiп-сiлкiп жiберiп, ағаштан түстi де бұтаның түбiне отырды. Ойпырай, аяғы қалай ауырып барады десеңшi! Жерге отыра бергенде жарасының аузы ырсия ашылып кеттi. Қып-қызыл қан жiлiншiгiнен төмен қарай сорғалай жөнелдi...

	Кенет Сонға, егер француздар тамған қанның iзiмен тауып алса ше, деген ой келдi. Ол қатты қауiптенгендiктен әлгiнде ғана iзiн жасырып келген жолымен қайтадан керi жүрдi. Бiр жақсы жерi, қанның iзi көрiнбейдi екен. Ол тағы да артқа қарай жүре түстi. Расында, ештеңе байқалмайды. Сон тағы да бiраз жерге дейiн барайын деп едi, бiрақ жолдан адасып қалды. Қайда қараса да айнала тұтасып тұрған қалың орман.

	Бала жан-жағына қарап тұрып, аяғының тырысып, қатты ауыра бастағанын байқады. Ол ендi тезiрек буйволының қасына жетiп алуды ойлады. Сөйтiп, түртiнектеп жүрiп, әрең дегенде буволын тауып алып, қасына отыра кеттi.

	Ойпырай, тiптi шыдатпай барады. Аяғы отырса да, тұрса да, жүрсе де ауырады. Сон сәл де болса аяғын ыңғайлаңқырап қойды... Ол күннiң шыжыған ыстығында таңсәрiден берi арлы-берлi жүгiремiн деп, әбден қалжыраған едi. Оның үстiне, әлi тамақ та iшкен жоқ. Аяғы болса мынау... Бала бұтада өсетiн гүлдiң бiрнеше жапырағын аузына салып, шайнай бастады.

	Сары алтындай жарқыраған күн сәулесi қалың жапырақтардың ара-арасынан көктей өтiп, буйволдың арқасына, Сонның кеудесiне, жерге түсiп тұр. Желге тербелген жапырақтар суыл қағады. Екi бөдене бытпылдықтап үн қатысады. Күтпеген жерден Сонның көзi қарауытып кеттi. Ол дереу буйволға қарады. Буйволы көз алдында үрген торсықтай қампиып бара жатқан сияқты. Иә, шынында да буйвол шамадан тыс үлкейiп барады... Мiне ендi ол көздi ашып-жұмғанша мүлдем ғайып болды... Алтындай жарқыраған күн сәулесi де көрiнбей қалды... Бөдененiң бытпылдығы тым алыстан әрең-әрең естiледi...

	Сон есiнен танып қалды...

	Баланың үнi шықпағанға сезiктенген буйвол оған бiрнеше рет мойнын созып қарады. Содан кейiн қатты пысқырып жiбердi. Сон екi көзiн бiрдей ашып алды. Күн өте ыстық едi. Буйволдың тұмсығы терден жылтжылт етедi. Ол сұлқ жатқан балаға қайта-қайта көз тоқтата қарап қояды.

	Қалың орманда жоғалған бала мен буйволдың екеуiнде де үн жоқ, қыбыр етпейдi.

	Дау ағай Сон мен буйволдың қайтып келмегенiн үй-iшiнен бiлдi. Ол жанұшыра екеуiн iздеуге кiрiстi. Оны көрген балалар – Бео, Куа және Тят Дауды орманға дейiн ертiп әкелдi. Олар Сон мен буйволды шақырып, бүкiл орманды бастарына көтере айқайлай бастады.

	Абырой болғанда таныс дауысты естiген буйвол мөңiреп жауап қайтарды.

	– Му-у, му-у!

	Дау өгiздiң даусы шыққан жаққа қарай тұра жүгiрдi. Ең алдымен тек буйволды ғана байқаған ол жүгiрiп келiп, оның мойнынан құшақтай алды. Балалар Сонды көрiп, Дау ағайды шақырды. Ол буйволды қалдырып баласына ұмтылды. Сон ұйықтап жатыр екен деп ойлаған әкесi оны иығынан түртiп оятпақ болды. Бiрақ бала бүк түсiп, қимылсыз жатыр едi... Қара қошқыл қан iртiк-iртiк болып аяғына ұйып қалыпты...





Үшiншi тарау


	ҚОРА ҚАҢЫРАП БОС ҚАЛДЫ

	Қаумалау аяқталды. Қараңғы түсiсiмен шаруалар балаларын, кейбiр ұсақ-түйек бұйымдарын, аман қалған бiрдi-екiлi буйволдарын жетелеп, туған ауылдан көшiп шықты. Шаруалар уақытша Тхай-Хок қауымына қоныс аударуға мәжбүр болған едi.

	Хонг-Фонг қауымы қаңырап бос қалды. Бұрын мұнда бес жүзге тарта тұрғындар тұратын, ал қазiр ауылда небәрi қырықшақты ғана адам қалды. Жанжағыңа қарасаң iлуде бiр терезеден жылтылдаған жарық көрiнедi. Әңгiме де, күлкi де сап тиылған.

	Баи апайдың отбасы да Тхай-Хокке қоныс аударды. Дау туған ауылында қалды. Бiрақ оның үйi қаңырап бос тұр. Даудың өзi күзетке кеткен. Чо әлi Тоайдың үйiнде болатын. Он үш жасар Сонды әкесi Минь-Кхай ауылындағы емшi Куангке апарды: баланың аяғын емдеу керек едi.

	Дау күзеттен өте кеш қайтты. Ол жатып, шамалы көзiн iлiндiрдi де, көп ұзамай орнынан тұрып, буйволына шөп орып әкелмекшi болды. Кереуеттен көтерiле берiп Дау буйволдың үйде жоқ екенiн есiне түсiрдi. Қора бос тұр. Кешкiсiн Дау Сонды Минь-Кхай ауылындағы емшi Куангке алып кеткенде, Чо мен Хоать буйволды Тхай-Хокке айдап әкеткен.

	Қаңырап бос қалған қораларды мұң басқан тәрiздi. Буйволдарды ауылда қалдыру қауiптi едi, сондықтан да оларды Тхай-Хокке айдап әкеткен. Алайда шаруалар ол жақта да тыныштала алмады, өйткенi бұл жер де қауiпсiз емес екен. Дау Тхай-Хок қауымында бұрынғы староста Чаның қайын iнiсi бар деп естiген-дi. Сол старостамен сөйлесiп, Даудың буйволын өз буйволым деп куәлiк етер деп ойлаған. Бiрақ француздарға ет керек болса, олар ешқандай куәлiкке қарамастан буйволды алып кететiн сияқты. Француздармен сөз таластыруға немесе олардың үстiнен шағым айту тiптi де мүмкiн емес.

	Француз солдаттары ештеңемен санаспайды. Оларға сенiп болмайды. Олар тәп-тәуiр уәде бередi де, ал iс жүзiнде мүлдем басқаша әрекет етедi.

	«Тоғызыншы шақырым» деп аталатын күзет орнының бақылауындағы бiр ауданнан олар жақында ғана шаруалардың жиырма алты буйволын алып кеттi. Қаумалап ұстау кезiнде француздар ауданнан дзот ашып, тұрғындарға буйволдарыңды осында айдап әкелiңдер, кейiн қайтарып беремiз деп уәде еткен. Шаруалар олардың айтқанын бұлжытпай орындады. Бiрақ қаумалап ұстау аяқталғаннан кейiн француздар сөздерiнен айнып, дзотқа қамалмаған буйволдарды сойып, етiн алып кеттi. Осылайша бiрнеше рет қайталанған болатын. Оның үстiне, дзотқа қамалатын буйволдардың саны барған сайын арта бердi. Осыдан төрт ай бұрын тұрғындар қаумалап ұстау кезiнде дзотқа жиырма алты буйволды айдап кiргiзген едi. Француздар дзотты жапты да, буйволдарды иелерiне қайтарып бермей қойды. Арыз айта келген шаруаларға олардың бастығы, бұл оқиғаға қатты қиналғансып, тұрғындарды ұстау, олардың малын тартып алу дегендi шығарып жүрген қандай ит деп, өп-өтiрiк ашуланып, ұрысқан болды. Ақыры жеме-жемге келгенде, солдаттарының жасаған қылмысын өзгелерге аударып жiбердi.

	Көбiне француздар қайсыбiр уездiң тұрғындарының буйволдарын тартып алып, малды басқа уезге айдап әкететiн де, ондағы шаруаларды өз жағына тарту үшiн соларға таратып беретiн. Астыртын түрде старосталарға, француздар әдiлеттi, халыққа қамқорлық жасайды деген сөз таратуды тапсыратын. Кейбiр аңқаулар осы қулыққа иланып, француздар берген құжаттарға сенетiн де, ақыр аяғында алданып, буйволдарынан айырылып қалатын.

	Осыларды ойлаған Дау терiсiне симай кеттi. Ол ауыр бiр күрсiнiп, басын көтере аспанға қарады. Таң шолпаны әлi туа қойған жоқ екен. Бiрақ ол бәрiбiр ендi ұйықтай алмады. Жатқанда басына жастап жүрген ескi киiмдер салынған түйiншектi қолына алып, iшiнен темекi жапырағын шығарды. Одан асықпай шылым орады. Содан кейiн Дау лашығының жанындағы шөпке жайғасты да темекiнiң түтiнiн бұрқырата отырып, жан-жағына көз салды.

	Бамбуктар, банан пальмалары, шаруалардың лашықтары түгел өртенiп кетiптi. Әйтеуiр бұл жолы Даудың лашығы өртенген жоқ. Шынын айтқанда, оның өртенетiн түгi де қалмаған едi. Шала жанған төрт бамбук бөрене мен ештеңеге жарамайтын ескi жөкелер кiмге керек... Даудың дайындап қойған сабаннан жасаған үйi бар болатын, тек төбесi ғана жабылмаған. Жабуға бата алмаған. Француздар мұны да өртеп жiберер деп қауiптенген. Сондықтан үйiнiң төбесiн жабуға дайындаған қамысын бұтаның арасына тығып қойған-ды. Амал нешiк, француздар оны да тауып алып, өртеп жiбердi. Қалың бұтаның iшiндегi лашыққа қарай шығатын жалғыз аяқ жолдың бойына Дау тұқымға деп сақтаған күрiшiн жасырған едi. Бiрақ француздар бұтаны түгел шауып тастап, тұқымдық күрiштiң үстiн сабанмен жауып, оны да өртеп жiбердi. Ендi көп кешiкпей жаңбыр мен желдiң маусымы басталады. Дауда үйдiң құрылысына қажеттi бамбук те, сабан да жоқ. Ол ол ма, бәрiнен өкiнiштiсi, себетiн тұқымы жоқ...

	Француздар шаруаларды өлтiрiп қана қоймай, оларды аштан қатырғысы да келедi. Әсiресе, қуаңшылық болса жандары кiредi. Болмаса тұқымдарын жойып жiбередi, су таситын арбаларын қиратады, буйволдарын өлтiредi. Иә, неткен жауыздық десеңшi!

	Дау тағы да жан-жағына қарады. Бұл жолы оның көзi жетiмсiреп қалған иесiз қораға түстi. Қолындағы темекiсi түгелдей дерлiк жанып бiткен едi. Ол темекi тартуды мүлде ұмытып кетiптi. Ой үстiнде отырған Дау қасына келген мұғалiм Луанды байқамай да қалды.

	– Ояумысың, темекi тартып отырсың ба? – деп Луан сұрағанда ғана Дау оған бұрылып қарады.

	– Ә, мұғалiм, сiз екенсiз ғой...

	Луанның ешкiмдi оқытпағанына көп уақыт өткен, бiрақ бұрынғы әдеттерi бойынша жұрт оны әлi де «мұғалiм» деп атайды. Оның қолында шөмiшi бар екен. Ол шөмiшiн шөпке сүйеп, темекi салынған қалтасын шығарды да тiзерлей отыра кетiп, шылым орады. Дау ас үйден оған шоқ әкелiп бердi.

	Түнгi күзет кезiнде Дау Луанмен қорғаныс дуалының жанында кездестi. Негiзiнен кәрi болғандықтан Луанды күзеттен босатқан болатын, бiрақ бұл күндерi жұрттың көбi ауылдан кетiп қалып, адам жетiспей жатқандықтан, Луан өз еркiмен күзетке шығатын.

	Дау Луанды күзеттi күшейту қажеттiгi жөнiнде Тикпен сөйлесiп тұрған кезiнде түнде кездестiрген болатын. Келiсiм бойынша күзеттi кезекпен алмастыра отырып, түнiмен күзету ұйғарылды. Тик алғашқы кезекте екен, оған iңiрден таң шолпаны туғанша күзету керек-тiн. Оның әйелi де күзетке шығуы тиiс едi. Бiрақ кейiнгi кезде баласы ауырып қалғандықтан, әйелi үйде қалып, күзетке Тиктiң өзi шығып жүрдi. Ал қарт Луан екiншi кезекте, яғни таң шолпаны туғаннан бастап күн көтерiлгенге дейiн болатын. Екiншi кезек өте қысқа болғанымен, аса жауапты едi: әдетте француздар дәл осы уақытта өзеннен өтiп, ауылға шабуыл жасайтын. Тик Луанмен сөйлесiп, оған үйiңе барып дем ал, күзетке таңға жуық келерсiң деген.

	Луан темекi тартқаннан кейiн Дау онан:

	– Сiз неге ұйықтамай жүрсiз, көп ұзамай күзетке барасыз ғой? – деп сұрады.

	– Түн ыстық қой, бәрiбiр ұйықтай алмаймын.

	Әжептәуiр самал соғып тұрса да, ол бешпетiнiң етегiн көтерiп желпiне бастады. Қарттың түрi тым солғын едi.

	Дау Баидың азапты өлiмiн есiне түсiрдi. Луанға көңiл жұбатарлық бiрдеңе айтқысы келсе де аузына жөндi сөз түспедi.

	– Қымбатты мұғалiм... француздар не деген жауыз едi... – Даудың даусына дiрiл арласып кеттi.

	Луан басын көтерiп, аспанға қарап отырған.

	– Қазiр айдың басы, аспанда әлi күнге дейiн алақандай бұлт жоқ. Жауын қашан жауар екен? Ең болмаса аздап... – Ол ауа райы туралы әңгiмесiн жалғастыра бердi.

	Дау да аспанға қарады.

	– Биылғы жылғыдай қуаңшылық көптен берi болған жоқ! – деп Дау да мұғалiмдi қостап қойды.

	Ол Луанға жақындаңқырап отырды. Дау оның әлi де аспанға қарап отырғанын байқап:

	– Жаңбыр бiз көп атысып, бұлтты таратып жiберген соң жаумай тұрған шығар... Бiз соғысып жатырмыз, Кореяда да соғыс болып жатыр... – деп алдыңғы сөзiн жалғастырды.

	Ойлы көзiн аспанға тiгiп отырған Луан әңгiменiң төркiнiн ендi байқап:

	– Хоать бiрде қуаңшылыққа ашуланып: «Бiрнеше жылдан берi бiздiң жүрегiмiз, тiптi балаларымыздың да жүрегi дұшпанға деген ызалы кекке толы. Бұл кек жан-жаққа тарап, бұлттың жиналуына да мүмкiндiк бермейдi, сондықтан жаңбыр жаумай тұр!» деп едi. Әсте сол рас-ау... – дедi басын шұлғып қойып.

	Луан жымия түсiп, ойын әрмен қарай сабақтады:

	– Рас, Хоать жиi қалжыңдайтын, бiрақ оның қалжыңында терең мағына болушы едi. Ол, француздар орманды шауып, тауды бұзып, өсiмдiк бiткендi жойып жатқандықтан жаңбыр болмай тұр деп, жұртты сендiретiн. Иә, оның сөзiнiң жөнi бар, аспаннан көретiн ештеңе жоқ, аспанға емес, француздарға лағнет айту керек!

	Жаңа ғана жадырай түскен Луанның жүзi қайтадан тұнжырай қалды.

	Дау мұны байқамады.

	– Иә, бәрiне француздар кiнәлi, егер олар жүрген жерiнiң бәрiн қырып-жойып жұтатып жiбермеген болса, бiз жердi өңдей де, қуаңшылықпен күресе де алған болар едiк. Француздар бiзге тыныш еңбек етуге мүмкiндiк бермейдi. Егiн жинау кезiнде олар бiзге ең болмаса жарты күнге де мұрша бермейдi. Ал қазiр тағы да дүргелең, буйволдарды Тхай-Хокке айдап әкетуге тура келдi.

	Қарт Луан әдетте аз сөйлейтiн. Дау онан жауап күтiп үндемей қалды. Бiрақ мұғалiмде үн жоқ. Дау:

	– Буйвол болса жердi өңдеуге болады ғой, ал буйволсыз не iстеймiз? – деп сұрады одан.

	Луан ләм-мим деп жауап қатпады. Дау темекiнiң жапырағын алып, шылым орап жатып:

	– Партизандар бiздiң буйволдарымызды қайырып алуымызға көмектесетiн болады, сонда бiз жұмысқа кiрiсе аламыз... Ал партизан отряды... Иә, Тяннiң Тхай-Хокке барып орналасқанын сiз естiдiңiз бе? – дедi.

	Луан селк ете қалды.

	– Нe дейсiң?

	Ол бiр ой үстiнде отыр едi. Даудың сұрағы оның ойын бөлiп жiбердi. Тяннiң Тхай-Хок қауымына өтiп алуы жөнiндегi хабар өзi үшiн пәлендей жаңалық болмаса да ол:

	– Ә, Тян да өтiп кеттi ме? Бiрақ мұның таңданарлық ештеңесi жоқ, – дедi.

	Дау оның ойын мақұлдады:

	– Иә, сiз дұрыс айтасыз, ерте ме, кеш пе әйтеуiр Тяннiң отбасы Тхай-Хокке көшiп кетуi тиiс едi. Менiң ызамды келтiретiнi, осындай ауыр кездерде ондайлар тек өз отбасының қамын ғана ойлайды. Осы үшiн француздарға өттi...

	– Сен не дедiң? – Мұғалiм қайталап сұрады.

	– Жұрт, Тяннiң кесiрiнен француздар партизандардың жасырын баспанасын тауып алған деседi. Фанның әйелi Қарсыласу комитетiне Тяннiң үстiнен арыз бердi. Ол партизандардың Тяндi тұтқынға алмай, қайта оның Тхай-Хокке өтуiне мүмкiндiк бергенiне қатты ашулы.

	– Партизандар қазiр бұл мәселенi қарап жатыр. Француздар Тяндi өкшелей қуды емес пе, ол қорыққанынан тезiрек баспанаға тығылуға асығуы мүмкiн ғой. Бәлкiм, осы жайт француздардың жасырын баспананы тауып алуына себепкер болған шығар. Әзiрге Тян арамдықпен, бiле тұра, француздарға жасырын баспананы әдейi көрсеттi деп кесiп айтудың жөнi жоқ. Бұл әдiлеттiлiкке жатпайды. Тяндi емес, қайта жасырын үңгiрдi қазып, бiздiң екi жолдасымызды азаптаған До Бьен мен француздарды кiнәлау керек. Бәрiне жау кiнәлi.

	Осы сөздердi айтқан Луан орнынан тұрып, шөмiшiн қолына алды. Бұл Тик гранат берген соң, Баи өзенге лақтырған шөмiш болатын. Кешкiсiн, қызын жерлегеннен кейiн, осы шөмiштi тауып алып, оны өзiмен бiрге күзетке алып кеткен-дi. Қазiр де шөмiштiң сабына сүйенiп тұр. Сап оның кеудесiнен келедi екен (Ал Баидың иығына жететiнө.

	Шамалы тұрғаннан кейiн, ол Дауға:

	– Ал, мен кетейiн, – дедi. Дау да орнынан тұрды.

	– Сiз Тикпен ауысасыз ба?

	– Иә.

	– Сiздiң аз да болса ұйқтап алуыңыз керек едi.

	Дау шығысқа қарады. Шолпан жұлдызы әлi туа қойған жоқ екен.

	– Бәрiбiр ұйықтай алмаймын, – дедi ол күрсiнiп, – неге екенiн бiлмеймiн бүгiн ұйқым келмей қойды.

	Луан бiраз үндемей тұрып, дiрiлдеген дауыспен:

	– Кешеден берi көзiмдi жұмсам-ақ болды, Баидың басын көрем де... ұйықтауға қорқам... Уһ... – дедi терең күрсiнiп.

	Қайғылы үмiтсiз пiшiнмен қолын бiр сiлтеп, ол қорғаныс дуалы жаққа қарай беттедi.

	Луан көзден таса болған кезде, Дау лашығына барғысы келдi. Бiрақ ауласының ортасына келгенде не iстерiн бiлмей, кiбiртiктеп тұрып қалды. Жатып ұйықтасам ба екен? Әлде тамақ дайындаумен айналыссам ба екен? Таңертеңгi асты әзiрлеуге әлi ерте. Ол бiрден қораға қарай бұрылды. Кеше кешкiсiн үйге қайтқан соң, қораның бос екенiн көрген, дегенмен оны жақсылап жауып, iлгiшiн iлiп кеткен. Ал қазiр Дау қораға тағы да келiп, дұрыс жабылған жабылмағанын бiлгiсi келдi. Ол қораның жанында тұрып, оған құсалана ұзақ қарады.

	Луан дуалға жетпей-ақ Тиктi кездестiрiп:

	– Сiз неге кетiп қалдыңыз? Менi күтпедiңiз бе? – деп таңырқай сұрады.

	– Орныма кезекке Льеу келгесiн, қайтып кеттiм.

	Тик Льеудiң күзетке қалай келгенiн айтып бердi. Кешкiсiн Тян Тхай-Хокке өткеннен кейiн, Льеу үйдiң есiгiн жауып, дуалға қарай жүгiредi. Жолшыбай Тиктi кездестiрiп, одан:

	– Маған гранат берiңiзшi, күзетке мен тұрайын, ал сiз үйге қайтып ұйықтаңыз. Мен ендi боспын, маған нарядқа баруға рұқсат етiңiз, – деп сұрайды.

	Льеу сұрап қоймаған соң, Тик оған гранатын бередi. Льеу қуанғаннан секiрiп-секiрiп түседi. Гранатты қолына ұстап, дуалды жағалай жүгiре жөнеледi. Жаудың күзет орындарының жанынан өтiп бара жатып:

	– Әй, сендер, ұйқыларыңды ашыңдар, мен күзетке келемiн! – деп айқай салады.

	Бiреудiң көлеңкесiн көрiп қалса, ол:

	– Бұл кiм, әй?! Тоқта! Әйтпесе гранатпен сыбағаңды беремiн! – деп сес көрсетiп қояды.

	Оның iс-әрекетiн көрген партизандар оны тоқтатып, күзет кезiнде қалай болу керектiгiн жақсылап түсiндiредi. Гранатты құрдан-құр сермеуге және дуалды айнала беталды айқайлап жүгiре беруге болмайтынын айтады.

	Тиктiң әңгiмесiн тыңдап болғаннап кейiн Луан ақырын күлдi.

	– Иә, ол жақсы жiгiт!

	Тиктiң лашығынан тек төрт ашасы мен үйдiң iргесi ғана қалған-ды. Әйелi мен екi баласы бамбуктан жасалған қалқанның астында, бамбук кереуетте ұйықтап жатыр екен. Бұл түнi ауылдан барлық әйелдер мен балалар кетiп қалған болатын. Тек Тиктiң әйелi ғана балаларымен осында қалды. Қираған үйiнiң орнына келген Тик:

	– Сiрә, мынау ұйықтап қалып, нарядты ұмытқан ғой! – дедi.

	Ол әйелiнiң иығынан ақырын қозғап қойды.

	– Тұратын уақыт болды...

	Әйел оянып, есiнедi де жалаңаш қолын шоқпытпен жауып жатып:

	– Бала түнiмен жөтелiп шықты, әбден мазамды алды, – дедi.

	Ол кереуеттен қозғалмады, қасында екi бала жатыр. Луанды көрген әйел онымен амандасып, орнынан тұрды.

	Олардың дауыстарынан бала оянып кеттi де жөтеле бастады. Тик жарықты жақты. Әйелi баласын ұйықтатпақшы болып, қолына алып әлдилеуге кiрiстi. Баланың жөтелi қатты екен, үстiне жапқан көнелеу киiмдi ысырып тастады. Оның қан жоқ, сөл жоқ, ауру жеңген денесi бүрiсе қалды.

	Анасы баласын тiзесiне алып, тыныштандыру үшiн мейiрлене басынан сипады. Сосын кеудешесiн ағытып, баланы емiзуге кiрiстi. Бiраздан соң жөтел басылды. Бала ендi шешесiнiң кеудесiне мұрнын тығып, маужырап жатыр. Бiраз емгеннен кейiн ол ұйықтап кеттi.

	Түнгi суық жел соғып тұр. Анасы баланы тозығы жеткен киiмге қайта орап, айналасын қымтап қойды.

	Тик жарықты сөндiрдi. Ол әлi де әйелi мен балаларына мазасыздана қарап тұр.

	Әйелi баланы жатқызды да күйеуiне жататын орнын көрсеттi. Тик ептеп барып балаларының қасына жатты. Ол ауру баласын ақырын құшақтап:

	– Ойпырмай, бiздiң балаларымыздың күнi не болар екен... –деп күбiрледi.

	Әйелi үндеме деп ымдады да, баланың үстiндегi киiмдi және бiр қымтай түсiп:

	– Егер жөтелiп, мазасызданатын болса, қолыңа алып жуатарсың, – деп сыбырлады.

	Осыны айтып, ол Луанмен бiрге күзетке кеттi. Бiрақ, көп ұзамай қайтып оралды. Тик әлi ұйықтай қойған жоқ едi. Ол әйелiне таңдана қарап:

	– Сен неге тез қайтып келдiң? – деп сұрады.

	Тиктiң әйелi күзетке Майдың қызы Тханьның орнына баруы керек едi. Тхань Тиктiң баласының қатты ауырып жатқанын естiген, сондықтан ол науқас балаңыздың қасында болыңыз деп, әйелдi үйiне қатарып жiберген көрiнедi. Тхань оған таң атқанша орныңызда күзетте боламын деп уәде бердi. Тиктiң әйелi көнгiсi келмеп едi, бiрақ Тхань үйiңiзге қайтыңыз деп тұрып алды. Луан да Тханьды қостады, ол Тиктiң әйелiне:

	– Балаларыңызға барыңыз. Сiздiң күйеуiңiз ұйқысын қандыруы тиiс, сiзсiз балалар оған маза бермейдi ғой, – дедi.

	Мұғалiмнiң сөзi әсер етпей қойған жоқ, шынында да соңғы кезде Тик өте аз ұйықтап жүрген. Осы жағын ескерген әйел көп қарсыласпай үйiне қайтты.

	Ол Тиктiң аяқ жағына отырып, осының бәрiн айтып бердi де содан кейiн:

	– Тұр ендi, балалардың қасына мен жатайын, – дедi.

	Тик ақырын тұрып, әйелiнiң жанына отырды.

	Әйелi жұмсақ дауыспен:

	– Бала оянған жоқ па? – деп сұрады.

	Тик басын шайқады. Ол орнынан тұрып, сырттан жалпақ тақтай әкелдi де, кереуеттiң жанына төсеп, жата кеттi. Күйеуiне сүйсiне қараған әйелi үн-түнсiз баласын бауырына қысып:

	– Балапаным менiң! – дедi мейiрлене күбiрлеп. Оның күйеуiмен сөйлескiсi келiп едi, бiрақ балаларды оятып алам ба деп қорықты. Оның үстiне күйеуiнiң ұйқысын қандырып алғанын ойлады. Өйткенi соңғы уақыттарда ұйқысыз өткен түндерден оның көздерi мүлдем шүңiрейiп кеткен едi... Әйелдiң ұйқысы қашты. Тик қыбыр етер емес. Әйелi күйеуiн ұйықтап жатыр деп ойлады. Бiрақ көп ұзамай, күйеуiнiң орнынан тұрып, тақтайды сыртқа апара жатқанын көрген әйелi:

	– Сен неге ұйықтамайсың? – деп сұрады.

	– Дуалға барып қайтайын, күзеттi тексеремiн.

	– Ең болмаса шамалы ұйықтасаңшы. Ол жақта Луан бас-көз болады ғой.

	Күйеуi кетiп бара жатып:

	– Егер бала қатты ұйықтап жатса, тұрып тамақ дайындасаңшы, ел оянды ғой, – дедi.

	Расында, бұл кезде кейбiр лашықтар от жаға бастапты. Мүмкiн бүгiн түнде жұрттың бәрiнiң де ұйқысы қашқан болар, сондықтан ерте тұрған ғой.

	Тик қатты толқып тұрды. Көкейде мазасын қашырған сансыз сұрақтар. Ауылдастарының қауiпсiздiгiн қалай қамтамасыз етуге болады? Айнала жау... Елде аштық, қуаңшылық... Партизан отряды едәуiр азайды... Партия ұйымында небәрi тоғыз-ақ адам қалды. Фан ең батыл күрескер едi, ол қаза тапты. Партизандардың iшiнде көзге түсетiнi Чо едi, ол жараланды... Соңғы уақыттарда тек шаруалар ғана емес, тiптi партизандардың өзi де өз күштерiне, дұшпанды жеңетiндiктерiне деген сенiмдерi азайып барады. Егер тап қазiр барынша ұтымды iс-қимыл жасамаса, көп ұзамай француздарға жергiлiктi жерлерде өз старосталарын тағайындауға мүмкiндiк тумақ. Сондықтан тезiрек бiр амалын қарастыру керек. Ал сонда не iстемек? Қиындықтан шығудың жолы қайсы? Тик қорғаныс дуалына қарай келе жатып, сан алуан ойларға берiлдi.

	Күзетшiлер оған Чоның ауылға қайтып келгенiн айтты. Тик көп ойланбастан Чоға тартып кеттi.

	Чо Тоайдың үйiнде демалып, ұйқысын қандырған соң бойының сергiп қалғанын байқады. Бiрақ қайда жатқанын бiрден түсiне алған жоқ. Жан-жағына қарап едi, өзiмен қатар жатқан Хоэнi көрдi. Кенет таңулы басына қолы тиiп кеткенде өткеннiң бәрi бiрден есiне түстi. Жауға деген өшпендiлiк, Баи мен Фанға деген аяныш оның алқымына тығылды. Тыпыршыған Чо:

	«Мен неге жолдастарыммен бiрге емеспiн?! Жараланып, қатардан шығып қалғаным қандай өкiнiштi!» деп ойлады. Чо Фан мен Баидың қазасына өзiн кiнәлады...

	Мұнда қалып, төсекте тып-тыныш жату адам төзгiсiз жағдай едi. Күзет жұмысына кiм қамқорлық жасайды? Жалғыз Тикке бәрiне бiрдей үлгеру қиын болады ғой. Чо Хоэнi оятып, менiмен бiрге күзет орнына жүр деп өтiндi. Бiрақ Хоэ жаралы Чоны жiбергiсi келмедi. Бұған ол қатты ашуланды. Қорғаныс дуалында күзетшiлер жетпей жатқанда, жан тыныштығын қалай ойлауға болатынын түсiне алмады. Дабыр-дұбырға Тоайдың үй iшi де оянды. Олар да Чоның үйде қалуын қалады. Бiрақ Чо алған бетiнен қайтпады. Ақыры Хоэ онымен бiрге баруға келiсiмiн бердi.

	Екеуi қорғаныс дуалына келдi. Онда ең алдымен Луан кездестi. Ол да Чоға үйiңе қайт деп ақылын айтты. Бiрақ өз дегенiнен қайтпаған Чо дуалды түгел аралап шығып, содан кейiн бұтаның түбiне отырып, француз күзетiн бақылай бастады. Чоның жанына Дау, Хоать және Май келiп отырды. Олардың Чомен әңгiмелескiлерi келдi. Дау Луан кеткеннен кейiн үйде қалуға төзiмi жетпей күзетке келген бетi болатын.

	Хоать мұнда Тхай-Хоктен жаңа ғана келген. Ол ауылдағы ең қарт адам едi. Оның тiсi әлдеқашан түсiп, аузы опырайып қалған. Егер бiреу Хоатьтан жасын сұрай қалса, ол кейде жетпiс төрт, кейде жетпiс бес немесе жетпiс алты дейтiн. Жасының нешеде екенiн өзi де анық бiлмейтiн. Кеше тұрғындар ТхайХокке қоныс аударғанда Хоать та жұртпен бiрге кеткен. Оның ол ауылда да, бұл ауылда да ешқандай дүние-мүлкi жоқ. Өзiнiкi деген бар малы Дау және Чомен үшеуара бiрiгiп сатып алған жалғыз буйвол ғана болатын. «Бұл буйволдың бiр аяғы менiкi» деп қалжыңдайтын ол. Чо буйволды Тхай-Хок қауымына қарай айдағанда, жағдайды байқау үшiн Хоать та Чоға ерiп кеткен-дi. Бiрақ ол түнде керi қайтып келдi. Қорғаныс дуалында партизандарды кездестiрген Хоать күле сөйлеп былай дедi:

	– Өз ауылымда ұйықтайын деп келдiм. Бiз далада жатуға үйренген адамдармыз ғой, ал Тхай-Хоктегiлер есiктерiн мықтап бекiтiп алады екен, ондай қапаста қалай көз iлiндiресiң! – дейдi әзiл-шыны аралас күле сөйлеп.

	Хоать Луанды көргесiн онымен ұзақ әңгiмеге кiрiстi. Қарт Тхай-Хокке көшiп барғандардың өткен түнi ешқайсысының ұйықтай алмағанын айтты. Лашықтары өте тар, жататын да, отыратын да орын жоқ. Ең жаманы, арғы беттегi жұрт өз келешектерiне мұндағылардан да сенiмсiз, алдағы күндерге үлкен қорқынышпен қарайды екен. Туған ауылымызға жаудың қаумалап шабуыл жасауы, француздардың қатал тәртiбi жұрттың зәресiн алып жатыр ғой. Ал ТхайХокте бiздiкiнен де қорқынышты, өйткенi онда партизандар да, қорғаныс дуалы да жоқ. Оның үстiне, француздардың күзет орны ауылдың дәл ортасында. Сондықтан да жаңадан қоныс аударушылар, бөтен жұртта өздерiн сусыз өзенде қалған балықтай сезiндi.

	– Бiздiң лашықтарымызда бәрi еркiн, бәрiнiң есiктерi ашық. Бiр лашықта не iстелiп жатқаны екiншi лашықтағыларға көрiнiп тұрады. Ал оларда қараңғы түсер-түспестен бәрi есiктерiн мықтап жауып алады екен. Алайда бұдан оларға келiп жатқан пайда шамалы. Үйлерiнiң iшi адам төзгiсiз қапырық, тыныстайтын ауа жоқ, – дедi Хоать қатты көңiлi қалғанын жасыра алмай.

	Хоать барлық жағдайды Чоға, Дау мен Майға тәптiштей айтып бердi. Чо үнсiз тыңдап отыр. Май мен Дау тұрмыстың ауыртпалығына наразылықтарын бiлдiрдi. Француздар қаумалап ұстаумен, өрт салумен, атумен жұрттың есiн шығарды. Жаудың әрбiр шабуылынан кейiн партизандар қатары сирей түсуде. Әрi биыл қатты қуаңшылық болып тұр, ал буйволдарды басқа ауылға айдап әкетуге тура келдi. Дау осылардың бәрiн ойлап, ауыр күрсiндi.

	– Мұндай қиын жағдайдан құтылу үшiн бiр амалын жасау керек... – дедi ол қинала қарманып.

	Бәрi терең ойға шомған. Күтпеген жерден қасындағыларға жалт қараған Май:

	– Ал мен былай ойлаймын... – дедi қысыла сөйлеп.

	Дау мен Хоать оған аңтарыла қарады. Май өзiне тән ұялшақтықты жеңiп, былай дедi:

	– Олардан құтылудың бiр-ақ жолы бар, ол – мына күзет орнын үкiмет жойып жiберсiн!

	Дау оны қостап басын изедi. Даудың қостағанына жiгерлене түскен Май өз ойын әрмен қарай былай өрбiттi:

	– Президент Хо Ши Минге хат жазып, үкiметтен бiздiң ауыл мен уездi азат етуiн сұрау керек. Президент Хоа-Бинь провинциясына шабуыл жасау жөнiндегi бұйрықты бекiткенде, бiздiң әскер дұшпанды ол жерлерден қуып шығып, француздардың жиырма мың солдатын жойып жiбердi ғой! Ал мұнда француздар одан әлдеқайда аз.

	Хоать күлiп жiбердi.

	– Ал егер қазiр бiз күзет орнын жойып жiберсек, сонда сiз, әжей, француздардың кек алуынан қорқып, Тхай-Хок қауымына көшiп кетпейсiз бе?!

	Үлкен кiсiлердiң бәрiн «әже», «ата», ал жас жiгiттер мен қыздарды «балалар» деп атау Хоатьтың үйреншiктi әдетi болатын. Хоать Майды «әже» деп қалжыңдағысы келiп едi, бiрақ оны ешкiм қостай қоймады. Сондықтан қарт Майдың орнына өзi жауап бердi:

	– Егер күзет орны жойылса, бiз француздардан қорықпайтын боламыз, қорықпаған соң Тхай-Хокке қарай қашпаймыз да.

	Алайда Май оған қарсылық бiлдiрдi:

	– Егер бiз күзет орны мен солдаттарды толық жоймай бiрен-сарандап жоятын болсақ, тiрi қалған француздар бiзге қауiп төндiредi. Сол үшiн күзет орнын толық жойып жiберу керек, сонда ғана бiз ештеңеден қорықпайтын боламыз.

	Хоать Майға көзiн ежiрейте:

	– Бiрен-сарандап деген не?! Сiз, әже, тегi Чаның сөзiн қайталамақсыз-ау деймiн. Партизандар француздарға шабуыл жасаған соң, олар бiзден кегiн алып жатыр деп едi ол. Мүмкiн сiз партизандар атуды, гранат тастауды, дабыл қағуды тоқтатып, қорғаныс дуалын, жасырын баспаналарды жойып, француздарды ауылымызға кiргiзу қажет дерсiз?! Мүмкiн сiздiңше, олар өрт салуды, тұрғындарды өлтiрiп, тонауды өздiгiнен қоятын шығар?! – дедi мысқылдай тiл қатып.

	Май оның сөзiн асығыс бөлiп жiбердi:

	– Жоқ, менiң айтайын дегенiм бұл емес. Мен басқаша ойлап едiм. Күзет орнына тиiп-қашып шабуылдаумен, қайсыбiр жекелеген торуылдармен қанағаттанатын болсақ, онда француздар бiзден қорықпайтын болады.. Ал егер, мысалы, өткен жылғы жаудың бес машинасын жойып жiбергендегiдей немесе әйгiлi Хоанг Зьеудiң шайқасындай үлкен майдан жасасақ, француздар бiзден қорқатын болады, тап қазiргiдей қатер төндiруге батылдары жетпейдi.

	Хоать ендi риза пiшiнмен:

	– Е-е, бәрекелдi, ендi мұның жөнi бiр басқа! – дедi. Осы кезде Тик келдi. Оның қасында Хоэ бар. Тик Чо, Хоатьтармен әңгiмелесуге келген екен. Ол Хоать Тхай-Хоктен қазiр ғана келдi дегендi естiптi. Тик әңгiмеге ден қойды. Хоать:

	– Май президент Хо Ши Миннен, Тхай-Хоктегi дұшпан күзетi орнын түгел жойып жiберу үшiн ауылға әскер жiберуiн сұрағысы келiп отыр, – дедi.

	Хоать Майға бұрылып:

	– Мiне Тик те келдi. Сөйлесшi өзiмен, мүмкiн Хо Ши Минге Тик жазар.

	Тик мырс етiп күлдi де үндемедi. Сонда Хоэ:

	– Менiң ойымша, үкiмет бiздiң ауданда соғыс операциясын бастаудың уақыты жеткен жоқ деп есептейдi. Ал iстiң мән-жайына келсек, мәселе пәлендей қиын емес. Ком-Лонг пен Ай-Ну күзет орындары биiк тауда, ну орманның iшiнде орналасқан болатын. Бiз оған күрiштi жиырма-отыз күнде әрең тасып жеткiзетiнбiз. Солай бола тұра, бiздiң әскерлер осы күзет орындарын қажет деп тапқан кезде, бiрден жойып жiбердi. Ал оларға қарағанда, Тхай-Хоктегi күзет орнының жарасы әлдеқайда жеңiл, – дедi сенiмдi түрде.

	Май ауыр күрсiндi.

	– Дегенмен, үкiмет осы күзет орнына шабуыл жасауға әскерге бұйрық берсе жақсы болар едi.

	Бiз Ком-Лонттегi, Ай-Нудағы және Хоа-Бинь провинциясындағы жеңiстер туралы талай рет есiтсек те өзiмiз тұрған жерде ешқандай жеңiстердi көре алмай келемiз... – дедi ол.

	Хоать Майға қарады.

	– Ой, әже-ай! Сiз тағы да Чаның сөзiн қайталап отырсыз. Ол Ком-Лонг, Ай-Ну, Хоа-Бинь бұл арадан алыс деп есептейдi. Ал менiңше, олар бiзге өте жақын. Хоа-Бинь, Вьет-Бак провинциялары, сондай-ақ Төртiншi аймақ пен Оңтүстiк Вьетнам да бiзден қашық емес. Демек, жеңiс бiзге де келедi.

	Бәрi үнсiз отыр. Хоать әңгiмесiн жалғастыра бердi.

	– Жақында Тхай-Хок күзет орнының офицерi Туан Фюе қаласындағы госпитальға кеткен. Бiрақ ол көп ұзамай қайта оралды. Сол, түн мезгiлдерiнде онда атыстың, минаның гүрсiлi естiлiп тұратынын айтып келдi. Халық армиясы қалаға шабуыл жасауға ниет етiп отырғанға ұқсайды. Қалада мазасыздық жайлаған, госпитальде дәрi-дәрмек жетiспейтiн көрiнедi. Офицер Туан қаласында өн бойыңды үрей билеп, қорқақтап жүргенше, ауылда өлгеннiң өзi жақсы дептi. Оның бұл сөзiн бiздiң ауылдастарымыз естiптi, – дедi ол Майға қарап. – Сiз, әжей, олар тұтқынға алып, жұмыс iстеуге мәжбүр еткен бiздiң әйелдерге мароккандық солдаттардың не дегенiн айтып берген өзiңiз емес пе едiңiз?

	Май күлiп жiбердi:

	– Иә, олар, Вьет-Бактың әйелдерi өте ызалы, ал мароккандық солдаттар оларға қастық жасағысы келмейдi. Сондықтан Вьетнам әйелдерi мароккандықтарға жаман көзiмен қарамауға тиiс дептi. Олар бұлай деп бiздiң әйелдерден қорыққандықтан айтады. Олар тiптi Вьетнам әйелдерiн «апай» деп те атайтын көрiнедi.

	– Бұл солдаттар бiзге расында қайырымдылық танытады екен дегендi мен де естiдiм. Бiрақ оның есесiне, француздар бұрынғысынан да мейiрiмсiз болып барады, – дедi Дау.

	– Вьет-Бакта француздар да, мароккандықтар да амалсыздан қайырымды болады. Тхай-Хок күзетiндегi солдаттарға, егер офицерлердiң бұйрығын дұрыс орындамасаңдар Вьет-Бакқа жiберемiз дейдi екен. Бұдан олар өлердей қорқатын көрiнедi, – дедi Хоэ Даудың сөзiн қостап.

	– Ал Вьет-Бак алыс па екен? – деп қайтадан сұрады Хоать. – Бiздiң жерлестерiмiз Чаның сөзiне неге құлақ асады? Бiздiң армия Вьет-Бакта аз жеңiске ие болған жоқ. Онда мыңдаған француз солдаттарын жойып жiберген. Сiз шынымен осыған сенбейсiз бе?

	Әңгiмеге Дау кiрiсiп кеттi. Ол әр сөзiн тәптiштей сөйлеп, былай дедi:

	– Қалай сенбеуге болады? Бiздiң армияға, бiздiң үкiметке кiм сенбейдi? Бiздiң провинцияда көптен берi соғыс операциясы жүргiзiлген жоқ. Бiрақ бiз Хоанг Зьеудiң батыл шайқасы туралы жақсы бiлемiз. Ча сөзi көп адам ғой, бiрақ ол бiздiң жеңiске сенбейдi деп ойламаңыздар. Ауылымыздың жағдайы өте ауыр. Ча осының бәрiнен, турасын айтқанда, шаршады. Дегенмен, ол да бiздiң армияның келуiн армандайды.

	Хоэ сенiмдi түрде:

	– Тек Халық армиясының келуiмен ғана бiз бұл қиын жағдайдан шыға аламыз! – дедi.

	– Қазiр армия басқа мiндеттi орындауда, – дедi Тик. – Үкiмет те көптеген өзектi мәселелермен айналысып жатыр. Ал бiз өз мақсатымызды жүзеге асырудың қамын жасауымыз керек. Үкiмет бiз жөнiнде ұмытып отырған жоқ. Ол бiздiң ауданның жағдайын бiлмейдi деп ойламаңыздар.

	Хоэ орнынан атып тұрып:

	– Демек, көп ұзамай бiзге тұрақты Халық армиясы келедi екен ғой! – дедi.

	– Мiне, бұл өте тамаша болар едi! – деп Май қуанғаннан айқайлап жiбердi.

	Өршеленген Хоэ:

	– Иә, бiздiң армия келген соң, француздар жойылады! Бiзге осы уақытқа дейiн қожалық еткендерi де жетер! – деп iлiп әкеттi. – Бiздiң армия қытайлықтардан үйренген соғыстың жаңа тактикасын қолдануда. Осы тактика қолданылған жердiң бәрiнде бiздiң армия үнемi жеңiске жетiп келедi. Бұл тактиканы ойлап тапқан Мао Цзэдун деседi. Өзi осынысы рас па екен?

	Хоэ Тикке жалт қарады. Тик жауап берiп үлгермедi. Әңгiмеге Чо киiп кеттi:

	– Сен тактика туралы айта бiлесiң, ал күзет жөнiнде есiңнен шығып кетедi! – дедi.

	Чо бейнебiр айтылып жатқан әңгiмеге өзiнiң қатысы жоқтай ашуланған кейiппен бұталарды серпiп тастап, жүрiп кеттi.

	Жаңа ғана партизандардың көңiл-күйлерi көтерiңкi едi. Бiрақ Чо кеткен соң бiрден көңiлдерi жабырқап қалды. Әңгiме тоқтады. Бәрi ұзап бара жатқан Чоның артынан үнсiз қарап қалыпты. Ол кенет тоқтады да қолын көлегейлеп, күзет жаққа үңiле қарады. Тик жылдам орнынан тұрып, Чоның соңынан кеттi. Қалғандары құлақ түре екеуiнен көз алар емес. Ақыры шыдай алмаған Май:

	– Не болды екен? – дедi тыпыршып. Чо Тикке қарсы жүрдi.

	– Ана жақта Лъеу... Мен оны алғаш танымай қалдым.

	– Ол онда не iстеп жүр екен? – дедi екеуiнiң қасына жетiп келген Хоать.

	– Ол жол жақтан жүгiрiп келедi, – деп Тик даланы нұсқады.

	Жұрттың бәрi Тик көрсеткен жаққа қарады да Льеудi көрдi. Ол күзет орны маңындағы үлкен жол жақтан жүгiрiп келе жатты. Льеу жақындап қалғанда Чо:

	– Льеу! Льеу! – деп оны қастарына шақырды. Бала Чоны көрiп, бiрден жүгiрiп келдi.

	– Сен қайда жүрсiң?! – деп сұрады Чо қатуланып.

	Льеу қолын қусырып, көңiлдене күлдi.

	– Мен бе... мен үлкен жолда болдым, сөйтiп ол жерге бiрнеше жерден «мина» қойдым, – дедi ол мырсмырс күлiп. – Егер француздар қаумалап ұстауға шығатын болса, жап-жаңа қазылған жердi көредi де мина iздеп әлекке түседi. Сөйтiп, олар көп уақытын текке өлтiретiн болады, – деп тағы да күлдi.

	Бұтаның iшiндегiлер Льеудiң не айтқанын естiген жоқ, бiрақ оның көңiлдi түрiне қарап, баланың француздарды алдау үшiн бiрдеңе ойлап тапқанын сездi.

	Жұрттың бәрi мәз-мейрам. Чоның қасында тұрған Тик:

	– Егер сен ол жаққа тағы баратын болсаң, ең алдымен бiзге хабарлайтын бол. Өйткенi партизандар сенi танымай қалып, саған гранат лақтыруы немесе дабыл көтеруi мүмкiн, – дедi Льеуге.

	Льеу жымың етiп күлдi де, әңгiменi аяғына дейiн тыңдамастан жүгiре жөнелдi.

	Дала таңғы тұманнан көрiнбейдi. Ең қауiптi кезең жақындап келе жатқан едi. Әдетте француздар осы таңғы мезетте ауылға шабуыл жасайтын. Шаруалар қорғаныс дуалы жағындағы әрбiр дыбысқа құлағын тiгуде. Чоның кiнәсiнен тоқтап қалған әңгiме бәрiнiң есiнен шығып кеткен. Үйдi-үйлерiне қайтатын уақыт та таяп қалыпты. Ендi мұнда тек дуалды күзететiндер ғана қалады, қалғандары өз шаруашылығына оралуы тиiс. Жұрт қысқа-қысқа қоштасты да жылдам тарап кеттi.

	Тиктiң көңiлi орнына түсiп, еңсесiн басқан түндегi күдiктерi сейiлдi. Ол не iстеу керек екенiн әлi анық бiле қойған жоқ, дегенмен де Хоатьпен, Даумен, Маймен, Хоэ және Чомен арадағы әңгiмеден кейiн, әсiресе француздарды өтiрiк минамен алдауға әрекет жасаған Льеудiң тапқырлығынан кейiн, қайтадан өз күштерiне деген сенiмi нығая түскен едi.

	– Мұғалiм қайда, ол неге осы уақытқа дейiн жоқ? – деп сұрады Тик.

	– Ол бiздiң осында екенiмiздi бiлгендiктен, басқа жерге күзетке кеттi, – деп жауап бердi Чо.





ТӨРТIНШI тарау


	ФРАНЦУЗ Т8ЛҚҰЖАТЫ

	Бiраз уақыт өткеннен кейiн, Тхай-Хок қауымына қоныс аударған тұрғындар өз ауылдарына бiрiнен соң бiрi азық-түлiк алуға келе бастады. Әдетте олар жолға кешкiсiн, күн әбден батқаннан кейiн, дұшпанның қаумалап ұстау каупi басылған соң шығатын. Жұрт өздерiне азырақ күрiш, тұз, батат, маньок, сондай-ақ қайсыбiр қажеттi киiмдерi мен ыдыс-аяқтарын алуға келетiн. Қажеттi заттарын алғасын, олар туған ауылынан тағы да кетуге асығатын. Ең құрығанда бiр күн, жарым күнге үйлерiнде қалуға батылдары жететiндерi өте аз болатын, өйткенi француздар үнемi қаумалап ұстауды ұйымдастыратын едi де, аяқ басқан сайын ажал қаупi төнiп тұратын.

	Шаруа әйел Баи Хьеудiң туған нағашы жеңгесi Фанның лашығына көшiп барды. Фанның күйеуi қалада француздарда жұмыс iстейтiн. Ал Фанның өзi сауда жасайтын, сондықтан оның ақшасы ешқашан үзiлмейтiн. Фан француздар мен До Бьенге жиi-жиi пара берiп тұратын болғандықтан, өзгелерге қарағанда тыныш өмiр сүретiн.

	Бiрде Хьеу шешесiнен туған ауылына барып қайтуға рұқсат сұрады. Бiрақ Баи қаумалап ұстаудан қатты қорқатын, сондықтан ол қызының тiлегiн естiгiсi де келмедi. Әйткенмен де қаумалап ұстау өткесiн, екi күннен кейiн, кептiрiлген картоп пен мыс кастрөл әкелуге барам деп, Хьеу жолға шықты. Фанның үйiнде бәрi де бар болғанымен, олардың көбiн тығып ұстайтын. Бұл Хьеуге жақсы сылтау болды. Осыны пайдаланған Хьеу ауылына жүрiп кеттi.

	Тян да Тхай-Хокте жасырын тұрып жатқан. Ол Фанның үйiне жиi келiп тұратын. Хьеудiң ауылға кеткенiн естiген Тян да солай қарай жөнеп бердi. Ол қорғаныс дуалына соқпастан тура өз үйiне тартты.

	Бұл кезде Хьеу жолшыбай бiреудi кездестiрiп, жат ауылдың тұрмысын әңгiмелеп тұрған едi.

	Тхай-Хокте таң атысымен далаға шығуға бiр де бiр адам бата алмайтын. Таңертеңнен бастап жұрт қаумалап ұстаудан қалай құтылудың амалын iздеп мазаланатын, ал кешкiсiн, күн батқаннан кейiн, тамақты асығыс дайындай салып, жарықты сөндiрiп, ұйықтауға жататын едi.

	Француз және африкан солдаттары ұрлық та, зорлық та жасайтын. Қуыршақ-армияның солдаттары бамбукты отап, тауықтарды ұстап әкететiн. Олар «Кiм орамал мен қалпақты көп ұрлайды? Кiм баулардан банандар мен жаңғақтарды көп тонайды?» деп бәсекелесетiн. Оның үстiне, Тхай-Хокте шаруаларға пәтерақы төлеуге тура келдi. Осының бәрiне қанша ақша кетедi десеңшi!

	Хьеу өз лашығына қарай бет алып едi, күтпеген жерден Тянның даусын естiдi. Тян оған тезiрек ТхайХокке қайт деп жалынды. Бiрақ Хьеу оны тыңдаған жоқ. Тян Чоға жолығам дегендi айтып, қыздың соңынан ердi.

	Хьеу жаңа ғана Дауға жолыққан. Ол Хьеуге Сонның емшi Куангта емделiп жатқанын, ал Чоның дем алуға үйге кеткенiн айтып:

	– Чо әлi де өте әлсiз. Мен оған дем ал деп едiм, бiрақ ол менi тыңдамады, өзi бамбуктан веялка-табақша тоқып жатыр, – дегендi қосып қойды.

	Дау күлiмдей тұрып тағы да:

	– Егер Чо бiрдеңенi ойына алса, оны қайтсе де орындап шығады, ешбiр тоқтата алмайсыз, – дедi.

	Хьеу Чоның халiн бiлуге кеттi.

	Чо аулада бамбук веялкасын тоқып отырған. Оның басы әлi де таңулы едi. Хьеу мен Тян аулаға кiргенде Чо оларға қарады да Хьеудiң оған жылы шыраймен күлiмдеп келе жатқанын көрсе де, бiрден түсiн суытып, қабағын түйiп төмен қарады... Олар өзiне жақын келгенде ғана басын көтерген ол, даусын соза:

	– Ә, сендер екенсiңдер ғой... – дедi. Сонан кейiн ол жұмысына қайта еңкейдi. Хьеу көңiлдене:

	– Тоқып отырғаның не? Веялка емес пе? – деп сұрады.

	– Ия-я... – деп Чо түнере мiңгiрлей салды. Хьеу сол күлiмдеген күйде:

	– Сен әбден жазылдың ғой деймiн? – дедi.

	– Жазылдым.

	– Ал веялканы не үшiн тоқып отырсың?

	– Керек. Бiр қажетке жарар.

	Хьеу Чоның мiнезiн жақсы бiлетiн. Дегенмен де, Чо бiртүрлi болып отыр. Олар соңғы рет шаруа Тоайдың үйiнде бұрынағы күнi кешкiсiн кездескен. Хоэ мен партия ұйымының хатшысы келгенде Хьеу ботқа пiсiрiп берiп едi. Хатшы Чоның жарасын таңып, оған укол жасаған-ды. Сонан кейiн Чо ботқадан жеп, бiраз есiн жиды да Хьеуге Выон-Соай ауылында болған оқиғаны айтып бердi. Ол Фан, Баи және Тхнет үшеуiнiң баспананың жоғарғы қабатына шығып бара жатқанына, гранаттардың жарылғанына, жаудың айқай-шуына, атысқа құлақ түре партизандармен бiрге жасырын баспанада отырған кезiнде өзiнiң қандай күйдi басынан кешiруге тура келгенiн айтып шықты. Чо сол күнi кешкiсiн абыржып Хьеуге:

	– Менiң жолдастарым ғой мен тiрi қалсын деп қаза тапты! – деген-дi. Оның көзi жасқа толды. Хьеу де көз жасына әрең ие болып отырды.

	Қазiр Хьеу осының бәрiн есiне түсiрдi. Иә, бұл бұрынағы күнi кешкiсiн едi. Сол күнгi түннiң өзiнде-ақ Хьеу шешесiмен бiрге Тхай-Хокке көшiп кеттi. Чомен кездесуге бүгiн ғана мүмкiндiк туды. Бұл уақыттың iшiнде ешқандай өзгерiс болған жоқ. Бағанадан берi Хьеудiң қасында үндемей тұрған Тян iлгерi аттады. Оның Чомен сөйлескiсi келiп едi. Хьеу көңiлiне күдiк ала қойды. Тян салмақтай, даусын көтере:

	– Чо! – дедi.

	Тяннiң қатты даусы Чоны жұмысын тоқтата тұруға мәжбүр еттi. Ол Тянға селқос қарады. Тян сол шамданған сарынмен:

	– Менiң кесiрiмнен баспана табылыпты-мыс, Фан мен Баи содан өлiптi деген сыбыстың қалай таралғанын сен бiлемiсiң? – дедi.

	– Бiлмеймiн! – деп Чо шорт жауап бердi де, қайтадан жұмысына кiрiстi.

	Тян ызалана булыққан дауыспен:

	– Егер сен бiлмесең, онда кiм бiледi?! Бiзбен бiрге сен, Тхиет, Льеу ғана болды ғой. Льеу бұлай деп айта алмайды. Демек, не сен айттың, не Тхиет айтты!

	Чо ешқандай жауап қайтарған жоқ, жұмысын iстей бердi.

	– Бұл сыбысты кiм не үшiн таратқанын сен бiлуге тиiстiсiң! – дедi Тян одан сайын қасарысып. – Бiз ол күнi өте баяу шегiндiк. Француздар бiздi өкшелей қуды. Егер олар мен баспанаға жасырынып бара жатқанда кездейсоқ көрiп қалса, олар сенi көтерiп келе жатқан Тхиеттi де көруi тиiс-тiн... Бұл жерде мәселе бiздiң шегiнуге өте кеш қам жасағанымызда болды, негiзiнен дер кезiнде тарап кету керек едi...

	Чо бамбук таяқтарын балғамен тық-тық тоқылдатып отыр.

	Тян сол ашулы күйiнде сөзiн жалғастыра бердi:

	– Шегiнетiн уақыт жеттi деп өзiңе неше рет ескерткенiмдi бiлемiсiң. Бiрақ сен менi тыңдамадың. Егер бiз дер кезiнде шегiнген болсақ, мұндай бақытсыздыққа душар болмаған болар едiк.

	Чо жұмысын тастай берiп, басын көтердi де шапшаң сөйлеп:

	– Сол мезетте шаруалар буйволдарын түгел айдап әкете алмағанын қайда қоясың?! – деп сұрады.

	Тян ашуланып:

	– Буйволдар дейсiң? Сонда буйволдың адамнан қымбат болғаны ма?! Miнe Баи мен Фанның ажалы осыдан болды, тiптi бәрiмiздiң өлiп кетуiмiз мүмкiн едi. Осындай кезде буйвол туралы ойлауға бола ма екен?! Баи апайдың буйволы бәрiбiр өлтiрiлдi ғой... – дедi де сәл кiдiрiп барып, кекесiнмен езу тарта сөзiн қайта жалғады. – Әрине, саған Хоать және Чамен бiрлесiп сатып алған әкеңнiң буйволын құтқару керек болды!

	Тян Хьеуге бұрылып:

	– Ал, кетейiк, – дедi.

	Хьеу Чо жұмысын доғарғанын байқады. Оның түрәлпетi мүлдем өзгерiп кетiптi. Ол басын көтерiп, түк ұқпаған кейiппен Тянға қарады. Тян еш кiдiрместен тез шықты да, Хьеудiң үйiне қарай кеттi.

	Чо жұмысына қайта еңкейiп, алдындағы бамбукты балғамен соғып-соғып жiбердi. Сасқалақтан Хьеу:

	– Жарайды, мен кетейiн... – деп күбiрледi.

	Сосын өзiнiң үйiне қарай бет алды. Үйiне келген соң Тяндi байқамаған, оның не айтқанын естiмегендей қалып танытты.

	Ол арнайы келген картобы мен кастрөлiн алды. Содан кейiн бiр орнында қозғалмастан ойланып, ұзақ тұрды.

	Тян оны асықтырып:

	– Жүр, Хьеу, қараңғы түсiп кетедi, – дедi. Хьеу Тянның бетiне тiке қарап:

	– Жүре бер! – дедi жұлып алғандай.

	Хьеу кастрөлдi орнына қойып, картопты қайта төктi. Жалпақ жиектi қалпағын алып, есiкке қарай жүрдi.

	Тян сасқалақтап:

	– Сен қайда барасың? – деп сұрады. Хьеу бұрылмастан:

	– Емшi Куанттiкiне, Сонның көңiлiн сұрауға барам, – деп жауап бердi.

	– Сен Минь-Кхай ауылына барасың ба? Қай уақытта қайтпақшысың?

	Бiрақ Хьеу оған жауап берместен үйден шығып кеттi.

	Тян ашуланып, есiктi серпiп тастады да, Тхай-Хокке бет алды.

	Жалғыз қалған соң Чо балғасын лақтырып тастап, екi қолымен басын ұстай отырып қалды. Өткеннiң бәрiн ұмытып, төсекке жата кеткiсi келдi. Бiрақ емшi Куангке ертең апарып берiп, гранаттарды алу үшiн ол амалсыздан веялканы тоқуға қайта кiрiстi.

	Қандай жараны болса да емдеп жазатын Куангтың дәрiгерлiк шеберлiгi бүкiл ауданға әйгiлi едi. Егер жараланған немесе француздардан соққы жеген вьетнамдықты емханаға орналастыруға мүмкiндiк болмай қалса, олар көмек алу үшiн Куангке келетiн. Бұрнағы күнi Дау оған жараланған Сонды алып барды. Чо Тоайдың үйiнен қайтқаннан кейiн iнiсiнiң көңiлiн сұрау үшiн емшiнiкiне барған-ды. Куанг оған қаумалап ұстаудан кейiн ауылдан тауып алған американ гранаттарын көрсеттi. Чо гранаттарды көрiп, маған бершi деп өтiнгенде, Куанг бұған мынадай шартпен ғана келiстi:

	«Үйiңе барып, маған веялка тоқып берсең, гранаттарды аласың», – деген едi ол.

	Бамбуктен жасалған веялка ауылда өте құнды зат болатын. Оны кереует орнына да, үй төбесiн жабуға да пайдалана беретiн.

	Француздар Куангтың үйiн өртеп жiбердi. Жаралылар мен аурулар ендi жерде жатыр. Куанг веялка жасап берудi бiр жағынан осы үшiн өтiнген болатын. Оның үйi әр уақытта дәрi шөптерге, жапырақтарға, ұнтақтарға, түрлi қалбырларға, шөлмектерге, шүберектерге, бетель өсiмдiгiне, күлге толы болатын. Қазiр спиртке салып ашытылған дәрi шөптердiң иiсi қан мен iрiңнiң жағымсыз исiне араласқан. Осыдан жиiркенiп, үйдiң ауасы сасық дегендерге Куанг:

	– Иә, ауасы қолайсыз, бiрақ бұл жерде емделуге болады. Егер менiң үйiм француз ауруханасындағыдай таза болса, ауылдастарым маған емделуге келмеген де болар едi. Өйткенi француздардың ауруханаларынан ешкiм де жазылып шыға алған жоқ, – деп жауап беретiн.

	Куанг Чоның гранаттарды алғысы келiп отырғанын сездi. Гранаттардың орнына бұл бамбук веялкасын сұрады. Чо бұған қарсы болған жоқ. Емшiнiң тiлегiн орындап, веялканы тоқып беруге уәдесiн берiп, үйiне қайтуға асыққан. Бiрақ Куанг оны шақырып алып, оған гранаттарды бердi де күлiп:

	– Мен жәй қалжыңдап едiм. Мә, гранаттарды ал. Сенiң аман қалғаныңның өзi не деген бақыт десеңшi! Егер сен Фан мен Баи сияқты қаза тапқанда, бiз екеумiз бүйтiп сөйлесе де алмаған болар едiк. Осы гранаттармен француздардың жақсылап тұрып сыбағасын бер! – деген едi.

	Емшi Чоға жараңның аузына тартарсың деп бiр уыс дәрi бердi. Чо гранаттар мен дәрiнi алған соң едәуiр көңiлденiп, кетiп бара жатып, Куангке:

	– Бiрнеше күннен кейiн веялканы әкелiп беруге уәде етем, – дедi.

	Үйге келген соң, Чо бамбуктен таяқшалар кестi. Бiр жақсы жерi, қазiр егiстiкте жұмыс iстеуге шамасы келмесе, уақытша веялка жасай тұрады да. Есесiне уақытын текке өткiзбейдi – хатшы веялкалы болады, емделiп жатқан аурулар үшiн де кәдеге асады.

	Дау Чодан веялканы не үшiн тоқып жатырсың деп сұрады. Баласы:

	– Куангке қолғабыс еткiм келедi, – деп жауап бердi.

	Әкесi Чоға, демал деп айтқанымен, бiрақ Чоның бамбук дайындап жатқанын көргесiн, iле-шала өзi де оған бамбук таяқшаларын кесуге көмекке келдi.

	«Егер бүгiн кештен бастап жақсылап қолға алсам, ертең түске шейiн веялка дайын болады. Сосын ертең кешке немесе арғы күнi ертеңгiсiн веялканы емшi Куангке апарып берем» деп ойлады Чо.

	Хьеу Куангтiкiне келгенде, Сон оны қуана қарсы алды. Бала үйдiң бұрышындағы жөкенi жастанып жатыр едi. Куанг жөкенiң үстiнде жатқан, қолы сынған қыздың жарасын таңып отыр екен.

	Емшi қонаққа қарап:

	– Ә, Хьеумiсiң! Бiздiң халiмiздi бiлуге келдiң бе? Сонның әкесiне, не ағасына оны үйлерiне әкетуге болады деп айта салшы. Оның жерде жатуына мәжбүр екенiн көрдiң ғой. Сонның жарасы онша қауiптi емес, мен оған дәрi берем, үйiнде емделгенi жөн. Ал мына адамдар ауыр жараланған, бiрақ екi күннен кейiн оларды да үйлерiне алуға болады, өйткенi бiздiң үйдiң жағдайы келмей жатыр. Бiз бұларды тасымалдау кезiнде жараларын асқындырып алмау үшiн ғана қалдырған едiк, – дедi.

	Үйде бар-жоғы екi керует қана тұр және екеуi де бос емес. Санынан жараланған бiр кiсi Сонға жақын тұрған кереуетте жатыр екен. Куангтың сөзiн естiген ол:

	– Ау, сонда менi мұнда не үшiн әкелдi?! Сiз бiздi неге алып кетсiн дейсiз?! Бұлай ететiнiңiздi бiлгенде, мен ауруханаға сұранатын едiм ғой, онда менiң аяғымды кесер едi. Ал сiз қайдағы бiр бамбукпен таңып тастадыңыз! Мұныңыз нағыз жан қинау емес пе?! – дедi даусын көтере айқайлап.

	Соңғы қаумалап ұстау кезiнде ол санынан жараланған екен. Сүйегiнiң күл-талқаны шыққан. Куанг оның жарасын таңып, аяғына бамбуктен сүйеу қойды. Бiрақ аяқтың қақсап ауырғаны басылмады. Ол үнемi ыңқылдап, сарнай бердi. Қазiр де тезiрек ауруханаға жөнелтiп, аяғын кестiрудi сұрап жатыр. Куанг ауруға бұрылып:

	– Егер аяғыңды қалайда кескiзем десең, бұл менiң қолымнан келедi... Тек осыншалық неге зарлай бересiң? – дедi сабырмен.

	– Мен операцияны наркозбен, нағыз кәсiби аспаптардың көмегiмен хирургке жасатқым келедi! Ал сiз кәдiмгi арамен кесiп, адам төзгiсiз азапқа саласыз!

	Куанг одан сырт айналып:

	– Мiне, сондықтан да мен кесуге асықпаймын, ал ағаштан демеу қойғаным, сiздiң аяғыңызды аман сақтап қалуға әрекет жасап көргiм келедi! – дедi ашулы түрде.

	Куанг қыздың қолын уқалады. Оның жарасы шынтағынан жоғары едi. Емшi жарықшақтарды суырып алып, сүйектерiн орнына келтiре бастады. Қыз ақырын ыңырсыды. Ал Куанг қаттырақ қыса бастағанда ол қатты айқайлап жiбердi.

	Анадай жерде жатқан аяғы жаралы еркек қайтақайта ыңқылдай бердi. Емшi оған бұрылып:

	– Шамалы сабырлық сақтауға болмас па екен? Сiздiң ыңқылыңыздың қаттылығы сонша, тiптi француз ұшқыштары естiп қойып, бiздi атқылауы да мүмкiн!

	Бiрақ оған тыйыла қалған жаралы адам жоқ, қайта бұрынғысынан да қаттырақ айқайлап кеттi.

	– Ауырып барады! Маған ыңқылдауға сiз неге рұқсат етпейсiз?! Өзiңiз қандай емшiсiз?!

	Куанг қыздың қолын ақырын уқалап жатып, жаралы адамға дөрекiлеу жауап қайтарды:

	– Егер сiз айқайлап арыз айтуға құштар болсаңыз, онда француздарды шақырып алып, шағымыңызды соларға айтыңыз! Ал ауылдастарда не шаруаңыз бар?!

	Кереуетте жатқан адам басын тiк көтерiп алып:

	– Француздарға арыз айтпақпын ба?! Олар онда менiң мойнымды жұлып алар! – дедi.

	Осы кезде қыз қатты айқайлап жiбердi. Жаралы еркек ыңқылын бiрден қоя қойды. Куанг қызға тағы да еңкейiп, оның қолын көз тоқтата мұқият қарап шығып:

	– Мiне, ендi бәрi де сәттi болды! – дедi риза пiшiнмен.

	Манадан берi қыздың қасында оны демеп отырған шешесi:

	– Бәрi сәттi болды ма?! Сүйегi орнына түстi ме?! – дедi абыржи сөйлеп.

	Қыздың көңiлiн басқа жаққа аудару үшiн Куанг жаралы адаммен әдейi сөйлескен болатын. Осы сәттi пайдаланған ол кенет қыздың қолын қатты тартып қалып, сүйектi орнына келтiрдi. Ендi сүйеу ағашпен тартып тастауға болады. Хьеу отты үрлеп маздатты да кiшкене пештi үйге енгiздi.

	Хьеу арнайы Сонға келсе де, онымен сөйлесуге ешбiр мүмкiндiк болмай қойды. Бала үйге алып кетуiн өтiндi. Хьеу мұны Дау мен Чоға айтайын дедi.

	Хьеумен қоштасып жатып, емшi оған:

	– Егер француздар тағы да қаумалап ұстауды ұйымдастыратын болса, жаралылардың бәрiн бiрдей жасыруға менiң шамам келмейдi. Сондықтан бұларды бұл жерде қалдыруға болмайды, француздар атып тастайды, – деп сыбырлады.

	Хьеу Даудың үйiне жеткенше қараңғы түстi. Дау мен Чо кешкi тамақтарын iшiп отыр едi. Дау Хьеудi ықыластана дастарқанға шақырды. Бiрақ Хьеу ТхайХоктен тамақ iшiп шықтым деп, бiрден бас тартты.

	– Бiз осында түк бiтiрмей босқа отырамыз. Мамам күнiне тамақты екi-ақ рет iшу керек дейдi. Бiз асты қараңғы түскенше даярлап алуға тырысамыз, өйткенi кешке қарай от жағуға болмайды.

	Дау есiнеп:

	– Мына қырсықты қарашы! Осыдан бiрнеше күн бұрын балықтан жасалған тұздықты аздап тауып алуға болатын едi, ал бүгiн ол да жоқ. Жә, жарайды, барымен базар деген, қолда барды iше саламыз да... – дедi.

	Олар лашықтың iшiнде отыр, бiрақ оның ауасы даладағыдай таза болатын. Шам жағылмағанымен, Хьеу жайпақ тәрелкедегi тұзды, бамбук подностағы бұрышты, кептiрiлген бататтарды, кастрөлдiң түбiндегi күрiштi анық көрiп отыр. Хьеудiң үйi күрiштiң орнына әлдеқашаннан берi бататты қорек ететiн, ал көптеген отбасылар жас маньокты тамақ қылуда. Француздар егiндi аяусыз жойып жiбердi, оның үстiне қатты қуаңшылық болып тұр, ауылға аштық қаупi төнiп келедi. Шаруалардың маньоктары мен бататтары да таусылуға таяу.

	Хьеу емшi Куангтың Сонды алып кетсiн деген сәлемiн жеткiздi. Хьеу баланы уақытша, аяғы жазылғанша, Тхай-Хокке алып барыңыз, ол шешем екеумiзбен бiрге бiздiң үйде болсын, өйткенi Куангтiкiнде жерде жатыр, оның үстiне, онда да, мұнда да оған қауiптi, қаумалап ұстау бола қалса, оны жасыратын жер де жоқ қой дедi. Дау Хьеудiң ұсынысына келiстi де, Чоға қарап:

	– Балам, сен қалай ойлайсың? Сонды уақытша Баи мен Хьеудiң үйiне жiбере тұрсақ қайтедi? – деп сұрады.

	Чо түнерiп, тiс жармастан, төмен қараған күйi отыр. Хьеу Даумен әңгiмелесе отырып, Чодан көзiн айырған жоқ. Ол Чо ақырғы рет кездескен кештен берi маған бiрдеңеге өкпелеп жүрген шығар деп ойлады. Мүмкiн, Чо Сонды мұның үйiне жатқызғысы келмейтiн шығар? Иә, шынында да солай-ау...

	Чо басын көтерместен, тұзды таяқшамен араластыра отырып:

	– Сонды бiз осында алып келемiз. Егер қаумалап ұстау болса, бiз оны баспанаға жасырамыз, – дедi әрбiр сөзiн қадап-қадап сөйлеп..

	Хьеу күлiмсiреп, Чоға маған ашуланғаныңды қой деп айтуға оқталып едi, бiрақ Чо оның аузын ашқызбай өзiнiң ойын жалғастыра бердi:

	– Егер Сон жасырынып үлгермесе, онда оны француздар өлтiредi... Бiрақ бұл, жау жағына шығып, суретке түсiп, опасыз сатқынның паспортын алғаннан жақсы!

	Бұл сөзге жәбiрленiп қалған Хьеудiң ашуы алқымына тығылды. Ол сасып қалды, бiрақ дереу өзiн-өзi ұстап, орнынан тұрды да Даумен қоштасып, тез шығып кеттi. Даудың аузына жөндi сөз түспей қалды. Сасқалақтап оның артынан қарап қала бердi.

	Хьеу өзiнiң үйiне келiп, кастрөлдi, картопты алды да қақпадан шығып кеттi.

	Дау тез есiн жиып, үйден жүгiре шықты да, қыздың соңынан жүгiрдi.

	– Хьеу, тоқта!

	Қыз артына бұрылып қарады.

	– Сен Сонға кеткенде, сенi Тик iздеп едi. Көңiлi алабұртқан Хьеу:

	– Тик менi iздедi ме?! – деп қайта сұрады. Дау оған жақынырақ келiп, сыбырлай сөйледi:

	– Оның сенiмен бiр нәрсе туралы сөйлескiсi келiп едi. Уақыт бiрталай болып қалды, дегенмен сен оған баршы. Саған мұны бiрден айтуға неғып менiң есiмнен шығып кеттi екен?

	Хьеу риза пiшiнмен басын изедi де, жүрiп кеттi.

	Дау үйге қайтып келiсiмен, Чоға тиiстi:

	– Сен неге онымен олай сөйлесесiң?! Сен оны қорлағаныңды бiлемiсiң?!

	Чо орнынан тұрып, ыдыстарды жинап, ас үйге алып бара жатып:

	– Мен оны қорлағаным жоқ. Бiле бiлсеңiз, француз паспортын алып, сатқындармен бiрге тұратын адамдармен бұдан да қаталырақ сөйлесу керек! – дедi қитыға тiл қатып.

	Дау баласына сабырмен:

	– Сен жоқтан өзгенi айтып тұрсың. Жалпы, қағаз бен паспортта тұрған не бар? Бiздiң адамдар ол жерде уақытша тұруға мәжбүр болғандықтан, француздар мен сатқындарды алдау үшiн старостадан паспорт алып отыр. Бiрақ бұған қарап Тхай-Хок қауымының барлық тұрғындары, сондай-ақ жау уақытша басып алған аудандардың бүкiл халқы француздар жаққа шығып кеттi деуге болмайды ғой.

	Ас үй жақтан Чоның:

	– Мен Тхай-Хоктiң және басқа да уақытша жау қолында қалған аудандардағы тұрғындардың бәрi сатқын дегенiм жоқ. Француздар күзет орындары мен дзоттарды қаптатып жiбердi, өмiр сүру күннен-күнге адам төзгiзсiз болып барады. Бiрақ бiзге, азат аудандардың адамдарына, француздарға көшiп барудың, оның үстiне француз паспортын алудың қажетi қанша?! Ал кейбiр әйелдер, тiптi француздар ұйымдастырған базарларға барып, шетелде өндiрiлген бұйымдарды сатуға рұқсат алу үшiн солдаттарға, қуыршақармияның солдаттарына, старосталарға қылымситынын қайтерсiң!.. – деп жақтырмай сөйлегенi естiлдi.

	Дау баласына батыл қарсылық бiлдiрдi:

	– Чо, сенiң айтып тұрғаның бос сөз! Шынында да, сауда жасауға рұқсат алу үшiн француздарға қылым-сығысы келетiн кейбiр әйелдер, француз базарына құмарлар бар, бiрақ Хьеу ондайлардан емес.

	– Оның қандай екенiн сiз қайдан бiлесiз?

	Мұндай сұрақты күтпеген Дау қатты абыржып қалды:

	– О-ол ма...

	Чо әкесiн одан сайын ызаландыра:

	– Иә, сол, сол! – дедi.

	Әңгiме үзiлiп қалды. Екеуiнде де үн жоқ.

	Дау онсыз да шамадан тыс көп сөйледiм деп ойлады. Тiлi ащы Чо көңiлдегiсiнiң бәрiн айтып болып, ендi үндемей қалды. Ол ыдыстарды асығыс жинады да күзетшiлердi тексеруге бармақшы болды. Өйткенi соңғы кезде өзiнiң күзет орнына келмей қалатындар көбейiп кеткен-дi.

	Бұл кезде Хьеу тездете басып үйiне қайтып бара жатыр едi. Оның өзiне зығырданы қайнады, бетiнен оты шығып, ұялып келедi. Әсiресе Чоның сөзiне қыз қатты қорланды, жаны жараланып, жылағысы келдi. Ол көз жасын тоқтатуға тырысқан жоқ – кейде жылап алғаннан кейiн жабырқаған көңiл жеңiлденiп қалмай ма...

	«Суретке түсiп, опасыздық паспортын алу!» деуге оның қалай ғана батылы барды екен?

	Ауылдың Тхай-Хокке көшiп барған тұрғындарының бәрi де уақытша жау басып алған аудандардың халқы сияқты француздар тағайындаған старостадан төлқұжат алуы тиiс болатын. Бiрақ бұл мiндет тiптi Тхай-Хоктiң тұрғындарына да ұнамайтын, ал азат ауданнан көшiп барғандарға – онан бетер жиiркенiштi көрiнетiн. Шындығын айтқанда, Хьеу суретке әлi түскен жоқ-тын және төлқұжат та алмаған болатын. Ол Фан апайдың қамқорлығында едi. Бiрақ бұл осылайша көпке созыла алмасы анық. Ерте ме, кеш пе, бәрiбiр француздардан төлқұжат алуына тура келедi. Мiне, осы жайлы ойлаудың өзi сұмдық ұят. Оның үстiне, өзiңнiң, ата-анаңның есiмдерiн атауың керек. Әрi төлқұжатта күзет орнында желбiреп тұрған Бао-Дайдың туын еске түсiретiн қисық үш қызыл сызық бар.

	Хьеу әлi төлқұжат алған жоқ, ол тiптi бұл туралы ойлауға да қорқатын. Ендi ол аздай Чоның мысқылдап: «Суретке түс те, сатқынның паспортын ал!» – деуiн қарашы.

	Чоның сөздерiн ойлап, Хьеу бұрынғысынан бетер көңiлсiздендi. Ол ауылдан өтiп, Тхай-Хок жақтағы жазықтықпен қорғаныс дуалына қарай жүрдi. Көзге түрткiсiз қараңғы едi. Алдағы дуал әрең көрiнедi. Дуалдың арғы жағында күтiмсiз қалған егiстiк қарауытып жатыр. Алқапты арамшөп, бойдың гүлi басып кеткен. Өйткенi егiстiктi өңдеуге рұқсат жоқ, француздар атып тастаймыз деп қорқытып қойған.

	Барған сайын дуалдың арғы бетiнде қараңғылық қоюлана түстi. Дұшпанның күзет орындары мен атыс бекiнiстерiн тастай қараңғылық басып тұр. Бейiттегi жерлеу кезiндегi үн сияқты анда-санда француз дзотынан шыққан дабыл естiледi. Хьеу кенет селк ете қалды. Қатты қорыққаны соншалық, аяғын iлгерi баса алар емес. Жоқ, бұл түрiмен дуалға жақындап, одан кейiн егiстiк арқылы жүре алмас! Ол аяқ астынан нелiктен қорқатын болды? Тiптi кешеге дейiн көз байланған ымыртта, анау жолмен iлгерi-кейiндi француз машиналары ағылып, солдаттар жан-жақты тiмiскiлей жортып жүрген кездiң өзiнде де, Баидың үркiтiп сақтандырғанына қарамастан Хонг-Фонгке қарай еш алаңсыз жүре бермейтiн бе едi. Ол кезде Хьеу ешқандай қорқынышсыз-ақ күзет орындары мен дзоттардың жанынан өтiп, француздар жүретiн жолмен жүре беретiн. Ал қазiр Хьеудiң жүрегiн қорқыныш билегенi сонша, әрмен қарай жүруге батылы жетпедi. Хьеу кейiн қайтуға бiр сылтау ойлап табу үшiн кiлт тоқтады... Кенет оның есiне Даудың сенi Тик iздедi деп айтқан сөзi түстi.

	Бәлкiм, Тик бұған сондай бiр маңызды нәрсе айтқысы келген шығар. Ол Хьеу маған келiп кетсiн деп сұрапты ғой. Бiрақ оның осы уақытқа дейiн қолы тимедi де, Тиктiң өтiнiшi тiптi есiнен шығып кетiптi.

	Хьеу керi бұрылып, Тиктiң үйiне қарай беттедi. Оның иығын басып тұрған зiл бiрден түскендей болды. Бойын билеген қорқыныштан арылып, өзiн күштi, батыр сезiндi. «Жә, ештеңе етпейдi, Тхай-Хокке бiраздан соң, кешiрек қайтамын» деп өзiн жұбатып қойды. Ендi ол жылдамырақ жүрдi. Тезiрек Тикке кездесiп, оның неге iздегенiн бiлуге асықты.





Бесiншi тарау


	ҚАЗIР БӘРIН ДЕ БУЙВОЛ ШЕШЕДI!

	Дау құлаштай кетпен шауып жүр.

	Тандыр боп қатып қалған жер тiлiм-тiлiм. Жердi жарылған жерiнен дәл шабуға тырысқан Дау кетпендi әуелете сiлтеп, қақайған топыраққа нық-нық қадайды. Құлаққа кетпеннiң гүрсiлiне оның «һа! һа!» деп ышқынған даусы қоса естiледi. Өндiре қимылдағандықтан кетпен тиiп, қопсыған жердiң аумағы барған сайын ұлғая түсуде.

	Дау жұмысқа көйлексiз, балағын түрiп тастап, қызу кiрiсiп кеткен. Оның арқасын қайнаған күннiң ыстығы күйдiрiп барады. Уақыт әлi ерте болғанымен, күн едәуiр көтерiлiп қалыпты. Кетпеншiнiң өн бойын тер жапқан. Бар күшiн сала қимылдап жатқаны көрiнiп-ақ тұр. Дау шапқан сайын кетпенiн жұлқа тартып, жердiң тоң кесегiн аударып тастайды. Оның бұлшық еттерi бұлт-бұлт етедi. Бiлегiнен аққан тер кетпеннiң сабын бойлай төмен сорғалап, топырақпен араласып жатыр ма дерсiң.

	Ия, бұл жұмыс оған оңай тиетiн емес! Буйволдарды тылға айдан жiбергеннен берi жердi қол күшiмен аудару қажет болатын. Тек кеуiп, қатып қалған жердi қолмен кетпендеу оңай шаруа емес-тiн.

	Жердiң түрi не деген жабырқаңқы, солғын едi. Анадай жерде бiрнеше адам көрiнедi. Олар да қайнаған күннiң ыстығында терлеп-тепшiп жер аударып жатыр. Төңiректiң бәрi күн аптабынан ақтаңдақтанып кеуiп кеткен...

	Тұрғындар әлi үйлерiне түгел келiп болған жоқтын. Дегенмен де, шаруалардың бiрқатары Тхай-Хоктен қайтып оралған. Ендi басқаларына да керi қайтуды ойластыратын уақыт жетсе керек, өйткенi жердi мүлде тастап кетiп, аштан өлуге болмайды ғой. Егiн басына жұрт неғұрлым көбiрек шықса, жұмыс та солғұрлым өнiмдiрек әрi көңiлдiрек болар едi. Ал егер егiстiкке небәрi үш-төрт адам ғана шығып, айналаны құлазыған бос жер алып жатса, онда жұмыс iстеп жүргендердiң қарқыны басылып, тез шаршап қалады.

	Дау ағай, қасымда қатарласа басқалар да жұмыс iстесе ғой, шiркiн, деп ойлай жүрiп, жердi кетпендеп жатты. Кенет ол кетпенiн иығына салып, ауылдан шығып келе жатқан баласын көрдi. Чоның жарасы Куанг берген дәрiнiң арқасында тез жазылды. Бiрақ ол әлi де әлсiз болатын. Әкесi оған жатып, бiраз демал деп айтып көрiп едi, бiрақ Чо көнбей қойды. Ол еңбексiз отыра алмады.

	Иығына кетпенiн салған баласын көрiп, Дау: «Егер ол күзетке немесе қоршау жасауға келе жатса, ештеңе емес, ал егер ол мына күйiп тұрған күннiң астында тастай болып сiресiп қалған жердi кетпендегiсi келсе ше, тағы жатып қалады-ау, онда оны қайтадан сауықтыру қиынға түсер» деп ойлады.

	Ол жұмысын тастай берiп, жақын келген Чодан:

	– Сен не үшiн келдiң? – деп сұрады.

	Чо әкесiмен қатарласа тұра қалып, кетпеннiң сабын ұстай бергенде, Дау қарсылық бiлдiре:

	– Мен сенiң демалғаныңды қалаймын! Ал жұмысты әбден айыққан соң iстерсiң! – дедi даусын көтере сөйлеп.

	– Әке, маған өзiңiзбен бiрге жұмыс iстеуге рұқсат етiңiзшi, – деп өтiндi Чо. – Үйде жатып, аштан өлгiм келмейдi...

	– Егер сен аш болсаң, мен сенi асыраймын! – дедi әкесi мейiрлене. – Ал егер сен өлiп қалсаң, маған өте қиын болады!..

	Баласы ешбiр жауап қатпастан, жұмысқа кiрiсiп кеттi. Дау жер аударуды тоқтатып, не iстерiн бiлмей бөгелiп қалды. Ал Чо болса, үн-түнсiз жұмысын жалғастыра бердi.

	Дау қатты ашуланды, бiрақ бiрбеткей баласын көндiре алмайтынын сездi. Осы кезде егiстiкке Тик келдi. Ол ауыл комитетiнен келе жатыр едi. Тик алыстан дауыстап:

	– Ау, Чо шырағым, сен жұмысқа шыққансың ба?!

	Неғып аяғына дейiн емделмедiң?! – дедi.

	Тик Чоның ағайыны болатын. Дау оның сөзiн iлiп әкеттi:

	– Мен оған жұмысқа шығуға әлi ертерек десем, тыңдайтын емес. Қарашы өңiн, сүлiк сорғандай бопбоз...

	– Тик, сен жиналыста болдың ба? – деп сұрады Чо.

	– Иә, болдым, – деп жауап қайтарған Тик, артынша басын қайта-қайта шайқап, – Чо, сен тезiрек үйге қайтшы. Мұндай жұмысқа буйволдың өзi әрең шыдар, ал сен әлi әлсiзсiң ғой, достым, – дедi.

	Дау өзiн жақтайтын адамның табылғанына қуанып кеттi.

	– Иә-иә, сен айтшы жөнiн, әйтпесе ол менi тыңдағысы да келмейдi...

	Чо бiрдеңе деп қарсыласқысы келiп едi, бiрақ Тик оның сөзiп бөлiп:

	– Әзiрге демал. Сосын мен сенiмен жақсылап сөйлесуiм керек, – дедi.

	Чо Тиктiң жәй келмегенiн түсiндi. Тегiнде оның бiр маңызды жұмысы болуы керек. Чо кетпенiн иығына салып, Тиктiң соңынан ердi. Қоштасарда Тик Дау ағайға:

	– Ағай, сiз ендi жұмысқа өзiңiз мұқият боларсыз. Соңғы кездерi жиналыстармен айналысып, қолым тимей жүр. Тiптi кетпен ұстаудың еш ретiн таппай-ақ қойдым. Ал есесiне, менiң әйелiм бейiттiң жанынан бiр саодай жер шапты, – дедi.

	– Әйел үшiн ол дегенiң, әрине аз шаруа емес, бәрекелдi, нағыз азамат екен! – деп жауап бердi Дау.

	Тик Чомен бiрге ауылға бет алды. Дау тағы да кетпенiн ұстады. Жұмыс iстеп жүрiп, ол өз баласы туралы сүйсiне ойлады. Құдай әкелi-балалы екеуiнiң мiнезiн екi түрлi етiп жаратса да, оны қалай жақсы көрмессiң. Жалпы, ол сондай тiлалғыш бала, оған артық сөз айтудың да керегi жоқ. Егiндiктегi жұмыс болсын, қоғамдық жұмыс болсын, қолына алған iске жан бiтiредi. Негiзiнен осының бәрi тек халық өкiметiнiң тұсында ғана жүзеге асуда. Ал егер өмiрлерi бұрынғыдай болса, таңның атысынан күннiң батысына дейiн бiреудiң жұмысын iстеп, малайлықтан аса алмас едi. Ендi мiне, өз алдарына тiршiлiк етуге мүмкiндiктерi бар. Тегi, оны үйлендiрудi ойластыратын уақыт та жеттi-ау. Оның үстiне, үйлендiру мәселесi қазiр бiршама жеңiлдедi ғой. Дегенмен де, бұл жағын дұрыстап ойластыру керек... Халықтық соғыс бiр-екi жылға созылса ше... Сондықтан үйлендiрудi ұзаққа соза берудiң, бүкiл ел азат болғанын күтудiң қажетi жоқ шығар... Егер оның шешесi қазiр тiрi болса, бұл iстi әлдеқашан-ақ, тындырған болар едi... Иә, оған кiмдi әперсек екен?..

	Даудың ойы кiшi баласына ауды. Қазiр ол ТхайХок ауылында Хьеумен, Баи апаймен бiрге Баидың сiңлiсi шаруа әйел Фанның үйiнде. Хьеу туған ауылына келiп, Сонды өзiмен бiрге алып кетуге Дау ағайды көндiрдi. Ол оны тiптi Чомен сөйлеспей-ақ алып кеттi. Хьеу қандай мейiрiмдi қыз!

	Осындай ойларға берiле жүрiп, Дау жұмысты да өндiре iстедi. Ол құлашын әрбiр сiлтеген сайын, үлкен кетпен жердi ойып түседi. Шабылған жер бiртегiс аударылып түсiп жатыр.

	Бұл кезде ауылға бара жатқан Чо мен Тик жол үстiнде аса бiр маңызды мәселенi талқылауға кiрiскен. Чо жақында Тиктiң аудан мен провинцияның басшылары бас қосқан жиналысқа қатысқанын бiлдi. Түн ортасында басталған партия жиыны таң атқанша созылыпты. Чо партия мүшесi емес едi, бiрақ Тик оған өзiнiң партиялық жұмысы туралы жиi-жиi айтып беретiн. Бұл жолы да Тик Чоға әлгi жиналыста талқыланған басты мәселелер жөнiнде жолшыбай айтып келе жатты.

	– Дұшпан жеңiлiске ұшыраған сайын озбырлығын арттыра түседi және басып алынған аудандарда тiнту операциясын күшейтедi, сондай-ақ азат аудандарға жиi-жиi шабуыл жасауға тырысып бағады дегендi айтатын көрiнедi басшылар. Соңғы уақыттарда дұшпан барлық жерде жеңiлiске ұшырауда. Әсiресе олар Хоа-Бинь провинциясында қатты соққы жедi. Бiздiң провинцияда олар Тай-Нгуэнде ойсырай талқандалды. Ендi жазға қарай бiздi шабуылға шығады деп қорқады. Мiне, сондықтан да жау жағы қаумалап ұстауды күшейткен. Бiздiң ауылда староста қоюға асығатыны да сондықтан. Ойда-қырда олар бiздiң провинциядағы партизандар қозғалысын тезiрек тұншықтырғысы келедi.

	Тик азырақ кiдiрдi де, қайтадан сөйлеп кеттi:

	– Қазiр ауданымызда дұшпан батыл қимылдай бастады, өйткенi олар бiздiң соғыстан әбден шаршағанымызды, аш-жалаңаш жүргенiмiздi жақсы бiледi. Қарсылық көрсету соғысы кейбiр жерлерде бес-алты жылдан берi жалғасып келедi, ал бiзде екi жыл бойы қатарынан қуаңшылық болып, егiн шықпай қалды. Жұрт мұқтаждық пен қиыншылықтың адам төзгiсiз азабын шегуде. Дұшпан осыны пайдаланып, экономикалық қысымды одан сайын асқындыра түспек. Атап айтқанда, олар бiздiң тамыз айында егетiн егiнiмiздi қалайда еккiзбей тастауды алдарына мiндет етiп қойып отыр. Егер тамызда егiн егiлмесе – бiзге аштан қырылу қаупi төнiп тұр. Ал аштық – күрестi тоқтату деген сөз. Солай емес пе?

	Тик сөзiн аяқтап, Чоның бетiне қарады. Ол манадан берi Тиктi мұқият тыңдап келе жатқан. Тик өзiне сұрақ қойғанда, ол және бiр нәрсе қосып айтатын шығар дегендей үн-түнсiз қалды. Тик әңгiмесiн әрмен қарай жалғастырды:

	– Ендi жағдайымыздың қалай екенiн түсiндiң бе? Ал мен мұның бәрiн бұрын бiлген жоқ едiм. Қазiр президент Хо, партия мен үкiмет қалай болған күнде де халықтың, Қарсылық көрсету ұйымының күштерiн нығайту керек екенiн атап көрсетiп отыр. Сондықтан бiз, мiндеттi түрде тамыз егiнiн егуге мүмкiндiк туғызу үшiн, шаруаларды жан-жақты қорғауымыз керек. Бiздiң провинциялық партия комитетiнiң хатшысы өте тауып айтты. Ол: «Қазiр бәрiн де буйвол шешедi!» – деп едi, бұл өте дұрыс айтылған сөз. Саған түсiнiктi ме ендi?

	Чо ден қоя тыңдады. Ол әлi де жете түсiнбегенiмен:

	– Иә! Демек, дұшпандар буйволдарды тартып алуға немесе оларды атып тастауға кездейсоқ килiккен жоқ екен ғой. Ойда-қырда, олар бiздiң егiн егуiмiзге бөгет жасамақшы болған десеңiзшi! – деп жауап бердi.

	Тик оның сөзiн мақұлдай басын изедi де, сөйлеп кеттi:

	– Иә, бұл осылай! Олар бiздiң буйволдарымызды айдап әкетiп қырып тастады, бiзге тамызда егiн егуге кесiрiн тигiздi. Шаруалар мұны түсiнуi керек. Егер бiз қалған буйволдарды аман сақтай алсақ, онда жердi жырта да, тырмалай да, тiптi қазiргiдей қуаңшылықта құдықтан су тасып әкеле де аламыз.

	– Қазiр тұрғындардың бәрi өздерiне тиесiлi жерлерiн тастап, ауылдан кетiп қалды, – деп Чо оның сөзiн бөлiп жiбердi. – Ал буйволдарын аман сақтап қалу үшiн, оларды тылға айдап тастады. Әзiрге буйволдар ауылға қайтарылған жоқ, сондықтан жердi шаруалардың өздерi өңдеуге тура келедi.

	– Әрине, – дедi Тик онымен келiсiп. – Сен менiң ойымды оқып тұрғандайсың. Қалай болған күнде де буйволдарды аман сақтап қалуымыз керек. Екiншiден, жұрт қайтып келiп, жұмысқа кiрiсуi тиiс. Тамыз егiсiн ұйымдастыруға, ауылдың қорғанысын арттыруға, партизан отрядын нығайтуға барлық күшiмiздi жұмылдыруымыз керек. Партизандардың қазiргi басты мiндетi – қалайда буйволдарды аман сақтап қалу.

	Ол ақырын, бiрақ әрбiр сөзiн нықтай, барынша ұғынықты етiп сөйлеп келедi.

	– Кеше осы мәселелер егжей-тегжейлi талқыланды. Көпшiлiгi бұл жөнiнде қате көзқараста жүр екен. Мен өзiм басым «партизандардың қарсылығын кездестiрген сайын жау ерегiсiп, қаумалап ұстауды барынша көбейте бередi» деген Чаның пiкiрiне ешуақытта қосылған емеспiн. Бiрақ, шынымды айтсам, партизандардың мүмкiншiлiктерiне мен де толық сенбеп едiм. Мен тек тұрақты армияға ғана сенетiнмiн. Рас, тек бұл жөнiнде ешкiмге ашық айтқан емеспiн. Бiрақ барлық үмiтiмдi тұрақты армияның келуiне артқанымды мойындаймын.

	Тик Чоға қарады.

	– Жұрттың бәрi тұрақты армияның келуiн армандап, жаудың күзет орнын тек армияның күшiмен ғана жоюға болады деп даурыққан дуалдың жанындағы түн есiңде ме? Сонда мен оларды iштей қостағанмын, бiрақ үндемедiм...

	Тик ұзақ сөйледi. Ол қазiр тұрғындардың екiге бөлiнгенiн, бiр бөлiгi Тхай-Хок қауымына орналасып, старостадан төлқұжат алып, жанын сақтап қалуға үмiт артатынын, ал екiншi бөлiгi, қайсыбiр жүректiлерi, өз ауылында қалғанын, алайда олардың өзi тек тұрақты армияның келетiндiгiне, солардың құтқаратындығына ғана сенетiндiгiн айтты. Әйткенмен де, қазiр партизандар басты күш болып табылады. Олар ауылдың қорғанысын ұйымдастырып, жұрттың егiстiкке шығуына жағдай туғыза алады. Бiрақ бiз партизандық күреске дұрыс көңiл бөлмей отырмыз. Сондықтан бiз бұдан былай халықтың партизандық күрестiң ерекше маңыздылығын түсiнуiне көмектесiп, өз күштepiне сенетiндей етуiмiз керек.

	Тик Чоға қарап:

	– Сол түнi сенiң ашуланып, «Тактика жөнiнде мылжыңдайды, ал күзет туралы қамқорлық жасамайды!» дегенiң әлi есiмде, – дедi күлiмсiреп. – Сен дұрыс айттың. Ең алдымен бiз өз мiндетiмiздi орындауға қамқорлық жасауымыз керек. Бiздiң күштi партизан отрядымыз болса, тұрақты армия келсе, бiз барлық қиындықты да жеңемiз.

	Тиктiң мақтағаны Чоны бiраз жiгерлендiрiп тастады. Ол да дәл осылай, аға жолдастың айтқанындай ойлаған-ды. Әрине, егер тұрақты армия келсе өте жақсы болар едi, бiрақ оның келуiне дейiн бiрқатар мәселелердi шешудi ойластыру қажет. Қол қусырып отыруға немесе тұрақты армияның келуiн күтiп, қауiпсiздеу жерге қоныс аударуға болмайды. Егер, тiптi жұрттың бәрi ауылды тастап кетсе де, Чо ешқайда кетпейдi және жалғыз қалса да кеудесiнде жаны тұрғанда өз мiндетiн орындайды.

	Тик Чоның ойындағысын дөп басып тапқандай, ойлы түрде:

	– Алайда партизан отрядының қатары толықпаса немесе онда тек жалғыз-ақ адам қалса, ол қаншама белсендi болғанымен бәрiбiр оның еңбегi зая кетедi. Сен ойлап көршi, бiздiң ауылдастарымыз керi қайтпаса, бiз екеумiз қалған партизандармен бiрге күрестi жүргiзе аламыз ба? Әрине, жоқ! Тiптi жүргiзген жағдайдың өзiнде нәтижесi мардымсыз болады!

	Тик жасы кiшi жолдасына партизан отрядының жұмысын қайта құрғанда ең алдымен халыққа сүйену керек екенiн тәптiштей түсiндiрдi. Халықта жауынгерлiк жiгер пайда болғанда ғана, халық бiрлескен күреске тығыз топтасқанда ғана, қоғамдық ұйымдар нығайғанда ғана партизан отряды мейлiнше күш алады. Партизан отрядына осы ұйымдардың ең белсендi өкiлдерi кiруi тиiс. Партизандардың күресi олардың жұмысымен тығыз байланысты болуы қажет. Бұлар ең бастысы, партия ұйымымен етене қарым-қатынас жасағаны жөн. Чо партия мүшесi болмаса да, Тик оған толық сенетiн едi. Сондықтан партия ұйымының жұмысындағы кемшiлiктердi де ашық айтты. Партия ұйымы партизан отрядына басшылық жасай алмады. Шаруалар одағының жұмысын басқарған партия ұйымы хатшысының орынбасары партизан отрядының жұмысына бақылау жасамады. Бұл мәселелермен тек партия ұйымының хатшысы, әрi партизан отрядының комиссары Кхань және отрядтың командирi Фан ғана айналысты. Кейбiр партия мүшелерi партия жұмысының ауырлығын сылтау етiп, осы күнге дейiн партизан отрядына кiрген жоқ. Егер партия мүшелерi партизан отрядына кiрмесе, онда өзгелерден не талап етуге болады?

	Шаруалар туған ауылына қайту үшiн барлық мүмкiндiктi пайдалану керек екенiн, тек осылай еткенде ғана партизан отрядын қайта құрып, оның қатарын толықтырып, нығайтуға болатынын Тик тағы да атап көрсеттi.

	– Бiрiншiден, бiз жұртты ауылға қайтуға қалайда көндiруiмiз керек, екiншiден, күзеттi жаңаша ұйымдастырып, күшейтуiмiз қажет. Күзет жақсы ұйымдастырылса, тұрғындардың өздерi-ақ қайтып оралады. Олар неғұрлым көбiрек қайтса, солғұрлым бiздiң партизан отрядымыз күштi болмақ.

	Қандай мiндеттердi орындау керек екенi Чоға ендi түсiнiктi болды, сондықтан да ол қызына сөйлеп:

	– Яғни бiз, бiрiншi кезекте, тұрғындардың тезiрек ауылға қайтуы үшiн күресетiн боламыз. Сондай-ақ бiз, партизан отрядын нығайтуға тиiстiмiз. Менiңше, ол үшiн ең алдымен отрядтан тұрақсыздардың, опасыздардың бәрiн қуып шығып, отрядқа жаңа белсендi мүшелердi тарту керек сияқты, – дедi.

	– Сенiңше кiмдердi тарту керек? – деп сұрады Тик. Чо бiрнеше адамдардың есiмiн атады, соның iшiнде Льеу де бар едi.

	Бос уақытының бәрiн Льеу қорғаныс дуалында өткiзетiн. Ол күн демей, түн демей өз бетiнше күзетке бара беретiн. Әдетте Льеу:

	– Күзетке бару, партизандармен бiрге жауға қарсы күресу қанша қауiптi болғанымен, Хюенiң үйiнде жүргеннен әлдеқайда тәуiр ғой. Мен Хюенiң үйiнде жұмысқа өгiзше жегiлетiнмiн, ал сол еңбегiмнiң өтемi тепкi мен қарғыс болатын, ұрыс-керiстен көзiм ашылмайтын, – дейтiн.

	Льеу Тик пен Чодан менi партизан отрядыңа алыңдаршы деп, жиi өтiнетiн. Ол қызды-қыздымен:

	– Партизандармен бiрге күресуге маған ендi ешкiм де тыйым салып, әмiр өте алмайды! – деп айтып салатын.

	Оның кiшкене кезiнде шешесi ауыл-ауылдарды аралап, қайыр тiлейтiн. Осылайша ел жағалап жүрiп, ол Хонг-Фонг қауымына келiп тоқтаған едi. Шешесi өлген соң, Льеудi Хюе үйiне алып, малайлықта ұстады. Кейiн Хюенiң бүкiл отбасы Тхай-Хокке көшiп кеткеннен кейiн, Льеуге бостандық тидi. Ендi оның өз еркi өзiнде, ойына алғанын ешкiмге жалтақтамай iстейтiн болды. Негiзiнен Хюе ауылдан кетпей тұрғанда-ақ Льеу одан партизан отрядына кiруге рұқсат сұраған-ды. Бiрақ бұл туралы Хюенiң тiптi тыңдағысы да келмеген. Льеу бiрнеше күн көз жасын көл қылып жылап жүрдi... Ендi мiне, қазiр оның басы азат, оған партизан отрядына кiруге ешкiм бөгет бола алмайды.

	Чо Льеудi партизан отрядына ұсынғанда, оның жақсылығымен қатар, кемшiлiгiн де жасырмады. Льеу Хюенiң үйiнен қашып кеткеннен кейiн бала жiгiт көбiне жақын ауылдарда сандалып жүретiн де қоятын. Ауылдастары Льеуге, егiстiкте жұмыс iстесеңшi деп, талай рет ақылдарын да айтқан, бiрақ ол ешкiмдi тыңдамады. Тянның оған күрiш пен бататты аз қалдыратындығы сонша, Льеу көбiне аш жүретiн едi. Жұмыс iстеудiң орнына, ол ауылда босқа сандалды. Осылардың бәрiн есiне түсiрген Чо бiр сәт ойланып тұрып, былай дедi:

	– Шынын айту керек, ол батыл жiгiт. Бiрақ сен, ең жақсы белсендi ғана, басқасын былай қойғанда, егiс жұмыстарына белсене араласатын адамдар ғана партизан бола алады дедiң ғой. Ал мына жалқау ауылда қыдырып жүрудi бәрiнен де артық көредi. Сонда ертеңгi күнi қалай болар екен?..

	Тик күлiп жiбердi.

	– Жә, сен оған тiптi шамадан тыс талап қойып тұрсың. Ол жас адам емес пе, оның қыдырғысы, көңiл көтергiсi келедi. Күнi кешеге дейiн оны Хюенiң үйi қатты қысымда ұстады. Ал қазiр ол томағасы алынған бүркiттей бостандыққа шықты, сол үшiн ғой оның алшаң басып жүргенi. Бiрақ Льеу өте батыл жiгiт, егер оның тiлiн тапса, одан жақсы партизан шығады.

	Тиктiң мына сөздерi Чоның көкейiне қона кеттi. Демек, ең бастысы, Льеудiң батылдығы, ал қалған қасиеттердi жетiлдiре беруге болады. Чоның пайымдауынша, егер адам жасық болса, тiптi оның басқа қасиеттерi жақсы болса да, оны партизан отрядынан шығарып тастау керек. Осы жерде Чо Тяндi есiне түсiрiп:

	– Отрядтың командирiне лайықты кiсiнi де ойластыру керек. Қазiр бiздiң отрядымыз, шынында, басшысыз қалды ғой, – дедi.

	Тик мырс етiп күлiп жiбердi.

	– Иә, оның рас...

	Кханьнiң азат ауданда жұмыс iстеп жатқанына бiрталай уақыт болды... Фан қаза тапты... Тян болса Тхай-Хокке қоныс аударды...

	Кейiнгi партбюро мәжiлiсiнде өзiн партизан отрядының комиссары әрi командирi етiп тағайындағанын Тик Чоға осы арада ғана айтты. Ол сабырлы қалыпта:

	– Партия ұйымы маған өзiме көмектесе алатын партизан отрядының жаңа командирiн әзiрлеудi тапсырды. Жалғыз өзiме қиын соға ма деп корқамын, өйткенi жұмысым тым көп қой.

	– Менiңше, – дедi Чо, – сен көмекшiсiз-ақ жұмысты атқара аласың. Шындығына келгенде, егер саны бар, сапасы жоқ бiреу болып, барлық жұмысты өзiң iстейтiн болсаң, ондай көмекшiнi тағайындаудың қажетi қанша?!

	– Иә, қазiр бiзге Тян сияқты емес, жақсы басшы керек!

	Чо Тиктiң өзiн командир етiп тағайындағысы келетiнiн түсiндi. Мүмкiн партбюро бұл мәселенi алдын ала талқылаған да шығар. Өткенде бiр рет бұған командирдiң көмекшiсi болуға ұсыныс жасап едi ғой. Чо бұл жолы жаңа ұсыныстан бас тартқысы келген жоқ, бiрақ Тяндi ойлап:

	– Егер бiз партизан отрядын нығайтуды ойласақ, онда қорқақ партизандарға не iстеймiз? – деп сұрады.

	Тик Чоның кiмдi тұспалдап тұрғанын түсiнген жоқ. Әсте, Хоэнi меңзеп тұр-ау деп ойлады. Тик Чо мен Хоэнiң арасындағы кикiлжiңдi жақсы бiлетiн. Жақында ғана бiр жайсыз оқиғаға оның өзiнiң де араласуына тура келген-дi.

	Тян Тхай-Хокке кеткеннен кейiн, бұл Хоэнi Чоның тобына қосқан болатын. Бiр күнi ертеңгiсiн Чо Хоэге қорғаныс дуалының жанындағы бұтаның iшiнде тұрып қарауыл қарауды тапсырады. Бұтадан күзет орны анық көрiнетiн. Осыны жақсы бiлетiн француздар бұталарды жиi атқылайтын. Сөйтiп жүрiп олар ауылдың бiрнеше тұрғынын өлтiрдi... Сондықтан да партизандар күзет орнын ол жерден қашығырақ маңға көшiрген болатын. Бiрақ соған қарамастан Чо Хоэге бұрынғы орынды күзетуге бұйрық бередi. Алайда Хоэ оның айтқанын тыңдамай басқа жерге барып тұрады. Сол кезде қатты ашуланған Чо оны бұтаның iшiнде отыруға мәжбүр етедi. Содан екеуi ренжiсiп, ұрсысып қалады. Осы жайтты бiлiп қойған Тик бұтаның iшiндегi Хоэге Льеудi жiбередi. Льеу келгеннен кейiн Хоэның көңiлi орнына түседi.

	Осы оқиғаны есiне түсiрген Тик Чо Хоэнi партизан отрядынан шығарып тастағысы келiп тұрған шығар деп ойлады. Ол Чоға күлiмсiрей қарап:

	– Хоэ әлi бұтаның iшiнде күзетiп жүр ме? – деп сұрады.

	– Иә, ол қазiр бұған үйренiп кеттi, бүгiнде жалғыз өзi-ақ күзетке шыға бередi. Шынын айтқанда, бiр рет Льеу оны қатты қорқытты, содан кейiн Хоэ қорқуды қойды.

	Тик бұған бiрден көңiл аударып:

	– Льеу оны қалай қорқытып жүр? – дедi.

	Тик қатысқан партбюроның мәжiлiсiнен кейiнгi күнi Чо бұтаның iшiнде күзет деп, Хоэге тағы да бұйрық бергенiн айтты. Хоэ Льеуден күзетке бiрге баруын өтiнедi. Льеу бұған қарсы болмайды. Бiрақ тап сол жерде оған бiр қылжақ ой келедi. Олар бұтаға жеткеннен кейiн, Льеу жақын жерде тұрған ағашқа шығып алып, айқай сала француздарды cөгe бастайды. Сол-ақ екен француздар ағашты атқылауға кiрiседi. Бiрақ Льеу дереу ағаштан секiрiп түсiп, жауды мазақтап, санын шапақтайды. Содан атыс тоқтаған сәтте ол қайтадан ағаштың басына шығып алып, француздарды сөгуге және кiрiседi. Француздар тағы да оқ жаудырады, бiрақ Льеу жерге қайта секiрiп түсiп, түк болмағандай карқылдай күлiп, қарсыластарын мазақтауға көшедi. Хоэ, бұл қалжыңыңды қойсаңшы деп, Льеуге жалынады. Бiрақ балаң жiгiт оны тыңдамайды, өздерiнiң күзет уақыты бiткенше әлгi қылығын әлденеше рет қайталайды. Ақыр аяғында бұл «ойын» Хоэға де ұнап кетедi. Ол ендi бұтаның iшiне алаңсыз жайғасып алып, Льеудiң «өнерiн» тамашалауға кiрiседi... Мiне, осыдан кейiн Хоэ күзетке жалғыз шығудан қорықпайтын болады.

	Чоның әңгiмесiн жымия тыңдаған Тик соңына таман күлiп жiбердi. Бiрақ артынша байсалды қалыпқа ауысып: – Мiне көрдiң бе Хоэнi батылдандыру Льеудiң қолынан келген. Бiрақ сендер оны бұлай бекер қорқытқансындар. Мәселен, Хоэ бұтаның iшiнде күзетуге қорықты, бiрақ сен оны күштеп жiбердiң, ал Льеу болса француздарға бұтаны атқылатты. Былайша қарағанда, бұл әдiспен сендер оны батылдандырдыңдар, бiрақ менiңше, бұрыс жолды таңдаған сияқтысыңдар. Тiптi Хоэ сенiң тобыңа бармай тұрғанның өзiнде, сен оны күзетке зорлап жiбергенiң есiңде ме?

	Әдетте француздар ауылға шабуыл жасауға оқталғанда, партизандар дабыл бойынша белгiлi бiр жерге жиналып, тосқауыл жасайтын. Бiрақ ондайда Хоэ келмейтiн. Партизандардың жиналуына берiлген дабылды естiген кезде су жүрек Хоэ басы ауған жаққа зыта жөнелетiн. Бiр жолы Чо оның жолын бөгеп, партизандар жиналатын жерге баруға мәжбүр еттi. Кейiнiрек партизандар Хоэнiң бұл қылығын талқыға салды. Бәрi қорқақты қатты сынады. Сонымен бiрге Чоны да аяп қалған жоқ.

	Тик осы жағдайды еске түсiрiп едi, Чо ызалана бастады.

	– Иә, айтуға оп-оңай! Жарайды, сенiкiн дұрыс-ақ делiк, бiрақ мен дәл қазiргiдей қысылтаяң кезде оны қалай әлпештеп отырмақпын?! Мұндайда өз-өзiңдi қайтiп қана тежерсiң?!

	Тик сәл ойланып қалды.

	– Бiрде дабыл қағылған кезде бiз Хоэге заттарын жасыруға көмектестiк, сол сәтте ол өзiн әлдеқайда байсалды ұстағанын байқадым. Егер сол уақытта оның қасында болсаң, оның ештеңеден қорықпағанын сен де көрген болар едiң.

	Чо үнсiз тыңдап келедi, Тик әңгiмесiн жалғастыра бердi:

	– Оның қасында болып, көмектесiп, оны төзiмдiлiкпен тәрбиелеу керек. Қысылтаяң кезде кейде басқалардың да ұнжырғасы түсiп кетедi. Сонда немене, солардың бәрiн партизан отрядынан дереу шығарып тастау керек пе?!

	Бiрақ Чо Хоэнi отрядтан шығарғысы келген жоқ едi. Тик оны дұрыс түсiнбей келе жатыр. Чо Хоэге ызаланса да балағат сөздердi төпеп, талай рет оған ұрысса да, бiрақ оны партизан отрядынан шығару туралы ойлаған емес. Шындығына келгенде, Хоэ ТхайХокке көшкен жоқ қой. Егер оны партизан отрядынан шығару керек болса, онда Тяндi не iстемек? Тян ТхайХокке орналасып алған соң, Хонг-Фонгқа тек андасанда ғана келетiн болды. Тик оны бiрнеше рет кездестiрдi. Онымен әңгiмелестi де, бiрақ Тян әрқашанда:

	– Түсiнем! Бәрiн де түсiнем! – деп күле жауап берумен құтылып келедi.

	Күн батысымен-ақ Тян Тхай-Хокке қайтатын. Соңғы күндерде Тиктiң қолы тимей, Тянмен сөйлесудi Луанға тапсырған-ды. Бiрақ Тян мұғалiммен де жөндi сөйлескiсi келмептi.

	Чо: «Әсте, бiз Тяндi дұрыс тәрбиелей алмай жүрген сияқтымыз... Сондықтан да ол осындай болып шықты... Демек, оны отрядта қалдырып, қайта тәрбиелеуге тырысып көру керек...» деп ойлады.

	Сол үшiн де Чо Тиктен:

	– Ал Тяндi қайтемiз? – деп тiкесiнен сұрады. Тик ойланып қалды.

	– Тяндi қайтемiз? Соңғы уақыттарда ол өзiн қалай ұстап жүр? – дедi ол көкейiндегi сұрақтарын естiрте қайталап. – Байқаймын, бұрынғысынша Тхай-Хокке кетiп қалып жүр ғой деймiн. Ол әкесiнiң үйiне әлi орналасқан жоқ па екен, бiлмеймiсiң? Бұл маңызды мәселе. Мүмкiн ол бiзбен де байланысын үзбей, сонымен бiрге француздармен де iлiнiскiсi келмейтiн шығар. До Бьен соқыр емес, Тяндi өз жағына тарту үшiн ештеңенi бiлмегенсiп, ештеңенi сезбегенсiп жүр ғой. Қалай болғанда да ендi Тян отряд командирiнiң көмекшiсi бола алмайды. Мұны оған түсiндiру керек. Оны көзi жоқта қатардан шығарып тастауға болмайды. Әрi оның партизан отрядында қалар-қалмасын жұртқа жария етудiң де қажетi жоқ...

	Чо Тиктiң не туралы айтқанын анық ұға қойған жоқ. Оның түсiнбей келе жатқанын Тик те сезiп, күлiп жiбердi.

	– Достым, сен мәселенiң бәрiн қолма-қол шешкiң келедi ә?! Бiрақ олай ету оңай емес...

	Олар Чоның үйiне келiп, аулаға кiрдi де сондағы ағаштың түбiне отырып, әрмен қарай әңгiмелестi. Чо кетпеннiң сабын алып, қасындағы дақылдық ағаштың бұтақтарын қаға бастады. Оның әрбiр қимылына зер сала қарап отырған Тик кенет күтпеген жерден биязы, жұмсақ дауыспен:

	– Менiң байқауымша, Чо, сен соңғы кезде қатты өзгерiп кетiпсiң, тым қаталсың, жұртқа талап қойғышсың... – дедi.

	Тик Чоға оның Тхай-Хокке көшiп кеткен адамдар жөнiнде терiс көзқараста екенiн ұзақ дәлелдедi. Француз төлқұжатын алған тұрғындарды, сондай-ақ француз базарына баратын әйелдердi беталды кiнәлауға болмайды... Тик Чоның Хьеуге әдiлетсiз де қатал қарайтынын айтуды да ұмытқан жоқ.

	Чо отряд командирiн тыңдай жүрiп, дақылдық ағаштың жапырақтарын үнсiз қағып түсiре бердi. Бiр жапырақты уқалап тозаңмен араластырып тастап, екiншiсiне кiрiсiп кетедi. «Сiрә, Хьеу бәрiн де Тикке айтқан ғой» деп ойлады ол. Сол-ақ екен Чо күлiп жiбердi. «Расында, Тиктiң ақыл-кеңесi дұрыс. Адамдармен жұмсағырақ болғаны жөн-ау. Хьеудi текке өкпелеткен екенмiн ғой. Иә, Хоэге де өрескелдiк жасаппын. Ал Тян ше... Әлбетте, Тянға қаталырақ болу керек, әрi оған қатысты бұны ешкiм де кiнәлай алмайды. Иә, жалпы, көп мәселелер жөнiнде Тик дұрыс айтады...»





Алтыншы тарау


	СОҒЫС ҚАШАН БIТЕР ЕКЕН?

	Тик партизандардың жиналысын шақырды. Жиында партизан топтарын қайта құру туралы мәселе қаралды. Бұл жөнiнде Тян да алдын ала хабарланған едi, бiрақ ол жиналысқа келмедi.

	Хьеу жиналысқа бара жатып, оған бiрге барайық дегенде:

	– Жиналысқа барып керегi не?! Олар жиналыссызақ бәрiн келiсiп қойыпты, – деп жауап қайтарды.

	Сол күнi Тян Фан апайдiкiне келiп, Хьеудiң қайтып келуiн ұзақ күттi. Ол мұнда жиi келетiн. Тян үйiнен кеткенше Фан апай үрейленiп отыратын. Тек қонақты өкпелетiп алам ба деп қорыққандықтан, онысын сездiрмеуге тырысатын. Баи мен Хьеу оның үйiнде жасырын тұратын, осының өзi де Фан апайды едәуiр мазалайтын. Ендi мiне, партизандармен байланысы бар бөгде еркектiң өз үйiнде отырғаны бәрiнен де қауiптiрек едi. Тян өзiнiң әкесiнiң үйiнде де жасырын тұратын, ал Фанның үйiне ашықтан-ашық келедi, бұған қайтiп үрейленбейсiң?

	Дегенмен осыншама қауiпке қарамастан, оған Тяннiң келгенi ұнайтын: Баи апайдың үйiндегi «Батысқа саяхат», «Құдайлар» деп аталатын қытай романдарын, «Тхань Сань», «Фам Конг», «Кук Хоа» дейтiн Вьетнам поэмаларын дауыстап оқуды Тян өте жақсы көретiн. Хьеудiң бос уақыты көп болғанымен, оның бұл кiтаптарды оқығысы келмейтiн. Фан мен Баи апайлардың көңiлiн тауып, келген сайын Тян үнемi дауыстап кiтап оқып бередi, сондықтан да жас жiгiт оларға ұнайтын.

	Басып алынған аудандарда жарықты ерте өшiрiп, ерте жату керек. Ал Тян келгенде Фан шамды көлеңкелеп қойып, ол кiтап оқуға кiрiсетiн де, екi әйел төсектерiнде жатып, түн ортасы ауғанша оны тыңдайтын. Сол кеште Тян «Батысқа саяхат» романын оқыды.

	Хьеу жиналыстан келдi де, Тян оқуын тоқтатты. Түннiң бiраз уақыты болған кез, бiрақ әлi де болса күндiзгi ыстық басыла қойған жоқ. Хьеу табалдырыққа отыра кеттi. Тянға жиналыста не болғанын айта бастады. Тик партизан отрядының қайта құрылатындығы жөнiнде әңгiмелептi. Тян ауылға қайта оралып, жұмысқа кiрiседi деген сенiмде едi ол.

	Тян маған бәрi бiр деген сыңаймен:

	– Жұмысты кiмнiң iстегiсi келсе, сол-ақ iстесiн! – дедi.

	Хьеу Тяннiң сөзiне құлақ қоймай, партизан топтарын өсiру жоспары туралы айта бердi.

	Бұл сөздi жақтырмаған Тян:

	– Барлық тапсырмаларды партия мүшелерi өзара бөлiсiп алғанын көрiп тұрмын! – дедi тәкаппарлана қитығып.

	Ашуланған Хьеу оған жалт қарады.

	– Бiз отрядқа бұрын партизан болмаған, ең алдыңғы қатардағы жолдастарды қабылдағымыз келедi. Оларды сынауды қоя тұрып, ең алдымен барынша қолдауымыз қажет. Олардың партизан отрядына кiргенiн құттықтауымыз керек. Партизан отрядына кiре отырып, олар өздерiне ауыр мiндеттер алады да, жеке басының пайдасы туралы қам жемейтiн болады.

	Хьеудiң ашулы сөздерi әсер еттi бiлем, Тян бiраз жуасып:

	– Мен бұларыңа ешқандай қарсылық бiлдiрiп отырғаным жоқ қой. Бұған мен де келiсемiн... – дедi қипақтап.

	– Бұл жолдастардың бәрi бiрдей партия мүшесi емес. Мысалы, Льеу – партияда жоқ, ал оны да партизан отрядына алды! – дедi Хьеу.

	Тян таңдана әрi табалай:

	– Отрядқа Льеу де кiрдi ме?! – дедi қарқылдай күлiп. – Оның онан да буйволдардың табынына қосылғаны тәуiр болар едi! Бәрiбiр онан партизан шықпайды! Оның қорлауына ашуланған Хьеу Льеудiң Тяндi жиналысқа сүйреп әкелемiн деп құлшынғанын, Тянға айтып қоюға сәл-ақ қалды. Жау басып алған ауданға көшiп кеткен партизандар жөнiнде Чо мәселе көтергенде, Льеу:

	– Мен оларды осында алып келейiн! – деген болатын.

	– Кәне, ендеше Тяндi әкелiп көршi! – деген отырғандардың бiрi сөзiн қалжыңға бұрып.

	Льеу қалжыңшыға бұрылып, ызалана:

	– Егер әкел десеңдер мен оны алып-ақ келейiн! Meн ендi партизан отрядының жұмысына шын берiлген адаммын! – деген-дi.

	Осы жерде әңгiмеге Тик араласып, жау басып алған ауданға көшiп кеткен партизандар туралы мұндай сөздердi жиналыста көтеру орынсыз екенiн, бұндай көзқарас ортақ iске тек зиянын тигiзетiнiн түсiндiруге мәжбүр болды. Тиктiң осы нұсқауын Хьеу ойында жақсы сақтап қалған-ды. Сондықтан ол Тянға зығырданы қайнап отырса да, ашуын басуға барынша тырысып бақты.

	Тик оған Тянмен дұрыстап сөйлесiп, оған iстiң мән-жайын түсiндiрiп, ол өзiнiң қатесiн түсiнiп, ауылға қайтатындай ету керектiгi жөнiнде талай айтқан. Бiрақ осыларды iс жүзiнде орындау қандай қиын десеңшi! Хьеу жау басып алған ауданға келiп орналасқан басқа ауылдастарымен жылы шыраймен сөйлесе алар едi-ау, ал Тянмен қалай болар екен? Дегенмен де, ол өз-өзiн мейлiнше сабырлы ұстауға тырысты. Қыз Тянға күлiмсiрей қарап, Льеу туралы жаман ойын тастап, оданда ауылға керi оралып, партизандармен бiрге жұмыс iстеу қажет екендiгiн рет-ретiмен айтып шықты. Мұнда тұру қиын әрi қауiптi, сайып келгенде, жау қалай да бұны тауып алады... Хьеу биязы, байсалды сөйлеуге тырысты.

	Түннiң бiр уағы болатын. Баи мен Фан жарықты сөндiрiп, әлдеқашан ұйықтап қалған. Айнала тып-тырыс. Тек ауық-ауық бұл тыныштықты француздардың күзет орны жақтан атылған мылтықтың даусы мен күзет мұнараларынан шыққан дабылдың даусы бұзып жiбередi. Аспанда қаптаған жұлдыздардың жарығымен Тян мен Хьеу бiр-бiрiн анық көре алатын. Алғашында Тян Хьеудiң сөзiне пәлендей көңiл қойған жоқ. Тiптi бетiн басқа жаққа бұрып отырды. Бiрақ бiраздан соң қыздың әңгiмесiне құлақ түре бастады. Ақыр аяғында ол төмен қарады. Хьеу әңгiмесiн аяқтады. Қыздың көзiне қадала қараған Тян қатты күрсiнiп, мұңая былай дедi:

	– Сенiң осы айтқандарыңның бәрiн түсiнем. Партизандар туған ауылын қорғап, дұшпанға қарсылық көрсетуде. Бұл өте жақсы, бұл үшiн – олар жасай берсiн! Бiрақ даңқ Чо сияқты адамдарға ғана керек...

	Тян ендi назарын басқа жаққа аударып, сөзiн жалғастыра бердi:

	– Менi олардың iсiне сенбейдi немесе оларды жек көредi екен деп ойлап қалма! Қарсылық көрсету соғысының жеңiп шығатынына кiмнiң күдiгi бар...

	Ол тағы да ауыр күрсiндi:

	– Жеңiс күнi қашан туады? Ұзаққа созылған бұл соғыс қашан бiтедi? Мына бiздiң ауылды алып қарайықшы: француздарға қарсы күрескенiмiзге алты жыл болды, ал олар барған сайын өршелене түсуде. Көп ұзамай жаулар бiздiң ауылды да басып алады, ол жерге де күзет орнын салып тастайды, староста қояды, сонда қайтемiз? Қалай өмiр сүремiз?

	Тян үндемей қалды. Хьеу оны таңырқай тыңдады. Мұндай болар деп ол күткен жоқ елi. Рас, оның француздар ауылымызды басып алып, бекiнiстер орнатып, староста қоюы мүмкiн деп ойлайтын кездерi болатын. Бiрақ әлi бүкiл уезд, бүкiл провинция, бүкiл ел басып алынған жоқ қой. Демек, басқыншыларға қарсы күрестi жүргiзе беруге мүмкiншiлiк бар. Соңғы кезде, шынында да, француздар бұлардың ауданында бiрнеше рет батыл шабуылға шықты, ал оның есесiне, басқа жерлерде олар қатты жеңiлiске ұшырады, мыңдаған солдаттарынан айырылды. Тiптi олар ауылды басып алған күнде де, бiз қорғансыз қалмаймыз ғой – бiздiң үкiметiмiз бен партиямыз бар. Бiз өзге барлық адал вьетнамдықтар сияқты өмiр сүретiн боламыз. Әрине, тұрмыс мұнан да қиын болар, бiрақ бүкiл елде қарсылық көрсету соғысы жүрiп жатқанда, одан тысқары қалуға бола ма? Президент Хо: «Неғұрлым жеңiс жақындаған сайын, солғұрлым қиындық арта беретiн болады!» – деген жоқ па. Яғни, бұл жеңiс күнi жақындап қалды деген сөз емес пе!

	Тяннiң мұншалық торыққаны Хьеудi таңғалдырды. Ол не айтарын бiлмей, Тянға тесiле қарады. Ал Тян өзiнiң ойын жалғастыра бердi:

	– Иә, ендiгi жерде мен бұлай өмiр сүре алмаспын... Әр адамның ойға алған өз мақсаты бар. Мен де Отанымның өркен жаюы үшiн өз үлесiмдi қосқым келедi, бiрақ басқа жолмен...

	Тян әрмен қарай даурыға сөйлеп кеттi:

	– Бiздiң Отанымыз тәуелсiз болған кезде, бiз үлкен құрылыс жұмыстарын бастаймыз. Осылай деп Хо ағай айтқан. Ал қазiр бiзде қарсылық көрсету соғысы жүрiп жатыр, яғни оқуға, бiлiм көтеруге мүлдем жағдай жоқ. Сондықтан мен Францияға оқуға барғым келедi, сөйтiп келешекте өз Отаныма зор пайдамды тигiзгiм келедi.

	Хьеу барған сайын таңдана түсiп, Тянға бақырайып қарады да қалды. Оның басына мұндай ой келедi деп Хьеу ешуақытта ойламапты. Ал ендi не iстеу керек, оны қалай алған бетiнен қайтарады? Францияға оқуға бару – Отаныңды тастап кетудiң сылтауы. Мұның бәрi жеке басының қамы үшiн, соғыс ауыртпалықтарынан бой тасалаудың амалы ғана.

	Сонымен бiрге Тяннiң бiр нәрсеге алабұртып отырғаны байқалады. Ол Хьеуге бiр түрлi, көз жанары бұлдырай, мөлие қарайды... Қыз оның тесiле iшiп-жеп бара жатқан көз қарасынан сасып қалды. Тян ауыр тыныстап, асыға-аптыға сыбырлай сөйлеп:

	– Хьеу! Менiң шет елге кетуге үзiлдi-кесiлдi бел байлай алмағаным, тек... тек... – дедi қыздың бетiне жақындай еңкейiп. – Хьеу! Хьеу!

	Қыз қорыққанынан ыршып түсiп, үйге зып берiп кiрдi де есiктi тез жауып алды. Тасыр-тұсырды естiп оянып кеткен Баи, төсектен басын көтерiп:

	– Хьеу, ол не, тыныштық па?! – дедi үрейлене сасқалақтап.

	Қатты дауыстан Фан да оянып кеттi. Бiрақ Хьеу ешқандай жауап берместен шешесiнiң қасына жатып қалды.





Жетiншi таpaу


	ЕГЕР ФРАНЦУЗДАР СТАРОСТА ҚОЙСА, ОҒАН ЕШКIМ ДЕ БАҒЫНБАЙДЫ

	Келесi күнi Тян мен Хьеудiң арасында болған әңгiменi бүкiл ауыл бiлдi. Кейбiреулерi бұны қызық оқиға ретiнде айтып жүрдi. Сондай қалжыңбастардың бiрi Хоать едi. Ол туған ауылына қайтып келген болатын. Бiрақ Хоать Тхай-Хокке жиi баратын. Бiр ауылдан екiншi ауылға еркiн өтe алу үшiн Тик оған француздардан төлқұжат алуын сұраған.

	Кешке қарай Хоать өз ауылына қайтып келе жатып жолшыбай егiстiк басында сөйлесiп тұрған бiр топ партизандарды кездестiрдi. Олардың iшiнде Чо, Хоэ жэне Льеу бар едi. Партизандар егiн егу үшiн жердi қалай жырту керектiгiн қызу әңгiмелесiп жатқан. Тхай-Хок ауылынан буйволдарды қайта айдап әкелуге әзiрге мүмкiндiк бола қойған жоқ-тын. Сондықтан кейбiреулер соқаға өзiмiз жегiлейiк деп ұсыныс жасады. Бiрақ бұл тырмалау кезiнде болмаса, жер жыртуға жарамайтын әдiс едi. Ал қазiр бiрiншi кезекте жер жырту керек болып тұр ғой. Әдетте жердi жыртқанда соқаның үстiне адам мiнетiн де, буйвол соқаны да, адамды да тартып кете беретiн. Ендi буйволсыз жердi қалай жыртпақсың? Партизандардың көбi соқаға жегiлуден ештеңе шықпайды дестi.

	Хоать егiстiкке партизандар қалжыңдасып, күлiсiп тұрған кезде келдi.

	Қарт алыстан айқайлап:

	– Бұл кiмдер, ей?.. Е-е, партизандар екен ғой! Араларыңда Чо да бар ма? – деп асыға басып қастарына жақындады.

	Сол қолымен басынан бөркiн алып, оң қолымен желкесiн қасыды. Өмiрi басынан түспейтiн осы бөрiктi оның қай уақытта сатып алғанын ешкiм бiлмейтiн. Бұрын бөрiк ақшыл көк түстi болғанымен, қазiр мүлде оңып, далба-дұлбасы шыққан. Алайда Хоать бөркiн басынан еш тастамайды. Ол eгic жұмысына да, жиналысқа да осы бөркiмен баратын. Тамақты да бөркiн киiп отырып iшетiн, тiптi ұйықтағанда да бөркiн киiп жататын. Тек кейде ғана, көңiлi көтерiңкi болып, жақсы танысымен кездескен кезiнде немесе сондай бiр қиын жағдайға душар болып, қиналған кезiнде бөркiн қолына алып, қырауланып келе жатқан басын қаси бастайтын. Мiне қазiр де Хоать бөркiн шешiп, желкесiн қасыды.

	– Сендер мұнда неменеге даурығып тұрсыңдар?

	Неге соншама көңiлдiсiңдер? – деп сұрады.

	Жиналғандар оған әңгiменiң не жайлы екенiн айтып бердi.

	– Сендердiң бұл мәселенi талқылап, егiн егуге қамқорлық танытып жатқандарың өтe жақсы. Бiрақ естерiңде болсын, дәл осыдан маңыздылығы жағынан бiрде-бiр кем емес, басқа да мiндеттердiң бар екенiн ұмытпауларың керек.

	Әңгiмесiн әрмен қарай жалғастырған Хоать ендi Чоға бұрылып:

	– Мәселен, Чо, саған жолдастарың сене ме? Көпшiлiк сенi партизан отряды командирiнiң орынбасарлығына сайлады. Саған мен де дауыс бердiм. Демек сен жұрттың бәрiнен артық болуың керек. Сондықтан мен саған бiр сұрақ қойғым келiп тұр... – дедi.

	Чо көңiлдене күлiп:

	– Сұраңыз, сұраңыз! – дедi.

	Жарасымды әзiлдер естiлiп, бәрi де желпiнiсiп қалды. Чоның көңiлi көтерiңкi едi:

	– Сiздiң бiлгiңiз келiп тұрғаны не нәрсе? Әскери iс пе, саясат па, экономика ма, әлде мәдениет пе?

	Тұрғандардың бiреуi Чоны жауырынынан қағып, Хоатьқа:

	– Сiз ненi бiлгiңiз келедi? Чо қандай сұрағыңыз болса да жауап бередi! – дедi.

	– Жарайды, бос сөздi тоқтатыңдар! Онан да менiң сұрағымды тыңдаңдар. Ал сұрағым болмашы ғана: осы қазiр партизандардың алдында қандай мiндет тұр?

	Льеу шыдай алмай қолын көтердi.

	– Бұл сұраққа жауап беру оп-оңай! Оны Чодан сұрап жатудың қажетi жоқ. Meн отрядқа жақында ғана кiрдiм, ешқандай курста да оқыған емеспiн, дегенмен сұрағыңызға жауап бере аламын. Бұл жөнiнде жиналыста айтылып жүр ғой.

	Хоать мойнын созып, Льеуге таңдана қарап:

	– Сен расында бiлетiн бе едiң? Жарайды, онда жауап бере ғой, – дедi.

	Жұрттың бәрi жан-жақтан кеу-кеулеп кеттi.

	– Айт, Льеу!

	– Кәне, айта ғой!

	– Бұдан былай партизандарды келекелемейтiндей етiп қартқа жауап бершi!

	Бiр қызығы, көпшiлiктiң iшiнен Льеудiң алдын кес-кестегендер де табылды.

	– Жауап берме, Льеу!

	– Осыны да сұрақ дейдi-ау!

	Льеу бiр сәтке айтайын ба, айтпайын ба дегендей ойланып қалды.

	Ендi «төрелiкке» ересектер жағы араласты.

	– Жауап бермегесiн қалай болмақ?

	– Бер жауабын!

	Осыдан кейiн Льеу Хоатьқа бұрылып, заулата жөнелдi:

	– Партизандардың мiндетi – жауларды құрту, ауылды қорғау, жерлестерiмiздiң өмiрi мен мүлкiн аман сақтау, оларға тамыз егiнiн егуге көмектесу. Егер жер өңделмей қалса, бiз бәрiмiз аштан өлемiз, Қарсылық көрсету соғысы жеңiлiске ұшырайды. Дұшпан буйволдарды жойып жiбермекшi, бiрақ бiз әрбiр буйвол үшiн күресуiмiз керек! Дұшпан су таситын арбаларды жойып жiбермекшi, бiрақ бiз әрбiр арба үшiн шайқасуға тиiспiз!

	– Жарайсың! Нағыз жiгiт екенсiң! – деп партизандардың мақұлдаған дауыстары естiлдi.

	Льеу сөзiн аяқтады. Бала сөйлей бастағаннан Хоать оған күлiмсiрей қарап тұрып, ол сөзiн аяқтаған кезде:

	– Бар болғаны осы ма? Тағы не iстеу керек? Сен түгел айтқан жоқсың-ау, бiрдеменi ұмытқан сияқтысың... – дедi жұмбақтай тiл қатып.

	Қарт кiсi ендi Чоға бұрылды:

	– Ал, Чо, Льеуге ендi сен көмектес...

	– Льеу бәрiн айтты ғой... – дедi Чо жалтара жауап қайтарып.

	– Ойбай-ау, сен де бiлмейдi екенсiң ғой?! Онда ендi кiм бiледi?! – дедi Хоать әлi де шешiлмей.

	Партизандар Хоатьтың не айтқысы келiп тұрғанын түсiнбей аң-таң күйге түстi. Мүмкiн ол жай қалжыңдап тұрған шығар.

	Бiрақ Хоать өте бiр маңызды жайтқа жұрттың назарын аударғалы тұр екен. Ол салмақты сарынмен сөйлеп кеттi:

	– Партизандардың және бiр мiндетi – жау лагерiне лаң салу. Француздарды бiр сәтке тыныш қоймай, оларды ұйқыдан да, күлкiден де айыру! Жауға күндiз де, түнде де тыным бермеу керек! Бiз сонда ғана тек қорғанып қана қоймай, шабуылға да шыға аламыз, жауды шегiнуге мәжбүр етемiз!

	Партизандар бiрден жуасып қалды. Бәрi де қарттан көңiлдi қалжың күтiп едi, бiрақ ол өте бiр маңызды мәселе көтердi.

	– Мен әлi түгел айтып болғаным жоқ... – Хоать көзiн сығырайта қысып, сөзiн жалғады. – Сонымен, басты мiндет – жау арасына лаң салып, үрей туғызу! Ендi түсiнiктi ме?!

	Жұрт бастарын шұлғысты.

	Әрмен қарай ол әрбiр сөзiн салмақтай созып:

	– Бiрақ лаң салғанда жақында ғана қыздың үйiне кiрiп, жұртты қорқытқан Тян сияқтанбау керек... Егер ондай өнерлерiң болса, жау постысына барып көрсетiңдер!.. – дедi.

	Жұрт қарқылдай күлдi.

	Партизандардың бiрi Чоның арқасынан қағып:

	– Әсiлi, бiздiң Чо ұтылды-ау! – дедi.

	Чо кiлт терiс айналып кеттi. Күлмеген жалғыз сол ғана. Тик оған, адамдарға, әсiресе партизандарға үнемi жылы қабақ таныту керек деп, жиi айтатын. Шынында партизандардың көпшiлiгi жас қыздар мен бозбалалар ғой. Олардың бiр мезгiл көңiл көтергiлерi келедi. Бұны, әрине, Чо да түсiнедi. Егер басқа уақытта болса, көңiл көтеруге де болар едi, тек қазiр оның күлкiсi келiп тұрған жоқ.

	– Хоать ата, сiздiң қалжыңыңыз мүлдем орынсыз!

	– дедi Чо қабағы түйiле. – Жолдастар «лаң салу» дегендi терiс ұғынуы мүмкiн... Рас, сiздiң көтерiп отырған мәселеңiз өте маңызды, ендеше оған жеңiлжелпi қарауға болмайды...

	Жолдастары Чоның түрi өзгерiп, даусы дiрiлдеп кеткенiн байқады. Олар оны қалжыңға айналдырып, тағы да күлкiге кенелдi. Бiрақ Чоны қостағандар да табылды.

	– Иә, бұл өте маңызды мәселе, мұны әзiлге айналдыруға болмайды!

	– Қайта осы мәселенi тереңiрек талқылайық та! Чо қатуланып:

	– Иә, мен мұндай қалжыңға төзбеймiн! Жау iшiне лаң салу – оған үздiксiз шабуыл жасау деген сөз. Бұл ойыншық емес. Ал сiз, Хоать атай, ойыншық емес iстi ойыншыққа айналдырғыңыз келедi. Партизандардың қолтығына су бүркiп, өзiңiздiң орынсыз қалжыңызға қосып алмақсыз. Сөйтiп, оларды өзгелердiң қылжаққа айналдыруына, сыйламауына жол ашпақсыз!

	Хоать бөркiн бiр киiп, бiр шештi. Қызарақтай желкесiн қасыды.

	– Расында, менiң қалжыңым сәтсiз шықты, кешiрiңдер... – дедi ол қипақтап. – Мен ауылда Тян туралы жаман сөз естiп... Сол сендерге өнеге болмау үшiн, соны тұспалдап жеткiзейiн деп едiм... Бiрақ оным болмай қалды...

	Қарт бөркiн басына киiп және былай дедi:

	–Иә, мен кiнәлiмiн... Сендер – партизансыңдар, бүкiл ауыл сендерге үмiт артады. Сондықтан сендердi құрметтеу керек, ал мен болсам беталды қалжыңдай берем...

	Партизандар күлiп жiбердi. Чо да көңiлденiп шыға келдi.

	– Әрине, сiзге қалжыңдауға ешкiм де тыйым салмайды. Бiрақ өзгелердi де елiктiрiп әкететiн болсаңыз, оның несi жақсы. Мұндай жағдайда партизандар жұрттың мазағына айналады, – дедi ол татуласқан раймен.

	Хоать басын шұлғыды.

	– Жә, мен бәрiн түсiндiм, ендi бұл туралы қалжындамаймын. Тiптi қалжыңдағым келсе, басқа сылтаулар толын жатыр ғой... Мысалы, Чоға кейбiреулер сыртынан сылқ-сылқ күледi...

	Партизандар елең етiп, құлақтарын түре қалысты.

	– Чоға дейсiз бе?!

	– Апырай, олар кiмдер екен?!

	– Сонда не үшiн күледi, а?! Хоать түсiн суыта:

	– Не үшiн дейсiңдер ме?! Мәселен, Чо партизан отрядының командирi бола тұра, қалыңдығына француздар басып алған ауданға көшiп кетуге рұқсат етiп отыр... Мiне, әлгi күлекештердiң айтатыны осы! – дедi қабағын шытып.

	Жиналғандар түгел күлiп жiбердi. Бұл жолы Чо да қарқылдай күлдi.

	Тянның пиғылы бүкiл ауылға мәлiм болды. Ол ендi Хонг-Фонгқа мүлдем келмейтiн болды. Фан апайдың үйiне баруды да қойды. Көп ұзамай Тян отбасымен бiрге француз күзет орны территориясына барып орналасты деген жаңа сыбыс тарады. Тяннiң әкесi Хюе Тхай-Хокке орналасуға кетiп бара жатып, Тик пен Луаннан Қарсылық көрсетудiң әкiмшiлiк комитетiне, оның бiр жағдаймен жау басып алған аймаққа уақытша көшiп баруға мәжбүр болғанын, бiрақ, ол бұрынғысынша халықтық үкiметке берiлген адам екенiн айтуды сұраған болатын. Бұл жолы да Хюе өз сенiмiнiң өзгермегенiн, бiрақ жақында сержант До Бьен оның үйiнiң жанынан өтiп бара жатып Тяндi көрiп қалғандықтан, ендi француз күзет орнының территориясына барып орналасуға мәжбүр болғанын айтуды сұрапты. Партизандар Тян жөнiндегi мәселенi шешiп үлгермейақ, Хонг-Фонгке староста қою жөнiнде жаңа мәселе туындады. Француздар бұл туралы бұдан бiрнеше ай бұрын айтып жүретiн, әсiресе ауылда қаумалап ұстау күшейгеннен берi көбiрек айтатын болды. Алғашқыда олар Луанды ұстап алып, күштеп староста етемiз деген өсек таратты. Екi ауылдың тұрғындары бұл жөнiнде көп айтып жүрдi. Сондықтан Луан да ерекше сақтық жасауға мәжбүр болды. Оны жұрт aнa жерден бiр, мына жерден бiр көрiп қалатын, алайда оның қайда түнеп шыққанын ешкiм бiлмейтiн. Бұдан кейiн француздар староста болуға Хюенi көндiруге ұйғарым жасапты деген қауесет тарады. Ал ол француз күзет орнына көшiп барған кезде жұрттың көбiсi бұған сендi де. Тхай-Хокке қоныс аударған шаруалар абыржи бастады. Француздарда олардың тiзiмi бар болатын. Француздар Тхай-Хокке қоныс аударғандарды түгел дерлiк француз төлқұжатын алуға мәжбүр еттi. Бұл құжатта әкесiнiң аты, жасы, бұрынғы және қазiргi тұрған мекенжайы көрсетiлген. Отаршылар кейбiр тұрғындарды, мысалы, Чаны және басқа да қарттарды басқаларға қарағанда көбiрек мазалайтын. Староста қою жөнiндегi мәселенi талқылау үшiн оларды жиналысқа зорлап апарды. Осы кезде Чо Қарсылық көрсетудiң уездiк комитетiне француздардың көзiн бояу үшiн уақытша староста етiп өз адамын қоюды ұсынды. Өйткенi бәрiбiр, егер староста тағайындамаса француздар Тхай-Хоктiң тұрғындарына маза бермейдi дедi ол.

	Тик, Луан, Чолар әрбiр тұрғынмен кездесiп, оларға жаудың пиғылын түсiндiрдi.

	Француздар Тхай-Хокте жиналыс ашып, староста тағайындамақшы болған күннiң қарсаңында Хонг-Фонгте Тхай-Хокке барып орналасқан тұрғындардың жиналысы ұйымдастырылды. Тұрғындардың негiзгi мiндетi француздарға староста тағайындауға қарсылық жасау болды. Жиналыста француздардың барлық сұрақтарына тек Хоать жауап беретiн болып ұйғарылды.

	Хоать бөркiн шешiп, желкесiн қасып тұрып:

	– Егер жерлестер маған сенiм артса, мен бұл iстiң сәтiн келтiруге тырысып бағайын. Яғни, тозығы жеткен миды сендер үшiн және бiр қатырып көрем де... Тәуекел! – дедi.

	Ол сосын бөркiн басына қайта киiп:

	– Бопты, келiстiк! Бас киiмiмдi бастыра киiп алып, француздармен күреске дайындалайын! – дегендi қосып қойды.

	Бұл сөзге жұрттың бәрi күлдi, бiрақ олар қатты абыржулы едi. Тик, мұғалiм және Чо Хоатьты орталарына алып, француздардың қандай сұрақтар қоюы мүмкiн екенiн алдын ала талқылауға кiрiстi. Сондайақ Хоатьтың оларға қайтаратын жауабын да ойластырды.

	Келесi күнi таңертең француз күзет орнының территориясында тұрғындардың жиналысы шақырылды. Жиналысты ұйымдастырушылар француз офицерi Шассэн, сержант До Бьен, тағы басқа сол сияқты Тхай-Хоктегi қуыршақ-өкiметтiң өкiлдерi болды. Тян жиналысқа келмедi. Хюе жиналыста болды, бiрақ ол өз ауылдастарының арасына келiп отырды.

	До Бьен мiнбеге шығып, ұзақ сөйледi. Ол өзiн басқа жерлестерi сияқты ауылдың тұрғыны деп есептейтiнiн, бұрын ол да Вьетмин жағында болғанын, тек Қарсылық көрсету соғысының алты жылға созылып бара жатқанын, адамдардың қырылып, аштыққа ұшырағанын, егiстiктiң иесiз қалғанын, салықтар мен жер ақысының ешбiр азаймағанын көрiп, соғыстың күйзелiстен басқа ештеңеге қол жеткiзбейтiнiне көзi жеткеннен кейiн ғана француздар жағына шыққанын тәптiштей баяндап шықты. Оның айтуынша, ол ақымақ емес қой! Осының бәрiн салмақтап, салыстырып көрдi. Байқаса, бұл жақта да ұлттық үкiмет бар. Ал француз армиясы болса оның қарауында тәртiп пен қауiпсiздiктi қамтамасыз ететiн көмекшiсi болып табылады.

	Осы бағытта ол өте ұзақ сөйледi. Бiрақ оның сөзi ауыл адамдарының бiр құлағынан кiрiп, екiншi жағынан шығып кетiп жатты. Шаруалардың алдыңғы қатарда отырғандары төмен қарап, бастарын көтермедi. Ал кейiндеу жайласқандары алдыңғылардың жауырындарынан көз алмады. Ендi бiреулерi француз офицерi Шассэннiң қып-қызыл боп күржиiп тұрған шошқаның мойнындай жуан мойнынан көз айырмады.

	До Бьен кiдiрiссiз сөйлей бердi. Мойнын iлгерi қарай соза түскен ол ақыры Хонг-Фонг тұрғындары үшiн староста сайлау керек екенiн айтты. До Бьен демократиялық принцип бойынша, староста сайланатын адамды ауылдастары өздерi ұсынуы керек екенiн атап көрсеттi.

	До Бьен жұртты әңгiмеге тартуға барынша тырысып бақты. Әркiм-әркiмнiң атын атап, өз пiкiрлерiн ортаға салуды өтiндi. Ұзақ үнсiздiктен мазасы қашқан Шассэннiң қабағы түйiлiп, бет орамалымен шыдамсыздана терiн сүртiне бастағанын байқаған До Бьен ендi қоқан-лоққы жасауға көштi. Осы кезде жиналғандардың арасында әлдебiр сергектiктiң пайда болғаны байқалды да, iле-шала қарт Хоатьтың орнынан тұрғаны көзге түстi.

	До Бьен көңiлдене масаттанып, қолын уқалай Хоатьты демей түскiсi келiп, оған:

	– Сiздiң бiреудi ұсынғыңыз келiп тұр ма? Жерлестерiңiздiң неге үндемегенiн мен ендi түсiндiм, олар сөздi әуелi сiзге берiп, сiздiң пiкiрiңiздi бiлгiсi келген екен де... Өйткенi сiз осындағы ең құрметтi адамсыз ғой! – дедi.

	Хоать сол қолымен басынан бөркiн алып, оң қолымен жайбарақат желкесiн қасып, содан соң жаймен сөзiн бастап кеттi.

	– Бәрекелдi, бәрi жөн-ақ... Ұлы мәртебелi күзет орны бастығының және сiздiң рұқсатыңызбен бiр-екi ауыз сөз айтсам деп едiм... Әсiресе, сiздiң өз ауылымыздың тұрғыны екендiгiңiз қандай жақсы болды десеңiзшi! Егер сiз болмасаңыз, менiң сөйлеуге батылым да жетпес едi...

	До Бьеннiң шыдамы таусыла;

	– Ал ендi тезiрек сөйлесеңiзшi, не айтпақ едiңiз! – дедi қартты асықтыра түсiп.

	– Ұлы мәртебелi мырза, – дедi Хоать әлi де аспайсаспай сөзiн баппен жалғастырып, – сiз өзiңiз бас болып, бiзге староста сайлап алуға қамқорлық жасап отырсыздар. Бiз сiздердiң бұл қамқорлықтарыңызды өте жоғары бағалаймыз. Бiрақ бiздiң ауылда тұрғындардың едәуiр көп екенiн сiз жақсы бiлесiз. Ал мына жердегi жиынға олардың тек бiр бөлiгi ғана қатысып отыр. Егер бiз қазiр староста сайласақ, оған кiм бағынады? Рас, соңғы кезде сiздер жазалау қимылдарын күшейттiңiздер, дегенмен шаруалардың көбi әлi де болса өздерiнiң байырғы мекенiнде тұрып жатыр. Демек, оларда күш бар деген сөз! Сондықтан, егер бiз қазiр староста сайласақ, олар бiздi сатқындар деп жариялайды да, бiздiң де, бiз сайлаған старостаның да сазайын тартқызады.

	До Бьен сасқалақтай бастады.

	– Қой, сiз әншейiн қалжыңдап тұрсыз! Олардың қаншалықты қайсар екенiн мен де бiлемiн. Бiрақ олардың басы ұлы мәртебелiнiң винтовкасынан мықты емес шығар... Сiздерге қамқорлық жасап, мен бәрiн де алдын ала ойластырып қойдым. Мына менен өнеге алыңыздаршы, мысалы маған ешкiм ештеңе жасай алмайды!

	– Ой, сiздiң жөнiңiз бөлек қой! Бiзге сiзбен теңесу қайда?! – дедi Хоать қулана жымыңдап. – Бiздiң шаруалар сiзбен қалай теңеспек?! Сiз ұлы мәртебелiмен үнемi бiрге боласыз! Менiңше, сiздiң жаныңызда, тiптi староста да түк емес. Әйткенмен де, вьетминшiлер өте қауiптi. Сондықтан бiз староста сайлай алмаймыз, олай етсек вьетминшiлердi өшiктiрiп аламыз.

	Жиналғандардың арасынан Хоатьты мақұлдаған дауыстар естiлдi.

	– Староста сайлауға кiм бата алады?!

	– Мында үркердей ғана топ отырып, қалайша староста сайлай аламыз?!

	– Бiз тым азбыз, егер староста сайласақ, оны ешкiм де тыңдамайды!

	– Вьетминшiлер келiп, старостаның басын кесiп алады!

	– Староста жердiң астына кiрiп кетсе де, оған күн көрсетпейдi!

	Жұрт бiрте-бiрте тiптi даурығып кеттi. До Бьен қолын жоғары көтерiп, сөздi доғарыңдар деп бұйырды.

	– Тынышталыңыздар! Менiң сөзiме құлақ салыңыздаршы! Meн мынадай ұсыныс енгiзгiм келедi: егер вьетминшiлерден қорқатын болсаңыздар, Қарсылық көрсетудiң әкiмшiлiк комитетiне өтiнiш берiп, староста сайлауға рұқсат сұраңыздар!

	Тұрғындардың бұған да келiсер түрi жоқ. Хоатьтың жауабы бұл ұсынысқа да әзiр екен.

	– Құдайым-ау, комитеттi бiз қайдан табамыз? – дедi ол жорта мүләйiмси. – Сержант мырза Хонг-Фонгте тұрса, әкiмшiлiк комитетiн табуға үмiт артуға болар едi. Бiрақ сержант мырза осында кеткелi, бұл мүмкiн болмай қалды. Вьетминшiлер бейнебiр елес сияқты, тұрақты күзет орындары да жоқ. Сонда оларды қалай таппақпыз?! Tiптi әкiмшiлiк комитетiн тауып алып, вьетминшiлермен староста сайлау жөнiнде сөйлескен күннiң өзiнде, олар бұған бәрiбiр келiспейдi. Олардың старостаға қалай қарайтыны сiзге белгiлi ғой. Ал егер ақылдаспасақ, олар бiздi опасыздар деп жариялайтын болады.

	Бұған тұс-тұстан жамыраған жиналғандардың айқайы қосылды.

	– Әкiмшiлiк комитеттi iздеуге кiмнiң батылы барады?!

	– Вьетмииншлерге барып, олармен староста жөнiнде ақылдасуға ешкiмнiң де жүрегi дауаламайды! Бәрi уәделесiп алғандай бiр айтқандарын қайталап айта бердi. Бүйте берсе бұл әңгiменiң шегi болмайтын сияқты. До Бьен Хюе мен Чаның пiкiрiн сұрап едi, олар да староста сайлауға мүмкiн емес деп, Хоатьтың сөзiн қостады.

	До Бьен Шассэнге еңкейiп, оның құлағына бiрдеме деп сыбырлады да, сонан соң:

	– Жарайды онда! Бұл жөнiнде ертең сөйлесейiк. Бiз вьетминшiлер емеспiз ғой, сiздердi зорламаймыз, – дедi көпшiлiкке қарап.

	Сосын ол тұрғындарға ертеңгi жиналыстың қайда болатынын, яғни күзет орнына таяу ауылдардың бiрiнде жиналатындарын айта келiп, бүгiннен бастап Хонг-Фонгтен көшiп келген тұрғандардың бәрi бiр жерде тұруы керек екенiн ескерттi.

	Жұрт және шулап кеттi. Хоатьтың даусы қайтадан естiлдi:

	– Ауылдастар! Ұлы мәртебелi мырзаға және сержантқа бiр жерде тұруға қатысты өз пiкiрлерiңдi айтыңдар! Айтып қалыңдар, өйткенi сержант мырза сендерге көмектеседi. Егер бiз бiр жерге орналассақ онда бәрiмiздi ажал күтiп тұр...

	– Егер бiр жерге орналассаңыздар, сiздер неге өлуге тиiссiздер?! – дедi До Бьен жорта аңқау кейiппен. – Сiздердiң бастарыңызды қоспақ болғандағы бiздiң бар мақсатымыз, бiле бiлсеңiздер, вьетминшiлердiң кек алуынан қорғап қалу ғана.

	Хоать екi қолын бiрдей кеудесiне қойып, орнынан тағы тұрды.

	– Сiз бен бiз бiр-бiрiмiздi жақсы түсiнемiз, осы жерде батылым барып сөйлеп тұрғаным да сондықтан. Сiзсiз бiздi ұлы мәртебелi мырза түсiнбейдi, бiзге сезiктенiп қарайды... Ал бұл мәселе өте маңызды, – дедi ол мейлiнше жұмсақ сөйлеуге тырысып. – Менiң айтпағым, егер бiз бәрiмiз бiр жерге орналассақ, онда бәрiмiзге ажал төнгенi – бiздi күтiп тұрған үш түрлi өлiм каупi бар.

	– Соншалықты ол неғылған үш түрлi қауiп?! – деп сұрады До Бьен.

	– Неге үшеу дейсiз бе? Бiрiншiсi – оққа ұшып өлу. Егер бiз бiр жерде тұратын болсақ, вьетминшiлер бұл араға келмейдi деп ойлайсыз ба? Вьетминшiлер келедi, келедi де оқтың астына алады. Ал ұлы мәртебелiнiң солдаттары күзет орнынан оларға қарсы оқ атқылайды. Сонда екi жақтан жауған оқтың астында бiз қаламыз... Мiне, бұл бiрiншi ажал. Екiншiсi – ол аштық өлiмi. Күрiштi былай қойғанда, бiзде бататтың өзi жоқ екенiн сiз жақсы бiлесiз. Бiз қазiргi тұрған жерлерiмiзде бау-бақшаларымыздан жемiс-жидек, көкөнiс өсiрiп жей аламыз. Алайда ұлы мәртебелi бiзге бауларымыз бен лашықтарымызды тастатып, бәрiмiздi бiр жерге орналастырғысы келедi. Ұлы мәртебелi әрқайсымызға жетi шаршы метрден жер бермекшi деп естiдiк, сонда бау-бақшаны былай қойғанда, ол жер басымызға лашық салуға да жетпейдi ғой. Демек, бiз аштан өлемiз... Ал үшiншiсi – аурудан өлу. Бiздiң жерлестерiмiздiң надан екенiн, дәрiдәрмектерiнiң жоқ екенiн сiз жақсы бiлесiз. Егер олар ұлы мәртебелi беретiн жетi шаршы метрге орналасатын болса, онда олар ауруға шалдығады да, сол аурудан жаппай өле бастайды. Miнe, үшiншi өлiм осы...

	– Бiздi өлiм күтiп тұр, өлiм! – деп айқайлады бәрi. До Бьен Шассэнмен тағы да ақылдасып алып, iлешала тұрғындарға үйдi-үйлерiңiзе тарап, еш абыржымай, егiстiктегi жұмыстарыңызды iстей берулерiңiзге болады дедi. Сөйтiп, алдын ала үш түрлi шарт қойды: қорғаныс дуалдарын бұзып тастау, жасырын баспаналарды топырақпен толтырып көму, француздар өтiп бара жатқанда олардан жасырынбау, дабыл көтермеу, атпау, гранат лақтырмау керек. Бiрақ шаруалар бұған да бас шайқасты. Олар Хоатьқа бәрiмiздiң атымыздан сен сөйле деп едi, бiрақ оған тесiле қараған До Бьен:

	– Үнiңдi шығарма! Сен вьетминшiлердiң жағында екенсiң, мен саған сөйлеуге ендi рұқсат етпеймiн! – дедi тiстене ысылдап.

	Содан соң ол Чаға бұрылып:

	– Ал қалай, екi жақ келiстiк пе? Ауылдастардың көңiлiн қимағандықтан бiз, староста сайламаймыз, жерлестерiмiздi бiр жерге орналасыңдар деп зорламаймыз. Дұрыс па осымыз? – дедi суық жымиып.

	Ча орнынан сасқалақтай тұрды. Бiрақ ол бойын тез жиып алды.

	– Егер шаруалар қорғаныс дуалын бұзатын болса, партизандар олардың бәрiн атып тастайды! – дедi ол бұлтақсыз сөйлеуге тырысып. – Ал дабыл мен атыс мәселесiне келсек, бұл жерде тұрғындарда тұрған не бар, бұған партизандар кiнәлi, тұрғындар оларды тоқтата алмайды ғой.

	Хоать отырған орнынан айқалап:

	– Олардың қолын қайтiп байларсың?! – дедi. Ча оның сөзiн iлiп әкеттi:

	– Иә,оларға бiздiң күшiмiз жете ме? Мұның өзi ұлы мәртебелiге партизандарды атуға кедергi жасауға болмaйтыны сияқты iс емес пе? Тұрғындарда тұрған ештеңе жоқ.

	До Бьен қабағын түйiп Хюеге қарады:

	– Ал сiздiң ойыңыз қандай?

	Кантонның бұрынғы бастығы мiңгiрлеп:

	– Мен сiзге де, ұлы мәртебелiге де, партизандардан жаман қорқамын, сондықтан да осында көшiп келдiм деп, әлденеше рет айттым ғой... – дедi.

	Ocымен жиналыс жабылды. Шассэн тұрғындарға пысқырып та қарамастан кетiп қалды. До Бьен ақырында:

	– Жарайды, сiздердiң-ақ дегендерiңiз болсын! Мен сiздердiң қамдарыңызды жеп жүрген адаммын, бiрақ менi тыңдағыларыңыз келмейдi, оның орнына вьетминшiлердi тыңдайсыздар. Егер бұдан кейiн француздар бiрдеме iстемекшi болса, мен ендi араласпаймын, сiздерге көмектеспеймiн де, – дедi.

	Тұрғындар бiртiндеп тарай бастады, олар қам көңiлде едi. Ең ауыр күн өттi, бiрақ бұл ендi бәрi де тыныш болады деген сөз емес-тiн. Француздардың шаруалардың дегенiне көне салуында бiр құпия сыр бар сияқты... Егер Шассэн Хюенi староста қоюға ниет етсе, тұрғындардың пiкiрiмен санасып жатпас едi. Каны Тхай-Хок ауылының старостасы етiп тағайындағанда осылай болған, Онда да Каның қарсы болғанына қарамастан оны ешбiр жиналыссыз-ақ староста сайлап, старостаға бойсұнуға тұрғындарды oп-оңай көндiре салған.

	Қазiр сержант До Бьен басқа айлаға көшкен секiлдi. Ол демократ болғансып, тұрғындардың жиналысын шақырды, старостаның сайлауымен жұртты алдарқатпақшы болды, шаруалардың сезiмiне әсер етiп, оларға қамқоршы, мейiрiмдi адам болып көрiнгiсi келдi. Бiрақ ол өзiнiң ойын iске асыра алмады. Ендi ол бұнымен тоқтап қалмайды, басқа бiр айла жасайды. Шаруалар тыпыршып, алда өздерiн не күтiп тұрғанын ойлады. Партизандар жиналысқа астыртын жiберген үгiтшiлер тұрғындарға бұл тордан шығудың жалғыз дұрыс жолы туған ауылға қайту екенiн түсiндiрдi. Кейбiреулерi қараңғы түсiсiмен Хонг-Фонгке жетiп алуды ұйғарды. Бiрақ шаруалардың бiр тобы Чаның мына пiкiрiн қостады:

	– Жоқ, әзiр қайта оралуға болмайды. Әлi де бiрнеше күн осында күте түру керек. Бүгiн олар бейбiт жолмен ойларын iске асыра алмады, сiрә ертең әскери күшiн қолданар. Демек, iстiң артын күте тұру қажет.

	Хьеу жиналысқа бара алмаған-ды, бiрақ шаруалар Тхай-Хоктен қайта бастағанда ол алдарынан шығып, олармен әңгiмелестi. Бiртiндеп Хонг-Фонгке қайтуға бел байлаған тұрғындардың саны көбейе түстi. Хьеу бұны Тикке хабарлады. Олар Тикпен ақылдаса отырып, осы түнде туған ауылына қайтуға бел байлаған тұрғындардың қауiпсiздiгiн қамтамасыз ету үшiн ТхайХокке партизандар тобын жiберудi ұйғарды. Партизандарды Тхай-Хокке Чо бастап баратын болды. Хьеу Чо мен Хоэнi сүрлеу жолға дейiн шығарып салды.

	Хьеу Чоға:

	– Сен партизандарды қай жерге орналастырмақсың? Хонг-Фонгке қайтатындар түгел өтiп болғаннан кейiн жолдастарды демалуға жiберуiң үшiн, мен саған келiп хабар беремiн, – дедi.

	Чо Хьеуге күзет орнынан отыз метрдей жердегi ордың жағасындағы бамбук нуын көрсеттi.

	– Бiз Хоэ екеумiз сонда боламыз. Бiрақ сен маған келмей-ақ қой. Одан да партизандардың бiреуiмен келiсiп, маған жiбергенiң дұрыс болар.

	Чо мен Хоэ күзет орнына қарай бет алды. Ал Хьеу тура Тхай-Хокке тартып кеттi.

	Хьеу Тхай-Хоктегi үйлердi аралап шығып, тұрғындарға аспай-саспай жолға шыға берулерiне болатынын, партизандар олардың еркiн жүрiп отыруына жол ашатынын хабарлады. Тiптi күндiз екi ойлы болған кейбiр шаруалар мұны еестiген соң, ендi Хонг-Фонгке қайтуды ұйғарды. Көпшiлiк дүниелерi мен буйволдарын түгел осы жақта қалдырмақшы болды. Қайсыбiр отбасылары балалары мен әйелдерiн уақытша қалдыра тұрып, жолға тек еркектерi ғана шықты. Бұлар Хонг-Фонгтегi жағдайды өз көздерiмен көргiлерi келгендер едi.

	Айдың жарығы күңгiрттеу болатын. Чо мен Хоэ дәл күзет орнының жанына, ор жағалауы бамбугiнiң астындағы қараңғы жерге келiп отырды. Хоэ көз айырмай күзет орнын, Чо Хонг-Фонг қауымы мен Тхай-Хок арасындағы жолды бақылады. Қараңғыда иесiз қалған егiстiк жердiң ортасындағы болар-болмас ағарып жатқан жолды ажыратуға болатын едi. Соқпақ жолда Хонг-Фонгке қайтып бара жатқан адамдардың қарасы әрең көрiнедi. Жұрт бес адамнан топ-топқа бөлiнiп кетiп барады. Соқпақ жолды кесiп өтетiн жерге келгенде олар сәл аялдап, күзет орны жаққа көз салды, сонан соң жолды кесе тез жүгiрiп өтiп, қорғаныс дуалының қақпасына қарай ұмтылды. Жолды кесiп өтерде, партизандардың тосқауыл құрып отырғандарын бiле тұра, бәрi қатты абыржыды. Иә, бұл жерде жаулар талай рет тосқауыл жасап, қаншама адамды өлтiрдi десеңшi!1948–1949 жылдары жол бойындағы бағаналарда француздар кесiп алып, iлiп қойған адамның бастары өте көп болатын. Бұл тiрi қалған тұрғындарды қорқыту үшiн iстелетiн. Өткен жылдары партизан топтарының жұмыстарында үлкен кемшiлiктер болды, бiрақ соған қарамастан партизандар қозғалысы күн сайын өсiп, нығая бердi. Бұған ерегескен француздар айналаны тып-типыл етiп атқылау операциясын күшейттi. Барған сайын жаңа күзет орындарын көбейте бердi. Алайда партизандар мен тұрғылықты халық жердiң әрбiр сүйемi үшiн күресiп бақты. Олардың шығыны күн сайын арта түстi. Кейiн осы жағы ескерiлiп, Жоғарғы жақтан, отандастар тылға көшсiн, ал партизандар күшiн сақтасын деген бұйрық келдi. Осылайша партизандар дұшпанмен шайқасын еш тоқтатпады. Француздар жаңа қорғаныс дуалын қиратып үлгергенше, егiстiк пен бауды қорғаған партизандар ескi дуалды қайтадан тұрғызып отырды. Рас, кей уақыттарда аздап шегiнуге тура келдi. Бiрде жаулар негiзгi күштерiн бiр жерге жинап, жазалау науқанын бастады. Партизандар өзенге дейiн шегiнуге мәжбүр болды. Жау оларды бiржола қолға түсiрдiк деп ойлады. Бiрақ гранаттарын қолдарына алған партизандар жаудың жақындауын күттi... Үш гранатты соңғы жан тәсiлiмге деп өздерiне қалдырылды... Жау әбден жақындап келген кезде, партизандар өзеннiң арғы бетiндегi достарына естiрте:

	– Бiздiң жауынгерлiк мiндеттерiмiздi орындау жолында қаза тапқанымызды туған-туыстарымызға айта барыңдар! – деп қатты айқай салды. Содан кейiн олар бiр-бiрiмен құшақтасып қоштасты да, гранаттарын бiрiнен соң бiрiн жаудың ортасына қарай лақтырды... Ал ең соңында қалған үш гранатпен өздерiн жарып жiбердi...

	Чо партизандардың күштi сақтау, оны көзжұмбайлықпен жұмсамау керектiгi жөнiндегi бұйрықты бұзғанын бiле тұра, олардың ерлiк iсiне қатты сүйсiндi. Ол қалай болғанда да сол бiр ержүрек азаматтардың жаужүрек батылдығына масаттанбай тұра алмады. Кейiнгi кезде жұрттың бәрiнiң тым абайшыл болып кеткенi Чоға ұнамайтын. Әрине, әзiрге француз әскерi Тхай-Хокте тұрғанда, бiрiншi кезекте саяси күрес жүргiзу керек шығар, бұған ешкiмнiң де таласы жоқ. Бiрақ шаруалардың, тiптi қайсыбiр байырғы партия қызметкерлерiнiң арасында қарулы күрестен бастартушылықтың пайда бола бастауы дұрыс емес қой. Олардың кейбiреулерi партизандық күрестiң маңызын жете бағаламай, күзет пен кезекке тұру жұмыстарына немқұрайды қарап жүр. Ал мұндай жайбарақатшылдық Хонг-Фонгтегi партизандар қозғалысына теpic ықпалын тигiзуде.

	Қауымдағылар Қарсылық көрсетудiң басшы органдары Тхай-Хок халқына француздардың бұйрығы бойынша староста сайлауға рұқсат еткенiн есiтiп, ендi бұлардың iшiнде де өздерiне староста сайлап алғысы келетiн адамдар пайда болыпты. Француздардың қол астындағы елдiң солардың төлқұжатын алғанын көрiп, бұлардың да француз паспортын алғылары келдi. Партизандар дабыл көтерiп, француздармен ұрысқа кiрiскенде мұндай адамдар, бұл тек жау жағынан жасалатын терpopлық әрекеттердi күшейте түседi деп, тайсақтайтынды шығарды... Ал мұның бәрi дұшпанның отына май құйғандай. Бүгiнде партизандар қорғаныс дуалына тым сенiп кеттi. Жау дуалдың арғы бетiнде жүрген кезде, бәрi өздерiн тыныштықта сезiнедi де, жау дуалдан берi өтсе-ақ болды абыржу басталады. Бұрын партизандар тосқауылды күзет орнынан жиырма-отыз метр жерде жасайтын, ендi олар қорғаныс дуалының ығына жасырынып, сол арадан күзет орнын бақылауды қанағат тұтатын болып жүр.

	Хонг-Фонгке қайтқан тұрғындар түгел өтiп болғаннан кейiн, партизандардың күзет орны жанындағы тосқауылды тастап кетуiне болатын едi. Бiрақ Чо партизандардың етiн үйрету үшiн әлi де кiдiрiңкiрей түстi. Өйткенi, егер тек қорғаныс дуалына ғана сенiп, үнемi кейiн шегiне берсе, онда партизандардың тұрғындармен бiрге жасырын баспаналарда тасаланудан басқа ылажы қалмайды ғой. Сондықтан олар дуалдан басқа жердегi тосқауылдарға да үйренуi керек.

	Чо Хоэге қарап күлiмсiредi де, iшiнен: «Miне, Хоэ да осында!» деп өзiн жұбатып қойды.

	Соңғы кезде Чо мен Хоэ дос болып алды. Тиктiң ақыл-кеңесi бойынша Чо Хоэнi көзiнен таса қылмауға тырысады. Чо оған тапсырма бергенде де мұқият түсiндiредi, оның орындалуын ерiнбей-жалықпай өзi қадағалайды. Бүгiнгi түнi Чо оны өзiмен бiрге әдейi алып шықты. Хоэ бамбуктiң арасына жайғасып алып, тiл қатпастан күзет орнынан көз алмай бақылап отыр. Хоэ Чоның өзiне қарап отырғанын байқаған жоқ. Осы кезде Чоға бiр ой келдi. Ол Хоэнiң құлағына еңкейiп:

	– Осы жерде қозғалмай отыр. Meн партизандарды аралап келейiн, – деп сыбырлады.

	Хоэ басын изедi. Чо орнынан тұрып, күзет орны жаққа бiр қарады да, бұқпантайлап жүрiп кеттi. Бiраз уақыт өткеннен кейiн ол қайта оралып, Хоэнiң жанына бiлдiртпей еңбектеп жеттi. Екеуiнiң арасы жақын қалған кезде жер бауырлай жата кетiп, күзет орнын әлi де зер сала бақылап отырған Xoэғa қарады.

	Чо қараңғыда сипалап, жерден бiр кесектi тауып алды да Хоэ отырған бамбуктың жанындағы суға қарай лақтырып жiбердi. Құлаққа «шолп» еткен дыбыс естiлдi. Хоэ орнынан көтерiлiңкiреп дыбыс шыққан жаққа жалт қарады. Көзiне ештеңе көрiне қоймаған соң, ол қайтадан күзет орны жақты бақылауды жалғастыра бердi. Чо үнсiз бiраз жатты да, сосын жерден тағы бiр кесек алып, ендi судың екiншi жағына лақтырды. Хоэ орнынан ұшып тұpып, дыбысқа құлағын түре тың тыңдауға кiрiстi... Оның өте сақ тұрғанына көңiлi толған Чо досына қарай еңбектей жөнелдi. Хоэ сыбдырды естiп, қалт тұра қалды.

	– Бұл мен ғой... – Чо досының қасына жақын барып, иығына қолын қойды. – Күзет қалай, тыныштық па?

	– Айтарлықтай өзгерiс жоқ. Тек жақын маңда жүрген бақалар ғана суға секiргендей болды... – дедi Хоэ жағдайды бұлжытпай баяндап. – Ал өзiң қалай, жолдастарды араладың ба?

	Чо басын изеп, езу тартты. Ол Xoэны бұрынғыдан да жақсы көрiп, iштарта түстi. Miнe, ендi Хоэ да батыр бола бастады! «Жалпы, соңғы күндерi партизандар арасындағы тәртiп бiршама нығайған секiлдi, күзетке рет-ретiмен келетiн болды!» деп ойлады Чо. Дегенмен, адамдар жетiспейдi, ең өкiнiштiсi – егiстiк бұрынғысынша иесiз, өңделмей қалып барады. Алда бұдан басқа да көп жұмыстар күтiп тұр. Уезден гранаттар мен миналарды көбiрек алу керек... Жауды үнемi қорқынышта ұстау үшiн, олардың күзет орнына бiрқатар диверсиялар ұйымдастыру қажет. Күрестi күшейткен жөн. Ал олай болмаған күнде француздар шабуыл жасауға көшедi, зорлық-зомбылық, террорлық саясатын арттырады. Чо ойланып қалды. Кенет арт жағынан әлдебiр тысыр естiдi. Артына жалт қараған Чо, қараңдаған екi адамның сұлбасын көрдi. Олар жақынырақ келгенде, алдыңғысының Льеу екенiн бiрден таныды. Тек соның жүрiсi ғана осындай болатын, аяғын сүйрете басып, ауыр тастайды... Чо бәсең дауыспен зекiп қалды. Льеу кiлт тоқтады. Чо оның артында Хьеудiң келе жатқанын сол кезде барып байқады.

	– Иә, жол болсын? – дедi Чо олардың қасына жақынырақ барып.

	Льеу қасында тұрған Хьеудi көрсеттi:

	– Хьеу саған ертiп апаршы деп өтiнiп едi.

	– Бiздiң шаруалардың бәрi жолдан аман-есен өттi. Ендi партизан жолдастарды үйлерiне қайтарсаң да болады, олар түнгi күзеттен әбден шаршады ғой... – дедi Хьеу.

	– Анық бәрi өттi ме?! – деп, Чо қайталап сұрады. Хьеу басын изедi. Оның жүзiне күлкi үйiрiлдi.

	Тiстерi ай жарығына жалтырап, аппақ болып көрiнедi. Чо Льеуге демалыс жөнiндегi бұйрықты жолдастарға айт деп тапсырды. Льеу кете бергенде, Чо оның қолынан шап берiп ұстай алды:

	– Абайлаңқырап жүрсеңшi, сен тым дүңкiлдетiп басады екенсiң! – дедi.

	Льеу кеткен соң Чо Хоэге:

	– Тұрғындардың бәрi өтiп болды. Ендi бiзге де тынығуға болады. Тхиетке баршы, ол әне жерде жалғыз отыр, – деп сыбырлады.

	Хоэ орнынан тұрып, Тхиетке кеттi. Хьеу Чоға жақын жерде көк майсада отыр едi. Чо оны Хоэмен бiрге жiберiп, өзi жолдастардың бәрi кетiп болғанша осы арада қалғысы келдi. Хьеу оның жанына келiп, қатарласа отырды да:

	– Хоэ кеттi ме? – деп сұрады.

	– Иә, жаңа ғана кеттi. Қуып жетiп, сен сонымен бiрге қайт. Мен осы жерде бола тұрамын, шамалы кешiгiңкiреп қайтамын.

	– О, тiптi жақсы! Онда мен де сенiмен бiрге қайтамын.

	Екеуi де үнсiз ғана күзет орнын бақылай бастады. Әрқайсысы өз ойымен әлек. Чо Хьеудi Хоэге неге ертiп жiбермедiм деп, өз-өзiне кейiп отыр, Жау мүлде таяу. Әзiр ештеңе бола қойған жоқ, бiрақ алда не күтiп тұрғанын қайдан бiлесiң? Ол жолдастары үшiн де уайымдады. Чо оларға тосқауылға барасыңдар деп бұйрық бергенде, бәрi де тапсырманы зер сала тыңдаған. Бiрақ шегiну жөнiнде бұйрықты алғаннан кейiн, олар қауiпқатер туралы бiрден ұмытып кетуi де мүмкiн ғой. Кiм бiледi, бiреу-мiреуi қалжың үшiн кетiп бара жатып оқ шығарғысы келер. Егер осылай бола қалса, әрине, жау күзет орнынан оқ жаудыра бастайды... Сонда Хьеудiң жағдайы қалай болмақ? Хьеу Тхай-Хокке кеткеннен кейiн туған ауылына жиi келетiн, бiрақ әдетте сол күнiақ керi қайтып кететiн. Сондай кездерi Чо мен Хьеу кездесе қалса, көбiне тек жұмыс жөнiнде ғана сөйлесетiн. Кенет Тхай-Хокке қоныс аударғаны үшiн Хьеуге ауыр-ауыр сөз айтып, француз паспортын бетiне басқаны Чоның есiне түстi. Негiзiнен Чо Хьеу жөнiнде ешуақытта жаман ой ойлаған емес. Тек дәл сол күнi ол шаруалар Тхай-Хокке көшуге бiрiн-бiрi азғырып жүргенiн есiтiп, қатты ашуланған-ды. Әсiресе, сондай сөздерге iлесiп, бой алдырған партизандарға оның намысы келдi. Ақыры ол ашуын Хьеуден алды. Чо сонда Хьеуге не дегенiн есiне түсiрдi:

	– Француз паспортын ал да сатқын бол! – деп едi-ау.

	Ол мұны әлi есiне сақтап жүр ме екен? Мүмкiн соған өкпелеп жүрген шығар? Хьеудi кездестiрген сайын осы жөнiнде онымен сөйлескiсi келетiн, бiрақ ретi келмей-ақ қойған... Әлгiнде Хьеудi үйiне қайтарып жiбермегенiн қарашы... Күтпеген жерден бiрдемеге ұрынып қалмаса екен...

	Ал Хьеу мүлдем басқа ойда отырды. Оның жаны жай тауып, қуанышқа белендi. Хьеу бүгiн күнi бойы тiзе бүккен жоқ-тын. Тиктi iздеп, Хонг-Фонгке жүгiрдi, жиналысқа бара жатқан жерлестерiмен кездесу үшiн Тхай-Хокке қайтып келдi, содан кейiн оларды жолға дейiн шығарып салып, Тхай-Хоктен кеткiсi келмейтiндермен тағы да әңгiмелестi. Ол қатты шаршаса да көңiлi көтерiңкi едi. Хьеу бұрынғы кездегi тапсырмаларын есiне түсiрдi. Әсiресе, 1949–195Ө жылдардағы қысқы-көктемгi науқанды көз алдына елестеттi. Уезден, ертең ауылға келiп жететiн армияның жауынгерлерi үшiн күрiш дайындау керек деген, шұғыл хат келген-дi. Бұл жұмысқа тұрғындарды түгел жұмылдыру қажет болды. Ол кезде жағдай тап қазiргiдей тым ауыр емес едi. Себеттерiн күрiшке лық толтырған жұрт жолға шықты. Әрбiр үйде, әрбiр қорада күрiш түйiлiп жатты. Әдетте француздар үйлерден күрiштiң түйiрiн де таба алмайтын, ал сол түнi үймеүй күрiш салынған үлкен себеттер тұрды. Хьеудiң жолдастарымен бiрге сол бiр айлы түнi күрiш түйгенi, ал Чоның күрiштi тасығаны есiне түстi. Чо себеттi алып келгенде, Хоэ одан азырақ кiдiрiп, өзiн күте тұруын өтiндi, ол үзiлiп қалған жiптi себетке қайта байлап жатқан. Чо аулаға қарап, күрiш түйiп жатқан бiр топ қыздардың iшiндегi Хьеудi көрдi де:

	– Менiң көмегiм кiмге керек? – деп дауыстады. Қыздар жымыңдай күлiп:

	– Хьеуге көмектес! – деп тұс-тұстан шу ете қалды. Чо түк түсiнбегенсiп Хьеудiң қасына келдi де,

	көмектесе бастады. Бұл Хьеудiң оқудан жаңадан келген кезi едi. Қыздар Чоны бiраз қылжақ қылды, бiрақ ол бұған көңiл аударған жоқ. Оның бар ықыласы Хьеуде болды. Қыздың шаршағанын байқаған Чо:

	– Барып дем ал, жұмысыңды мен iстей тұрайын, – дедi.

	Хьеу басын шайқады. Иә, ол өте шаршаған, бiрақ Чо көмектескен соң, шаршағанын ұмытып та кеттi. Бұл кезде Хоэ себетке жiптi әлдеқашан тағып қойып, Чоны күтiп тұрған. Чо кеткесiн Хьеу жалғыз жұмыс iстеудiң әлдеқайда ауыр екенiн байқады. Бiрақ ол өзгелерден қалғысы келмегендiктен бар күшiн салып, жұмысын жалғастыра бердi. Оқуға барып, жұмысты тосырқап қалыпты деп, жұрт әңгiме қылмасын дегенi ғой. Иә, ол бiр тамаша шақ едi-ау!

	Чо мен Хьеу әрқайсысы өз ойларына алданып, күзет орнын үнсiз бақылап отыр. Кенет арғы жақтан мылтық даусы естiлдi. Француздар Льеу кеткен жақты атқылап жатқан болатын... Чо мен Хьеу жерге жата кеттi. Басқа дзоттардан да атыстар естiлдi. Зуылдаған оқтар мүлде жақын түсiп, тiптi дәл төбелерiнен суылдай бастады. Кенет жарқырауық оқ дәл жандарына құлады. Олар дереу бастарын бұға қалысты. Чо оң қолымен Хьеудiң иығынан қапсыра құшақтап алды... Бiраз уақыт өткесiн атыс бiрте-бiрте басылды. Бiрақ Хьеу сол бұрынғы қалпында қозғалмастан жата бердi... Ол қазiр қауып-қатерден құтылған соң, Чо қолын тартып алар ма екен деп қорыққан едi...





Сегiзiкшi тарау


	ФРАНЦУЗДАР СТАРОСТА ҚОЯ АЛМАДЫ, БIРАҚ ОЛАР БУЙВОЛДАРДЫ АЛЫП КЕТТI

	Келесi күннiң таңы атты. Дау Баидан жалға алған үш сао жерiн өңдемекшi болды. Бiрақ буйвол жоқ едi. Сондықтан оның орнына жұмысты өзiң iстеуiң керек. Хоэ соқаның үстiнде, Тхиет, Льеу, Чо үшеуi соқаға жегiлген, ал Дау қырық бүгiлiп соқаның түренiн жерге түзу бағыттауға тырысып-ақ келедi. Қою шаң аспанға көтерiлдi. Күн күйдiрiп барады. Жерден бу көтерiлiп, тынысты тарылтты. Алғашқыда егiншiлер өзара қызу әңгiмелесiп, жұмысқа көңiлдене кiрiскенмен, тез шаршап қалды. Олар ендi әңгiменi мүлдем доғарып тастады. Сөйтiп, терлеп-тепшiп, тырбаңдай жүрiп, бар-жоғы он шақты борозда жыртты. Ақыры әбден қалжыраған Дау:

	– Азырақ дем алайықшы! – деп айқайлады.

	Бәрi жұмыстарын тоқтата қойды. Егiстiк үстiндегi қою шаң бiртiндеп сейiле бастады. Льеу мен Тхиет соқаны тастай берiп, көңiлдене күлiп жiбердi. Тхиет Дауға бұрылып, жылы жүзбен:

	– Ағатай, қалай, қатты шаршадыңыз ба? – деп сұрады.

	Әлi ентiгiн баса алмай тұрған Дау сұраққа жауап бермедi. Чо жерге отыра кетiп, үстiндегi кеудешесiн шештi де, күннен қорғана басына жапты. Ол бетiнiң терiн сүртiп жатып:

	– Жұмысты аз-ақ iстеген сияқтымын, бiрақ кеудем шаншып, аяғымнан жан кетiп қалыпты, – дедi.

	Льеу күлдi:

	– Кәрi буйволдардың шаршайтыны белгiлi. Ал жас буйволдардың жұмысты iстер-iстеместен шаршап қалғаны қалай?! Ой, жұмыскер-ақ екенбiз!

	Хоэ шаршаңқы Дауға көз тоқтаға қарап:

	– Мен сiзге соқаның үстiне тұрыңыз дегенiм қайда, ал сiз тыңдамадыңыз. Қазiр екеумiз орын алмасамыз, – дедi.

	Дау ентiге сөйлеп:

	– Meн өтe жеңiлмiн. Сен менен ауырырақсың ғой, соқаның үстiнде тұрғанда, ол жердi тереңiрек жыртады, – дедi.

	Дау әлi ентiгiп отырған. Оның кеудесi жел көтерген түндiктей желп-желп етедi. Қарттың түрi өте аянышты болатын.

	Бiраз тынығып алған соң жұмыс тағы басталды. Бесеуi де белуарына дейiн жалаңаш, бәрiнiң балақтары түрулi. Бет-ауыздарын, мойындарын шаң басқан, денелерiнен тер шүмектеп ағады... Дауға бәрiнен де қиынырақ тидi. Оның қауқарсыз денесiн шаң басып, шылқылдаған терден су-су болып кеттi. Тамырлары адырайып, аузы салпиып, көзi шүңiрейiп, бет сүйегi шодырайып кеткен. Көзiн сығырайта жұмған ол әрең еңкейiп, жерден бiр уыс топырақ алды да қасындағыларға көрсеттi.

	– Мiне, көрдiңдер ме? Соншама қиындықпен жыртсақ та жерiмiз жаман жыртылған. Егер жер жыртуға буйволдарды жексек, олардың артынан мына тоң кесектердi тағы да уатып, әуреленбеген болар едiк. Қанша тырыссақ та, нәтижесi бiреу-ақ – жердi тек тырнап қана келемiз. Бұл түкке жарамайды.

	Тхиет оны қоштады:

	– Иә, бұл тоң кесектер егiннiң көктеп шығуына көп кедергi жасайды. Оның үстiне, алқапты арам шөптер қаптап кетедi. Содан кейiн арам ШөПТI отау есiмiздi шығарады.

	Чо орнынан тұрып:

	– Дегенмен де, жердi жырту керек. Нәтижесi нашар болғанмен, бұл түйiр дәнсiз қалғаннан жақсы ғой, – дедi.

	Тхиет оны да қоштады:

	– Иә, амалымыз қайсы, жаман болса да басқа ылаж жоқ.

	Чоның артында тұрған Льеу:

	– Ал, буйволдар, қане, жұмысқа кiрiсейiк! Көп ұзамай қараңғы түсiп кетедi! – деп серiктерiн асықтыра бастады.

	Ол Дауға бұрылып:

	– Ағай, бұларға бiраз шөп жегiзу керек едi! – дедi жымың-жымың етiп.

	Хоэ жiптi көтерiп, Дауға ұсынды да Льеуге:

	– Бәрiмiз өлердей шаршадық, ал сен болсаң қалжыңыңды тастамайсың. Тегi соқаға жегiлу саған ұнады бiлем?! – дедi зiлдi дауыспен. Бiрақ артынша даусын жұмсарта қойды. – Амал нешiк, буйволдарды айдап жiбергесiн, ендi олар үшiн өзiмiз жұмыс iстеймiз...

	Дау соқаның үстiне шығып бара жатып:

	– Егер бiз бүгiн буйволдардың орнына жұмыс iстемесек, көп ұзамай шөптi қорек ететiн боламыз! Бiрақ тамақ болатын шөп те табылмай қала ма деп қорқамын... – дедi.

	Олар қайтадан соқаға жегiлiп, ыңырана зорға тартып барады. Қою шаң тағы да егiс алқабының үстiнде бұлтша қаптады.

	– Француздар бiздiң буйволдарымызды алды, бiрақ бiз соқаны өзiмiз тартамыз, бұл жердi бiз жыртамыз да, француздардың көзiн құртамыз! – деп Льеу әндетiп ала жөнелдi.

	Осы кезде Тхай-Хок ауылынан Хоать қарт қайтып келе жатыр едi. Ол егiстiктегi шаңды көрiп, онда адамдардың жұмыс iстеп жатқанын байқап:

	– Әй, Дау! Дау! – деп солай қарай адымдай жөнелдi.

	Хоать жаңа ғана жыртылған жермен жүгiре басып келедi. Арагiдiк жерге ұшып түсiп, орнынан тұра бере қайта жүгiредi... қайтадан құлайды... Әдетте, Хоать тұрмыстың қандай кезеңi болмасын байсалды да қалжыңқой болатын. Бiрақ, қазiр ол шамадан тыс күйiнiп келе жатты.

	– Әй, Дау!

	Оны байқап қалған егiншiлер жұмыстарын кiлт тоқтатты. Шаң бiрте-бiрте сейiле бастады. Хоатьтың даусын бiрiншi Хоэ естiген едi.

	– Әке сенбiсiң?!

	– Дау қарт осында ма?

	– Meн мұндамын, – деп дауыстады Дау.

	Хоать қатты абыржығандықтан қарсы алдындағыларды бiрден көре алмады.

	– Француздар буйволдарды алып кеттi! – деп, ол айқайлап жiбердi.

	Даудың қолындағы жiп жерге түсiп кеттi. Ол соқадан секiрiп түсiп, Хоатьтың қасына келдi.

	– Немене?! Буйволдарды алып кеттi дейсiң бе?! – Чо қайталап сұрады.

	Жолдастарының ортасында тұрып, өз-өзiне келген Хоать бөркiн алып, желкесiн қасыды да:

	– Сендер мұнда тыраштанып жатырсыңдар, ал буйволдар туралы ұмытып кеттiңдер! Оларды бiзден тартып әкеттi, тiптi бас жiбi де қалған жоқ! – дедi ернi кемсеңдеп.

	Хоэ тап бiр әкесiнiң сөзiн естiмей қалғандай:

	– Буйволдарды алып кеткенi рас па?! – деп қайталап сұрады.

	– Иә, рас, бүгiн таңертең олар тоғыз буйволды алып кеттi!

	– Кiмдердiң буйволдары екен?! – деп сұрады Тхиет.

	Льеу оның сөзiн бөлiп жiбердi:

	– Олар сол ауылдың тұрғындарына тиесiлi үш буйволды ғана алды ма?!

	Хоать болған оқиғаны баяндап бердi:

	– Негiзiнен жаңа қоралардың пайда болғанын француздар байқап қалыпты. Олар дұрыс болжаған: жаңа қоралар пайда болған екен, демек, бұларда буйволдар бар деген сөз. Сөйтiп, олар жас тезектiң iзiмен қоралардағы буйволдарды тауып алыпты...

	– Бiрақ Там Ить Чаның қайны бiздiң буйволдарымызды өз буйволым деп жаздырып едi ғой, – дедi Хоэ әлi де күдерiн үзгiсi келмей. – Тiптi оның оларға құжаттары да бар ғой, француздар қалайша тартып алады?!

	Бойын ыза кернеген Чо жерге отыра кетiп:

	– Олар үшiн құжат – әншейiн қағаз! – дедi әрбiр сөзiн тақпақтай.

	Бұл оқиғаға Дау да қатты қайғырды.

	– Иә, олар үшiн құжат-қағаз түкке тұрмайды! Маған үнемi, егер буйволдарды Тхай-Хокке жiберсек, француздар тартып алып, сатып жiберетiндей көрiнетiн де тұратын... – дедi ол тұнжырап.

	Шаруаның көзi жасқа толды. Ол буйволын аман сақтағысы келiп, Тхай-Хокке алып барды. Алайда сол күннен бастап Дау тыныштық көрген жоқ, буйволдың тағдыры не болар екен деп, үрейленумен болды. Әсiрece бүгiн, буйволдың орнына өзi жұмыс iстеуге тура келгенде, оның жанын ит тырнағандай болды. Дау өзiнiң буйволын, онымен қалай жұмыс iстегенiн есiне алды. Дау Чадан буйволымды қайыр деп сұрап едi-ау. Бiрақ ол, буйволды қайыруға әзiр ертерек, егер француздар қаумалап ұстауға шықса, оны құтқару қиын болады деп, жауап бердi. Ча дұрыс айтқан сияқты едi... Ал қазiр Даудың басына «Ча ғой Там Итьтен азын-аулақ жердi жалға алды, демек, сол жерiн өңдеп алу үшiн ол буйволды өзiнде ұстай тұрғысы келдi-ау» деген арам ой келдi...

	Дау мен Хоать Чаға қарағанда, үшеуi қосылып сатып алған ортақ буйволға көбiрек қамқорлық жасайтын. Ча бай емес, бiрақ өте қу. Оның жеке өзi бiр буйвол сатып алатын ақшасы бар болатын, бiрақ ол сол ақшасын төртке бөлiп, төрт буйвол сатып алуға төрт жерге ортақтасты. Оның iшкi есебi бойынша, егер француздар буйволдың бiреуiн алып кетсе, басқалары аман қалмақ... Расында, ендi мiне, Ча Дау және Хоатьпен бiрлесiп сатып алған буйволынан айырылғанымен, басқа шаруалармен қосылып сатып алған үш буйволы аман қалды. Мал ашуы Дауды әдiлетсiз еттi, Ча тек өзiнiң ғана қамын жеген, деп ойлады ол. Сол-ақ екен Дау қасында тұрған Хоатьқа да ызаланды. Осының бәрiне сол кiнәлiдей көрiндi...

	Хоать оның ойын сезiп қойғандай-ақ:

	– Егер бiз буйволымызды онда жiбермесек, оны аман сақтап қалар ма едiк, жоқ па, ол жағы белгiсiз.

	Қаумалап ұстау кезiнде одан айырылып қалуымыз әбден мүмкiн едi... Сосын келiсiм бойынша, буйвол ортақ болғандықтан оның бiр аяғы сiздiкi де, Ча мен маған бiр жарым аяқтан тиесiлi едi ғой. Сондықтан ортақ буйвол жөнiнде бiз сiзден кем қам жегенiмiз жоқ, алайда француздар оны тартып әкеттi, бұған амалың қанша?! – дедi ызалана күлiп.

	Льеу Чоның қасына отырып:

	– Бұл жерде мәселе тек француздарда ғана емесау... Тегi, бiздiң буйволдарымызды оларға өз адамдарымыздың iшiнен бiреу көрсеткен секiлдi... Әйтпесе, бiздiң буйволдарымызды француздар қайдан бiледi?! – дедi әлдебiр күдiктiң шетiн шығарып.

	Хоэ мұңая басын шайқады.

	– Дегенмен, солдаттар қандай рақымсыз едi... Олардың мұнысы староста сайлаудан әлдеқайда ауыр болды-ау... Әсiлi, олар бiздi осылай қорқыту арқылы староста сайлауға мәжбүрлеп көндiрудi ұйғарған ғой.

	Дау ұзақ үндемей отырып-отырып:

	– Ендi не iстеймiз?! – дедi кенет қатты күрсiнiп. Бәрi оған жалт қарады. Оның жыламсырай суланған екi көзi қызарып кетiптi. Шаруаларда жауап жоқ. Тiптi қалжыңбас Хоать та тым-тырыс. Ол бөркiн қолына алып, желкесiн қасыды.

	Осы кезде көз ұшында үш адам көрiндi. Олар ауылдан шыққан Тик, Луан және Ча едi. Бәрi солар келе жатқан жаққа көз тiктi. Тап бiр солардың келуi әлдебiр жеңiлдiк әкелетiндей, шаруалар оларды асыға күттi. Тхай-Хокке жiберген буйволдарды француздар алып кеткенiн естiп, Тик пен Луан күзеттi тастап, тұрғындармен осы оқиға жөнiнде әңгiмелесуге келе жатқан-ды. Жолшыбай олар Чаны кездестiрiп, Даумен ақылдасу үшiн үшеуi егiстiкке қарай бұрылды.

	Тик, Луан және Ча келiсiмен өзара айтыс басталып кеттi. Пiкiр екiге бөлiндi. Бiр топ, тезiрек ақша тауып, буйволдарды сатып алу керек десе ( өйткенi француздар буйволдарды алып кеткен соң, тұрғындардың оларды сатып алуына рұқсат ететiнө, екiншi топ, буйволдарды түнде айдап әкету амалын iстеу қажет, егер бұдан ештеңе шықпаса ғана оларды сатып алған дұрыс дестi. Ча бiрiншi пiкiрге қосылды.

	– Буйволдарды айдап әкете алсақ жақсы, ал егер бұл әрекетiмiз iске аспай қалса ше?! Онда сатып алуға деген үмiтiмiз де үзiледi. Сондықтан бiрден сатып алу жағына күш салғанымыз жөн. Әрине, француздар бiзге буйволдарды сатып алуға рұқсат еткен күнде де, олардың жаңадан сатып алғаннан арзан түспейтiнiн бiлемiн. Бiрақ қалай дегенмен де, бiз буйволдарымызды қолға түсiремiз ғой. Ал егер бiз оларды сатып алмасақ, француздар оларды сойып тастайды. Бiз үшiн бұл орны толмас өкiнiш емес пе?! – дедi ол өз ойын дәлелдiрек етiп көрсетуге мейлiнше тырысып. – Қазiр бiздiң үкiметiмiз әрбiр буйволды сақтап қалу үшiн күш салуды талап етiп отыр, тiптi кәрi малдың өзiн союға рұқсат етпейдi. Ендеше француздардың күштi, қуатты буйволдарды жойып жiберуiне бiз қалай жол беремiз?! Әлбетте, жол бере алмаймыз. Ал бұлай етпеген күнде, бiз үкiметтiң саясатын орындамаған боламыз!

	– Сiз үкiметтiң саясатын дұрыс түсiнбепсiз! – дедi Чо, оған қарсылық бiлдiрiп, – Иә, рас, үкiметтiң саясаты – буйволдарды сақтау. Бiрақ бұл француздар буйволдарды кедергiсiз тартып әкете берсiн, ал бiз оларды ылғи қайтадан сатып ала берейiк дегендi бiлдiрмейдi. Сiз үкiметтiң саясаты жөнiндегi мұндай түсiнiгiңiзбен отандастарыңыздың мүддесiн қорғамайсыз. Мәселенки, француздар халықпен өштессе, үйлердi өртейдi екен деп, партизандар жауға шабуыл жасамауы керек пе?! Егер осыны дұрыс десек, онда дәл осындай пайымдаумен, ауылда староста тағайындауға бәрiмiз келiскен болар едiк. Алайда бұл мүлдем қате пiкiр!

	Чо Хоэге бұрылып:

	– Хоэ, сен қалай ойлайсың? – дедi.

	Бiрақ Хоэ жауап берiп үлгермей жатып, сөзге Луан араласты:

	– Француздар бiздiң буйволдарымызды алып кеттi, ендеше келешекте олар бiзге тиiсуден қорқатындай етiп, бiз де жауға шабуыл жасауымыз керек! Тiптi, шабуыл жасай алмағанның өзiнде, оларға барынша зиян келтiрiп, көбiрек мазалағанымыз дұрыс. Француздарға еркiндiк берiп, ойына келгенiнiң бәрiн iстетiп, шолжаңдатып қоюға болмайды!

	Чо қайтадан сөйлеп кеттi.

	– Осы мәселелер жөнiнде партизандардың тиянақты пiкiрi болуы керек. Егер шаруалар бiздiң саясатымызды түсiнбесе, онда олардың арасында түсiнiк жұмыстарын жүргiзу қажет. Бiз мұнда тер төгiп, жанталаса буйволдардың орнына жұмыс iстеп жатамыз, ал франуцздар болса, бiздiң қызғыштай қорыған малымызды айдап әкетедi. Осы да әдiлеттiк пе?! Жоқ, бiз өз малымызды өзiмiз сатып ала алмаймыз!Француздардың «соқырдың өз бидайын – өзiне қуыр» дегенiне көне қоймаспыз! – дедi ол қатқыл дауыспен. – Қалай, Тхиет, мен дұрыс айтып тұрған жоқпын ба?

	– Егер басқадай ешбiр жолы жоқ болса... – дедi мұғалiм сөзге араласып, – амал нешiк, буйволдарды сатып алар едiк, ал егер басқадай жолы болса…

	Хоэ Луанға жалт қарады:

	– Иә, сiз дұрыс айтасыз, сатып алуды ойламай тұрып, ең алдымен күшпен немесе қулықпен буйволдарды қайтаруға тырысып көру керек.

	Содан кейiн ол Чоға бұрылып:

	– Бұл мәселенi партизандардың арасында талқылаудың қажетi жоқ, былай да бәрi түсiнiктi ғой! – дедi батылдана сөйлеп.

	Ол ендi әкесiне қарап:

	– Ал, әке, сiз қалай ойлайсыз, буйволдарды айдап әкету жағын қарастырып көруге бола ма? – дедi.

	Хоать алғашында Чаның жағында болатын, қазiр ол да партизандармен толық келiстi. Ендi тек Чаның ғана көзiн жеткiзу қалған-ды. Алайда олардың бұл ойы да тез орындалды.

	Ча күлiмсiреп:

	– Иә, мен де көпшiлiктi қостаймын, өйткенi бәрi сендердiң – партизандардың қолдарында ғой, – дедi.

	Тик осы уақытқа дейiн ештеңе айтқан жоқ болатын. Ол жай ғана тыңдап отырған. Тек жұрттың бәрi сөйлеп, өз ойларын ортаға салып бiткен кезде ол:

	– Иә, бiз тегеурiндi қимылға көшуiмiз қажет. Бiрақ адамдарымызды жаудың жазалауына ұрындырмай, аман сақтап қалуымыз керек! – дедi.

	Ча оның соңғы сөзiне жармаса кеттi:

	– Мiне, мен осы жөнiнде қам жеп отырмын ғой. Егер бiз француздарға шабуыл жасасақ, олар бiзге өшiгiп алады да, қаумалап ұстауды ұйымдастырады, халықты аяусыз жазалайды.

	Чо оған қарсы шыққысы келiп едi, бiрақ Тик оның сөзiн бөлiп:

	– Мен бұл жерде арғы бетте әлi күнге дейiн тұрып жатқан шаруаларды айтып тұрмын, – дедi.

	Iштей мырс-мырс күлген Хоать Чаға қарап:

	– Егер сен әйелiңмен ақылдасып көрсең, ол ауылға қайтатын болса, жұрт одан өнеге алар едi. Сонда ана жақта француздардың тепкiсiне түсетiн ешкiм де қалмас едi ғой. Көрдiң бе, бәрi саған байланысты, – дедi.

	Ашық кiнәлауды мойындағысы келмеген Ча:

	– Бұл жерде менi әңгiме қылып, мәселенi маған тiреп қоятындай не бар? Мен оған қайтуға тiптi де тыйым салмаймын, қайтам десе қайтсын... – дедi жалтара қызарақтап. – Менiңше, бұл жерде бiз бұдан гөрi маңыздырақ нәрсеге назар аударсақ деймiн. Мәселенки, бiздер, еркектер, қаумалап ұстау кезiнде баспаналарға жасырына аламыз, бiздi тауып алу француздарға да оңай болмайды. Ал әйелдер мен балалар қайда жасырынады? Балалар жасырын баспанада жылайды, олардың аузына құм құя алмайсың.

	– Мұндайда өзгелерден өнеге алу керек. Әйелiңiзге балаларымен ауылда қалған Тиктiң әйелiнiң ерлiгiн айтыңыз! – дедi Чо қатулана сөйлеп.

	Олардың әңгiмесiн тағы да мұғалiм бөлiп жiбердi.

	– Бүгiн түнде қалайда буйволдарды айдап әкету керек. Соған дейiн Тхай-Хокте тұрып жатқан ауылдастарымызды қараңғы түскенше ауылға қайтуға көндiру керек. Қалай, Тик, осыған келiсесiң бе?

	Тик ойға шомып отыр едi, мұғалiмге жауап бермедi.

	– Егер француздар шаруаларды күзет орнына паспорттарымен баруға мәжбүр етсе, шамамен олар былай деп айтулары керек: «Француздар бiздi қорғауға уәде берген соң ғана бiз мұнда көшiп келiп, паспорт алдық. Бiрақ бiз француздар буйволдарымызды тартып алады деп ойлаған жоқпыз». Тик, сен бұл уәжiме қалай қарайсың?

	Тик отырғандардың кезекпен өз пiкiрлерiн айтып шығуын сұрады. Ол осыларды жинақтап, әкiмшiлiк комитетке жеткiзiп, нақтылы нұсқау алуы тиiс едi.

	Ча қатты қобалжыды. Ауылдастарының бәрi өздерiнiң жасырын баспаналарын әлдеқашан жөндеп алған. Ол әйелiм мен балаларым Тхай-Хок қауымында тұрады, ал өзiм Хонг-Фонгке қайтып келгендей болсам, маған жетедi ғой деген оймен баспананы жалғыз өзiне ғана жасаған-ды. Бiрақ осылардың бәрiн ашық айтуға оның батылы жетпедi. Ертеңгi күнi жолдастары жоспарымызды iске асыруға сен кедергi болдың деп кiнәлай ма деп қорықты.

	Әкiмшiлiк комитет Чо мен Тик ұсынған жоспарды мақұлдады. Жоспар өте қарапайым болатын. Француз күзет орнын қоршап тұрған сыртқы дуалды бұзып, буйволдарды айдап әкету керек едi.

	Әжептәуiр үлкен аудан күзет орнының бақылауында болатын. Орталық базар да күзет орнының территориясында едi. Ол да дуалмен қоршалған. Француздар шаруалардан тартып алған буйволдарды базар алаңында өсiп тұрған ағаштарға байлап қойған. Күзет орнына жақын, осы алаңмен қатарласа бiрнеше үйлер орналасқан, олар: жиналыс үйi, жезөкшелер үйi, старостаның, күзетшiлер мен олардың көмекшiлерiнiң үйлерi.

	Чо қимыл-әрекеттiң жоспарын жан-жақты ойластырып жасады. Ол оның табысты болатынына бек сендi. Әрi iстiң сәттi аяқталуы партизандардың жауынгерлiк рухын бiршама көтерiп тастар едi деп те үмiттендi. Жоспар әкiмшiлiк және партия комитеттерiнде, Хонг-Фонг, Тхай-Хок қауымдары шаруаларының арасында мұқият талқыланды. Сөйтiп, iңiрден операцияға дайындық басталып кеттi.

	Хьеу Тиктен шаруалармен әңгiмелесiп, оларды туған ауылына қайтуға көндiру жөнiнде тапсырма алды. Ол үй-үйдi аралап, жерлестерiне Хонг-Фонгке қайту қажет деп ақыл-кеңес бердi. Нәтижесiнде партизандар торуылға тұрғанша тұрғындардың көбi өз ауылдарына қайтып оралды.

	Хьеу шешесi мен Баи апайды да Хонг-Фонгке қайтуға көндiрдi. Сон Баи және Хьеумен бiрге Фан апайдың үйiнде тұратын. Оның аяғының жарасы әлдақашан жазылған. Сон үйiне қайтуға бiрнеше рет рұқсат сұраған. Ол бөтен үйде, бөтен жерде еркiн жүре алмайтын. Бала мұнда ешқандай жұмыс iстеген жоқ, бiрақ оны күндiз де, түнде де үйден шығармайтын. Өйткенi француздар, тiптi, он екi-он үш жасар балаларды да абақтыға қамап тастайтын. Сон үшiн ең ауыры – дауыс шығарып сөйлеп, өлең айтып көңiл көтере алмағандығы болды. Бiр күнi ол аяқ-табақты жуып жатып әдетiнше бәсең дауыспен «Келедi әскер әндетiп» деген әндi айтты. Мұны құлағы шалып қалған Фан баланың даусын шығаруына үзiлдi-кесiлдi тыйым салды. Сондықтан да Сон қатты зерiгетiн. Ол үйге жiберiңiзшi деп, бiрнеше рет қиыла өтiнiп те көрдi, бiрақ Баи тiптi илiкпедi.

	– Сенiң буйволың осы жерде, – дейтiн ол, – егер сен ауылға қайтып кетсең, оған кiм қарайды?

	Әзiрше бiзбен бiрге тұра бер деп, Хьеу де айтатын. Ал бүгiн түнде үйiне қайтуға Сонға да рұқсат етiлдi. Оның қуанышы қойнына симады.

	Сон қорғаныс дуалына жеткенде, малды айдап әкету операциясына дайындалып жатқан партизандарға кездестi. Ол менi өздерiңiзбен бiрге ала кетiңiздер деп жалынды. Бiрақ партизандар оны үйiне қайтарды.

	Хьеу шешесiн үйiне дейiн апарып салып, дуалға қайта келдi. Тик оған бұрын қайтуға бел байлаған кейбiр шаруалардың айнып қалғанын айтты. Тиктiң дайындық жұмыстарынан қолы босамай жатты. Ол партизандардың қасында болуы керек едi. Сондықтан ол Хьеуге Тхай-Хокке және барып, ауылға қайтудан айнып қалған шаруаларды кездестiрiп, оларға жағдайдың қауiптi екенiн тағы да түсiндiрiп көр деп, тапсырма бердi.

	Көптеген отбасының өз ауылдарына қайтқалы отырып, кейiн айнып қалғандығына Хьеудiң өзi де көзiн жеткiздi. Бiр бiлгенi, Ча отбасына келiп, әйелi мен балаларына осында қалыңдар, орындарыңнан қозғалмаңдар деп, әмiр берiптi. Чаның әйелi Тхай-Хок қоғамының тұрғыны Там Итьтiң қарындасы болатын. Әйелдiң үш баласы бар, ең кiшiсi жарты жаста, күйеуiнiң күштеуiмен ол мұнда үш айдан берi тұрады. Ча оған француз төлқұжатын әпердi, сегiз сао жердi арендаға алды. Ча кенже баласы бiраз өсiңкiрегенше осында күте тұрғысы келдi. Сондықтан да әйелiне туған жерiне қайтып баруға рұқсат етпедi. Чаның әйелi мейiрiмдi болатын. Хьеу оған жиi келiп тұратын. Сондықтан да Хьеу кешкiсiн Тхай-Хокке келiп, туған ауылына қайту жайында сөйлесу үшiн осы әйелге келдi. Оны үгiттеудiң керегi жоқ едi, бүгiн түнде кетуге оның өзi дайындалып жатқан-ды. Бiрақ Ча келдi де, бiраз күте тұру қажет, мен әлi баспана қазып бiткен жоқпын. Егер партизандар жоспарларын iске асырса, ертең-ақ француздар қаумалап ұстауды ұйымдастырады. Сонда сен балаларыңмен қайда тығыласың? Сол үшiн баспана дайын болғанша, бiрнеше күн осында бола тұрыңдар деп бар жоспарын өзгертiп жiбердi. Сосын амал жоқ, Чаның әйелi осында қалуға мәжбүр болды. Хьеу онымен де, басқа тұрғындармен де қаумалап ұстау кезiнде қалай болу керектiгi жөнiнде көп сөйлестi.

	Бұл кезде партизандар жоспарларын орындауға кiрiсiп те кеткен. Олар ең алдымен дұшпанның күзет орнын қоршап тұрған дуалды бұзды. Чо операцияға басшылық жасады. Оның қасында үнемi Хоэ болды. Кешкiсiн мiндеттi бөлiскенде, дуалды қиратуға мен де барамын деп, өзi тiлек бiлдiрген болатын. Сонда Тик:

	– Соңғы кезде Хоэ тiптi батыл болып барады! – деп қуанып қалған.

	Бұған Чо да масаттанып:

	– Оған елдегi жағдай әсер еттi! Француздардың халықты айуандықпен азаптап жатқанын көрiп, ашуызасы қозды, жауынгерлiк рухы көтерiлдi! – дедi.

	Өзгелермен бiрге баруға Хоэнiң өзi тiлек бiлдiргенмен, бiрақ дәл қазiр, дуалды қиратып, iлгерi қарай еңбектеуге бұйрық берiлген кезде, Хоэ сасқалақтап, бiр орнында тұрып қалды. Күзет мұнараларынан соғылған дабылдың, күзет орнынан мезгiлмезгiл атылған оқтың даусы естiлдi. Айнала қапқараңғы... Жезөкшелер үйiнен айқай-шу, ән, күлкi естiлiп жатты. Буйволдар тұрған алаңға дейiнгi аралыққа шамның мол сәулесi түсiп тұр... Бұйрық бойынша iлгерi еңбектеуi керек едi. Бiрақ Хоэнiң зәресi ұшты... Алға қарай еңбектеуге дәтi бармаған ол Чоға бұрылып:

	– Маған дуалдың тағы бiр бөлiгiн бұзуға рұқсат етшi... Егер күтпеген жерден шегiну қажет боп қалса, пайдаға асар... – деп сыбырлады.

	Бiрақ Чо ешбiр тiл қатпастан партизандарды бастап, iлгерi қарай еңбектей жөнелдi. Хоэ одан сайын қорықты. Айналасына қараса, жан баласы жоқ, жалғыз қалыпты. Ендi не iстеу керек? Жолдастарының iзiмен еңбектеуге кешiгiп қалды. Әлде, керi шегiну керек пе? Әрине, бұлай iстеуге болмайды. Хоэ шындап сасайын дедi. Жұртпен бiрге iлгерi еңбектемегенiне iштей өз-өзiне ұрысты... Кенет ол дәл алдынан қараңдаған буйволды көрдi. Құлағына буйволдың тұяғының сыртылы естiлдi. Алып буйвол сыртқа қарай желiп барады... Оның соңынан екiншiсi... үшiншiсi... Хоэ үстiнен зiл батпан жүк түскендей демiн бiр-ақ алды. Жез-өкшелер үйiндегi ырду-дырду толастар емес. Бiр кезде күзет мұнараларынан дабыл қағылды, пулеметтер iске қосылды. Iлгерi жақтан жарылған гранаттың, атылған винтовканың даусы шықты. Бұл жаудың назарын өздерiне аударып, уақыттан ұтуға кiрiскен Тиктiң партизандар тобы едi.

	Ракеталар жарқ ете түстi. Хоэнiң көзi қарауытып, ештеңе естiмей де, көрмей де қалды... Үрейi ұшқан ол кейiн қарай қаша жөнелдi... Қазiр француздар буйволды қуады, сонда мен өлдiм ғой деп ойлады... Атыс барған сайын күшейе түскен. Жақын жердегi күзет орындарындағы француздар, шабуыл жасаған Халық армиясының отряды шығар деп, барлық қарудан бiрдей атқылай бастапты. Даусы жер жара зеңбiректер гүрсiлдеп, ауыр снарадтардың жарқыншақтары жан-жаққа шашырай құлап жатты... Кенет Хоэ құлап түстi...

	Чо партизандармен бiрге буйволдар байлаулы тұрған алаңға енбектеп жеткен-дi. Олар қараңғыда сипалап жүрiп, буйволдардың бас жiбiн тауып алып, қиып-қиып жiбердi. Чо буйволдарды түгел құтқарамыз деп ойлаған. Бiрақ буйволдар адамдардың исiн сезiп, пысқырына жер тарпып, аяқ астынан опыр-топыр боп кеттi. Кейбiреулерi бас жiптерiн өздерi үзiп, сыртқа қарай желе жөнелдi. Мiне, осы кезде француздар дабыл көтердi. Ендi амал жоқ, партизандар тез керi шегiндi. Чо малдарды түгел құтқаруға қанша тырысқанмен, алаңның шетiнде тұрған бiр буйвол байлауда қалып қойды...

	Чо жолшыбай жаралы Хоэнiң үстiнен түстi. Ол көп ойланбастан жолдасын иығына салып алды да, iлгерi жүгiре жөнелдi.

	Партизандар аман-есен Хонг-Фонгке келдi. Мұнда оларды шаруалар күтiп алды. Бүкiл ауыл аяғынан тiк тұрды. Әсiресе буйволдары қайтып келген шаруалар қатты қуанды.

	Түннiң бiр уағы болса да жұрт қораларында әлi күйбеңдеп жүр. Олар қораларына майшырақ жақты. Бәрi қызу қуаныш үстiнде бiр-бiрiмен сампылдай сөйлесiп жатты.

	Дау, Хоать және Ча бүкiл ауылды аралап шықты, бiрақ өздерiнiң буйволдарын таба алмады. Сiрә, бұлардың буйволдары босатылмай қалған сияқты...

	Ча қатты қиналып:

	– Ендi не iстедiк?! Француздардың қолында жалғыз бiздiң буйволымыз ғана қалыпты... Апыр-ай, тап бiздiң буйволымыздың қалғаны несi екен?! – дедi.

	Даудың ұнжырғасы түсiп кеттi. Ал Хоать әдеттегiсiнше күлiп отыр.

	Ол шам жанған қораларға қарап:

	– Бiздiң буйволымыз жау жақта қалды. Бiрақ бiз басқалардың буйволдарын керi қайтардық! Ендi ауылдастарымыз бiзге буйволдарын ең құрығанда бiрнеше күнге пайдалануға беретiн шығар?! – деп қойды.

	Қарт сырттай көңiлдi көрiнуге тырысқан едi. Ал шын мәнiнде, өзгелерге қарағанда оның қайғысы ауырырақ едi... Оның баласы Хоэ жараланды емес пе...

	Дау Чаға, мүмкiн, буйвол дуалдың сыртында бiр жерде жүрген шығар, егiстiк жақты тағы бiр рет шолып келсеңшi дедi. Ча үмiтсiз басын шайқады...





Тоғызыншы тарау


	БУЙВОЛДАРДЫ БАСПАНАЛАРҒА ЖАСЫРУ КЕРЕК

	Дау түнi бойы буйволын iздеп далада жүрдi. Ол бiрнеше рет керi оралып, Хоэнiң халiн бiлдi. Арагiдiк буйволдары келген тұрғындарды да аралады. Ақыры таң алдында үйiне қайтты. Қарт бамбук керуетiне жатып, ауыр күрсiндi. Қайғысы еңсесiн басып, ұзақ ойланды... Чо қорғаныс дуалына күзетке кеткен. Үйде бамбук керуеттiң үстiнде Сон ғана ұйықтап жатыр. Иә, сонымен, буйволынан бiржола айырылды. Француздар оны етке соятын шығар...

	Дау еңбек сүйгiш буйволын жақсы көретiн. Оның әрбiр қимылы, iс-әрекеттерi есiнде жақсы сақталып қалыпты. Онымен жер айдағаны, түнде тұрып оған шөп салғаны... бәрi-бәрi жадында... Мiне, ендi оның қорасы бос тұр... Егiн егу үшiн буйвол керек-ақ, бiрақ оны қайдан аласың... Басқа буйвол сатып ала қоюға ақшасы жоқ. Бiр ғана үмiт – мүмкiн ауылдастары уақытша буйволдарын бере тұрар. Олай болмаған күнде тағы да соқаға өзiң жегiлуге тура келедi.

	Ауыр ойлар Дауға маза бермедi, кiрпiгi тiптi iлiнер емес. Ол қатты күрсiндi де көзiн қолымен бүркедi. Бiрақ бәрi бiр ұйықтай алмады. Жоғалған буйвол көз алдына елестей бердi. Қарт оны бiресе қорада көргендей болды, бiресе онымен жер жыртып жүргендей болады... Буйвол оның ойынан еш кетпей қойды. Кенет Дау көзiн ашып алып, сыртқа құлағын түре тыңдай қалды. Бақ iшiнен бiр сыбдыр естiдi. Оттап тұрған буйволға ұқсайды. Дау қуанып кеттi. Күмән жоқ, бұл осы үйдiң буйволы! Әрине, сол! Қарттың жаңсақ естуi мүмкiн емес. Дау кереуеттен ұшып тұрып, Баи апайдың бағына қарай тұра жүгiрдi.

	Құдайым-ай, бұл не деген бақыт! Буйвол! Өзiнiң буйволы! Дау жүгiрiп жеткен бойда, оны ең жақын досындай мойнынан құшақтай алды.

	– Сон! Сон! Буйвол келдi! – деп ол айқайлап жiбердi.

	Дау Сонды шақыра жүрiп, буйволдың сауырынан қағып, тұмсығын сипады.

	– Сон! Тезiрек тұрсаңшы! Буйвол келдi!

	Сон үйден көзiн уқалай ашып, жүгiре шықты.

	– Не болды, әке?! – дедi ол түкке түсiнбей.

	– Балам-ау, мында қарасаңшы! Буйвол келдi!

	Сол-ақ екен Сонның ұйқысы шайдай ашылды. Жүгiрiп қасына барып, жануардың мойынынан құшақтады. Буйвол мойнын төсеп, басын төмен салды. Ол бала үстiне мiнерде әрдайым осылай iстейтiн. Жүрегi жарылардай қатты қуанған Сон:

	– Бiздiң буйвол! – дедi жайраң қағып.

	Дау да қуанғанынан есiн жия алмай, мәре-сәре күй кештi.

	– Бiздiң буйвол қайтып келдi! Ал мен оны түнi бойы iздедiм-ау! – деп ол үстiн-үстiн қайталай бердi.

	– Байғұсым-ай, қалай арықтаған, тiптi қабырғасы ырсиып кетiптi!..

	Дау жануардың ырсиған қабырғасын сүйсiне сипады.

	Кенет Сон үрейлене айқайлап жiбердi:

	– Әке, мында қараңызшы!

	Ол буйволдың басын көтерiп, оның мұрнын көрсеттi.

	– Бұл не, мұрындығы жырылып кеткен бе?!

	Дау буйволдың бас жағына жүгiрiп барып, танауының жырылғанын, оған қан қатып қалғанын көрдi.

	– Байғұсым-ай, байлаудан өзi мұрындығын жырып қашқан екен ғой!

	Дау мен Сонның қатты сөйлескендерi сонша, көршiлерiн оятып жiбердi. Лашығы Баидың бағының қасындағы Нгием шуға жүгiрiп келдi. Оған iлесе тағы бiрнеше адам жеттi. Қорғаныс дуалында күзетте тұрған Чо Тхиеттi өз орнына қалдырып, жұрттың неге жиналып жатқанын бiлу үшiн ол да тұра ұмтылды. Қауым үйiнiң жанынан өтiп бара жатып, Чо Хоать қартты шақырды. Хоатьтың артынан шаруа әйел Май, содан соң iле-шала мұғалiм Луан және Ча келдi. Бәрi буйволдың айналасына үймелеуде. Жануардың жырылған танауын көрiп, жиналғандар буйвол бас жiбiн өзi үзiп, осында жеткен деген қорытынды жасады. Бiрақ бұл мұнда қашан келген? Мүмкiн ол Чо шегiнгеннен кейiн барып мұрындығын үзген болар? Бiрақ бүкiл ауылды аралап шыққан Ча, Хоать, Дау оны неге таба алмаған?

	Дау кiнәлi пiшiнмен:

	– Мен барлық жердi қарадым, бiрақ бақтың iшiне көз салмаппын. Шынымды айтсам, бақты қарау ойыма да келмептi, – дедi.

	Хоать қарқылдай күлiп:

	– Әй, сен де бiр, айнала шарлап жүрiп, мұнда көз салмағаның! Буйвол байлауды үзiп, тура үйiне тартқанмен, қарны аш болғандықтан ең алдымен бақтың iшiне кiрiп, жайылып алғысы келген ғой! – дедi.

	Дау қосыла күлдi. Ол қуанғаннан жасарып кеткен сияқты.

	– Мiне, қараңдаршы, олар малға қалай қараған! Тiптi өлердей ашығып қалыпты! – деп ол француздарды жазғырумен болды.

	Оның үстiне, буйволдың жырылған мұрындығы Дауға маза бермедi. Бiрақ ауылдастары бұл пәлендей қорқынышты емес, буйволдың мойнына қамыт кигiзiп, тiзгiнiн қамытқа байлап қоюға болады дестi.

	– Жырылған танауымен болса да келгенiн айтсаңшы! Ол ана жақта қалып қойғанда, бұдан да жаман болушы едi... Дәлiрек айтқанда, бiрнеше күннен кейiн француздардың қарнынан бiр-ақ шығар едi ғой! – дедi Хоать тыжырына жақтырмай.

	Әңгiмеге Тик араласты:

	– Ал, жолдастар, ендi бiздiң буйволдарымыздың бәрi осы жақта. Ендiгi жерде оларды қалай сақтау, француздардың уысына қалай түсiрмеу жағын ойластыру керек.

	Чаның бiрден еңсесi түсiп кеттi.

	– Мiне мен осы жағынан қауiптенемiн... – дедi ол қатердi төндiре түсiп.

	Хоать күлдi.

	– Егер буйволдарды тоғайға жасыра алмасақ немесе Тхан-Хокке қайтадан қайырып жiбермейтiн болсақ, онда оларды аман сақтап қалудың басқадай екi-ақ амалы бар – оларды не аспанға, не жердiң астына жiберу керек. Ал осы екi амалдың қайсысын таңдаған дұрыс дегенге келсек, менiңше, екiншiсi дұрысырақ сияқты. Расында, адамдар өздерiне жасап жүрген жасырын баспананы неге буйвалдарға да жасап бермеске?!

	Хоатьтың ұсынысына бәрi бiрден қосыла кеттi.

	– Мен Минь-Кхайда жиналыста болғанымда ондай баспаналарды көргенмiн, – дедi Нгием.

	Ол мұндай баспананы қалай жасайтынын, буйволды қайда орналастырып, қай жерге жем салатынын түгел түсiндiрiп бердi.

	– Бiр сөзбен айтқанда, баспана дабыл кезiнде буйвол тып-тыныш жатып, шөбiн жей беретiн етiп жасалған! – дедi Нгием әңгiмесiн сүйсiне аяқтап.

	– Расында, бұл үйренетiн нәрсе екен! – дедi Дау оның ұсынысын қуаттап. – Дабыл кезiнде буйволдарды осындай баспаналарға кiргiзiп, аузын топырақпен жауып тастап, содан соң өзiмiз жасырынар едiк!

	Нгием риза пiшiнмен басын изедi.

	– Ендi мiне, бiз де буйволдарға жасырын баспана жасаймыз. Француздар ол баспаналарды таба алмайды. Минь-Кхай ауылындағы Дай ағай соңғы жылдары буйволдарын еш жаққа да жiберген емес, оларды тек жасырып ұстайды.

	– Минь-Кхай ауылының тұрғындары бiрнеше жылдан берi осылай жасап келедi. Бiрақ неге екенi белгiсiз, бiз олардан үлгi алмаппыз, – дедi мұғалiм де Нгиемдi қоштап.

	Ча сақалын сипап:

	– Иә, сiз дұрыс айтасыз, буйволдарға жердiң астынан баспана қазу керек. Бiрақ Минь-Кхай ауылында бұл үшiн жағдай өте қолайлы... Ал бiзде... – дедi күмiлжи мiңгiрлеп.

	– Олардың жағдайының несi жақсы екен?! – дедi Чо оның сөзiн жақтырмай бөлiп жiберiп. – Бiле бiлсеңiз, бар айырмашылық – оларға қарағанда бiздiң құнтсыздығымызда. Бiз ең сенiмдiсi, буйволдарды күзет орнына жiберу деп түсiндiк.

	Ча қарсылық жасағысы келiп едi, бiрақ әңгiмеге Тик аралаасты.

	– Әрине, буйволға баспана қазу, адамға баспана қазудан қиынырақ. Әрi Минь-Кхай ауылында жер жағдайының тәуiрiрек екенi де рас. Алайда, егер бәрiмiз ұйымдасып, бiрлесе iске кiрiссек, буйволдар үшiн бiзде де баспана жасауға болады. Солай емес пе? – дедi ол мұғалiм Луанға бұрылып.

	– Әрине, солай.

	Луан баспана қазуға ыңғайлы жерлердi атай бастады.

	Хоать оны қоштап:

	– Иә, қолайлы жерлер бiзде де аз емес. Мысалы, каналдың жаны өте лайықты, – дедi.

	Сон мұғалiмге тығыла үлкендердiң сөзiн ықыластана тыңдап отыр едi, бiрақ әңгiме осы жерге келгенде ол шыдай алмай:

	– Сiз қай каналды айтасыз?! – деп басын көтерiп алды.

	Жұрт күлiп жiбердi. Жымың-жымың еткен Хоать:

	– Сен ол каналдың қай жерде екенiн бiлемiсiң?! Бiлмесең, бiлiп ал, ол мына жерде! – деп Сонның мұрнын көрсеттi.

	Осы кезде олардың қасына Май келдi.

	– Сен не үшiн мұрынды көрсетесiң?! Мұрынның үстiнен ешкiм де баспана қазбайды ғой! – дедi ол сөз төркiнiн жете түсiнбей.

	Жиналғандар бұрынғыдан бетер қарқылдай күлдi. Ча жаратпаған кейiппен Хоатьқа қарады.

	– Сiздiң мына сөзiңiздi әйелдер мен балалар қайдан түсiнсiн, тiптi түсiнiксiз етiп айтасыз ғой! – дедi ол қитыға тiл қатып.

	Буйволдарға баспана қазуға болатынына және қазу керек екендiгiне, әрi бұл буйволдарды француздардан жасырудың ең тиiмдi әдiсi екендiгiне жұрт түгел келiстi. Луан Чадан үйрену керектiгiн айтты.

	– Егер кiм де кiмнiң буйвол сатып алуға мүкiндiгi болса, онда жеке өзiне дербес буйвол сатып алғаннан гөрi басқалармен бiрлесiп, үш-төрт буйвол сатып алғаны дұрыс, бұл әлдеқайда пайдалы. Жұмысқа мұнда бiреуiн қалдырып, ал қалғандарын уақытша басқа ауылдарға, азат аймаққа жiберуге болады. Яғни, егер француздар бiр буйволын өлтiрсе, сырттағы өзгелерi аман қалады.

	Мұғалiмдi тыңдай отырып, Хоать Чаға мысқылдай қарап:

	– Егер буйволдарды басқа жаққа айдайтын болсақ, Тхай-Хокке, тура француздардың аузына салып бермей, бұл арадан алысырақ жаққа айдау керек, – деп қағытып өттi.

	Ча күлiп жiбердi.

	– Бiзге Тхай-Хокке қатысты осы жолғы азабымыз да жетер, өлердей қорықтық қой! – дедi ол даусын әндете созып.

	Жұрттың бәрi көңiлдi болатын. Буйволдарға баспана салу жөнiндегi ұсыныс жұрттың көкейiне қонды.

	Тек Тик баспанаға қатысты және бiр жайтты ескерттi.

	– Бәрi жап-жақсы, буйволдарға баспана салуды шешiп алдық. Бiрақ сол баспаналардың буйволдарды күнi бойы ұстау үшiн салынбайтынын ескеруiмiз керек... – дедi ол бұл мәселеге мән бере сөйлеп.

	Тиктiң пiкiрi ойынан шыққандықтан Дау:

	– Иә, баспананы қаумалап ұстау кезiнде буйволдарды жасыру үшiн ғана саламыз, ал қалған уақыттарда оларды егiстiк жұмыстарына пайдалану керек, – деп Тиктiң ойын толықтыра түстi.

	Тик сөзiн әрмен қарай жалғады:

	– Бiздiң қазiргi басты мiндетiмiз – күзеттi барынша жақсы ұйымдастырып, тұрғындарға егiстiкте алаңсыз жұмыс iстеуiне жағдай жасау. Егер француздар мұнда келе қалса, оларды гранаттармен, винтовкалармен қарсы алып, олардың жолын бөгеп, iлгерi жiбермей, баспаналар мен буйволдарды iздеуге мұршасын келтiрмеу керек. Негiзiнен оларды тiзгiндеп, қолын қақпасақ, қандай баспана болса да тауып алады. Сондықтан партизандарға жұрттың бәрi көмектесiп, олардың iстерiн үнемi қолдап отыруы тиiс. Бұл жөнiнде әлi күнге дейiн Тхай-Хок қауымында тұрып жатқандарға да айтып, оларды осында қайтуға көндiруiмiз керек.

	Осы сөздер айтылған кезде бәрi ерiксiз Чаға қарады. Ол төмен қарап, ыңғайсызданып қалды. Тап сол сияқты Тхай-Хокте отбасылары тұрып жатқан басқа адамдардың да мазасы қашты.

	Жұрт үйдi-үйiне тарай бастаған кезде таң әбден атып, айнала жап-жарық болған едi. Тик пен Чо ТхайХок қауымында не болып жатқанын бақылау үшiн қорғаныс дуалына қарай беттедi.





Оныншы тарау


	ДҰШПАННЫҢ КҮЗЕТ ОРНЫНДА

	Тик пен Чо дуалдың түбiнде күн шыққанша отырды да, ешқандай оқиға бола қоймаған соң керi қайтты. Күн едәуiр жоғары көтерiлген. Айнала тып-тыныш. Шаруалар eгic жұмысына шығыпты. Алқапта жұмыс қыза түскен. Кейбiр отбасылар жердi жыртып, ендi бiреулерi тырмалап жатыр. Буйволдардың бiразы жер суғаруға пайдаланылған. Күннiң қызуы күйдiрiп барады. Жер тас боп қатып қалғандықтан жұмыс iстеу тiптi қиын. Дегенмен де жұрттың бәрi көңiлдi, шаршағандары сезiлмейдi.

	Кенет Тхай-Хок қауымы жақтан атылған мылтықтың даусы естiлдi. Қаумалап ұстау кезiнде француздардың бамбуктарды шауып, шаруаларды тұтқынға алып, ауық-ауық мылтық атқылайтынына жұрт әбден үйренiп алған-тын. Бiрақ бұл жолы Тиктiң бойын қорқыныш биледi. Ол кетпендеудi тоқтатып, Тхай-Хок жаққа құлақ түрдi. Сосын кетпенiн иығына салып, дуал жаққа қарай тездете жүрiп кеттi. Күзетшiлер француздардың Тхай-Хок қауымында не бүлдiрiп жатқанынан хабарсыз едi.

	– Тек түске таман француздардың Тхай-Хокте қаумалап ұстау жүргiзгенi белгiлi болды. Олар ХонгФонгтен көшiп келген шаруаларды ғана емес, сонымен бiрге Тхай-Хоктiң кейбiр тұрғындарын да, барлығы жиырма адамды тұтқынға алыпты.

	Суық хабар бүкiл ауылды әбiгерге салды. Әсiресе Тхай-Хокте туған-туыстары барлар қатты мазасызданды.

	Баи қызым туралы бiр хабар бiлер ме екен деп, ентелей басып Чоға келдi. Чо Баидан кем қауiптенiп тұрған жоқ болатын. Алайда сырттай сыр бермеуге тырысып:

	– Қорықпаңыз, бәрi жоспар бойынша iстелiп жатыр, – дедi жұбата сөйлеп.

	Алайда Баи ашуын тоқтата алмай:

	– Мұнда жоспардың қандай қатысы бар?! Ол қыз баласы ғой, дұшпанның күзет орнында не күйгe түспек?! – дедi дауыс көтере.

	Чо Хьеу туралы таңертеңнен берi ойлауда. Сонымен қатар, оның жанына барлық ауылдастарының да тағдыры қатты батты. Егер француздарға төлқұжаттарын көрсетсе, оларды босатар ма екен? Мұндай тұтқындау бұрын жиi болып тұратын. Әдетте, партизандардың шабуылдарына жауап ретiнде француздар ауыл тұрғындарын тұтқынға алатын. Бiрақ артынан кейбiр «күдiктiлерiнен» басқасын босатып жiберетiн. Егер француздарға айтарлықтай зиян келтiрiлген болса, олар халықты қатты жазалайтын. Кеше түнде партизандар буйволдарды айдап әкеттi, әрине, бүгiн соған байланысты адамдарды тұтқынға алды. Тек француздардың оларға не iстейтiнi әлi белгiсiз...

	Осы ойлар Чоға тыныштық бермедi. Әсiресе, Баидың: «Хьеу қыз баласы ғой, дұшпанның күзет орнында не күйге түспек?!» – деген сөздерi оның көкейiнен кетпей қойды. Расында, Хьеудiң халi не болмақ?

	Тұтқынға алынғандардың iшiнде Хьеуден басқалары партизандардың жоспары туралы ештеңе бiлмейдi. Егер француздар Хьеудi қысымға алса ше? Алайда бұл жөнiнде Чоның сенiмi күштi. Хьеу партизандардың сырын шашпайтынына әбден сенiмдi. Бұл жерде француздар Хьеудiң шешесi Баидың Хонг-Фонгке қайтып кетiп, ал қыздың Тхай-Хокте бөгелгенiн күдiк ретiнде көлденең тартуы мүмкiн. Бiрақ бұл да Чоны аса мазалай қойған жоқ, өйткенi қыз бұл сұраққа жауап бере алады. Иә, қандай болған жағдайда да, ең бастысы Хьеу француздардың уысынан құтыла алар ма екен?

	Чоны мазалаған тағы бiр мәселе, ол – жаралы Хоэнi ауруханаға жөнелту. Кеше түнде Чо Хоэнi ауылға алып келген. Снарядтың жарықшағы Хоэның санын ауыр жаралапты. Ауылдың тұрғындары әлсiнәлсiн Хоэнiң қасына барып, халiн сұрап, кейбiреулерi емдiк жапырақтар, қант, көк бұршақ, жұмыртқа әкелiп берiп тұрды.

	Хоать Хоэнi емшi Куангке апарайын деп едi, бiрақ ауылдастары жаралыны азат аудандағы ауруханаға жеткiзу керек деп кеңес бердi. Бұны Хоатьтың өзi де ойлаған, бiрақ қаржы жағы оның қолын байлап тұрған едi. Чо ауыл тұрғындарының жиналысын шақырып, жұртпен осы мәселе жөнiнде сөйлескендi жөн көрдi.

	Жиналыста мәселе жылдам шешiлдi. Әрбiр шаруа шамасына қарай аздап ақша бергендiктен, Хоэнi ауруханада емдетуге жетерлiктей қаржы тез-ақ жиналып қалды. Егер жиналған ақша жетпей қалса, партизандар алдағы уақытта тағы да әрекет жасайтын болды. Құтқарылған буйволдардың иелерi де қажет болып жатса, Хоэның артынан және қосымша ақша жiберуге уәделестi.

	Хоать уақытша тұратын үйге кешке қарай партизандар жиналды. Олар Хоэнi тас жолдан қадағалап өткiзiп жiберудi жоспарлаған. Хоатьтың өз лашығы жоқ-тын. Рас, бiр кездерi оның тәп-тәуiр баспанасы болған... Бiрақ француздар оны өртеп жiбердi де, Хоать уақытша қауымның үйiне орналасты. Бұл үйге Хоатьқа дейiн отбасымен Май келiп кiрген-дi. Майдың бар мүлкi бiр түйiншек көне киiмдер мен құм күршек, кептiрiлген бататтар салынған жалғыз себет қана болатын. Олар үйге кiрiп алғаннан кейiн:

	– Май әжей, екеуiмiздiң жолымыз болды, бiздi тас үйде тұрғызу үшiн француздар сабаннан салынған лашығымызды өртеп жiбердi ғой! – дедi Хоать кеңкiлдей күлiп.

	– Иә, олар бiздiң бұрынғы үйiмiздi өртеп жiбердi... Олар тiптi бұл үйге де бiрнеше рет өрт қойды ғой, бiрақ бұл аман қалды... Сондықтан ерегескен француздар мұны бiржола бұзып тастай ма деп қорқам... Оларға дзот салу үшiн тас керек қой... – дедi Май қорқынышын жасыра алмай.

	– Жә, ендi мұнда мен орналасқан соң, олар бұл үйге келуге бата алмайды! – деп Хоать қарқылдай күлдi.

	Партизандар жаралы Хоэге келдi. Оларға ауылдың көптеген тұрғындары да ере келiп, ақша, жұмыртқа, емдiк шөптер ұсынды. Хоэны зембiлге жатқызып, сыртқа алып шыққанда, Хоатьтың көңiлi босап:

	– Балам, үкiмет пен жерлестерiмiз саған қамқорлық жасайды, тезiрек жазылып, француздарға соққы беруге қайтып кел! Ал егiстiк жөнiнде қам жеме, мен өзiм алқапта жұмыс iстеймiн! – дедi.

	Чо Хоатьтың қасына келiп:

	– Хоать ағай, еш уайымдамаңыз, сiз жалғыз емессiз, партизандар сiзге егiстiк жерiңiздi өңдеуге көмектеседi! – дедi.

	– Хоэ, сен де уайымдама, бiз барлық жағынан әкеңе қамқорлық жасаймыз! – дедi оның жолдастары.

	Осы кезде үйден Май шықты, ол жастардың сөзiн естiп қалып:

	– Сендер не үшiн көмек бересiңдер?! Бұларға балаларыммен мен-ақ көмектесемiн, сендердiң бұдан гөрi маңыздырақ жұмыстарың бар емес пе, сондықтан бұл iске әуреленбей-ақ қойыңдар! – дедi өзiнше өкпелеген сыңай танытып.

	Хоать пен Хоэ бұл үйге кiргелi берi ауылдастары жiгiтке жиi қалжыңдап, оны Майдың қызы Тханьға сырттай телiп жүретiн. Шешесiнiң сөзiн естiген Тхань басын төмен түсiрiп, үнсiз тұрып қалды. Майды тыңдап болған Хоать ендi Тханьға бұрылып:

	– Ал сен ше, шешеңнiң сөзiне келiсемiсiң? – дедi көзiн сығырайта қуақыланып. – Иә, десеңшi, қызымау, Хоэ ауруханаға көңiлi тынышталып кетсiн...

	Жиналғандар күлкiге бiр кенелдi, кейбiреулерi тiптi қолдарын шапалақтап жiбердi. Бiрақ Хоать қыздың жауабын ести алмады. Жiгiттер Хоэ жатқан зембiлдi ауылдың сыртына қарай алып жүрдi. Ал ол болса қыз қалған үйге әлi де қарап бара жатты. Чо Хоэнi Минь-Кхай ауылына дейiн көтерiстi де, сол жерде зембiлдi басқа жолдастарына тапсырды. Өйткенi ол ауылға қайтып, жұмысқа кiрiсуi керек едi, Чо Хоэның қолын қысып:

	– Тезiрек жазылып қайт, – дедi. Хоэ Чоға абыржи қарады.

	– Хьеудi тұтқынға алыпты ғой... Қыздың халi не болар екен... Егер Хьеудiң хабарын бiлсеңдер, ыңғайын келтiрiп, маған хабарлаңдар.

	Чо басын изедi. Жолшыбай Чо қыздың хабарын бiлу үшiн Тиктiкiне кiрдi. Ол француз күзет орнымен байланыс жасап үлгерiптi. Тик оған мынаны хабарлады:

	– Партизандар буйволдарды айдап әкеткеннен кейiн Шассэн Де Бьендi шақырып алып, оған әбден ұрсыпты. Ал До Бьен староста Каны шақырып алып, ол да оның ит терiсiн басына қаптапты.

	Бұрын Ка қарапайым адам болатын, момын, көңiлшек едi. Негiзiнен Шассэн Каны старостаның мiндетiн атқаруға күштеп көндiрген. Ка бұл жұмыстан қаншама бас тартқанымен, француздар өз дегенiнде тұрып алады. Старосталыққа бекiтiлген соң Ка партизандар мен халықтан қорқып, көшеге шығудан қалады. Күнi-түнi француз күзет орнының территориясында жүретiн. Шын мәнiнде, онда ешқандай билiк жоқ едi. До Бьен француздар жағына бiржола шығып, күзет орны территориясынан тысқары жерлерге де ықпалын жүргiзе бастаған кезде, Шассэн староста Каға көп соқтықпайтын болған.

	Буйволдарға байланысты оқиғадан кейiн До Бьен Каны шақырып алып, жер-жебiрiне жете балағаттап, әбден қорқытыпты. Алайда балағат пен қорқытыпүркiтуге етi үйренген Ка, Шассэнды қанағаттандыру үшiн нендей әрекет жасау керектiгi жөнiнде До Бьеннiң шешiмiн күтiп, үнсiз тұра бередi.

	До Бьеннiң шешiмiнде ешқандай жаңалық жоқ едi. Ол Шассэнге, жедел түрде қаумалап ұстауды ұйымдастырып, тұрғындардың бiр бөлiгiн, ең алдымен Хонг-Фонгтен көшiп келгендердi тұтқынға алу жөнiнде ұсыныс жасайды. Сөйтiп, шаруалардың арасында олардың күресiн басқарып жүрген вьетминшiл байырғы қызметкерлердiң аттарын атауға тұтқындарды мәжбүр ету керек дегендi айтады. До Бьеннiң түсiндiруiнше, старостаны сайлатпай қойған да, өткен түнi буйволдарды айдап кеткен де солар, солардың ұйымдастыруымен жасалған бүлiк.

	Француздар жиырмадан астам адамды тұтқынға алыпты. Олардың көбi емшектегi баласы бар әйелдер болатын. Әйелдер о баста өздерiмен бiрге ересектеу балаларын да ертiп алған едi, бiрақ күзет орнының қақпасына келгенде француздар естияр балаларды үйлерiне қайтарып жiберiп, шешелерiмен бiрге тек емшектегi сәбилердi ғана қалдырады.

	Тұтқындарды тергеудi До Бьен жүргiзедi. Ол староста сайлатпай қойған, буйволдарды алып кетудi ұйымдастырған белсендi қызметкерлердiң аттарын атауды талап етедi.

	Бұл iстi вьетминшiлер мен партизандар iстедi, бiз егiс жұмысында болдық, бұл жөнiнен ештеңе бiлмеймiз, бiз бейбiт адамдармыз, староста берген паспортымыз бар, деп жауап бередi тұтқындар. Хонг-Фонгтың тұрғындары, қаумалап ұстаудан қорқып осында көшiп келдiк, бiзге паспортты француздардың өздерi берген, егiстiкте жайбарақат жұмыс iстедiк, вьетминшiлер жөнiнде ештеңе бiлмеймiз дедi олар.

	Соңғы түнi Хьеу Чаның әйелiмен ұзақ әңгiмелескен. Сондықтан да әйел До Бьеннiң сұрауларына ұтымды жауап бердi. Ол До Бьенге баласын көрсетiп:

	– Көрдiңiз бе, бiздiң қандай ауыр халде екенiмiздi. Жас балаларымызбен Хонг-Фонгте тұрғанда қаумалап ұстаудан қорқып, үнемi үрейленумен болдық, сол үшiн де тыныштық көремiз бе деп осында көшiп келдiк. Бiрақ мұнда да бiз қуғын-сүргiннен құтыла алмадық. Қазiр қолымда тек емшектегi балам ғана бар, ал үйде екеуi қалды, байғұстар жылап жатқан шығар. Менi күзет орнына әкетiп бара жатқанын көргенде балаларым зар еңiреп қалды. Мен оларға тез қайтып келем дедiм, бiрақ олар сенбедi, менен айрылмай жабысып, ебiл-дебiл жылады. Miнe, менiң жағдайым осындай... Шапағатыңызды тигiзе көрiңiз бiзге! – деп жалынады.

	Француздар түске дейiн тұтқындардан жауап алыпты. Бiрақ ештеңе шығара алмаған, әрi ешкiмдi де босатпаған.

	Түске қарай тұтқындардың туыстары тамақ әкелiптi. Кiшкентай балалары үйiнде қалған аналар оларды тамақтандырып қайтуға рұқсат сұрайды. Олардың жақындары алдымен староста Каға, содан соң До Бьенге келiп, тұтқындарды аз уақытқа үйлерiне жiберiп алуын өтiнедi. Өтiнiш етушiлердiң аса көп екенiп байқаған До Бьен:

	– Бұл қалай, сендер бұйрыққа қарсы шығып, бiзбен күрескiлерiң келе ме?! – деп ақырады.

	Жұрттың өтiнiштерiн құлақтарына iлмеген олар, ақыры тұтқындарды күн батқанша күзет орнында ұстайды.

	Осылардың бәрiн баяндап шыққан Тик:

	– Бiздiң жерлестерiмiз өздерiн дұрыс ұстауда. Kөп кешiкпей француздар оларды босатуға мәжбүр болады. Қазiр олар жұртқа жай қоқан-лоққы жасап отыр. Ендiгi жерде француздар тұтқындардың арасынан кейбiреулерiн өздерiне тартуға тырысады. Яғни, тұрғындар Тхай-Хокке көшiп келiп, староста сайлауға келiсулерi үшiн қолынан келгеннiң бәрiн iстейдi, – деп сөзiн тұжырымдады.

	Тик сәл ойланып, әңгiмесiн қайта жалғады:

	– Бiздiң ауылдың тұрғындары сабырлы әрi тапқыр екен, тiптi Чаның әйелi қандай боп шықты десеңшi! Ақылды әйел! Шiркiн, күйеуi содан өнеге алса ғой, қандай жақсы болар едi!

	– Ондағылар тұтқындардан жекелеп жауап алмады ма екен? – деп сұрады Чо.

	Тик Чоның Хьеу үшiн абыржып отырғанын сезiп:

	– Олар Хьеуге сезiктенiп қарай ма деп, мен де қорқам, бiрақ әзiрге оны жауап алуға шақырмапты, – дедi.

	Ол Чоның бетiне көз тоқтата қарады.

	– Сен өте мазасызданамысың?

	Чо жауап бермедi. Ол Хьеудi бiр минут та есiнен шығарған жоқ-тын. Ойынан Баидың: «Хьеу қыз баласы ғой, дұшпанның күзет орнында не күйге түспек?!» – деген сөзi еш кетпей қойды.

	Тұтқынға алынған шаруаларды кiшкентай камераға орналастырды. Соңғы ұсталған жиырма адамнан басқа мұнда бұрын тұтқынға алынған адамдар да бар едi. Шағын камераның iшiне отыз шақты адам қамады. Оның тарлығы сонша жұрт тiптi сығылысып отырды. Қапырық ыстықтан, тердiң көңiрсiген сасық иiсiнен тыныс алу өте қиын болды. Балалар қатты жылады. Кешке қарай жұрт мүлде төзуден қалды. Орнынан тұрып бой жазуға мүмкiндiк болмағандықтан адамдардың денесi ice бастады. Бiр жағынан масалар да маза бермедi, олардың көптiгi сонша жұрт желпiне-желпiне әбден шаршады. Хьеу Чаның әйелiнiң қасында отыр. Оның қолындағы бала жылап-жылап, ақыры талықсып кеттi... Хьеу баланың шешесiне, егер кешке Там Ить тамақ әкелсе, баланы содан берiп жiберу үшiн француздардан рұқсат сұрау керек дедi. Чаның әйелi бұған келiспедi. Егер баланы берiп жiберсе, ол түнi бойы жылап, үйдегiлердi әбiгерге түсiредi. Оның үстiне, француздар оны қазiр бәрiбiр үйге жiбермейдi. Рас, бұл жерде өте қиын, дегенмен бала шешесiнiң қасында ғой, дегендi айтты. Хьеу қол орамалымен баланың бетiне жабылып жатқан масаларды желпiдi.

	Үй iшiндегiлердiң әлсiн-әлсiн ауыр күрсiнiп, әлсiнәлсiн жөтелгендерi естiлiп жатты. Көп кешiкпей қараңғы түстi. Жұрт барған сайын шаршап, әлсiрей бердi... Бiрақ ешкiм ұйықтай алмады.

	Баланың бетiне қонған масаларды желпи отырып, Хьеу тынышсыздана бастады. Қыз Шассэн туралы көп естiген, бiрақ бүгiн алғаш peт оны бетпе-бет көруi. Таңертең тұтқындаған кезде бұны аула арқылы алып жүрген, сонда ол Шассэндi кездестiрдi. Хьеу оның бет әлпетiн есiне түсiрiп едi, үрейi ұшты. Ол әйелдер мен қыздарға қалай тесiле қарады десеңшi... Бұған дейiн талай рет тұтқындар қамалған үйге баса-көктеп кiрiп әйелдердi зорлаған Шассэн туралы, До Бьен туралы, түнгi кезектiң күзетшiлерi туралы Хьеу бұрын естiген. Шассэндi көргенде үрейiнiң ұшқаны да сондықтан. Камераның iшi тастай қараңғы едi. Уақыт өтетiн емес. Хьеу елеңдеп, сырттан естiлген әрбiр тықырға құлағын тiктi. Абақты күзет орны орналасқан басты аймақтың шетiнде едi. Басты аймақта қару-жарақ қоймасы, Шассэннiң, До Бьеннiң, француз және африкан солдаттарының, қуыршақ-армия солдаттарының казармалары бо латын. Ал басты аймақтың шетiнде – абақты, староста мен оның көмекшiлерiнiң үйлерi, жез өкшелер үйi. Абақты басты аймақты қоршап тұрған дуалдың шығыс жағына таяу, дзоттың жанында орналасқан. Үйлерге жақын жерде екiншi дзот тұр. Күзетшiлер осы жерден абақтыны бақылайтын.

	Уақыт өте кеш болғанымен француздар әлi ұйықтамапты. Солдаттар карта ойнап, өзара керiсiп, төбелесiп, балағаттасып жатты. Абақтының қасындағы үйлерден де дабыр-дұбыр, айқай-шу естiлiп тұрды. Алайда бiрте-бiрте айнала тыныштала бастады.

	Кенет сырт жақтан аяқтың дыбысы, ашылып-жабылған есiктiң сықыры естiлдi. Камера есiгiнiң саңылауынан қалта шамының жарығы түстi. Хьеу Чаның әйелiн ақырын шымшып қалды. Ол жауап ретiнде Хьеудiң қолын қатты қысты.

	Камерадағылар түгел ояу. Бәрi сергiп, жинақтала түскен. Ысырма орнына қойылған үлкен бөрене тарс етiп жерге құлады. Қалта шамының жарығы бөлмеге түстi. Хьеу жылдам Чаның әйелiнiң тасасына тығылды. Iшке До Бьен кiрдi. Жұрттың бетiне жағалай шам жарығын түсiрген ол:

	– Хьеу қайда?! – деп сұрады.

	До Бьен қызды таңертең тұтқындардың арасынан көрген болатын. Ол Хьеудi жақсы танитын. Бұрын Хьеудiң екi ағасы ауылда тұрған кезде До Бьен бұлардың үйiне жиi келетiн. Май До Бьеннiң даусын естiп, денесiмен Хьеудi тасаламақ едi, бiрақ дәл осы сәтте шамның жарығы қыздың бетiне түстi.

	– Берi кел, сенде жұмысым бар! – дедi До Бьен.

	Хьеу орныннан қозғалмады. Тұтқындар До Бьенге үрейлене қарады.

	– Кәне, орныңнан тұр да, берi жүр! – дедi ол мырс-мырс күлiп.

	– Сiз оны ертең азанда шақырып ала аласыз ғой, – дедi Чаның әйелi.

	Басқа тұтқындар да әйелдi қостай жөнелдi.

	– Таң атқанша күте тұрыңызшы...

	– Бiзге мейрiмiңiздi түсiрiңiз...

	– Бiз құтылмас бәлеге ұшырадық қой... До Бьен тағы да қыңырая күлдi.

	– Хьеу, қорықпа, мен саған берi жүр деп тұрмын ғой! Сенде бiр жұмысым бар...

	Жұрт және жалбарынды.

	– Ауылдастарыңызды аясаңызшы...

	– Хьеудi аяңыз, ол сiздiң туысыңыз ғой...

	– Жұмысыңызды таң атқанша қоя тұруға болатын шығар....

	До Бьен ендi күлкiсiн сап тыйып, ашуға басты.

	– Miнe қызық, бұл неғылған көп арашашылар?! Егер ол маған тап қазiр керек боп тұрса ше, неге мен таңның атуын күтуiм керек?! Кәне, Хьеу, жүр берi!

	Ол iлгерi аттады. Тұтқындар түгел орындарынан атып-атып тұрды. Әйелдер Хьеудi арттарына жасыра, қатар-қатар тiзiле қалды.

	Чаның әйелi батылдана алға шығып:

	– Жоқ! Сiз өз жұмысыңызды ертеңге дейiн қоя тұрасыз! – дедi До Бьеннiң көзiне тiк қарап.

	До Бьен қатты ақырып жiбердi.

	Осы кезде есiктен Шассэн көрiндi. Ол вьетнам тiлiн бұрмалап:

	– Мұнда тағы не боп жатыр? – деп сұрады.

	– Қыз жүргiсi келмейдi! – деп жауап бердi До Бьен.

	– Ол қайда?

	До Бьен шам жарығын жұрттың артында тұрған Хьеуге түсiрдi. Шассэн де жарығын Хьеу жаққа қарай бұрып, вьетнам сөздерiне әрең тiлi келiп:

	– Кәне, жүре ғой, – дедi.

	– Иә, тез, тезiрек жүр! – дедi До Бьен одан сайын ашуланып.

	Ол тағы да iлгерi аттады. Жұрт бiр-бiрiне тығылыса түстi.

	До Бьен жақындаған сайын, жұрт бiр-бiрiне бұрынғысынан да сығылыса түстi. Бiрақ До Бьеннiң тоқтайтын түрi жоқ. Алға қарай ентелеп барады... Бiр қолына баласын ұстап тұрған Чаның әйелi екiншi қолын созып, оның жолын бөгедi. Балалы әйелдiң бетiне ожырая қараған До Бьен:

	– Саған не керек өзi?! – деп арс еттi.

	– Хьеуге мейiрiмдi болсаңызшы! Сiз оның ауылдасысыз, әрi туысқанысыз ғой!

	До Бьен әйелдiң қолынан шап берiп ұстап алды да, итерiп жiбердi.

	– Басқаның жұмысында нең бар?! Араласпа! Кәне, жол бер!

	Оның жолын кес-кестей бөгеген Чаның әйелi орнынан қозғалмады.

	– Хьеудi аясаңызшы!

	– Мейiрiмдiлiк танытыңызшы! – деп өтiндi қалған әйелдер.

	Осы кезде Шассэн iлгерi аттады. Ол Чаның әйелiнiң қолынан шап берiп ұстап, До Бьенге французша зекiп қалды.

	– Кәне, Хьеу, берi кел! – деп айқайлады До Бьен.

	Чаның әйелi бар күшiн сала жұлқынып, Шассэннiң қолынан босанып шығуға әрекет жасады. Осылай арпалысып жүргенде Шассэн құлап қала жаздады. Бала бақырып жылап жiбердi. Тұтқындар:

	– Бiзге рақымшылық жасаңыздар! – деп шулады. Шассэн французша боқтап жiбердi.

	До Бьен түтiгiп:

	– Үндерiңдi өшiрiңдер! – деп ақырды.

	Камераның iшi азан-қазан. Шассэн мен До Бьен ызалана әркiмге бiр тап-тап бередi. Олар өршеленген сайын тұтқындардың айқайы да үдей түстi. Кенет Шассэн тапаншасын суырып алып, тұтқындарға кезендi.

	– Шуды тоқтатыңдар, әйтпесе, мәртебелi тақсыр атады! – деп ескерттi До Бьен.

	Шассэн тапаншасын Чаның әйелiне бұрды. До Бьен оған тесiрейе қадалып:

	– Ал ендi жол беретiн шығарсың?! – деп тiстендi. Баласын кеудесiне қысқан әйел орнынан қозғалмады.

	– Былай тұр! – деп ақырды оған До Бьен. Ол орнынан тапжылмаған күйi:

	– Мырза, мейiрiмдiлiк көрсетiңiз! – деп жалына бердi.

	Шассэн тапаншасын кезеген бойда және iлгерi аттады. Бiрақ әйел одан қорқатын емес. Қасқая қарсы қарап тұр. Әйелдiң тайсалмайтынына көзi жеткен Шассэн оны итерiп жiбердi. Әйел құлап түстi. Бала қатты шыңғырып жiбердi. Төзiмдерi таусылған тұтқындар камераны бастарына көтере айқайлап кеттi. Шассэн оларды омыраулап Хьеуге қарай өтпекшi болды. Бiрақ жерде құлап жатқан Чаның әйелi тез басын көтерiп, Шассэннiң балағына жармасты.

	– Құдай үшiн, аяңызшы оны!

	– Жiбер, ол сенi атып тастайды! – деп зекiдi До Бьен.

	Әйел оны тыңдамады. Көздерi қанталаған Шассэн тапаншасын әйелге қаратты да шүрiппесiн басып қалды. Гүрс-с! Әйел шалқасынан түстi... Бала баж ете қалды. Баланы бауырына қысқан қол сылқ еттi... Бала дүрс етiп жерге құлады... Әйелдiң кеудесiн қып-қызыл қан жауып кеттi... Жас нәресте де қызыл қанға боялды...

	Тұтқындар мелшиiп тұр.

	До Бьен қанға бөгiп жатқан әйелге шамның жарығын түсiрiп:

	– Мiне, көрдiңдер ме, мен әлгiнде ескерттiм ғой, бiрақ сендер тыңдамадыңдар! – дедi қырылдап.

	Осы кезде камераға ентiге жүгiрiп Тян кiрдi. Мана түске таман Тян Хьеудiң тұтқынға алынғанын естiген.

	Бiраздан берi Тян күзет орнында тұратын. Әзiрге ол француздардан жұмыс алмағанмен, Шассэнмен жиi әңгiмелесетiн, тiптi оның үйiне де баратын. Шассэн Тяннiң әкесi Хюенi өз жағына тартып, оны староста жасағысы келдi. Сонымен бiрге Тяндi де қармағына iлiндiрiп, пайдалануды ойлады. Тян француз тiлiн жақсы бiлетiн, сондықтан Шассэнмен еркiн сөйлесе алатын. Бiрақ Хьеудiң тұтқынға алынғанын естiгенде, оны босату жөнiнде Шассэнге өтiнiш жасауға бата алмай, До Бьеннiң алдына барды. Хьеудi тұтқындап, оған тергеу жүргiзiңдер деген Шассэннiң өзi, егер ешқандай сезiк тудырмаса, оны босатып жiбередi, деп жауап бердi До Бьен. Бұл жауап Тяннiң көңiлiн орнықтыра алмады. Ендi не iстеу керек? Тұрғындарды тұтқындаудың немен аяқталатынын Тян жақсы бiлетiн. Өйткенi оның үйi абақтының қасында едi, араларын тек дуал мен алаң ғана бөлiп тұратын.

	Кешкiсiн ол ұйықтауға жатқанымен, бiрақ кiрпiгiн iле алмады. Абақты жақтан шыққан әрбiр дыбысқа құлағын тосты. Әбден дегбiрi қашқан Тян, тiптi орнынан тұрып, абақты жақты барлап қайтқысы да келдi. Бiрақ үйден шығуға қорықты. Өйткенi, егер арнаулы рұқсатың болмаса, түнде ауылда жүру қауiптi болатын. Алайда абақтының iшiнен мылтықтың даусы мен айқай естiлген кезде Тян шыдай алмай далаға атып шығып, абақтыға қарай жүгiре жөнелдi.

	Шассэн Тяндi көрiп, оған таңырқай қарады. Тян оған менiң қалыңдығым Хьеу осында, соны босатуыңызды сұраймын, менiң үй iшiм оған кепiл болады деп, жабыса кеттi. Содан соң осы өтiнiшiн До Бьенге, сосын қайтадан Шассэнге айтты...

	Шассэн оны тыңдап тұрып, французша:

	– Бiз бұл мәселенi ертең шешемiз. Бандиттер өте қу, – дедi.

	Шассэн камерадан шыққан кезде Тян оған iлесе шығып, Хьеудi босатыңызшы деп және жалынды.

	До Бьен есiктен шығып бара жатып, тұтқындарға:

	– Егер ертең бiр ауыр жағдайға тап болсаңдар, өздерiңнен көрiңдер! Бұдан былай француздар азаптап жатса, мен сендердi қорғай алмады деп айта алмайсыңдар! – дедi зiл тастай сөйлеп.

	Оның сөзiне ешкiм жауап бермедi.

	Чаның әйелi мен баласының өлiгi қамерада қалды...

	Ертеңiне Тян Шассэннiң алдына және барды.

	Бiрақ бұл жолы да жауап ала алмады.

	Хьеу әлi абақтыда отыр...

	Шассэн үшiншi күнi ғана Тяндi шақырып алып, Хьеудi әкетуге рұқсат еттi. Қалған тұтқындар староста Каның жауапкершiлiгiне тапсырылып, босатылды. Олардан француздар ешқандай мәлiмет ала алмады.





Он бiрiншi тарау


	ҚАЙТА ОРАЛУ

	Хьеу тұтқынға алынғаннан кейiн Чо қорғаныс дуалындағы шолғыншыларды тексеруге жиi баратын болды. Ондағы партизандармен әңгiмелесiп, содан соң қақпаның жанына жайғасып алып, француздардың күзет орнын ұзақ бақылап отырғаны. Ол бүгiн де қараңғы түнекке тесiле қадалып отырған. Кенет артқы жағынан Льеудiң даусы естiлдi:

	– Сiз мұнда екенсiз ғой!

	Чо бұрылып қарады. Льеу жақындап келдi де жiңiшке арқанның бiр будасын көрсетiп:

	– Дуалдың арғы жағына баруға Сон екеумiзге рұқсат етiңiзшi? – дедi.

	Сол уақытта қастарына Сон да келе қалды.

	Осыдан бiрнеше күн бұрын француздар консервiнiң босаған қаңылтырларын түгел жинап алып, күзет орнын айналдыра қоршап қойған сымға жағалай iлiп тастаған болатын. Байқаусызда қоршауға тиiп кетсең, қаңылтырлар салдырлай жөнеледi.

	Мұны естiген Чо:

	– Француздар қоршаудың тiкенек сымдарына қаңылтырларды самсатып iлiп тастапты. Ендi ебiн тауып, түнде қоршаудың қасына барып, қаңылтырларды салдырлату керек. Сонда француздар бiздi күзет орнына шабуыл жасаған екен деп, жан-жақты бостанбосқа атқылайтын болады! – деген-дi.

	Осы сөздердi естiп қалған Льеу мен Сонға Чоның бұл «ойыны» қатты ұнап кеттi. Олар ендi осыны қалай iске асырсақ екен деп, бiраз бастарын қатырды. Ақыры жолын тапты-ау...

	Балалардың жоспарын мұқият тыңдап шыққан Чо ерiксiз күлiп жiбердi.

	– Жарайды, айтқандарың болсын, мен келiстiм. Тек өте сақ болыңдар. Егер абай болмасандар, жау оғының астында қалуларың мүмкiн, осыны естерiңнен шығармаңдар!

	Чо балаларға минаға түсiп қалмау үшiн, еңбектеп баруға ыңғайлы бағытты көрсеттi. Нақ аттанар кезде барынша байқап, сақтықпен қимыл жасау керек екенiн тағы да қайталап айтты.

	– Ал, барыңдар, жолдарың болсын! – Чо балалардың арқасынан қақты.

	Балалар дұшпанның күзет орнына қарай жайлап жүрiп кеттi. Чо олардың соңынан бiразға дейiн жымия қарап тұрды. Содан соң партизандарды аралап, егер күзет орны жақтан атыс басталса, таңданбаңдар деп ескерту жасады.

	Шынында да, көп кешiкпей күзет орны абыр-сабыр күйге түстi. Француздар барлық дзоттар мен күзет мұнараларынан бет алды бейберекет атқылай бастады. Чо мен партизандар мәз болып, қарқ-қарқ күлiстi. Тек бұл «ойыннан» хабары жоқ Тхиет Чоға жүгiрiп келiптi, бiрақ Чо оған iстiң мән-жайын айтып, көңiлiн орнына түсiрдi.

	– Ана жақта Льеу мен Сон...

	Чо Тхиетке, балалардың iс-әрекетiн баяндап берiп, Тикке айта бар, еш әбiгерленбесiн дедi. Тик пен Тхиет партия ұйымының жиналысында отырған едi, Тхиет атысты естiп, не болып жатқанын бiлу үшiн жиналысты қалдырып, жүгiрiп жеткен бетi екен.

	Француздар ұзақ атқылап-атқылап, ақыры атысты тоқтатты. Бiрақ көп кешiкпей олардың күзет орнынан бұрынғысынан әлдеқайда күштi атыс қайта басталды. Бұдан кейiн де атыс мезгiл-мезгiл тоқтап, қайтадан басталып жатты... Атыстың бар «сырын» қапысыз бiлiп отырған Чо: «Балалардың керi қайтып, ұйықтайтын уақыты болды-ау» деп ойлады.

	Ол Льеу мен Сонның қайтып оралуын күтiп, дуалдың жанына барып отырды. Көп ұзамай балалардың өздерi де келдi.

	– Ә-ә, аман-есен жеттiңдер ме! Аналар неге қайтақайта атқылап жатыр, а?! – дедi Чо түк бiлмегенсiп.

	Льеу сұқ саусағын шошайта Сонды көрсетiп, қарқылдай күлдi.

	– Мына балақайдың ұйқысы келiп... әйтпесе, олар тағы бiраз атқылайтын едi! Әттең, ерте қайттық, француздарды әлi де мазалай түскенде ғой! – дедi Льеу өздерiнiң iс-әрекеттерiне риза кейiппен. – Бiз екi бақа тауып алып, еңбектеп отырып қоршауға жеттiк те, оларды қоршаудың тiкенек сымдарына iлiнген қалбырлардың iшiне салып қойдық. Содан бақалар секiрген кезде қалбырлар салдырлап, француздар дабыл қағып, атысты бастап жiбердi. Сөйтiп, бақалар секiрген сайын олар атыстарын үстiн-үстiн қайталап, әбден әбiгерге түстi.

	Чо аспанға атылған ақ ракеталарға қарап тұрып, таңдайын қаға:

	– Мiне, қызық! Адамның өңi түгiл түсiне кiрмейтiн нәрсенi ойлап тауып алыпсыңдар ғой! – дедi риза пiшiнмен.

	Содан кейiн балалардың арқасынан қағып:

	– Ал бүгiнге жетер, «ойындарың» әбден қанған шығар, ендi үйге барып ұйықтаңдар! – дедi.

	Ал өзi француздардың нелiктен қайта-қайта атқылап жатқанын түсiндiру үшiн партизандарға кеттi.

	Ертеңiне француздар күзет орнынан сыртқа шығып, қоршау сымды айнала бiрдеменi iздеп жүрдi. Ақырында олар жiп пен екi бақаны тауып алып, бiреулерi әлдекiмдердi балағаттап, ал өзге бiреулерi iшектерi түйiле күлкiлерiн баса алмай:

	– Мiне, бiз қандай масқара қалге жеттiк! Вьетминшiлер бiзге жiппен де, бақамен де шабуыл жасайтын болды! – дестi.

	Ақыры олар ендi сым қоршаудың iргелерiн айналдыра түгел миналап тастады. Ол түн тыныш өттi. Бiрақ келесi күнi таңертең қуыршақ армияның солдаттары күзет орнының қақпасын аша бергенде, миналар бiрiнен соң бiрi гүрс-гүрс жарылып жатты... Сөйтсе, партизандар күзет орнының қақпасына кiшкене мина iлiп қойған екен де, солдаттар есiктi ашқанда әлгi мина жарылып, оның жарықшақтарынан басқа миналар атылыпты. Нәтижесiнде бiрнеше адам ауыр жараланып, бiрнеше адам қайтыс болды...

	Француздар жаппай қаумалап ұстауды өткiзе алмады. Дегенмен де, қауымның шеткi шағын ауылдарына, қорғаныс дуалына шабуыл жасады. Бiрақ олар шабуылға шыққан сайын минаға ұрынып, шабуылдарын әрмен қарай жалғастыра беруге батылдары жетпедi.

	Оның үстiне, партизандардың буйволдарға баспана қазғанын естiп, До Бьен одан сайын ызаланып:

	– Қарай гөр өздерiн, буйволдарға баспана қазып! Бiрақ олар бiзден ештеңе жасыра алмайды! Хонг-Фонг қауымның әрбiр ағашына, әрбiр бұтасына дейiн мен жақсы бiлемiн! Әлi-ақ көресiңдер, буйволдардың баспанасы түгiлi, адамдардың баспаналарын түгел табамын! Менiң көзiмнен таса қалатын ештеңе жоқ! – деп сес көрсеттi.

	Жаздың бiр күнi қаумалап ұстауды ұйымдастырып, тұрғындардың кейбiреуiн тұтқынға алу үшiн, дұшпан солдаттары Хонг-Фонгке бет алды. Бiрақ солдаттар Төртiншi ауылға кiрер-кiрместен партизандар оларды қуып шықты. Осы шайқаста жау солдаттарының жетеуi өлiп, бiразы жараланды, ал бiреуi тұтқынға түстi. Сондай-ақ партизандар дұшпанның он екi винтовкасын қолға түсiрдi. Ұрыс кезiнде ауыл тұрғындары қолдарына балта-пышақтарын, кетпендерiн алып, партизандарға көмектесiп, француздарды қуалады.

	Бұл соңғы бiрнеше айдың iшiндегi алғашқы iрi жеңiс едi. Сондықтан да тұрғындардың қуанышында шек болмады. Партизандардың жеңiске жетуiне, француздар ауылғa шабуыл жасағалы жатыр деген хабардың алдын ала жеткiзiлгенi де көп септiгiн тигiздi. Соның арқасында партизандар жау шабуылына қарсы тұру үшiн алдын ала дайындалуға мүмкiндiк алды. Халық кекшiлдерi зор бiрлiкте қимыл жасады. Оның үстiне, дәл сол уақытта ауылға жергiлiктi армияның отряды келiп, бұл жұрттың жеңiске деген сенiмдерiн бұрынғыдан да күшейте түскен едi. Жергiлiктi армияның әскерлерi топ-топқа бөлiнiп, партизандарға қосылды. Әрбiр топ екi жауынгер, бiр партизаннан құрылды. Партизандар мен жауынгерлер тамақты бiрге iшiп, бiрге жатты, бiрге оқып, күзетке де бiрге барды. Жауынгерлер күндiз партизандармен, ауыл тұрғындарымен бiрге егiс даласында жұмыс iстедi. Ал түскi үзiлiс кезiнде партизандарды әскери iске үйреттi.

	Ауылда жағдай өзгердi, жаппай өрлеу айқын сезiлiп-ақ тұрды. Сонымен қатар, бүкiл провинцияға Халық армиясының жеңiмпаз даңқы кеңiнен тарап жатты. Үлкен жолда дұшпан машинасының күлi көкке ұшыпты деген хабар тарап үлгермей жатып, дұшпан дзотының жойылғаны туралы ақпарат келiп жететiн. Тiптi басты күзет орнының басшылары қаумалап ұстауды тоқтату туралы бұйрық берiптi-мiс деген сыбыс та естiлдi.

	Шынында да, француздардың жағдайы қиындаған едi. Олар қаумалап ұстауды ендi тек айналадағы күзет орындары түгел бiрлесiп қимыл жасағанда ғана жүргiзе алатын. Француздар ендi жеке қаумалап ұстауды жүргiзе алмады. Әйелдердi немесе тауықтар мен шошқаларды, буйволдарды iздеу оларға тажал боп тидi.

	– Президент Хо Ши Мин француздарға бiздiң ауылға келуге тыйым салыпты! Бұл бұйрық күзет орнында iлулi тұр, сенбегендер барып қарасын! – деп Хоать жиi мазақтайтынды шығарды.

	Ал шын мәнiнде, барлық күзет орнындағы француздар басшыларынан жауынгерлiктi күшейту жөнiнде бұйрық алған едi.

	Партизандар шабуыл жасау операциясын белсендi жүргiзе бастағанда, Халық армиясы өткен жылғы ТайНгуен ауданында жүргiзген жазғы, қысқы және көктемгi науқандағыдай шабуылға кiрiседi деп ойлаған француздар қатты састы. Партизандардың бөлекбөлек жасаған кимылдарын олар шабуылдың жаңа науқанына дайындық деп ұқты. Олар ендi шағын көлемдi қаумалап ұстау операциясының өзiн бұрынғыдан әлдеқайда сирек жүргiзетiн болды.

	Европалық, африкалық солдаттар Халық армиясының жақында үлкен шабуылға шығатындығы жөнiнде айта бастады. Вьет-Бактағы, әсiресе, Хоа-Бинь провинциясындағы науқан естерiне түскенде олдардың үрейлерi қалмады. Олар тiптi вьетминшiлердiң iшiнде Мао Цзэ-дун жiберген қытай солдаттары бар екен деп те бөстi. Мао Цзэ-дунның солдаттары Патет-Лао арқылы Бесiншi аймаққа жетiптi деп, өсек таратты. Жазғы ұрыстан кейiн француздар базардан қайтқан тұрғындардан, Хонг-Фонгте жат тiлде сөйлейтiн солдаттар жоқ па екен деп, сұрастытырып жүрдi. Үлкен науқанның жақында басталатындығы, Мао Цзэ-дун солдаттарының көмекке келетiндiгi жөнiнде старосталар да мылжыңдай бастады. Олар француздарды, Халық армиясында жаңа тактика – «адамдар теңiзi» тактикасы енгiзiлiптi, бұл бойынша барлық әскерлер түгел жиналып алып, жекелеген күзет орнындарына шабуыл жасайды-мыс деп сендiрдi. Әрине, дәл осылай болған жағдайда бiрде-бiр күзет орны мұндай қысымға төтеп бере алмас едi. Сыбыр-сыпсыңға сенсек, сатқындығымен, қаталдығымен көзге түскен До Бьен мен француздардың Тхай-Хоктетi күзет орны ең алдымен жойылады екен...

	Төсекте әйелiнiң қасында жатып, Хюе түнi бойы ұйықтай алмайтын халге жеттi. Оны қорқынышты ойлар әбден қалжыратты. Күзет орны территориясында тұру оған да, оның отбасына да туған ауылға қайту мүмкiншiлiгiн бiржола жойды. Егер алдағы уақытта вьетминшiлер күзет орнына шабуыл жасаса, ол да, оның бүкiл отбасы да түгел қырылмақ... Бұл ой Тянның да мазасын алды... Ал, Хьеу болса, тiптi Хюенiң үйiнде тұрып-ақ, партизандармен байланыс жасай алды. Достарынан соңғы өзгерiстердi, жеңiстердi есiтiп, көңiлi орнына түстi.

	Тян Хьеумен жиi әңгiмелесетiн. Оған өзiнiң махаббаты жөнiнде барынша ишара жасап бақты. Бiрақ қыз оның көңiлiн сезбегенсiп, жауап беруден жалтарды... Ал бiр жолы қыз:

	– Қазiр бұл туралы сөйлесетiн уақыт емес қой! – деп тiптi ашығын айтты.

	Тяннiң француздарда жұмыс iстегiсi келмедi. Күзет орнындағы солдаттар офицерлердi балағаттайтын. Француз солдаттары европалық басқа солдаттарды жек көретiн. Европалық солдаттар болса, африкандықтарды кемсiтетiн. Олар қуыршақ-армияның солдаттарынан өздерiн жоғары санайтын. Қуыршақ-армияның солдаттары старосталар мен оның көмекшiлерiн қорлайтын. Солдаттардың бәрi күнi бойы керiлдесiп, карта ойнап, уақыттарын ырду-дырдумен өткiзетiн. Офицерлер үнемi арақ iшетiн, бiрақ өздерi солдаттарға арақ iшуге тиым салатын. Ал солдаттар жасырын арақ iшiп алатын да офицерлердi балағаттайтын. Сол үшiн офицерлер оларды күн сайын жазалап, карцерге қамайтын.

	Француздар Тянның отбасын өз жақтарына тартуды көздедi. До Бьен де Хюенi Хонг-Фонгтың старостасы еткiсi келдi, бiрақ сөйте тұра, орнымды алып қояр ма екен деп, оның баласы Тяннен қатты қорықты. Өйткенi Шассэн Тянмен жиi әңгiмелесетiн. Сондықтан жiгiт шаруасын До Бьенге емес, тiкелей Шассэннiң өзiне айтатын. Тян де До Бьендi жек көретiн, бiрақ осы құрғыр зиянын тигiзер деп қорыққандықтан оған жалбақтауға мәжбүр болды. Әсiресе Хьеудi үйiне кiргiзiп алғаннан берi оның жағдайы тым қиындады. Қыздың Тикпен, Чомен байланысы барын бiлетiн Тян, мұны До Бьен сезiп қалар ма екен деп қатты уайымдады. Жалпы, француздар арасында тұру өте ауыр едi. Кеше ғана Францияға оқуға баруды арман еткен Тян отбасы тұрмысының нашарлауына байланысты ол жаққа баруды ендi ойлай да алмайтын болды. Тiптi Хюге, Ханойға немесе Сайгонға барып оқудың ретi келмейтiн сияқты. Өйткенi Хьеу қасында болған соңғы уақыттарда оқу туралы тiптi ойлауды да қойды. Тян қызға, екеумiзге қалада тұруға рұқсат аламын да, сол жерде жұмыс iстеймiн дедi. Жас партизан қыз оның бұл ұйғарымына ешқандай жауап қайтармады. Тян ойын жалғастырып:

	– Рас, қалада тұру қиын. Француздар жергiлiктi халықты қуғынға ұшыратады, жастарды зорлап армияға алады. Бұл екi азаптан құтылу үшiн адамдар полицияға жұмысқа орналасуға мәжбүр... – дедi.

	Кейде Тян не iстеу керек екенiн өзi де бiлмейтiн. Күдiктi ойлар азаптаған кезде ол Хьеумен ақылдасқысы келетiн. Мұндайда қыз оған ауылға қайт деп кеңес беретiн. Бұл туралы Тяннiң өзi де талай рет ойлаған. Бiрақ отбасы түгел аман-есен Хонг-Фонгке жете алар ма екен деп уайымдады. Ал егер ол ауылға жалғыз қайтса ше? Онда, әрине, француздар отбасының мұнда қалған басқа мүшелерiн азаптайды ғой...

	Хьеу Тяндi қалайда ауылға қайтарудың жолдарын iздестiрумен болды. Әдетте Тян қызға маған тұрмысқа шық деп, жиi айтатын. Ондай кездерi Хьеу әңгiменi күлкiге, қалжыңға айналдырып, тура жауап беруден құтылып кететiн. Бiрде ол қалжың-шыны аралас:

	– Мен сенiң бұл ұсынысыңа қалай келiспекпiн, менiң шешем арғы бетте тұрады ғой, – дедi.

	Үйiнде Шассэн қонақта болып қайтқаннан кейiн Тян үйлену тойы жөнiндегi әңгiмеге жиi ауысатын.

	Хьеу Тяннiң үйiне орналасқаннан берi, Шассэн олардiкiне жиi келетiндi шығарды. Ол Тяннiң көзiнше Хьеуге көп қалжыңдайтын. Бiрде Шассэн кеткен соң Тян:

	– Қандай арамза адам едi! – дедi қабағын шытып.

	– Хьеу, тезiрек үйленейiкшi! Хьеу жеркенiштi күлкiмен:

	– Мен сенiң әйелiң болсам, ол бұзақы ойын тастайды ғой деп ойлаймысың?! – дедi.

	Тян Шассэнге бiр жағынан өшiгiп, бiр жағынан одан қорқып жүрдi. Бiрде жазғы ұрыс өткеннен кейiн түске қарай Шассэн Тяндiкiне келдi. Тян бiр жаққа кеткен едi. Үйде Хьеу жалғыз болатын. Ол терезенiң алдында iс тiгiп отырған. Шассэн Хьеудiң қасына келiп, қолын созды. Ол қызды құшақтауға икемделе бастады... Қыз жұлқынып шығып, айқай салды. Осы кезде үйге Тян кiрiп келдi. Шассэн

	Тяндi көрiп, керi шегiндi. Тян де, Шассэн де сасып қалған едi. Екеуi де үнсiз. Ақыры Тян өз-өзiне келiп, орындыққа отырды. Шассэн оның қасына тiзе бүгiп, иығындағы автоматтын жерге түсiрдi де орындықка сүйедi. Кенет ол терезеге қарап айқайлап жiбердi. Терезеге Тян мен Хьеу де жалт қарады. Дуалдың маңында бiр бала буйвол жайып жүр екен. Ол екi аяғын буйволдың бүйiрiне тiреп, үстiне мiнiп алыпты. Өзi мәз-мейрам, аузы ашыла күлiп қояды.

	Терезеге қадала қараған Шассэн тағы да ызалана айқайлап жiберiп, сүйеулi тұрған автоматын жұлып алып, баланы көздей бастады... Хьеу Тяннiң артында тұр едi. Шассэннiң баланы көздеп тұрғанын көрген ол, үрейлене бақырып жiберiп, Шассэнге қарай тұра ұмтылды. Хьеу үлгере алмады. Шассэн автоматтың шүрiппесiн басып қалды. О, сұмдық! Жайлып жүрген буйвол iлгерi ұмтыла бердi де, бала жерге құлап түстi...

	Староста Каның үйiнен жантүршiгерлiк ащы айқай естiлдi. Үйлерiнен атып-атып шыққан Ка мен әйелi балаға қарай тұра жүгiрдi. Сұлап жатқан баланың қасына бiрiншi жеткен шешесi оны жерден көтерiп алды... Бала басынан жараланыпты...

	Хьеу староста Каның үйiне жүгiрiп кеттi. Әкесi жараланған баласын айналшықтап, не iстерiн бiлмей жүр. Ол Хьеуге бұрылып:

	– Атқан Шассэн бе?! Ол сiздiкiнде отырған ба едi?! – деп сұрады.

	Хьеу үнсiз басын изедi.

	Ка Хюенiң үйiне қарай атыла жөнелдi. Ашынған әке ашу үстiнде Шассэндi өлтiрiп тастар деп үрейленген қыз оның артынан жүгiрдi.

	Баланы атып тастағаннан кейiн старостаның үйiнен шыққан өкiрген дауыстарды естiген Шассэн Тянге бұрылып:

	– Бұл Каның баласы ма едi? – деп сұрады.

	– Иә, ол старостаның баласы... – дедi Тян естiлерестiлмес дауыспен.

	Шассэн үлкен бiр iс тындырып тастағандай-ақ маңғаздана темекi тұтатты. Осы кезде ашу-ызадан түтiгiп кеткен Ка үйге жүгiре кiрдi.

	– Ұлы мәртебелi, менiң баламды неге аттыңыз?! – дедi қалш-қалш тiстенiп.

	Шассэн Тяннен оның сөзiн француз тiлiне аударуды сұрады. Тян аударып берген соң Шассэн орнынан тұрып, иығына автоматын iлдi де, старостаға саусағын шошайтып:

	– Бұл сенiң балаң ба едi?! Ендеше сенiң ұлың өтiрiктен буйвол жайғансып жүрiп, вьетминшiлерге бiр белгi берiп жатты. Мiне көрдiң бе, сенiң балаңның не iстеп жүргенiн! Мүмкiн сен өзiң де вьетминшiл шығарсың?! – дедi оны кiнәлай сөйлеп.

	Ол Тяннан өз сөзiн аударуды сұрады. Шассэннiң сөзi вьетнам тiлiне аударылған кезде староста қорыққанынан дiрiлдеп, кейiн шегiндi. Содан соң Ка французға еңкейiп мойынсұнды.

	– Ұлы мәртебелi, кешiрiңiз... мен... бiлмеп едiм...

	Староста есiкке дейiн шегiнiп бара жатып, сүрiнiп құлауға сәл-ақ қалды.

	Тян кейiн осы оқиғаны есiне түсiргенде Шассэннiң Каның баласын не үшiн атқанын түсiнбей-ақ қойды. Ол Шассэннiң жантүршiгерлiк қылмыстары туралы талай рет естiген-дi. Күзет орнының ауласында өсiп тұрған үлкен баньянның жанында адамдарды қалай өлтiргенi жөнiнде солдаттардың әңгiмесiн бiлетiн. Ол ағаш қазiр де сол арада тұр, бiрақ қурап қалған. Алғашында Шассэн адамдарды баньянның түбiне тұрғызып қойып ататын, бiрақ бұл оны зерiктiрiп жiбергендiктен, ендi адамдарды ағаштың басына шығарып, олар ағаштан құлап түскенше ата беретiн. Кейде ол адамдарды басын төмен қарата асып қойып ататын. Бiрақ бұл да оны зерiктiрген кезде Шассэн ермектiң жаңа түрiн ойлап шығарды. Адамдардың алақанын тесiп, бес-алты адамды сол тесiк арқылы сыммен байластырып, ағаштың басына шығуға бұйрық беретiн. Сөйтiп, олар ағашқа өрмелеп бара жатқанда шетiнен бытырлатып ататын... Сонда өлгендерi тiрiлерiн сүйрете-мүйрете жерге құлап түсетiн. Кейде оның бұйрығы бойынша ағаштың басына бiрден бесалты адам өрмелеп шығатын. Шассэн оларды ең жоғарыда отырғанынан бастап ататын. Құрбан болған байғұс мұрттай ұшып, төменде отырған дәл сол сияқты тағдыры аянышты сорлылардың көз алдында жерге сылқ етiп құлайтын...

	Шассэн күзет орны гарнизонын бiр жылдан берi басқарып келедi. Осы бiр жылдың iшiнде ол қаншама жазықсыз бейбақтарды баньянның түбiнде атып өлтiрдi десеңшi! Келе-келе сол ағаш та солып қалды. Кейбiреулер, бейшара ағаш күнәсiз адамдардың қазасын көтере алмай қурап қалды десе-тiн... Ендi бiрулерi ағаштың киесi бар едi, сол көз алдында өтiп жатқан әдiлетсiздiкке төзе алмай бiр жаққа ғайып болды деп сендiретiн. Иә, баньяннын қурап қалуын әркiм өзiнше жорамалдады. Бiрақ есесiне, осылардың бәрiн өз көздерiмен көрген шаруалар түгел дерлiк Шассэндi қатты жек көрiп кеттi.

	Бұл әңгiмелердiң бәрiн Тян талай рет естiген. Ендi мiне, Шассэннiң жазықсыз баланы асқан жауыздықпен, еш шiмiрiкпестен атқанын өз көзiмен көрдi. Бұл оқиға Тяндi төбесiнен жай түскендей еттi. Бұлқан-талқан ашуланып, жаны күйзелдi... Баланы атуға офицердi не нәрсе итермелегенiн ол түсiнбей-ақ қойды. Бала вьетминшiлерге белгi бердi деп, әрине, Шассэн өтiрiк айтты. Бұл өтiрiктi старостаны қорқытып, аузына құм құю үшiн ойдан шығарды. Ал шын мәнiнде, Шассэн өз ашуын тарқату үшiн атты... Iс жүзiнде Шассэн Хьеуге жармаса бергенде, Тян дәл үстерiнен түстi емес пе... Мiне, сол кезде жолы болмаған Шассэн бар ызасын баладан алды...

	Хьеу Шассэннiң Чаның әйелi мен баласын түрменiң iшiнде қалай атқанын айтып бердi. Қыз француз армиясының азғындығы, хайуандығы, ұятсыздығы туралы көп айтты. Нақты мысалдар келтiрiп, жiгiттiң көзiн шындыққа жеткiзе түстi. Хьеу Тянге Шассэннiң не үшiн оның үйiне жиi келетiнiн де тәптiштей түсiндiрдi. Офицер Тяндi өз жағына шығарып, француздардың басыбайлы малайы еткiсi келедi. Ал егер күндердiң-күнiнде Тян оны жалықтырып жiберсе немесе жолына бөгет болса, жiгiттi оп-оңай өлтiре салады... Өйткенi Шассэн үшiн адам өлтiру шыбын өлтiргенмен бiрдей.

	Хьеудiң сендiре айтқан дәлелдi сөздерi көп кешiкпей Тянның көзқарасын өзгерттi. Ол ақырында күзет орнын тастап шығуға келiсiмiн бердi. Тек бiр өкiнiштiсi, оның отбасы француздар жағында қалып қойды.





Он екiншi тарау


	ФРАНЦУЗДАР БУЙВОЛДАРДЫ ЖАСЫРҒАН БАСПАНАЛАРДЫ IЗДЕУДЕ

	Тян Хьеумен және қуыршақ-армияның бiр солдатымен Хонг-Фонгке қайтып келдi. Партизандар бұл солдатпен бұрынан байланыста болатын. Сондықтан оған Хьеудiң ауылға қайтуына көмектесу тапсырылған едi. Хьеу онымен алдын ала кездесiп, қашудың жоспарын ақылдасты. Сөйтiп, үшеуi солдат күзетке тұрған түнi қашып шықты.

	Ертеңiне француздар Хюенiң отбасын тұтқынға алды. Тяннiң қайтып келгендiгi жөнiнде Тик жергiлiктi партия ұйымына және уездiк партия комитетiне хабарлады. Уездiк комитет Тяндi, онымен бiрге қашқан қуыршақ-армияның солдатын идеологиялық қайта тәрбиелеу курсына жiберу жөнiнде шешiм қабылдады.

	Жүрер алдында Тян үйлену туралы Хьеумен тағы да сөйлестi. Ол курстан қайтып келгесiн үйлену тойын жасағысы келетiнiн айтты. Тикпен алдын ала ақылдасып алған қыз бұл әңгiменi мазасыздана күткен едi. Тик алғашқыда сөзiн қалжыңға бұрып:

	– Сен оған не деп жауап бермекшiсiң? – деп қыздың өзiнен сұраған. Бiрақ Хьеудiң жабырқап тұрғанын байқаған ол күлкiсiн сап тыйып:

	– Сен қандай жағдайда да шыншыл болуың керек. Байқауымша, сен оған тұрмысқа шыққың келмейдi емес пе? – дедi сабырлы дауыспен.

	– Бiрақ мен өзiмдi оның алдында кiнәлi адамдай сезiнемiн... – дедi Хьеу абыржып.

	– Сонда қалай, басқа бiреудi ойлап жүрiп, Тянге тұрмысқа шығуға қалайша келiсiм бермексiң?!

	Ол Хьеудiң көзiне тура қарап едi, қыз ұялып басын төмен түсiрдi. Осы әңгiмеден кейiн ғой Хьеудiң Тяндi кездестiрiп отырғаны. Ол үйлену туралы сөз бастағанда қыз оның сөзiн бөлiп жiбердi.

	– Сен бұл жөнiнде ойлауды қой. Қайта, бар ықыласыңды оқуға аудар. Қазiр бәрiнен бұрын идеологиялық қайта тәрбиелеу курсын табысты аяқтауға тырыс.

	Тян қыздың ойын толық түсiндi. Ол ұзақ үнсiздiктен кейiн:

	– Сен Чоны сүйемiсiң? – деп күбiрлей сұрады. Оның даусы қалтырап шықты.

	Хьеу оның сұрағын жауапсыз қалдырды.

	– Курсқа бар. Жақсы оқуға тырыс, қуанышты жұмыстан табарсың... – дедi.

	– Оқуды бар ынта-жiгермен оқимын, бiрақ менде қуаныш болмайды...

	Тян бiраз үнсiз тұрып:

	– Ендi бұдан былай менiң өмiрiмде ешқашан қуаныш болмайды... – дедi алдыңғы сөзiн ашына қайталап.

	Ол қызға тесiле қарады.

	– Чоны шын сүйетiнiңе сенесiң бе?! Бұл туралы сен ойландың ба?! Мүмкiн сендер жай ғана дос болған шығарсыңдар? Мүмкiн сен оны тек сыйлайтын боларсың? Қалай болғанда да жақсылап ойлан... Менiңше, сендер бiрге тұра алмайтын сияқтысыңдар. Сен бiлiмдiсiң, сенiң мiнезiң ұяң, ал ол тұрпайы да дөрекi... Сендер бақытты бола алар ма екенсiңдер?!

	Хьеу өз қолына қарады, Қолы жарылып, тым ажарсызданып кетiптi. Тiлiм-тiлiм алақандарына қарап тұрып, осыдан екi жыл бұрын, мектепте оқып жүргенде қолының аппақ, жұмсақ та нәзiк болғанын есiне алды. Ал қазiр қолдары неткен аянышты едi...

	Хьеу жiгiттiң әлгiндегi сұрақтарына жауап бергiсi келмей, оған қолын созды.

	– Ал ендi, қош бол, Тян, табысты болуыңа тiлектеспiн!

	Бiрақ Тян өз ойын және қайталады.

	– Егер сен шешiмiңдi өзгертсең ғана мен бақытты болам... Мен саған өмiр бойы адал болар едiм...

	Хьеу үн-түнсiз тағы да қолын созды. Бiрақ Тян қоштаспастан бұрылып кеттi. Ол ұзай бергенде қыз қатты күрсiндi...

	Осы кезде Тик пен Чо әңгiмелесiп отыр едi. Тик Чоға Хьеумен сөйлескенiн, қыз Тяннiң алдында өзiн кiнәлi санайтынын айтты.

	– Қыздар бүгiнде қатты өзгердi. Олар мектепте оқыды, өз-өздерiн алып жүре алатындай дәрежеге жеттi. Өздерiн тәуелсiз сезiнедi, жандары ненi қалайтынын дөп басып айтудың өзi қиын...

	– Олардың ерекше ештеңесi де жоқ, тек жандарына не керек екенiн, олардың өздерi де бiлмейдi! – Чо Тиктi қостай қоймады.

	Партизандардың бiреуi Тик пен Чоның арасындағы осы әңгiменi Хьеуге жеткiзсе керек, қыз Чоға едәуiр өкпелеп қалды.

	– Мен туралы оның неге бұлай ойлайтынын түсiнбеймiн! Чомен әрдайым тек жұмыс жөнiнде ғана сөйлесетiк емес пе, басқадай ештеңе айтқан емеспiз... Ендеше жанына не керек екенiн өзi де бiлмейдi деп, қалайша тұжырым жасайды?!

	Қызға, мүмкiн Тян дұрыс айтқан болар деген ой келдi. Алайда ол бұл ойдан тезiрек құтылуға асықты. Өткен күндердi көз алдына елестетуге тырысты... Чоның өзiне күрiш түюге кемектескенi ше... Аспандағы ай жап-жарық болатын... Және бiрде, ауылдастары Хонг-Фонгке жаппай қайтып жатқанда ше... Сонда Хьеу мен Чо торуылда жүрген... Олар күзет орны жанындағы бамбук нуына тасаланған... Төбелерiнен жау оқтары зуылдап жатты... Сол жолы да айлы түн болатын... Мiне, осыларды еске түсiру, Хьеудi үнемi қуанышқа бөлейтiн...

	Соңғы кездерi шаруалардың жұмыстары көбейдi. Олар күнi-түнi жер жыртты, егiн ектi, егiн суаруға су тартты. Буйволдары бар болғандықтан егiстiкке су тасуға мүмкiндiктерi болды. Шаруалар жердiң едәуiр бөлiгiне егiн ектi. Бiрақ қуаңшылықтың қаупi әлi де бар едi. Бiрнеше күн жаңбыр жауды да, артынан мүлде тамбай қалды. Cу жетiспегендiктен күрiштiң сабағы сола бастады. Ендi егiстiктi үздiксiз суаруға тура келдi. Жұрт ұйқысыз түндердi бастарынан өткергендiктен қатты шаршады. Ол аздай дәл сол тұста оңтүстiктен жел соғып, жердi кептiрiп жiбердi. Содан бастап буйвол жеккен арбалардың сықыры күнiтүнi басылмайтын болды. Хьеу де, өзгелер сияқты тыным көрмей жұмыс iстедi. Ол күндiз егiстiкте тер төгiп, түнде күзетке барды. Күзетке бармайтын кезде Баи мен Льеуге егiстiкке су тасуға көмектестi. Шаруалар учаскелерiн өңдеуге зор күш жұмсады. Сонымен қатар, дұшпанға қарсылық көрсету үшiн күреске дайындалды. Партия ұйымының басшылары жау қалайда үлкен шабуылға шығатынын болжады. Француздар ауылда жергiлiктi армияның отрядтары бар, олар жаңа науқан әзiрлеп жатыр деп сезiктенгендiктен, азат аймаққа шектес жатқан аудандардағы күзет орындарын күшейтуге кiрiстi. Жау партизандар базасын жойып, олардың жоспарын бұзу үшiн iрi операция ұйымдастыратыны сөзсiз едi. Хонг-Фонг қауымының өмiрiнде болып жатқан өзгерiстердi француздар жақсы бiлетiн, әрi олар мұнымен келiскiлерi келмедi. Сол үшiн де партизандар Хонг-Фонгтың тұрғындарын жаудан қорғауға күштi дайындық жүргiзулерi керек едi.

	Күзеттер қайта құрылды. Әрбiр отбасы жасырын жаңа баспана қазды. Буйволдары бар шаруалар буйволдарына баспана жасады. Арбалар сақталатын қоғамдық қораның айналасынан ор қазылып, миналар қойылды. Соңғы жаппай қаумалап ұстау кезiнде Фан тобының жанқиярлық күресiнiң арқасында арбаларды сақтайтын қора бұзылмай аман қалды. Шаруалардың көпшiлiгi қораны дуалдан қашығырақ жерге көшiрейiк деп едi, бiрақ партизандардың талап етуi бойынша қора бұрынғы орнында қалдырылды. Партизандар қора-қопсыны бiр орыннан екiншi орынға ауыстырғаннан ештеңе шықпайды, одан гөрi қорғаныс шараларын күшейту керек дегендi айтты. Сөйтiп, Чоның тобына қораны қорғау мiндетi жүктелдi.

	Бiр күнi түнде мұғалiм Луан егiстiктi суаруға көмектесу үшiн күзеттен кейiн бiрден Баиға келдi. Шаруалардың көпшiлiгi егiн суарып жатқан. Түн ортасында Баи Хьеуге:

	– Бар, Льенгтi оят, келiп жұмыс iстей тұрсын, бiз барып кiшкене дем алайық, – дедi.

	Арбаның сықыры сәл тоқтады да қайта басталды. Буйвол арбаны әрең сүйреп келедi, жүрiсi шабан, тынысы ауыр. Буйволды Баи тiптi жақында ғана алған. Хонг-Фонгке қайтып келгеннен кейiн Баи үш отбасымен ортақтасып, үш буйвол сатып алуды ұйғарған. Егер бiреуi өлсе, басқалары қолда қалады дегенi ғой. Алайда Баи қарызданып жүрiп, буйволды дербес сатып алды. Өйтпегенде ол жерiн өңдей алмайтын едi. Ауылда жұмыс көлiгiнiң аз қалғандығы сонша, ауылдастардың бiрiнен буйволды уақытша пайдалануға алудың өзi ешқандай мүмкiн емес-тiн. Баи буйволды азат ауданнан сатып әкелдi. Соңғы күндерi буйвол жұмысқа тым көп жегiлiп, әбден зорықты. Кейде қанша шу-шулесең де, әлiмнiң жеткен жерi осы дегендей, басын төмен сала көздерi мөлиiп, бiр орнында мелшиiп тұрып алатын.

	Льенг жануардың iзiмен сылбыр жүрiп келедi. Ол жаңа ғана оянғандықтан қайтадан ұйқысы келiп кеттi. Оның үстiне, қатарынан бiрнеше күн ұйықтамағаны және бар. Бала көзiн жөндеп аша алмады. Бiрақ әйтәуiр iлгерi жүрiп келедi. Үйренген әдетi бойынша мезгiл-мезгiл буйволды сауырынан қамшылап қояды.

	– Әйт, шүу... шүу...

	Арба бiр сарынмен сықырлап, су шалпылдап келедi. Кейде Льенг кiлт тоқтап қалады. Оның жүрген тысырын естiмеген соң, буйвол да кiлт тоқтайды. Арбаның сықыры басылып, айнала құлаққа ұрған танадай тып-тыныш бола қалады. Бiрақ бұл тыныштық ұзаққа созылмайды. Селк етiп көзiн ашып алған Льенг алға қарай аттайды. Оның аяғының тысырын естiп, буйвол да орнынан қозғалады. Арбаның сықыры мен судың шалпылы қайтадан естiледi,

	– Әйт, шүу... шүу... – деген ұйқылы дауыс қайтадан шыға бастайды.

	Льенг буйволды бiр сарынмен қамшылап келедi. Ұйқы әбден жеңiп, бiрнеше айналып шыққаннан кейiн оның қолы сылқ төмен түсiп, қамшы жерге сүйретiле бастады. Баланың «әйт-шүуi» естiлмеген соң буйвол да тоқтады. Айнала тып-тыныш.

	– Ағыт буйволды! Француздар келе жатыр!

	Өктем дауыс Льенгтi селк еткiздi. Ол көзiн ашып алып, дауыс иесiнiң кiм екенiн бiлу үшiн қараңғыға үңiле қарады. Бiрақ ешкiмдi көре алмады. Бала ұйқысын әлi толық аша қоймағандықтан не iстеу керек екенiн жете түсiнбедi.

	Сол замат Льенгтiң қасына жетiп келген Чо:

	– Буйволды ағытып, тезiрек жасыр, француздар келе жатыр! – деп айқайлап жiбердi.

	Ұйқылы-ояу тыпырлай бастаған Льенгтiң қимылына шыдай алмаған Чо буйволды өзi босата бастады.

	– Жүрiп келе жатып, ұйықтап келесiң! Ал бұл ұйқы деген нәрсе кiсiнiң түбiне жетуi де мүмкiн!

	Дәл осы кезде атылған мылтықтың, соғылған дабылдың даусы естiле бастады.

	Ұйқысы шайдай ашылған Льенг Чоға көмектесуге тұра ұмтылды.

	– Олар бiздi қоршап алған ба?! Қайда өздерi?!

	Чо жауап берiп үлгiрмей-ақ олардың қасына Баи мен Сон жетiп келдi. Баи буйволдың бас жiбiн ала салып, жетелей жөнелдi. Ол кетiп бара жатып:

	– Чо, буйволды мен өзiм жасырам, сен өз жұмысыңды iстей бер! – деп дауыстады.

	Сөйтiп, Баи мен Льенг екеуi буйволды баспанаға алып кеттi де, Чо жолдастарына қарай жүгiрдi. Бұл кезде партизандар шұңқырды жауып, арбалар тұратын қораның жолын миналап жатты.

	Баидың баспанасы алыстау болатын. Әрi Льенгтiң уақытты бiраз оздырып алғаны бар. Оның үстiне, жақында сатып алынған буйвол баспанада тұруға әлi үйрене қойған жоқ-тын. Баи жолай, ендi буйволды баспанаға кiргiзе алар ма екенбiз деп, уайымдап келе жатты.

	Дабыл көтерiлген кезде Баи баспанаға жақындап қалған едi. Оған көмектесуге Сон да жүгiрдi. Дау буйволын әкетiп үлгерiптi. Хьеу үй жабдықтарын жасыруға шамалы кiдiрiп қалса керек, оларды жасырып болған соң ол да буйволдың баспанасына қарай жүгiрдi. Баи, Coн және Льеу буйволды айдап әкелгенде Хьеу де келiп жеттi. Ендi Льенг үйiне қарай жүгiрдi. Ол лашықтағы заттарын жинастырып, содан сон өзi жасырынуы тиiс-тiн. Бан, Сон және Хьеу буйволды баспанаға кiргiзбек болып қанша әуреленгенiмен, бiрақ ол есiктiң көзiнде сiресiп тұрып алды. Тек оқтар төбеден зуылдап өте бастағанда ғана буйвол баспанаға кiрдi. Кiретiн үңгiрдi тез-тез жауып, топырағын бiрқатар таптап шыққан Баи, Хьеу және Сон ендi өздерi жасырынуға жүгiрдi. Адамдардың баспанасы жақын маңда едi. Оған судың астымен бiрнеше метр жүзiп барып жетуге болатын.

	Баи суға сүңгiдi де баспанаға жеттi. Оның артынан iле-шала Хьеу мен Сон да келдi. Баи ентiгiн басып:

	– Қайдам, не болар екен?! Француздар iзiмiздi тауып алып, жасырын ұраны қаза ма деп қорқам! – дедi.

	Сосын Хьеуге бұрылып:

	– Бiз буйволдың iзiн жойдық па, сенiң көңiлiңде күдiк жоқ па? Олар малды тауып алмас па екен? – деп сұрады.

	Хьеу жауап бермедi. Ол су-су бетiн сүртiп, шашын сығып жатыр едi.

	Баи ендi Сонға қарап:

	– Сен байқамадың ба, анда әлдеқалай iз қалып қоймады ма? – дедi.

	– Егер олар мұқият iздесе, тауып алуы мүмкiн... – дедi Сон сылбырлау жауап қайтарып.

	Баи әлi де ентiгiн баса алмай:

	– Құдай-ау, жарылқай гөр, бiздi буйволсыз қалдыра көрме! – дедi Жаратушыға жалбарына.

	Сон төмен қарап:

	– Бiздiң буйволдың не болатынын мен де бiлмеймiн. Әкем оны жасырын ұраға кiргiзген... – дедi терең күрсiнiп.

	Хьеу күлiп жiбердi.

	– Сен буйволың жөнiнiде текке қапаланасың, тым мазасызданбай-ақ қой, оған қамқорлық жасалынады. Сондықтан ендi не де болса ақырын күтейiк, – дедi ол баланы сабырлыққа шақырып.

	Баи күрсiндi. Бәрi үнсiз. Жоғарыдан атылған мылтықтың даусы естiлiп тұр. Атыс барған сайын күшейе түсуде. Әсiресе, өзеннiң арғы бетiндегi Минь-Кхай ауылы жақта қатты атыс болып жатқаны байқалады. Хьеу орнынан тұрып, күңгiрттеу сәуле түсiп тұрған ауа шығатын құбырға құлағын тосты. Ол күлiмсiрей:

	– Француздар бiздiң партизандарға тап болған сияқты... Мама, абыржымаңыз, олар ұраны аша алмайды! – дедi сенiмдi түрде.

	Атысқа құлағын түрген Сон:

	– Олар Минь-Кхай ауылындағы бiздiң адамдарға тап болса керек. Ал ол жақта бiздiң адамдар өте көп. Жақында Минь-Кхай ауылына жергiлiктi армияның жауынгерлерi де келген, солар француздардың жолын бөгеген шығар! – дедi көңiлдене.

	Кенет жоғарыдан мотордың гүрiлi естiлдi. Ұшақтардың даусына қарағанда, олар бiресе алыстап, бiресе жақындайтын секiлдi. Көп ұзамай ұшақтан атқылау басталды. Оқтың зуылы мен пулеметтiң үнi анық естiлiп тұр. Француздардың күштi қарсылыққа кездесiп, жеңiлiске ұшырағаны анық. Олар өз әскерiн қорғау үшiн, тiптi ұшақтар жiберүге мәжбүр болғанау. Ұшақтардың гүрiлiне қарағанда өздерi үшеу-төртеуден кем емес сияқты. Олар атысты бiр минут та тоқтатпастан ауылды айналып ұзақ жүрдi. Баспананың iшi әзiрге тыптыныш, тек адамдардың бiр қалыпты дем алғаны ғана естiледi. Кенет тоғанға шығатын кiре берiстен бiр тосын дыбыс естiлдi. Баи селк етiп:

	– Бұл не?! – дедi үрейлене.

	– Жә, балық қой… – дедi Сон жайбарақат дауыспен.

	Хьеу құлағын тiге:

	– Балық па? Қайда?! – деп сұрады.

	– Әне суға сүңгiп кеттi, – дедi Сон орнынан қозғалмастан. – Сенбесең барып қара, өзi сондай үлкен екен!

	Хьеу жүгiрiп келдi де, Сонның қасына жантая кетiп, суға үңiлдi. Балық тереңнен ақырын жүзiп шықты... Оның қос бүйiрi алтындай жалт-жұлт етедi...

	Хьеу мен Сон бiрiн-бiрi итермелей балықты қолдарымен ұстауға әрекет етiп едi, бiрақ ол қайтадан көрiнбей кеттi. Хьеу мен Сон көңiлденiп шыға келдi. Оларға қарап, Баи да күлiмсiредi.

	– Мен қорыққанымнан қайда тығыларымды бiлмей отырсам, ал сендер ойнағыларың келедi, – дедi ол жымиып. – Бiрақ бәрiбiр де балық сендерге ұстата қоймас!

	Хьеу мен Сон балықтың судан шығуын күтiп, сiлейiп қалыпты. Төбеден бұрынғысынша пулеметтер бытырлап, автоматтар мен винтовкалар тарсылдай бердi. Кейде бұларға жарылған гранаттың гүрсiлi қосылды. Жарылған снарядтардың дүмпуiне баспана анда-санда солқ-солқ етедi.

	Қалайда балықты ұстап алуға бекiнген Сон ыңғайланып-ақ жатқанымен, бiраздан соң көзi iлiнiп кеттi. Көп ұзамай Хьеу де ұйықтап қалды. Тек Баидың ұйқысы келмей қойды. Жоғарыда бiрдеме сатыр-сұтыр еткендей болды. Шамасы бiреу-мiреу жүгiрiп өткен сияқты. Кенет жер жарылғандай гүрс етiп, баспана солқылдап кеттi.

	Хьеу мен Сон шошып оянды. Сон таңырқай:

	– Бұл қай жерде болды екен?! – дедi.

	– Өте жақын маңда жарылды, – деп жауап бердi Хьеу.

	Баи қауiптенiп:

	– Менiңше, бiздiң арба қоятын қора жақтан жарылды ғой деймiн... – дедi.

	Ол қатты алқынып кеттi.

	– Мүмкiн олар қораны минамен жарған шығар... Бiрақ Хьеу Баидың көңiлiн орнықтыра сөйлеп:

	– Мама, олай болуы мүмкiн емес! Өйткенi оған жету оларға оңайлыққа түспейдi, онда партизандар op қазып қойған ғой! – дедi.

	Сон басын көтерiп:

	– Ал менiңше, бұлар бiздiң адамдар сияқты, – дедi қасындағыларды барынша тыныштандыруға тырысып.

	– Хьеу, француздардың үстiн-үстiн атқылап жатқанын қарашы. Демек, олар тосқауылға түсiп қалып, атысып жатыр. Ал тосқауылда менiң ағамның тобы отыр!

	Сонның даусынан сондай бiр мақтаныш сезiм байқалып тұрды.

	Хьеудiң қалжыңдағысы келiп кеттi.

	– Сон, сен ағаңның атып жатқанын қайдан бiлдiң? Мүмкiн, жау атқылап, ал сенiң ағаңның тобы түгел қашып бара жатқан болар? Мiне, осы сәттi пайдаланып, француздар қораны минамен қопарып тастаған шығар?! – дедi ол қай-қайдағыны құрастырып.

	– Айтасың-ау, сен де?! Қораны қопарып тастаса, онда француздар неге осыншама атқылайды? – дедi Сон оңайлықпен жеңiлгiсi келмей. – Өйткенi олар сенiң қашып бара жатқан ағаңның iзiне түсiп, атқылап барады!

	– Жоқ, олай болуы мүмкiн емес! Француздар өздерi үшiн дайындалған тұзаққа – минаның үстiнен түскен... Мiне, сондықтан да олар осымшама Көп атқыласып жатыр. Сен, бәлкiм, маған сенбессiң, бiрақ кейiн бұған өзiңнiң де көзiң жетедi!

	– Жарайды, көрермiз... Сен әрдайым өзiңнiң ағаңды жұрттың бәрiнен мықты деп ойлайсың ғой...

	Хьеудiң сөзiне өкпелеген Сон терiс қарап кеттi. Хьеу Баиға бұрылып:

	– Мама, түс болды ма? Мен көп ұйықтадым ба? – деп сұрады.

	– Қайдағы түс, әлi түн ғой... Жоғарыда не болып жатқанын бiле алмай отырған жоқпыз ба?!

	Сон керiлiп, есiнедi.

	– Қайтадан бәрi де басылды. Француздар түгел шегiнген шығар...

	Бiрақ ол айтып аузын жиғанша, атыс қайта естiлдi.

	Бұл жолы ол өте жақын, баспананың дәл төбесiнде атылған сияқты болды.

	– Шегiнген-ақ екен! – деп Хьеу мырс етiп күлдi. Баи оған зекiп тастады.

	– Жә, өшiр үнiңдi! – дедi ол қорыққанын жасыра алмай.

	Хьеу шыдамсыздана сыртқа құлақ түрдi. Оған француздардың даусы тым жақын жерден естiлгендей болды. Жау қораның жанында сияқты. Сон да мойнын созып, елеңдей бастады. Осы уақытқа дейiн олар бiрбiрiнен қашығырақ отырған, ал қазiр бәрiнiң бiр жерге жиналып қалғанын өздерi де сезбей қалды. Демдерiн iштерiне тартып, қалшия қатып қалыпты.

	Бiраз үнсiздiктен соң шыдамы таусылған Сон:

	– Далада не болып жатқанын қарауға бола ма? – деп сыбырлады.

	– Жоқ, болмайды! – деп Баи бiрден басын шайқады.

	– Француздар сенi көрiп қалуы мүмкiн. Содан соң бiзге жақсылық жоқ, олар жасырын көмбенi де қазады! – дедi Хьеу шапшаңдата сөйлеп.

	– Жоқ, олар менi көрмейдi! Мен жиектi жағалай судың астымен жүзiп өтем де бамбук нуына жасырынам, сөйтiп оларды бақылаймын...

	Осы кезде француздар бұлардың баспанасын қаза бастағандай көрiндi. Баидың зәресi ұшты. Хьеу бiр қолымен Сонды құшақтап, екiншi қолымен шешесiнiң бiлегiнен ұстады. Үшеуi де қараңғы, сыз жердiң астында тырп етуге мұршалары жоқ.

	Осылайша олар өте ұзақ отырды. Кенет жоғарыда, олардың дәл төбесiнде винтовкалар атылып, гранат жарылды.

	– Алға! Шабуылға! – деген айқайлар естiлдi. Сон орнынан ұшып тұрып:

	– Хьеу, естимiсiң?! «Алға!» – бұл бiздiң адамдар ғой! – деп қуана айқайлап жiбердi.

	Бала көздi ашып-жұмғанша суға сүңгiп кеттi. Хьеу оны тоқтатып та үлгiре алмады.

	Тик:

	– Сон! – деп айқайлап жiбердi.

	Баи да атып тұрып:

	– Сон! Сон, керi қайт! – деп айқай салды. Ол Хьеуге бұрылып:

	– Сен оны неге жiбердiң?! – дедi кiнәлай сөйлеп.

	– Мен оны тiптi ұстай алмай қалдым ғой…

	Жоғарыда айқай-шу, жүрген адамдардың тасыртұсыры молая бердi.

	Хьеудiң жүзi жадырап:

	– Мама, бұлар бiздiң адамдар ғой! Мен де сол жаққа барайыншы! – деп суға сүңгуге ыңғайлана бердi.

	– Жоқ, қызым, сәл күте тұр! – дедi Баи Хьеудi сабырлыққа шақырып.





Он үшiншi тарау


	ФРАНЦУЗДАРДЫҢ ЖЕҢIЛУI

	Шынында да оқиға Сон, Хьеу және Баи болжағандай бағытта өрбiген едi. Француздар iргелес ауылдарды тұс-тұсынан қоршамақшы болып, Бiрiншi ауыл мен Минь-Кхай ауылына бет алғанда, жергiлiктi партизандар олардың жолын бөгедi. Осы қақтығыста француздар үлкен шығынға ұшырады. Жау қанша тырысқанмен Вьетнам патриоттарының бетiн қайтара алмады.

	Үшiншi және Төртiншi ауылдарда да француздар көздеген мақсаттарына жете алмады. Олар мұнда аттап басқан сайын минаға ұрынып, бөгеле бердi, Партизандар дұшпан әскерлерiн дәл көздеп, үстiүстiне гранат жаудырды. Шағын ауылдарға емiн-еркiн кiре алмаған француздар, амал жоқ әскери ұшақтар шақыруға мәжбүр болды.

	Осылайша әскери ұшақтардың көмегiне сүйенiп, Төртiншi ауылға бет алған бiр топ француздар өзендi жағалап, арба сақтайтын қораға қарай бет алды. Олар тезiрек қораның күлiн көкке ұшырғысы келдi. Бiрақ оның айналасын Чоның тобы мұқият миналаған болатын. Француздар қораға жақындап барғанда миналар гүрс-гүрс жарылып, дұшпан солдаттарының күлi көкке ұшты. Аман қалғандары асып-сасып кейiн қашты. Олардың өзi естерi шыға тапырақтап жүрiп, партизандар қазған терең апандарға құлап, аяқ-қолдарын сындырды. Осыдан кейiн-ақ басқыншылар дүркiрей кейiн шегiндi, тiптi өлiктерiн алуға мұршалары келмедi. Қуыршақ-армия солдаттарының өлiктерi сол шұқырларда жатқан күйi қалып қойды...

	Шассэн мен До Бьен басқарған француздардың негiзгi тобы ауылдың ортасына дейiн жеттi. Қатуланған жыртқыш жауыздар дүние iздеп, айналаны түгел тiнтiп шықты. Сосын үйлердi өртеп, қолдарына түскен буйволдарды алып кеттi. Басқа буйволдар жасырылған баспаналарды тауып алу үмiтiмен, олар өзендi жағалай жүрдi. Ақыры До Бьен Баи апайдың буйволы жасырылған ұраны тапты. Ұраның байқалып қалғаны, оның аузы азырақ бұзылған және қасында малдың iзi жатқан болатын. Француздар ұраны ашып, буйволды сыртқа шығарғысы келiп едi, бiрақ жануар өршелене тарпынып, ұрадан шыққысы келмедi. Амалы таусылған француздар жертөленi қазуға кiрiстi. Өйтпейiнше олар үрiккен малды шығара алмас едi.

	Бip топ солдаттар мен Шассэн басқа көршi ауылға кеттi де, жертөленiң қасында, оны қазып жатқан қуыршақ-армия солдаттарының жұмысын бақылап, До Бьен мен француздардың бiразы қалды. Льеу француздарды олар ауылға баса-көктеп кiрген кезден-ақ бақылап отырған. Солдаттардың буйволдарды жетектеп бара жатқанын көрiп, ол баспанада жасырынып отырған партизандарға тез хабар бердi. Партизандар тасадан шығып, француздардың iзiмен өзендi жағалай жүрiп отырды.

	Льеу, Тик және мұғалiм Луан қатар келе жатты. Француздар Баи апайдың буйволы тұрған ұраны қаза бастағанда Льеу оларға гранат лақтырғысы келiп едi, Тик оған, тұра тұр деген белгi бердi. Өйткенi француздар көп, оның үстiне, көмекке басқа көршi ауылдардан солдаттар келуi мүмкiн.

	Көп ұзамай Шассэн бастаған бiр топ солдат басқа жаққа кеттi. Ол жерде қуыршақ-армия солдаттарының жұмысын бақылап До Бьен мен бiрнеше француз ғана қалды.

	Күн өте ыстық едi. До Бьен мен француз солдаттары өзен жағасындағы үлкен бамбук ағашының түбiне отырып, шаруалардан тонаған тамақтарын шығарып, ас iшуге дайындалып жатты. Қуыршақ-армияның солдаттары бұрқылдап жүрiп, баспананы қаза бердi. Олардың қолына түскен буйвол шеткерiрек байлаулы тұр. Жерде пулемет жатыр, оның аузы бұтаның арасында жасырынған партизандар жаққа қаратулы. Шабуыл жасауға қолайлы сәт ендi келдi. Тик орнынан тұрып, винтовкасын көтердi. Мұғалiм Луан партизандарға «дайындалыңдар» деген белгi бердi. Тик атып үлгiрмей-ақ, Луан iлгерi ұмтылды. Iле-шала атылған мылтықтар мен жарылған гранаталадың даусы естiлдi.

	«Алға!» деген айқаймен партизандар мұғалiмнiң, Тик пен Льеудiң артынан лап қойды. Тик Бьендi көздеп едi, бiрақ мұғалiм одан бұрынырақ атып жiбердi. До Бьен төнген қауiптi сезiп, жалтарып үлгердi. Ол жылдам көзден тасаланып, қашып кеттi. Партизандар лақтырған гранаттар француздардың бiразын табанда қырып салды. Аман қалғандары күректерiн тастай қашты. Кейбiреулерi сасқанынан суға секiрiп кеттi. Сөйтiп, пулемет атылмай қалды. Партизандар шағын топтарға бөлiндi де жауды қуа жөнелдi. До Бьен өзендi жағалай зытып барады... Оның iзiмен үш француз солдаты жүгiрiп келедi. Бiраздан соң солдаттың бiреуi жараланып, бiртiндеп серiктерiнен қала бастады. Оның соңынан мұғалiм Луан ұмтылды.

	Бүкiл ауылды «Алға!» деген айқай жаңғырықтырып жiбердi. Жасырынған тұрғындар таса-тасадан шығып, шайқасқа белсене кiрiсiп кеттi. Пышақ, найза, кетпен, күрек, тырмамен қаруланған шаруалар басқыншыларды өкшелей қуа жөнелдi.

	Жан-жақтан жарылған гранаттардың гүрсiлiнен, винтовкалардың тарсылынан, «Француздарды ұстаңдар!» деген шаруалардың айқайынан құлақ тұнады. Бүкiл Хонг-Фонг кауымы аяқтарынан тiк тұрғандай.

	Сон дәл осы кезде баспанадан шыққан. Ол өзендi жағалай судың астымен жүзiп отырып, сыртқа шықты да, қалың бамбуктың арасына жасырынды. Сосын басына үлкен көк жапырақты бүркеп алып, айналасын барлауға кiрiстi. Ол партизандардың француздарды ҚУЫП бара жатқанын көрiп, соларға қосыла жөнелдi.

	До Бьен мен үш француз солдаты партизандардан құтылып кетуге әлi де тырысып бағуда. Алайда Луан жараланған французды қуып жетiп, басынан жұдырықпен қойып қалды. Солдат шалқасынан құлап, қолындағы автоматы анадай жерге ұшып түстi. Бiрақ соған қарамастан ол қарсылық көрсете бастады. Ашуға мiнген мұғалiм қарсыласының желкесiне қонжия мiнiп, оны төмпештiң астына алды... Ал До Бьен мен екi француз алды-артына қарамай зытып барады...

	Мiне, олар арбалар тұратын қораға да жеттi. Чо тобының партизандары бұлардың алдынан шықты. Француздардың және бiреуi құлап түстi. Бiрақ До Бьен мен соңғы аман қалған жалғыз солдат iлгерi қарай жан ұшыра қаша бердi. Олардың соңынан партизандар қуып барады. Бiр өкiнiштiсi, До Бьен мен француз солдаты қаша атысып бара жатып, Луанды жаралаған едi. Жараланған мұғалiм жерде жатыр... Ол бiр аяғымен әлгiнде құлап түскен солдаттың мойнын қылқындыра қысып алыпты...

	До Бьен мен француз солдатының соңына түскен Льеу:

	– Ұстаңдар оларды! Жолдастар, До Бьендi ұстаңдар! – деп алға қарай жүгiрiп өттi.

	Тик мұғалiмнiң қасына кiдiрiп:

	– Ата, сiзге не болды? – деп оған еңкейдi.

	Мұғалiм Луан басын көтерiп, iлгерi жақты көрсетiп:

	– Тезiрек До Бьенге жүгiрiңдер! – дедi. Бiрақ Тик оның қасынан кете алмады.

	– Сiз жаралаңдыңыз ба?

	Луан оның бөгелгенiн жақтырмай:

	– Жүгiрсеңшi, тезiрек! Ол құтылып кетуi мүмкiн, ал маған ештеме бола қоймас!

	Тик жан-жағына қарап едi, бұларға қарай бiрнеше адам жүгiрiп келе жатыр екен.

	Ол iлгерi қарай ұмтыла берiп:

	– Жарайды, әзiрше осы жерде жата тұрыңыз. Қазiр сiзге жолдастар көмектеседi, – деп дауыстады.

	Жүгiрiп жеткен партизандар Луанның қасына үймелеп қалды. Бiрақ ол адамдардың кiдiргенiн қаламай:

	– Ана жаққа жүгiрiңдер, До Бьен сонда! – деп айқайлап жiбердi.

	Партизандар До Бьендi қуа жөнелдi. Луан олардың артынан қарап тұрып:

	– Иә, бұл жолы ол құтыла алмас! Азғын ит тезiрек қолға түссе екен! – дедi қатулана қабағын түйiп.

	Осы кезде құйындай жүйткiп Сон жеттi. Ол жаралы Луанды көрiп:

	– Ата! – деп айқайлап жiбердi. Луан жалт қарады.

	– Ә, сен екенсiң ғой, балам... – дедi ол мейiрлене жымиып.

	Қарттың жанына жүресiнен отыра кеткен Сон мұғалiмнiң кеудесiнен тамшылап аққан қанды көрдi. Ол үрейлене:

	– Қашан жараландыңыз?! – деп сұрады.

	Мұғалiм аяғының астында жатқан солдатты нұсқап:

	– Мана әлгiнде... – дедi.

	Сосын француз солдатының өлi денесiн аяғының ұшымен түртiп қойып:

	– Дұрыстап қарашы, мына пәле шынымен о дүниеге аттанып па? – дегендi қосты.

	Сон дұшпанның өлiгiне қарады. Ол аяғын көсiлiп жатыр екен. Сирек шашына қатқан қан ұйысып қалыпты.

	– Мынау өзi француз-ау?! – дедi Сон өлiктiң бетiне үңiлiп.

	Мұғалiм Луан мақтанышпен:

	– Жә, сен оның ұлтын неғыласың, одан да дұрыстап қарашы, өзi анық өлген бе?! – дедi.

	Сон аппақ тiстерiн ақсита күлiп:

	– Әрине, өлген! Сiз оның басын тiптi жарып тастапсыз ғой! Бiрақ тозаққа түскiр жауызға еш обал жоқ!

	Сон французды құлағынан тартып, шалқасынан аударып тастады. Мұғалiм қолын жерге тiрей, басын көтерiп:

	– Сауап, мұндайлардың алатын «сыйы» осы! Жауыз неме бiздiң отандастарымызды қаншама қан қақсатты десеңшi! Сондықтан бұларды ешбiр аяусыз жою керек! – дедi жерге шырт түкiрiп.

	– Иә, өте дұрыс айтасыз! – дедi Сон басын үстiнүстiн изеп.

	Луан қайта жатып, қолын ақырын басының астына қойды. Сосын өлiкке бұрылып, бәсең дауыспен:

	– Иә, бұл француз... – дедi Сонның әлгiнде жауапсыз қалған сұрағына жауап бергендей күбiрлеп. – Француздар менiң қызым Баидың басын кесiп алды ғой...

	Ол қатты шаршағандай ауыр күрсiндi. Қатты абыржыған Сон:

	– Мен партизандарды шақырайын, олар сiздi үйге алып барсын, – дедi.

	Луан солғын жанарын жұмып:

	– Иә, шақыра ғой... Менi бұл арадан алып кетсiншi... – дедi.

	Сон орнынан ұшып тұрды.

	– Балам, сен ең алдымен партизандар француздардан қолды болған екi буйволдарды арашалап алып қалды ма екен, соны байқашы? Оның бiреуi Баидың буйволы болатын, екiншiсi кiмдiкi екенiн бiлмеймiн... – дедi Луан Сонға және бiр тапсырма жүктеп..

	Сон жүгiруге оқтала бергенде, Луан оны қайта тоқтатты.

	– Әлгiнде француздар өзенге пулеметтерiн лақтырып кеткен. Баидың жасырын жертөлесiнiң қасындағы бұтаның жанында...

	– Пулемет-т! – Сон қуанғаннан айқайлап жiбердi.

	– Иә, партизандар пулеметтi судан шығарып алсын, осыны ұмытпай айта бар!

	Сон қуанғаннан секiрiп-секiрiп жүгiре жөнелдi.

	Бұл кезде Чо тобының партизандары жәрдемге келген шаруалардың көмегiмен қашқан французды өлтiрiп, До Бьендi тiрiдей қолға түсiрген едi.

	До Бьен тұтқындалды.

	Халық партизандарға, До Бьеннiң жазасын өзiмiз тартқызамыз, оны қолымызға берiңдер деп, шулап жатты. Жұрт До Бьендi қоршап алған. Арттағылар бiрiн-бiрi итермелеп, кимелей алға ұмтылады. Қолы жеткендерi қалайда оны ұрып қалуға тырысуда. Кенет артқы жақтан:

	– Маған жол берiңдер! – деген өктем дауыс естiлдi.

	Бұл Хоать едi. Оның қатты айқайлағаны сонша, тұрғандар түгел арттарына жалт қарады. Хоать осы сәттi пайдаланып, iлгерi өтiп кеттi. Оның қолында қамшы бар екен. Ол До Бьеннiң қасына жетiп барып, бас-көз демей сатырлатып сабай жөнелдi.

	– Мә, саған! Мә, саған! Сен француздарға Вьетнам патриоттарын өлтiруге көмектестiң, сен олармен бiрге бiздiң үйлерiмiздi өртедiң, буйволдарымызды тартып алдың! Мiне саған, соның қарымтасы! Мынау – жазықсыз жапа шеккен азаматтар үшiн! Мынау – өрт үшiн! Мынау – буйволдар үшiн! – деп, атап-атап қамшылады.

	Хоать өз-өзiн тоқтата алмады. Қамшымен сатырлатып сабаған үстiне сабай бердi. Ауыр соққыға шыдай алмаған До Бьен ақыры құлап түсiп, жерде домалап жатты... Осы кезде Льеу келдi. Ол бiр жерден мойынтұрық тауып әкелiптi.

	– Мынаны мойнына кигiзейiк! – дедi Льеу бұл жолы да әдеттегiдей тапқырлық танытып.

	– Өте дұрыс, мойынтұрықты кигiзiңдер!

	– Бiз қалай жер жыртсақ, оған да солай жер жыртқызу керек!

	– Көрсiн бiздiң қалай азап шекенiмiздi! Жұрт бiрiн-бiрi қостай шулап кеттi.

	Хоать мойынтұрықты баланың қолынан iлiп алып, До Бьеннiң мойнына кигiздi. До Бьен бiрдеме деп қарсылық көрсетпек болып едi, бiрақ оны ешкiм де тыңдаған жоқ. Осы кезде топқа Ча мен Фанның әйелi келiп қосылды. Ча бiрден До Бьенге тап берiп:

	– Сен менiң ұлым мен әйелiмдi не үшiн өлтiрдiң?! – деп жұдырықтың астына алды.

	Фанның әйелi бiр қолымен баласын қыса құшақтап алыпты, бiр қолында – үлкен пышақ. До Бьеннiң ұсталғанын естiп, барлық үй жұмыстарын тастай жүгiрген бетi екен. Ашудан алқынып, екi бетi қызарып кетiптi. Топырлаған жұртты киiп-жара алға ұмтылған ол:

	– Мен өлтiремiн, маған берiңдер оны! Үкiмет пен президент бұл жауызды өлтiруге маған рұқсат беруi тиiс! – деп айқайлап қояды.

	Тик үймелеген топқа жүгiрiп жеттi. Бiрақ оған ешкiм де назар аударған жоқ. Топырлаған тұрғындардың бар есiл-дерт До Бьенге ауған. Бiр-екi рет ортаға қарай ұмтылып көрiп едi, онысынан ештеңе шықпады. Зығырданы қайнаған жұрт оны ығыстыра керi шығарып жiбердi. Тек тұрғындар Фанның әйелiнiң айқайынан кейiн оған ығысып жол берген кезде ғана алға

	өтуiне мүмкiндiк болды. Оны ендi байқаған кейбiреулерi қуаныштарымен бөлiсе бастады.

	– Ә, Тик келдi!

	– Тик, қараңызшы, До Бьен қолға түстi ғой!

	– Оның сазайын тарттыру керек!

	– Оған ешқандай обал жоқ!

	Тик сығылыса ортаға әрең жеттi.

	Хоать Тиктiң атын естiгенде До Бьендi ұруын тоқтатып басын көтердi. Ча мен Льеу де қимылсыз тұрып қалды. Фанның әйелi пышақ ұстаған қолын төмен түсiрдi.

	Тик До Бьеннiң қасына барды. Жерде жатқан опасызды көргенде, әлгiнде ғана партизандардың жеңiсiне қуанып, шат-шадыман күй кешкен көңiлi су сепкендей басылып қалды. До Бьен өлiк сияқты етпетiнен жатыр. Ол осылай iстесем, тоқпақтан құтылармын деп ойлады. Бiрақ оның қулығын айтпай-ақ түсiнген Тик сатқын неменi теуiп жiберiп, шалқасынан аударып тастағысы келдi. Тiптi Фанның әйелiне оны өлтiруге рұқсат берiп, опасыздың көзiн мүлдем жойып жiберсем бе екен деп те ойлады. Алайда Тик өзiн-өзi тежеп, жұрт түгел еститiндей етiп:

	– Ол өтiрiк өлiп жатыр! Оны орнынан тұрғызып, байлап, Қарсылық көрсету комитетiне апарыңдар! – дедi.

	Тиктiң шешiмiн қуаттаған халық бiрден iске кiрiсiп кеттi.

	– Оны мойнынан байлаңдар!

	– Жауызды комитетке апарып, сол жерде атайық!

	– Жоқ, оған оқ шығындап қажетi қанша! Комитет өлiм жазасына кескен соң, бiз сұрап алайық та, оны дарға асайық!

	– Болмаса, әрқайсымыз бiр-бiрден соқсақ та жетiп жатыр ғой!

	Жұрт До Бьендi сүйрелеп орнынан тұрғызды.

	– Мұны ұстаған Чо тобының партизандары, арқанды солар салсын мойнына! – дедi Хоать дауыстап.

	Жиналғандар оны қоштады.

	– Чо қайда? Жер-жерлерге миналар қойып, шұңқырлар қазған соның тобы ғой! До Бьендi Чоның өзi байлап, комитетке алып жүрсiн! – дестi олар оған айрықша құрмет көрсете.

	Чо шеткерiрек тұрған. Халық жас партизанға ықыластана қарады. Көңiлденген Тик оған қол бұлғап:

	– Берi кел! – дедi. Чо күлiп:

	– Ендеше мұны Тхиет орындасын! – дедi.

	Тхиет пен Льеу До Бьеннiң мойнына арқан салып, қолын байлады. Бәрi дайын болған кезде Льеу:

	– Ал, кәне, жүр! – деп оны майлы құйрықтан теуiп жiбердi.

	Жұрт шулап қоя бердi.

	– Ay, жаның бар ма, кәне, қозғал!

	– Мүләйiмсудi қой, сен күзет орнында кердең басып жүретiнсiң!

	– Француздарға буйволдардың жасырын баспаналарын көрсеткенде, тiптi шапшаң жүгiретiнсiң!

	– Әлде, жүргiң келмей тұр ма?! Онда қамшыны қолданайық!

	– Қамшыны көргенде өзiң-ақ жүгiрiп кетерсiң!

	Тұрғындар комитетке қарай қозғалды. Партизандар мен шаруалар бiр-бiрiмен жарасымды сөйлесiп, көңiлдi келедi. Жолай олардың бiразы топтан бөлiнiп, буйволдарды жасырған баспаналар мен арба қоятын қораны қарауға кеттi.

	Жұрт До Бьендi тұтқындап, комитетке қарай әкетiп бара жатқанда, Фанның әйелi сасқалақтай бiр орнында тұрып қалды. Оның бiр қолында баласы, бiр қолында пышақ. Тик оның қасына келiп:

	– Күн ысып келедi, балаңызды үйге апарыңыз. Ал До Бьен жөнiнде қам жемеңiз, оны жазасыз қалдырмайды! – дедi қамқор пейiлмен.

	Фанның әйелi Тикке қарады да, еңiреп қоя бердi. Оның қатты әрi зарлы жылағаны сонша, Тик сасып қалды. Ауылдас келiншектер жүгiрiп келiп, Фанның әйелiн жұбата бастады. Тек содан кейiн көңiлi орныққан Тик:

	– Жыламаңыз, бiз тек До Бьендi ғана емес, оның жақтастарын да түгел жазалаймыз! Халық опасыздардың бәрiн жояды! – дедi салмақты дауыспен.

	Фанның әйелi көзiнiң жасын сүртiп, үйiне қарай беттедi. Осы кезде топпен бiрге комитетке кетiп бара жатқан Хоать асып-сасып керi жүгiрiп келедi екен.

	– Сен бiрдеме жоғалттың ба? – деп сұрады одан Тик.

	– Бөркiмнiң қайда қалғанын бiлмей тұрғаным...

	Қарт жалаңбас едi. Ол әдетiнше, сол қолымен желкесiн қасыды. Хоать айналаны түгел қарап шықты, бiрақ еш жерден бөркiн таба алмады. Содан соң ол дуалға қарай жүгiрдi. Сәтiн салғанда сол маңнан бөркiн тауып алып, басына кидi де комитетке қарай кеттi. Ол жолай қарсы кездескендердi тоқтатып:

	– Француздар ақымақ екен ғой! Президент Хо Ши Мин оларға мұнда келуге тыйым салды емес пе?! Алайда олар бiзге шабуыл жасады... Ендi мiне, соның нәтижесi – жау тас-талқан боп жеңiлдi! – дедi.

	До Бьендi комитетке тапсырып, шаруалар үйдiүйiне тараған соң, Чо өзенге қарай жүрдi.

	Бұл кезде баспанадан шыққан Хьеу буйволдың жертөлесiне барып, оны шығарып алып, үйiне апарған едi. Содан кейiн ол су киiмiн тастап, қайта киiндi де, До Бьендi көруге жүгiрдi. Бiрақ қыз жарты жолда жаралы Луанды алып келе жатқан адамдарды кездестiрiп, керi қайтты. Оқ мұғалiмнiң иығынан кiрiп, жауырынынан шығыпты. Әскери фельдшер оның жарасын қарап, аса қауiптi емес дедi. Хьеу Луанға төсек салды да далаға шықты. Сосын өзенге қарай жүрдi. Ол арбаларды көргiсi келдi. Қыз жол үстiнде Чоны кезiктiрдi. Ол тоқтай қалып, алыстан қолын бұлғап:

	– Сен қораға барамысың? – деп сұрады. Оның даусы өте жайдары естiлдi.

	Хьеу күлiмдеп:

	– Ал сен қайда барасың? – дедi.

	– Мен де солай қарай бара жатырмын. Мүмкiн шұңқырлардың жөндейтiн жерлерi бар шығар, тексерейiн деп едiм...

	Хьеу Чоға жеттi де, екеуi қатарласа жүрiп кеттi.

	– Сен тағы да өзiңнiң шұңқырларыңды ойлап келемiсiң? – дедi Хьеу бiраздан соң арадағы үнсiздiктi бұзып. – Француздар жаңа ғана талқандалды ғой, ендi олар қаумалап ұстауды жүргiзуге жақын арада бата алмас...

	– Егер тап осылай ойлайтын болсақ, о дүниеге тезiрек аттанар едiк! – дедi Чо сөзiн қалжыңға бұрып.

	Бiрақ артынша байсалды дауыспен:

	– Торды бiр жерге, тек арба қоятын қораның айналасына ғана емес, басқа жерлерге де құру қажет. Егер осыларды қазiр ойластырмасақ, кейiн кеш болады. Оның үстiне, осы шайқас барысында бiздiң торуыл орындарымыз бен миналаған жерлерiмiз француздарға белгiлi боп қалды. Яғни, келесi жолы олар абайлайтын болады. Сондықтан тез арада басқадай да әрекеттер жасағанымыз жөн. Әзiрге бiздiң жерiмiзде француз солдаттары тұрғанда, бiз бiр сәтке де жайбарақат бола алмаймыз! – дедi тереңнен сөз қозғап.

	– Иә, француз солдаттары бiздi қаншама қайғыға душар еттi десеңшi! – дедi Хьеу мұңая тiл қатып. – Ех, осынау азаптардан қашан құтылар екенбiз?!

	Бiраз үнсiздiктен соң Хьеу:

	– Мен бiздiң арба су тасуға жарай ма екен, соны көргiм келедi. Бiз кешелi берi егiстiктi суарғанымыз жоқ, ал жер қатып, жарылып барады... – дедi мазасыз ойға берiлiп.

	Хьеу мен Чо ауылдан шығып, өзенге қарай бет алды. Айнала көсiлiп жатқан егiстiк. Чо жайқалған егiнге сүйсiне қарап тұрып:

	– Ғажап! Күрiштiң жап-жақсы көтерiлгенiн қарашы! Тек бұны жинап, үйге әкелгенше бiз әлi француздармен талай айқасамыз ғой!.. – дедi терең күрсiнiп.

	Екеуi де жүрiстерiн баяулатып, егiстiкке тамсана қарады.

	Иә, бұл күрiштi өсiргенше қаншама тер, қаншама қан төгiледi десеңшi! Тiптi егiн жиналып алынар-ау, бiрақ оны жасырудың өзi қаншама бейнет! Сол үшiн ғой, жұрт күрiш басылып болғаннан кейiн де азықтүлiк қоры бар екен деп сене бермейдi...

	Чо мен Хьеу екеуi де бiр ойдың үстiнде келе жатты. Шiркiн-ай, мына егiндi төкпей-шашпай, жаудың қолына түсiрмей жинап алса-шы! Шаруалар мол астыққа бiр кенелiп қалар едi-ау! Бұл егiстiктi өңдеуге қаншама күш жұмсалды десеңшi!

	Тал түс. Күн тас төбеде күлiмдеп тұр. Ауыл бұрынғыдай шулы да көңiлдi. Жеңiс жұрттың бәрiн қуантып тастаған секiлдi. Жұрт әбден шаршаған, кеше түннен берi тамақ та iшпеген, бiрақ бұл ешкiмнiң ойына кiрiпшығатын емес. Бiр-бiрiмен арқын-жарқын сөйлесiп, iлгерi-кейiндi шапқылап жүр.

	Чо мен Хьеу айналаға қарап тұрып, сондай бiр рақат күй кештi...

	Кенет Чо Хьеудiң қолын шап берiп ұстай алып, өзен жақты меңзедi. Хьеу алыстан көрiнген Сонды бiрден таныды.

	Буйволдың үстiнде отырған Сон өзендi жағалай аяңдап келедi. Ол буйволдың құйымшағына шоңқиып, алдында пулемет өңгерiп алыпты. Бала мен пулеметтiң салмағын шыбын құрлы көрмеген алып буйвол маң-маң басады.

	Луанды үйге алып кеткен соң Сон өзеннiң жағасына жүгiрiп келiп, сол жерде жаңа ғана жасырын ұрадан буйволын шығарған Дауды кездестiрдi. Ол Сонғa малға қара деп, өзi До Бьендi көруге жүгiрiп кеттi.

	Сон буйволды өзеннiң жағасындағы бамбук ағашына байлады да, өзi тез-тез шешiнiп, мұғалiм айтқан пулеметтi iздеуге суға сүңгiдi. Ол қайта-қайта сүңгiп жүрiп, ақыры пулеметтi тауып алды. Бала зiлдей пулеметтi жағаға әрең шығарды. Ол көмекке ешкiмдi шақырмады. Пулеметтi өзi тауып алып, ауылға өзi әкелгiсi келдi. Судан шығарған соң Сон пулеметтi мұқият тазартты, өзiнiң киiмдерiмен сүртiп, әбден құрғатты. Сосын пулеметтi иығына салып, ауылға беттедi. Бiрақ пулемет өте ауыр екен. Сонның белi тiптi майысып кеттi. Әсiресе, бас жiбiнен ұстап, жетегiне алған буйвол оған көп кедергi жасады. Кенет балаға пулеметтi буйволға артсам қайтедi деген ой келдi.

	Сон пулеметтi буйволдың үстiне әрең артып, өзi де әрең отырды. Ол осылай өлермендiк танытып, пулеметтi алып келе жатқанда ағасын кездестiрдi.

	Чо қуанғаннан айқайлап жiбердi:

	– Пулемет! Мiне тамаша! Қызық, пулеметтi қайдан алды екен, а?!

	Жiгiт қызға масаттана қарады. Хьеу болса, тек күле бердi, күле бердi.

	– Сон! А, Сон!

	Чо iнiсiнiң алдынан шыққысы келiп, қыздың қолынан тартты. Хьеу қолын босатып:

	– Сен оны не үшiн шақырдың? Қажетi жоқ, пулеметтi ауылға өзi апарсын! – дедi.

	Чо қыздың қолынан ұзағырақ ұстап қалғанын ендi ғана байқады. Ол ұялғанынан бетiн бұрып әкеттi. Бiрақ Хьеу оның қолын өзi ұстап:

	– Ол пулеметтi бiзсiз-ақ жеткiзедi. Бiз одан да арбаларды қоятын қораны қарайық... – дедi.

	Ағасының даусын естiген Сон:

	– Чо, қайда барасыңдар? – деп айқайлады.

	Оның саңқылдаған даусы айналаны жаңғыртып жiбердi. Чо iнiсiне жауап қайтармады. Олар Хьеу екеуi қол ұстасып, өзенге қарай кетiп бара жатты...





	Оглавление

	АЛҒЫ СӨЗ

	Алғы СӨЗ

	Бiрiншi тарау

	Екiншi тарау

	Үшiншi тарау

	ТӨРТIНШI тарау

	Бесiншi тарау

	Алтыншы тарау

	Жетiншi таpaу

	Сегiзiкшi тарау

	Тоғызыншы тарау

	Оныншы тарау

	Он бiрiншi тарау

	Он екiншi тарау

	Он үшiншi тарау





