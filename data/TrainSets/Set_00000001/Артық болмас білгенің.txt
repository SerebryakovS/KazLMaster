	Э.Т. Құрманалиева, Н.Т. Тілегенов, А.Т. Сайлауова

	Артық болмас білгенің



	Рухани-танымдық жинақ





	Пікір жазғандар:

	Сарыбекова Ж.Т. – педагогика ғылымдарының докторы, профессор;

	Көшербаева Ә.Н. – педагогика ғылымдарының докторы, профессор;

	Ыбрайым Ә.О. – филология ғылымдарының кандидаты, доцент.





	Ғасырлар бойы қалыптасқан, басқа ұлттарға емес, қазақтың өзіне ғана тән салт – дәстүрі мен әдет – ғұрпы, ырым – тыйымы бар екендігі бәрімізге белгілі. Табиғаттың таңғажайып сырын білуде де, бабалардан келе жатқан таным – сенімдер мен ұлттық ұғымдар көңіл аударарлық. Бірақ олар, белгілі бір жүйеге келтірілмегендіктен әр жерде бірен-саранының ғана басы шалынып, айтылып жүргеніне куәміз. Сондай-ақ аз сөз – азық, үлгі-өсиет берік қазық дегендей, сандар түзген топтамаларда нақыл, өсиет боларлық тұжырымдардың келтірілуі, оқырман үшін орыны ерекше болмақ. Ұрпақтың өз ұлтына деген мақтаныш сезімін арттыратын, танымдық мақсаттағы бұл кітап, осы олқылықтың орнын толтыруға көмегін тигізері сөзсіз.

	Кітапты көпшілік оқырмандар мен қатар білімгерлердің, мектеп оқушыларының халықтың ұлттық таным-түсінігін, болмысын тануына, ой-өрісінің шыңдалуына ықпал етерлік оқу құралы ретінде пайдалануға болады.





КІРІСПЕ СӨЗ


	(Ғалымның пікірі)



	Табиғаттың түрлі құбылыстары туралы әр адамның өзіндік көзқарасы мен түсініктері болатыны белгілі. Кейбір табиғат құбылыстары тылсым жұмбақ болып көрінеді де, адам санасына елеулі әсер етеді. Қалай болғанда да адамзат баласы, табиғат құбылысының терең тылсымына үңілуде талай шырғалаңдардан өтті. Тәжірибе жинақтады. Дегенмен де адамның ақыл-ойы, өрісі жете бермейтін құбылыстар да аз емес. Сонда да, адам баласы табиғаттағы ғажайып құпиялардың сырын білуге, ұдайы құмарлықпен ұмтылып отырған. Сол талпыныстың арқасында, күн райын болжаудың небір таңғажайыптарын меңгеріп, нәтижесінде бағдар боларлық небір түйінді болжамдар дүниеге келген. Жан-жануарлардың қимыл-әрекеттеріне қарап, күн райын болжап отыру кез келгеннің қолынан келе қоятын жай шаруа емес. Дегенменде бұл кітаптың бірінші бөлімінде келтірілген тәжірибеден өткен неше түрлі болжаулар оқушы қауымның санасына сіңіп, керегінде кәдеге асыратындай ойында болатын болса, ол одан еш ұтылмасы белгілі.

	Халқымыздың өмірінде қалыптасып қалған түрлі салт-дәстүр мен әдет-ғұрыптар халықтың рухани сезімін, адамгершілік қасиетін, мінез-құлығын қалыпты арнаға сала отырып, дүниетанымын кеңейтіп, түрлі білімдер негізінен мағлұмат алуына мүмкіндік береді. Бізге жеткен салт-дәстүр мен әдет-ғұрыптардың өзінен қазақ халқының асқан даналығы мен ғажап зердесі, табиғатқа деген адамгершілік көзқарасы айқын аңғарылады. Кітаптың екінші бөлімінде келтірілген неше түрлі әр кезде де керек деректер, кімнің де болса біліп жүруіне артықтық етпейді.

	Күнделікті өмірде кездесетін салт-дәстүр мен адам сенгісіз нәрсе сияқты ежелден бері әбден сынақтан өтіп, бізге жеткен наным-сенімдер, түрлі ырымдар өзара тығыз байланысты. Олар терең философиялық ойдың, ғасырлар бойы жинақталған тәжірибенің сұрыпталған тұжырымы, негізгі нәрі, қысқа да көркем бейнесі. Кезінде Президентіміз: «Салт-дәстүр қазақтың генетикалық коды» деген болатын. Өйткені, салт-дәстүр, жалпы мәдениет, әр халыққа Жаратушының меншіктеп берген нығметі. Оны сақтамаған халық, жер бетінен жойылады. Кітаптың үшінші бөлімі сол қалыптасқан дәстүрлі ырым, тыйымдарға арналған. Ырым деген адамның жақсыға жақын болайын, жаманнан абай болайын деген ниетінен туады. Ырым – адамның көңілі.

	Кітаптағы төртінші бөлімде мектеп оқушыларының, жалпы балалардың ойлау ұшқырлығының, талапшыл қиялының шыңдалып, сезімтал болуына, ой-өрісі мен дүниетанымын кеңейтетін, бейнелік әлемімен санаға ықпал етерлік, аз сөз – азық, үлгі-өсиет берік қазық дегендей, сандар түзген топтамаларда, бұрынғылардан қалған өсиет, нақыл, болған сөздерді жымдастыра отырып, ойларды түйіндеп, авторлар өз тұжырымдарын да келтірген. Бұл бөлімнің оқырман үшін орыны бөлек деуге негіз бар.

	Жалпы баланың танымдық іс-әрекетін дамыту мен ақыл – ой тәрбиесін беруде, ертеден келе жатқан қазақ халқының әдет-ғұрыптары, нақыл – өсиеттері жөн сілтер алғышарт болып табылады. Бұлар баланы тапқырлыққа, шешендікке, ойлап қиялдауға, ойын, дамытуға үйрететін этнопедагогикалық туындылар.

	Педагогтың басты міндеті - өз елін сүйетін, өз халқының тарихын, тілін, дәстүрін, әдет – ғұрпын білетін азамат тәрбиелеу. Оны ары қарай дамытып, өрбіту үшін халық педагогикасының тәсілдерін сабақта тәрбиемен байланыстырып отырса, қазақ халқы өзінің көздеген мақсатына жетері ақиқат. Осындай ой – өрісті дамытатын танымдық жаттығуларды пайдалану арқылы сабақты қорытындылауда өте қажет.

	Сіздерге ұсынылып отырған, мағынасы мен мазмұны жағынан мейлінше құнды әрі ана тіліміздегі кітаптардың қатарын толықтыра алатын, мектеп жасындағы балаларға және жалпы көпшілікке арналған, педагогика ғылымдарының кандидаты Э. Құрманалиева мен Н. Тілегенов және пән мұғалімі А.Сайлауованың «Артық болмас білгенің» атты еңбектері. Мұндағы түзілген танымдық сипаттағы дүниелердің бәрі де халқымыздың дәстүрін, әдет – ғұрпын білетін азамат тәрбиелеуде, дүниетанымы мен санасын дамытуда ерекше орынға ие болары кәміл.

	Танымдық мақсаттағы бұл кітаптағы баяндалғандардың көпшілігі, әр жерде айтылып, бірен-саранының ғана басы шалынып, бір жүйеге келтірілмей жүргендер. Ұрпақтың өз ұлтына деген мақтаныш сезімін арттыруды көздеген авторлар, осы олқылықтың орнын толтыруға едәуір еңбек сіңірген. Бұл тұрғыда кітаптың көмегі тиері сөзсіз. Сондықтан да бұл кітап жеткіншектер келешегі үшін құнды болмақ.



	Педагогика ғылымдарының докторы, профессор Ж.Т.САРЫБЕКОВА





РУХАНИ ЖАҢҒЫРУҒА ЖОЛ СІЛТЕР КІТАП


	(Ғалымның пікірі)



	Кітаппен танысқан соң, маған Елбасымыздың «Болашаққа бағдар: рухани жаңғыру» атты бағдарламалық мақаласындағы «Ұлттық жаңғыру деген ұғымның өзі ұлттық сананың кемелденуін білдіреді» деген сөзінен туындайтын, ұлттық сана-сезіміміздің көкжиегін кеңейте және ұлттық болмыстың өзегін сақтай отырып, салт-дәстүрімізді, тілімізді, әдебиетімізді, жалпы рухымызды бойымызда мәңгі сақтауға мүмкіндік туғызып, көмегін тигізер кітаптың жазылғанына сенімді болдым.

	Кез келген қоғамның өзегі – оның руханиятында. Рухани жаңғырудың басты факторы – ұлттық құндылықты, ұлттық рухты, бойымыздағы қадір-қасиетті заман талабына сай дамыту деп түсінер болсақ, ұлттық рухы қалыптасқан ұрпақты тәрбиелеуде, ғасырлар бойы жинақталған халықтың мәдени мұраларын, даналық ұлағаттарын, санғасырдан бері мирас болып келе жатқан атамұралық өсиеттерімізді пайдалау маңызды болмақ. Халқымыздың құлпын ашатын кілт – ол ұлттық код. Ұлттық кодтың ерекшеліктері – тілі, ділі, дәстүрі, тарихы, мәдениеті, жазуы. Онсыз ел болу мүмкін емес. Олай болса, мұның барлығы адам бойына тасқа басылған кітап арқылы, ұлттың тілі арқылы сіңеді. Сондықтан да, жазылған ұжымдық бұл кітап Елбасымыздың алға қойған осы талаптарына жауап бере алатынына сенімдімін.

	Ғасырлар бойы қалыптасқан, басқа ұлттарға емес, қазақтың өзіне ғана тән салт – дәстүрі мен әдет – ғұрпы, ырым – тыйымы бар екендігі белгілі. Табиғаттың таңғажайып сырын білу мен бабалардан келе жатқан таным – сенімдер сияқты ұлттық ұғымдар да бар. Бірақ олар, белгілі бір жүйеге келтірілмей әр жерде басы шалынып, айтылып жүргеніне куәміз. Кітапта сол олқылықтың орыны толған.

	Дүниеде адамның ақыл-ойы, өрісі жете бермейтін құбылыстар да аз емес. Сол табиғат құпияларының сырын білуге, ата-бабалырымыз ұдайы ұмтылып отырған. Нәтижесінде, күн райын болжаудың небір таңғажайыптарын меңгеріп, бағдар боларлық небір түйінді болжамдар жасаған. Кітаптың бірінші бөлімінде жан-жануарлардың қимыл-әрекеттері арқылы, күн райын болжап отыруға мүмкіндік беретін тәжірибеден өткен неше түрлі келтірілген болжаулар оқушы қауымның санасына сіңіп, керегінде кәдеге асырар болса, ол одан еш ұтылмасы белгілі.

	Кітаптың екінші бөлімінде, бізге жеткен салт-дәстүр мен әдет-ғұрыптарда халықтың асқан даналығы мен ғажап зердесі, табиғатқа деген адамгершілік көзқарасы баяндалған. Мұндағы келтірілген неше түрлі біліп жүрсе артықтық етпейтін деректер, халықтың рухани сезімін, адамгершілік қасиетін, мінез-құлығын қалыпты арнаға сала отырып, дүниетанымын кеңейтіп, түрлі білімдер негізінен мағлұмат алуына мүмкіндік береді.

	Кітаптың үшінші бөлімі халқымыздың дәстүрлі ырым, тыйымдарына арналған. Ырым деген адамның өмірде жақсыға жақын болайын, жаманнан абай болайын деген ізгі ниеттерінен туындайды. Ырым – адамның көңілі. Ырым – тәрбие, белгілі бір жөннен өсиет те. Қазақтың наным-сенімдері мен түрлі ырымдары өзара тығыз байланысты. Олар ғасырлар бойы жинақталған тәжірибенің сұрыпталған тұжырымды нәрі, халқымызға Алланың меншіктеп берген нығметі. Тілін, дінін, ділін, салт-дәстүрін сақтамаған халық, жер бетінен жойылады.

	Кітаптың соңғы бөлімі сандар түзген топтама – нақыл, өсиетті тұжырымдардан тұрады. Оқырманның танымдық іс-әрекетін дамыту мен ақыл – ой тәрбиесін беруде, бұрынғылардан қалған нақыл – өсиеттер жөн сілтер алғышарт. Бұлар оқырманды тапқырлыққа, шешендікке, ой дамытуға үйрететін этнопедагогикалық, этнопсихологиялық, акмеологиялық туындылар. Олардың ойлау ұшқырлығының шыңдалып, талапшыл қиялының шарықтап, ой-өрісінің кеңеюіне ықпал етерлік, бұрынғылардан қалған өсиет- нақылдармен жымдастырып, белгілі ойды түйіндей отырып, авторлар өздерінің түйсіктерін нақыл ретінде қағаз бетіне түсіріп, нешеме ойлы тұжырымдарын да келтірген. Бұл бөлімнің оқырман үшін орыны бөлек деуге негіз бар.

	Ұрпақтың өз ұлтына деген мақтаныш сезімін арттыратын, танымдық мақсаттағы бұл кітап, бұған дейінгі кеткен олқылықтардың орнын толтырарып, мағынасы мен мазмұны жағынан құндылығымен ана тіліміздегі кітаптардың қатарын толықтыра алатын, білімгерлерге, оқушыларға және жалпы көпшілікке арналған ТарМУ-нің «Психология және педагогика» кафедрасының педагогика ғылымдарының кандидаты, доцент Э. Құрманалиева мен Н. Тілегеновтың және қазақ тілінің пән мұғалімі А.Сайлауованың «Артық болмас білгенің» атты рухани-танымдық жинағы болмақ. Ұрпақтың өз ұлтына деген мақтаныш сезімін арттыруды көздеген авторлар, едәуір еңбек сіңірген. Кітапты білімгерлерге, оқушыларға, көпшілік оқырмандарғахалықтың ұлттық таным-түсінігін, болмысын тануына, ой-өрісінің шыңдалуына ықпал етерлік оқу құралы ретінде пайдалануға болады.



	ҚазҰПУ-нің педагогика ғылымдарының докторы, профессор Ә.Н.КӨШЕРБАЕВА





Бірінші бөлім


	ӘЛЕМНІҢ ТЫЛСЫМ СЫРЛЫ ТАҢҒАЖАЙЫПТАРЫН БІЛІП ЖҮРГЕН АРТЫҚ БОЛМАС





ТӨРТ ТҮЛІКТІҢ МІНЕЗДЕРІ МЕН ӘРЕКЕТТЕРІНЕН КҮН РАЙЫН БОЛЖАУ




	Төрт түліктің төресі – жылқының қылығынан күн райының өзгерістерін болжау:

	Әдетте жылқы малы өте сергек мал. Олардың қылығы арқылы алдағы күн райын болжауға болады.

	Ұлыс күні – Наурыздың 22-сінің түнінде, жылқы жиі оқыранып жұтынар болса, көктемнің ерте шығарының белгісі;

	Жылқы біткен топтасып, ары-бері жүйткіп, кісінеп ойнақтаса – ызғар соғып, күн суытып, қарлы борасын болмақ;

	Жайылуға зауқы болмай, жүндері үрпиіп, аса сылбырлық танытса, көп ұзамай ақ, күн суытып, күннің райы бұзыла бастамақ;

	Әлсін-әлсін ат пысқыратын болса, жазда – күшейген жауынды жел, ал қыста – үдеген қар мен қарлы борасынды күтуге болады;

	Жылқылар ықтап жайылса, ызғарлы суық жел, жауын-шашын, қарлы боран болуын білдірмек;

	Көктем мен қыста жылқылар жайылымды өзгертпестен бірбеткей жайыла берсе, алда жайлы, жылы күндер болмақ;

	Желге қарсы жайылғанын көрсең, жайсыз күндерді күте бер;

	Айғыр мойынын жерге салып, үйірін жинай бастаса, күн райы да кешікпей бұзылады деген сөз;

	Бие суала бастаса, кешікпей жауын жауар;

	Соғым малының бауыр жүні ұзын болса, қыста қар мол түспек; Жазда ыққа қарап жусаса, қыстың қатты болары күтілген;

	Оқыранып жусаса, ішін тартса, боран соғар;

	Қыста оқыранып, ернін жыбырлатса, күн жылынады.



	Мүйізді ірі қараның әрекеттерінен күн райының өзгерісін болжау:

	Таңертең бейғам күйсеп, желге қырыс қарап жатқан сиырды көрсең, күн райы желсіз, жауынсыз, жылы боларын күт;

	Мүйізді ірі қара мал өрістен мезгілінен ерте қайтқан болса, күн райының бұзылатынын алдын - ала білгендігі;

	Өріске шығар алдында сиыр танауын тартып, мойнын жиі-жиі бұлғақтатып, мазасызданып мөңіреп, жан-жағына қарап, басын шайқап тынышсызданса, көп кешікпей-ақ қар жауып, дауыл не боран соғып, күн суып, өзгеріс болар дей бер;

	Жаз айларында сауын сиырлар бұзауларына қарап мөңірей берсе, жауын боларының нышаны;

	Суатқа айдағанда қара малдар пысқырынып тебінетін болса, жаңбыр жауарын білу керек;

	Жаңбыр жауып тұрғанда бұқа мөңіреп, өкірген болса, көп өтпей ақ, аспан ашылардың белгісі болмақ;

	Сиырлардың жүндері үрпиген болса, күн райы бұзылмақ;

	Мал тобы желге қарап жайылуға бет алса, күннің суытатындығының белгісі деп білген жөн.



	Мал момыны - қойдың әрекеттерінен күн райының өзгерісін болжау:

	Жаңа басталған Жаңа жылдың Жаңа күні, бірінші күні – Ұлыс күні қой қораға алшаңдай басып, еркін кірсе, көктем ерте келмек;

	Таңертең тұрғанда қой желге қарсы күйсеп жатса, күн райының жақсы болуының белгісі;

	Қой өрісте тоқтамай тынышсызданып жүгірсе, қиы мен көңін тарпып, мазаланса, қар жауып, арты қарлы борасынға ұласарының нышаны деп білген жөн;

	Қой көп түшкіріп пысқырына берсе, аспанды бұлт торлап, тұманданып, жауын жауардағы ишара деп білу кепек;

	Жауын жауып тұрған кезде, қой сілкініп, судан жүнін тазарта бастаса, жауын қойып, күн ашыларына сен;

	Қыс басталар кезде қойлар қорадан өздері еркін шығып, шашырай жиектеп жататын болса, сол жылғы қыстың жайма–шуақ жақсы боларының, ал қорадан шықпай шегіншектеп, маңырап, шулай берсе, күн райының бұзылар белгісі;

	Қойлар топталып үйездесе, күн шіліңгір ыстық болмақ;

	Қыс пен көктемде қой бытырап еркін жайылып жүрсе, келер күннің де жайлы боларының белгісі;

	Қойлар желге қарсы жайылса, күн суыту ишарасы;

	Қыста сойылатын қойлардың бауыр жүні ұзын өскен болса, алдағы қыста қар мол түсетінінің белгісі;

	Тұяғымен кеудесін, төсін қасыса қыста қар қалың болмақ;

	Өрістен оралғанда, қойлар аузына бір тал шөп тістей қайтса, халықта қыс өте қатал боларын күткен;

	Қойлар үрит-соқ сүзісіп, көңін тепкілеп тістерін жиі қайраса, кешікпей боран болады;

	Қыс басында қойлар қора қабырғасын жиектеп шашырай жатса, қыс қаһарсыз жұмсақ болмақ;

	Сілкініп, сүйкеніп, маңыраса, жауын басылып, күн көрінеді. Қозы-лақ секіріп, секеңдеп ойнақтаса, жауын жауады.

	Қозылар қойдың алдын орап жайылса, қыс қолайлы болмақ.



	Секеңдеген сезімтал сергек ешкі күн райының өзгерісін қалай білдіреді?

	Ешкі малы ауа райының өзгерістеріне төзімсіз болғандығынан ба, болатын құбылыстарды алдын ала тез сезетін, сергек сезімтал мал.

	Ешкілер таңертең ешбір қаперсіз күйсеп жатар болса, ол күннің жылы боларын білдіреді;

	Биік жерлерге шығып алып, секеңдеп секіруін қойып, қандай да бір ықтасындарға тығылып тұратын болса, кешікпестен жауын-шашын болып, суық бұрқасын борайтынының белгісін білдіретін көрінеді;

	Ешкілер өрістен асыға қайтып, тікелей қораға тығылып, тынышсыздана бастаса, түн суытып, күн райы қолайсызданып, түнде күрт бұзыларын меңзегені; Ешкілер тығылатын салқын жер іздеп, дамылсыз тынышсызданып, шыжбыңдай берсе, күннің ыстық шыбынды болуын білдіргені;

	Басқа малдардан бұрын өріп, алға ұмтыла берсе, күннің тымық боларын білдіргені;

	Ешкілер пысқырынып мазасыздана берсе, аспанның түнеріп, жауынның жауатынын біле бересің;

	Қыстың жайлы боларын, ешкілер қорадан тыс, дөңес жерлерге жатып білдіреді.



	Өте сезімтал жануар - түйенің әрекеттерінен күн райының өзгерісін болжау:

	Басқа малдардан түйенің ерекшелігі – өте сезімталдығы. Ол ауа райының өзгерісін екі-үш күн бұрын сезеді екен.

	Жаңа күн – Наурыздың 22-сінің түні, түйе ернін жиі жыбырлатса, көктем ерте келетіндігінің нышаны деп білген;

	Ертеңгілік түйе жайылымға жайбарақат өзі шыққан болса, күн желсіз, жауынсыз, қарсыз, жайлы болады екен;

	Түйе күлде, ши, бұталардың түбінде басын төмен салып, шөгіп жатар болса, жел тұрып, қарлы борасын борап, дауыл соғады екен;

	Түйелер тобымен ыққа жайылған күні, күн райы бұзылады; Тайлақ, бота, атандар тайраңдаса, күн суытар болар.

	Інген әлсін-әлсін боздап, ботасына таяп келе берсе, қар, не жауын жауып, бұрқасын, не дауыл соғар белгісі.

	Көктем мен қыс мезгілдерінде түйелер жайылым талғамай басы ауған жаққа жайыла берсе, алда жайлы, жылы күндер болмақ. Ал желге қарсы жайыла бастаса, күн бұзылып, суытарын біле бер.

	Қыс айларында ернін жыбырлатар болса, қар жауып, қар асайды, қар суын ішеді, бұл көктемнің ерте шығатынын көрсетеді;

	Күн мен түннің теңелген тоғысы – алғашқы мизам туған күні түйе басын құбылаға қаратып, төрт аяғын төрт жаққа жіберіп, талтая керіліп, алаңсыз ұйықтаса, сол жылдың қысы – жайлы, бір жағын ықтап, жайсыз жатса, қыс қатты боларын меңзегені екен.





АУА РАЙЫН ҚҰСТАР ДА БОЛЖАЙ АЛАДЫ




	Қызғылт қоқиқаз сирек кездессе де ауа райын алдын ала болжай алатын қабілетке ие. Алдағы бір-екі күнді емес, бүкіл жазды болжай алады. Көктемде қайтып оралған қоқиқаздар өткен жылғы ұяларына орналасады. Бұл кезде олар өздерін әр кезде әрқалай ұстайды. Бірде жұмыртқасын ескі ұяларға салса, бірде ұяларын лаймен өсіре түседі. Себебі, ескі ұяға салған жылы, жаз аптапты ыстық болып, жауын-шашынның аз түсетінін алдын ала білгендігі. Ал ұяны лаймен өсірген жылы, жауын-шашын көп болып, су көтеріліп кететінін білгендігі. Алдын ала жасаған сақтығының арқасында, неғұрлым биікке көтерілген ұялар, өлім-жітімсіз ұрпақ өсіріп шығаруларына зор мүмкіндік туғызып келе жатқандығына бақылаушылар да тәнті болыпты.

	Қарлығаш адамға жақын. Сол қарлығашқа көңіл аударған болсаң, ашық күндерде тыным таппай ерсілі-қарсылы, бірінен соң бірі, ертеден кешке дейін қуысып ойнағандай самғай ұшып жүреді. Бұл ұшысы, күн шапағына қызығу және ашық күндердегі кеңістікте ұшып жүрген шыбын-шіркейді жалықпай ұстап, тамақ ету. Қарлығаштардың бір ерекшелігі, олар жерде жүріп жемін ұстап жей алмайды. Себебі, үстік келген ұзын қанаты мен құйрығы жермен жүруге кесір келтіреді.

	Қарлығаштарға қарап ауа райын болжауға келер болсақ, олар жоғары биіктей ұшып жүрсе, күн райы жақсарып, ашық болатынын білуге болады. Ал жер бауырлап ұшып жүрсе, күн райы бұзылар жауын-шашынды күте бер. Оның да өз себебі бар. Ашық, ыстық күндері жылы ауа ағымы жерден шыбын- шіркейлерді жоғары кеңістікке көтеріп кететіндіктен, қарлығаштар да, өз қамымен олардың соңынан қалмай ұшады. Ал бұлыңғыр күндері, ауа дымқылданып, шыбын-шіркей біткеннің қанаттары көпсіп, ісініп кететіндіктен жер бетіне жақын ұшып, қарлығаштар да олардың соңынан төмен ұшады. Бар сыры осы. Олар бірде төмендеп, бірде биіктеп ұшса, дауыл соғарын күтуге болады.

	Тырна келсе күннің жылынғаны деп білген дұрыс. Олар тыраулай қиқулап, шапшаңдай, төмендеп ұшса, жауын-шашын бар;

	Жоғары ұшып, дыбыс шығармаса, не билесе күн жылынар белгісі; Биіктеп ұшып келе жатып төмендесе, күн райы өзгермек;

	Олар жылы жаққа бет алған соң үш апта өте, түнге қарай аяз ұрады; Қазанның басында тырна көрмесең, қыс бір айға кешігеді.

	Көкек таң ата сала ерте көкектеген болса, су бетін тұман жауып, шық мол түседі деп білген. Ал ку- ку-кукулеп ысқырғандай дауысын жиі естісең, алдағы күн ашық боларын біле бер.

	Ала қанат сауысқан үй жағалап ұшып, ықтасын жерге, немесе шатырға кіріп қонақтаса, боранның боларын білгені.

	Кептер гүрілдеп шулап кетсе, күннің жылы боларын сезгені, ал қонақтап отырғанда бір аяғын қанатымен жасырса, күннің салқындарын, пана іздеп, ол жерден шықпаса, күн райының бұзыларын сезгені.

	Қаз бен үйрек қыстап қалған болса, қыс қолайлы болып, көктем ерте шығарын болжауға болады. Бұлар суға шомылып жатып қиқулап, қанаттарын қомдап мазасызданса, күн райы бұзылар.

	Үйрек ұясын жағаға жақын салса, жаз қуаң, судан қашық салса, жауын- шашынды болмақ. Аязды күні қанатын жиі желпісе, аяз сынады.

	Қаз бір аяғын көтеріп ұзақ тұрып, қанатын жиі қаққылағанын байқасаң, ол күннің аязды боларының белгісі, ал қыста қаңқылдаса, күн жылынарын білетін бол.

	Қараторғай келді дегенше, көктем келді дей бер. Мезгілінен ерте келсе, көктем шуақты, кеш қайтса, күз қолайлы, қыс жұмсақ болмақ. Аспанда ұшып жүріп, түрлі қимыл жасай берсе, топтанып ұшса, күз ұзаққа созылар. Жүнін үрпитіп мазасызданса, күн райының бұзыларын, топтанып ұшып, тез қоныс аударса, кешікпей жел тұрарын, топтанып алып шырылдаса күн көзінің ашылар нышанын білдіргені.

	Шымшық біткен таңертеңнен шиқылдаса, түнде аяз болады. Ал бәрі қосыла жиі-жиі шиқылдағаны, күн жылынарын күткендері.

	Ұзақ – қарға көктем құсы. Олар ерте оралса, көктем қолайлы. Теректің ұшар басына қонып отырса, күн жылынып, орта тұсына қонып, бұтақ арасына тығылатын болса, аяз күшейерінің белгісі болмақ. Жазда көкке жайылғанын көрсең, кешікпей-ақ жаңбырды күте бер, ал қыста тұмсығын қанатының астына тығып тұрғанын көрсең, аяз боларын біл.

	Қарға ерте көктемде қарға шомылса, күн жылынады. Олар ағаш бұтақтарына жайғасып, не шуылдай топтасып ұшса, күн суытып, боран соғарын, жаз кезінде аузын ашып қарқылдай берсе, найзағай ойнарын, қыста ағаш басына қонақтап, қарқылдаса, аяз боларын, жиналып алып, шуласса, қар жауарын, бастарын әр жаққа қаратып, бейғам отырса, күннің желсіз ашық боларын, ағаш діңгектеріне жақын қонақтап отырса, күннің желді боларын білдіргені деп түсіну керек.

	Кәдімгі тауық та өз әрекеттерімен, күн райының өзгерістерін білдіреді. Мысалы, жаңбырлы күні қораз таң ата шақырса, күн ашылады. Кешке шақырса, күн райы өзгереді. Күндіз жиі-жиі шақырса, күннің жылынарын біл. Тауықтар үстіне топырақ шашып жатса, күн шуақты болмақ. Ал құмға аунап, қанаттарын қаққылап, сілкініп, қауырсындарын тарағыштаса, жаңбыр жаумақ. Жүнін үрпитіп қыт-қыттаса, күн райы бұзылмақ. Бір аяғын бауырына жиырып, бір аяқпен қаздиып тұрса, күн суытады. Құйрығын бұлаңдатса, бұрқасын соғар. Сіркіреген жауында далада жүрсе, жаңбыр ұзаққа созылмас. Тауықтар қыста ұясына ерте қонақтаса, аяз болар. Ал жазда солай етсе, жаңбыр жауар. Сондай- ақ, тауықтар мезгілінен бұрын күзде түлесе, қыс жыл болады деген сөз.

	Жалпы құс біткен сайраса, келер күннің ашық боларын, тыныш болып қалса, күн күркірерін, жыл құстары топтанып қайтса, қыстың қатты боларын, көктемде тобымен бір мезгілде оралса, көктемнің ерте келерін, жер бауырлап ұшса, күн райының бұзыларын, қыста үй төңіректей қиқуласа, қарды қазса, күннің суытарын білген дұрыс.

	Сондай-ақ, құстар күзгі ұясын күнгей жаққа салып алса, қыс суық, теріскей яғни, көлеңке жағына салған болса, қыс жылы болмақ. Құс біткен төмендеп ұшса, ықтаса, суға түссе, үрейленіп шуласа, жем іздеуге ерте шығып кетсе, жауын жауарының белгісі деп түсінген дұрыс болады.

	Шулап жатқан құс біткен қиқуын тез тия қойған болса, аспанда найзағай ойнарын күткені болады.





АУА РАЙЫН ХАЙУАНДАР МЕН ЖӘНДІКТЕР ДЕ БОЛЖАЙДЫ




	Суыр (сурок) – оның ел ішіндегі атауы – жер шошқасы. Суырлар қыс кезінде інге кіріп ұйқыда болады. Ол інінен міндетті түрде, әр жылдың екінші ақпанында шығады. Содан да бұл күнді халық – «жер шошқаның күні» атаған.

	Суыр сол күні інінен шығып, жан-жағына бақылай қараудан бастайды. Егер күн бұлтты болып, өз көлеңкесін көрмейтін болса, сол шыққан бетімен, өз әрекетіне кірісіп жүре береді. Бұл жағдайда жақсылық нышаны деп түсінген дұрыс. Себебі, қыстың соңғы айы өте жайлы болатындығын білдіргені. Ал егер сол күні күн ашық болып, суыр өз көлеңкесін көрген болса, көп аялдамастан қайтып ініне кіріп, шамалы ұйықтап алуға жайғасады. Суырдың бұл әрекетінен алда әлі де алты апталық суықтың күтіп тұрғанын болжаған.

	Аю үңгірін биікке салса, көктемде судың тасу қаупі барын білгені.

	Киік топ-тобымен басқа жаққа бет алып жосыған болса, күн райы бұзылып, суық түсерінің белгісі деп түсіну керек.

	Доңыз әлсін-әлсін қатты шыңғыратын болса, жауын-шашынның боларын сезгендігі деп түсінген жөн.

	Ит ұзақ ұйықтаса, күн райы бұзыларының нышаны. Ал ит аяғына құйған асқа самарқау қарап, бұйығып жата берсе, жаңбыр жауар да, қар үстіне жатса, не болмаса бос керіліп ұзақ жатып алса, таяуда күн жылынар. Иттің жерге аунай бергенін көрсең, жазда жаңбыр жауарын, қыста бұрқасын соғарын біліп жүр.

	Тышқан жаз кезінде ініне сабандар мен құрғақ шөпті көп жинаған болса, қыс ұзақ, қарлы әрі суық боларын, мезгілсіз інінен шыққан болса, жаңбыр жауарын білгені.

	Мысық жуынып алса, күн шуақты, тұмсығын ашып ұйқтаған болса, күн ашық, тұмсығын бауырына тығып ұйқтаса, жаңбырлы, бұйығып ұзақ ұйықтаса, күн жылынып, пеш үстіне шығып бұйығып жатса, күн салқын боларын сезгендігі. Сондай-ақ, суды көбірек жалап ішкен болса, күн райы бұзылмақ, жерді алдыңғы аяқтарымен тырналаса, қыста боран соғып, бұрқасын, жазда жел тұрып, жаңбыр жаумақ. Ал қыста тұмсығын бауырына тығып жатып алса, аяз, құйрығын ширатпай жазып жүрсе, бұрқасын боларын білгені.

	Құндыз күні бойы тынбай еңбектенсе, жауын жаумақ.

	Шаян судан шығып ұзақ жатса да, жаңбыр жаумақ.

	Шегіртке кешке қарай топтана секіріп, немесе шөп басына қонып алып, ұзақ шырылдаса, күн райының жақсарарының белгісі болмақ. Ал сол даладағы шырылы әдеттегіден де қатты болған болса, күн райы құрғақ болады деп білген жөн.

	Жауын құрты жер бетіне шығып алып, бет алды жыбырлап жүрген болса, кешікпей-ақ жауынның жауатынын аңғаруға болады.

	Құрбақа жағаға шығып алып, тырбаңдай секіріп жүрген болса, жауынның жауарынан хабары болғаны. Ал түсі көкшілденіп, кешке қарай ұзақ уақыт қатты бақылдаса, күн райы жақсармақ екен.

	Құмырсқа күзде де көрініп жүрсе, алдағы қыс жылы боларын болжай бер. Олар таңертеңнен бастап илеуінің аузын ашып, ерсілі-қарсылы шұбырып, тыным таппай, жүк көтеріп жүрсе, күн райының жақсы болатындығын алдын ала білгендігі десек, сол жүретін сапарларынан асығып оралып, илеуіне тығыла бастаса, кешікпей жауын болады деп білу керек. Ал күздегі үйіндісі биіктеген болса, қыстың қатты боларына дайындығы екен.

	Шыбын таңертеңнен бастап қатты ызыңдай ұшып жүрген болса, күн райы жақсармақ та, қысты күні, үйде ұшып жүріп алса, боран соғарының нышаны деп білген жөн.

	Ара ұясына кеш қайтқанмен, топталып жиналып, ұяға таласа қатты гуілдесе, жаңбырды күткені, ұяларынан ұзамастан төңіректеп ұшып жүретін болса, күн райының бұзылмағының белгісі. Ал таңертең шырын жинауға ертелеп ұшып, көк жапырақтыларға тобымен жиналып гуілдесе, күн райы ашылмақ та, жауын жауып тұрғанда ұясынан ұшып, қонып гуілдесе де күн райы жақсармақ та, жаңбыр бұлты төнгенімен ара біткен жұмыстарын тақтатпаған болса, жаңбыр жаумайтын болғаны. Аралар ашулы, тынышсыздық құлық танытанын болса, жазда құрғақшылық болып, жер қуаң тартуы, омарталарын ашық қалдырған жағдайда қыс – жылы, балауызды бекітіп жүрсе, қыс – суық болуы мүмкін.

	Өрмекші жұрт көзінен жасқанбай кешке жаңа өрнек тоқыған болса, ертеңгі күн жақсарарының, өрнегін тездетіп өре бастап, ұя салуға кіріссе, күн суытарының, өрмек аралықтарын қысқа жіптермен бекітіп, торын жиілетсе, жел көтерілерінің немесе жаңбыр жауарының белгісі. Қазанда ақ өрмек ұшса – күз жылы, қар кеш түспек екен.





ЖЫЛДЫҢ ӘР МЕЗГІЛІНДЕГІ ҚҰБЫЛЫСТАРДЫ БАҚЫЛАЙ ОТЫРЫП КҮН РАЙЫН БОЛЖАУ




	Жылдың төрт мезгіліндегі құбылыстарды өлшем ете отырып, біріне-бірін сәйкестендіру арқылы, күн райын болжау мүмкіндігін өмір дәлелдеп отыр. Қыс арқылы көктемді, көктемге қарап, жазды, жазбен күзді, күзге қарап, қыстың қалай боларын болжауға болады.

	Мысалы, қыс қарлы болса, жазда да жауынның мөлшерінің көп боларын күткен. Қыс жылы болып өтсе, жаздың салқын боларын, ал керісінше жаз жайсыз болса, қыс жайдарлы боларын күте бер.

	Жазда күн жылы болып, түн салқын болса, шөп жақсы көктемей, қуаңшылыққа алып келуі мүмкін. Ал қыста қар үсті-үстіне жауып, аспан шаңыттап сәулеленіп тұрып алса, қиындықты қарсы алып, одан шығу жолын ойлау керек.

	Көктемде күн күркіреместен найзағай жарқылын көрсең, жаз жауынсыз құрғақ боларын, ал күн суытып кетсе, жазда жауын-шашынның көп болатынын біле бер.

	Наурызда қар жаумаса, мамыр жауынды болады.

	Жаз айларында күн шамадан тыс шыжып кетсе, алыстан күн күркіресе, кешікпестен жауын жауардың нышаны.

	Жаз мезгілінде бұлт қызарып күн батса, ертеңіне жауын, ал күн сәулесіне тау боянса, ертеңіне күн райында өзгеріс болады.

	Көктем ұзаққа созылып кетсе, жазда көк жақсы шықпастан, күн салқындайды. Жаз салқын болса, күз уақыты да созылып кетеді. Күз суытса, қыс қатты боларын болжаған жөн. Кейде керісінше де болуы мүмкін.

	Қыста қар жапалақтаса, күн жылынуының нышаны.

	Қыста тұман түссе, күннің жылынуының белгісі. Күндіз күн тымық болып, сондай-ақ күн тұман, бұлт астында батса, ертеңгі күннің жақсару нышаны.

	Қыстың басында қар көп жауса, алдағы жаз басында да, күшті жауын жаууын күте беруге болады.

	Жазғы жауында аспан көгеріп ашылса, іле тоқтайды.

	Жыл мезгілінде болған құбылыстар, кезектесіп отырады. Жаздағы жылы жел, қыста үскірік суық болып қайтып келеді.





АСПАН ӘЛЕМІНДЕ БОЛЫП ТҰРАТЫН ҚҰБЫЛЫСТАРҒА ҚАРАП, АУАДА БОЛАТЫН ӨЗГЕРІСТЕРДІ БОЛЖАЙ АЛАСЫҢ




	Аспан – ең құдіретті Жаратушының жаратылысы. Көк тәңірі – көк аспан. Аспан өзінің құдіретті тәуелсіз әрекеттерімен жақсылықты да, жамандықты да көк биігінен іске асырады.

	Аспанда болар құбылыстарға күннің күркіреуін, кемпірқосақтың түсуін, таң атардағы, күн батардағы көріністер мен бұлттардың жылжуы сияқты тағы да басқа құбылыстарды жатқызуға болады. Олар мынандай:

	Қыркүйекте күн күркіресе, күннің жылуы ұзаққа созылып, қыста қардың мол түсуіне себебін тигізеді екен.

	Қазанда күн күркіресе, қыста қар аз жауады екен.

	Күн баяу күркіресе, жауын ұзаққа созылар.

	Ал қатты күркіресе, өткінші жауын жауып, найзағай жарқылдап, жай түсер.

	Жауыннан кейін де күннің күркіреуі алыстан жай естілер болса, келер күндері де жауын жаууы мүмкін.

	Жалпы атауы жауын болғанмен де, жаңбырдың да жауу дәрежесіне қарай бірнеше атауы бар.

	Мысалы:

	Бірқалыпты толассыз ұзақ жауған жауынды, ақ жаңбыр десе, баяу сілбіреп жауған жауынды, боз жаңбыр деген.

	Су тамшылары мұз түйіршіктеніп түссе, ол – бұршақ болады дағы, жаңбыр тамшылары жерге мұз болып түссе, мұздақ болғаны.

	Атмосфералық ылғал бүркіп тұрса, былғары бүрку атанған.

	Күзде жауатын қалың жаңбырды, қара жаңбыр деген.

	Қар араласып жауатын жаңбыр да қарлы жаңбыр.

	Будақтата төгіп, тез басылатын жаңбырды нөсер деген.

	Ала бұлттанып, тез жауып өтсе, ол өткінші жаңбыр болғаны.

	Күн шығып тұрғанда жауған жауынды, соқыр жауын дейді.

	Жел болмастан-ақ жауған жаңбыр – сылбыр жаңбыр.

	Сіркіреме жауын – өте ұсақ тамшымен түсетін майда жауын.

	Сіркіреп жауар жауыннан мол, нөсер жауыннан саябыр жауатын жауын – сірлету.

	Жайлап бүркіп, баяу жауар жауын – себездеу, себізгілеу.

	Жайлаған ұзақ жауын – сілбелеу.

	Қатты жауса – селебе деген.

	Кемпірқосаққа қарап та күн райын болжаған.

	Жалпы кемпірқосақтың ескіше, көнеден қалған атауы – ошаған. Кемпірқосақ – жаңбыр жауып өткеннен кейінгі аспан күмбезінде түрлі-түсті доға тәріздес жолақ. Жарықтың сынуынан болатын оптикалық құбылыс. Доғаланып кемпірқосақтың бір бөлігі ғана көрінеді. Оның түрлі-түсті толық көрінісін ұшақтан ғана бақылауға болады.

	Күннің сәулесі жаңбыр тамшыларына бұрыш жасай түсіп, қайта шағылысуынан қабаттаса көрінетін басқа кемпірқосақты қос кемпірқосақ дейді. Ай сәулесімен көрінер кемпірқосақты, ай кемпірқосақ дейді.

	Кемпірқосақтың көк түсінің ашық та, көп болуы, күн райының нашарлауының белгісі болса, жасыл өңінің басым болуы, күшті жауын әсері. Ал қызыл түсі молырақ болса, аспан ашылып, жел соғары белгілі.

	Кемпірқосақ таңертең түсті болса, жауын жауардың ишарасы да, кешке көрінсе, аспан ашылып, күн райы қалыптасады.

	Жауын жауғаннан кейін кемпірқосақ тез жоғалса, аспан ашылады. Ал кемпірқосақ ұзақ тұрса, күн райы өзгеріп, бұзылады. Жауын кезінде кемпірқосақ сап-сары болып көрінсе, жауын саябырлап, себізгілейді. Кемпірқосақ солтүстіктен түссе, жауын жауатынның белгісі.

	Күн райының өзгеруіне бұлттардың ықпалы жоғары. Бұлт дегеніміз – судың жылу әсерінен буға айналып, аспанға көтерілген өте ұсақ су тамшылары мен мұз түйіршіктерінің топтанған жиыны. Яғни, бұлттар ауа құрамындағы су буының қоюлануынан пайда болады. Бұлттарды құрайтын су мен мұз көлемі ұлғайып, бұлттардан бөлініп, жерге жауын-шашын түрінде түседі. Бұлт құрайтын су тамшылары өте майда, ұлпадай үлпілдеген жеңіл болғандықтан, жерге түспей, аспанда қалықтап жүре береді. Бұлттар ауа ағынының әсерінен қозғалады.

	Бұлттар пішіндеріне қарай негізгі үш түрге бөлінеді:

	Будақ бұлт – 1-2 км биіктікте болатын, үйіліп жатқан жүн, не мақтаға ұқсап келетін сұрғылт түсті бұлттар. Олар тұтаса келе түнеріп, будақ бұлтқа айналып, жазда, нөсер жаңбыр, қыста, жапалақтап қар болып келеді. Жер беті қатты қызғанда, ауа ағымдары жоғары өрлеп, күшті жүруінен бұлттар қалыңдап, 3-4 км-ге дейін көтеріледі.

	Қабат бұлт – екі шақырымдай биікте көтерілетін, тұманға ұқсас, сұрғылт қабатты бұлттар. Қабат бұлттар аспанды түгел торласа, ұзаққа созылатын ақ жауын жауады.

	Шарбы бұлт – 6 км-ден жоғары биіктікте түзілетін, майда мұз кристалдардан тұратын, жауын-шашын әкелмейтін ақ түсті бұлттар.

	Бұлттарға қарап та күн райын болжауға болатындықтан, бұлттардың бұрынғы өткен бабалардан қалған атауларымен таныс болғанның еш артықшылығы болмас. Олай болса:

	Ақша бұлт – ашық аспанда қалқып жүретін ақ бұлттар.

	Ала бұлт – ақ, қара, қошқыл түсті бұлттардың шоғырынан құралған бұлттар. Шумақ-шумақ, лек-легімен шұбырған бұлттар – будақ бұлт.

	Бойына ылғал сіңірген 2,5 км биіктікте болатын, шеттері ыдыраған қою қара бұлт – жаңбыр бұлты да қат-қабат жаңбыр қыста, қар әкелер бұлт, сеңсең бұлт аталған.

	Түтілген шудадай жеңіл бұлтты желең бұлт деген.

	Әлсін-әлсін қайталап, аздап қана жауын әкелер бұлтты жылауық бұлт, күні бойы үзіп-үзіп жауын әкелер бұлтты саума бұлт атаған.

	Зілмеуір бұлт – аспанды түгел жапқан ауыр бұлт.

	Ұсақ мұз түйіршіктерінен пайда болып, өте биікте қалқып жүретін бұлттарды – қазбауыр бұлт деген.

	Түнеріп аспанды түгел жапқан бұлт – қара бұлт.

	Қоңыр-ала қалың қабатты бұлт – қатпарлы бұлт.

	Тарам-тарам селдір бұлт – қауырсын бұлт.

	Көтеріліп, көкжиектен тез көшіп кетер бұлт – көшпелі бұлт.

	Жұқа сирек бұлттың атауы – кілегей бұлт.

	Желсіз, тымырсық күнгі тұнба бұлт – маса бұлты.

	Түйенің өркешіндей ала бұлттар – өркеш бұлттар.

	Іргесі сөгіліп, ыдыраған бұлтты, сетінеуік бұлт деген.

	Аспанды жаппай торлап алғанымен, төрт-бес шақырымдай биіктікте жүретін тұнжыр бұлтты, сұр бұлт, екі-үш шақырымдай биіктікте жүзген жұқалтаң бұлтты, шарбы бұлт, төмен қонған ауыр бұлтты, шөкпе бұлт атаған.

	Үздік-үздік бір-біріне ұласа көшкен бұлттардың атауы – түйдек бұлт болса, шоғырымен тіркесе көшкен шұбар ала жеңіл бұлттың атауы – ұшпа бұлт.

	Селдіреген, күн қызуын бөгетсіз өткізетін селдір бұлтты шағырмақ бұлт деген.

	Таулы аймақтарда қатты желде де бір орнынан қозғалмайтын, көбінде шар тәрізді болып келетін лентикулярлы бұлттар да бар.

	Желдің айдауы салдарынан түзілетін бұлт – бұйра бұлт. Кемпірқосақ түсіне бөленетін бұлт – қуаныш бұлты.

	Міне, бұлттардың аспандағы түр-тұрпаттарына қарай атауларымен таныстық. Енді осы бұлттарға қарап, күн райын болжаудағы халық тәжірибесіне тоқталсақ:

	Күн батар кезде бұлттар қызарып көрінсе, ертеңіне аспан ашық, күн жылы боларын болжай бер.

	Таң ағарып атар кезде бұлттар қызғылт тартса, күн жауын-шашынды болады.

	Кешке қарай бұлттар сұрланып көрінсе, ертеңіне күн райының бұзылар белгісі.

	Батыстан шығысқа қарай бұлттар жеделдете жөңкіле көшіп жатса, кешікпестен күшті жел тұруын күте бер.

	Жазда аспанды қара бұлт торлап алса, кешікпестен өткінші жауын жауып өтеді. Ал қыста аспанда ақ шаңкан бұлттар пайда болса, қар жауарының сыңайы екен де, бұлттар желге қарсы көшсе, жауын жауар белгісі екен.

	Жазда да, қыста да бұлттар төмендейтін болса, жауын немесе қар жауады. Ал бұлттар аспандап көтерілсе, күн райы жақсы болады да, бұлттар ерсілі- қарсылы көше бастаса, күн райы тұрақсыздыққа түседі.

	Жалпы бұлттар жолақты болып, созылып жататын болса, жаз жауынды, қыс жылы болады деп күткен.

	Қыста бұлтардың көлеңкесі анық болатын болса, қыс жайлы боларының белгісі.

	Бұлт қоюланып, аспанда алай-түлей күйге түсе бастаса, күшті дауыл соғып, өткінші құйма жауын жауады.

	Біртұтас бұлттардың шеті қарая бастаса, жауын жауады дағы, біртіндеп ағара бастаса, жауын сейіледі.

	Таңертеңгі ашық аспанда кенеттен ақ бұлттар пайда болғанмен, түс ауа тарап кетер болса, келер бір-екі күннің жақсы боларын күтуге болады.

	Аспанды әртүрлі бұлттар қаптайтын болса, күн суытып, бұзыларының белгісі. Ал қар немесе жауын жауып тұрғанда бұлттар желге қарай көше бастаса, жауу тоқтарын білуге болады.

	Таңертеңгі тұман көкке көтерілмей, жер бауырлап жатып алған болса, кешікпей күн ашыларын болжай бер. Күн ашылған соң, көкке көтерілген тұман бұлтқа айналып, жерге қайтадан жауын болып жауарын бәріміз де білетін шығармыз.

	Көктем, жаз, күз айларында түс ауа аспанда селдір бұлттар пайда болып, кешке қарай ыдыраса, келер күндер жауынсыз, ашық тымық болмақ.

	Қыста бұлттар желге қарсы көшетін болса, қар жауады дағы, бұлт ортасынан ыдыраса, күн суытарын білдіргені.





АУА ҚЫСЫМЫНЫҢ ТҮРЛЕНУІНЕН БОЛЫП ТҰРАТЫН АУА АҒЫМЫНЫҢ ҚҰБЫЛЫСТАРЫ




	Атмосфера қабатында қысымның бірқалыпты болмауынан неше түрлі ауа ағымдары болып тұрады. Оның бірі, кәдімгі жел. Желдің де бірнеше түрі бар. Оларға тоқталар болсақ:

	Азынау жел – гуілдей соғар аңқыма жел.

	Аңызақ жел – жаздағы тым жылы әрі құрғақ жел.

	Алтын күрек – оңтүстіктен соғып, қарды ерітетін жылы жел.

	Баяу жел – лебі бәсең соғатын жел.

	Жайдақ жел – жауынсыз, шаңсыз баяу соғатын жел.

	Жатаған жел – төмендеп жер бауырлап ескен жел.

	Желең жел – баяу соғар жел.

	Желемік немесе жеңіл жел – әлсіздеу солғын жел.

	Жоғары жел – биіктен үйірілген жел.

	Ескек еспе жел – есе соққан желпінді жел.

	Заулама жел – іркілмей соғар екпінді жел.

	Керімсал – оңтүстіктен шілдеде соғатын аңызақ жел.

	Қара жел – бұлтты күнгі ызғарлы жел.

	Қарыма жел – бет қаритын өткір жел.

	Қара құйын – топырақ пен құм боратқан жел.

	Қоңыр, майда, самал жел – майда, қоңыр салқын жұмсақ самал.

	Қызыл жел – аңызақ ыстық жел.

	Мырза жел – жанға жайлы қоңыр жел.

	Өкпек жел – көктемде соғар ызғырық жел.

	Өксік жел – ышқына соғар қатты жел.

	Өтпе жел – ашық жерден алма кезек есіп өтетін жел, желорай.

	Салқын жел – ызғарлы күзгі жел.

	Сары жел – тынымсыз соққан жел.

	Тентек жел – ала құйын есер жел.

	Теріскей жел – терістіктен ескен салқын жел.

	Үрме жел – екпіндей басылып соғар жел.

	Үскірік жел – күзде, қыста соғар суық жел.

	Ызғырық – өңменнен өтер ызғарлы үскірік жел.

	Ықтырма жел – бет қаратпас суық жел.

	Ыстық жел – оттай аптап жел.

	Жел оңтүстіктен ұзақ соғып, бағытын шығысқа өзгертсе, күн райы оңалады.

	Ал бағытын батыстан соға өзгертсе, күн райы бүлінеді.

	Жаз желді болса, қыс боранды болар. Жаздағы аңызақ, қыста ызғырық болып келеді.

	Сондай-ақ, желден күшті, дауылдан әлсіз соғатын құбылыстардың бірі - боран. Боран көбінде жауын, қар жауар алдында соғады.

	Боранның да түрі көп. Олар:

	Ала қаншық – бәсеңси, қайта ұйтқып соғатын боран.

	Ала құйын – астан-кестең ұйтқыған боран.

	Боранды жел – бұрқырай, ысқыра, ұйытқып соғады.

	Борасын – қиыршықтап борайтын сырғыма боран.

	Бұршақты боран – бұршақ аралас бүлдіргіш, ысқырықты жел.

	Бұрқасын – қарды суырып, ұйтқыта соғар бұрқақ.

	Сырма – сусымалы бұрқақ боран.

	Жаяу боран – үрпек қарды үретін еспе боран.

	Жаяу борасын – жаяу бораннан ақырынырақ соғады.

	Жаяу бұрқасын – бәсең боран.

	Тас боран – тас пен топырақты суырып соғатын қаһарлы жел.

	Түтек – алай-түлей ызғарлы боран.

	Көк дауыл – аязды қарлы боран. Ақ жорға, ақ дауыл да дейді. Күшті соқса – қарлы боран, ал баяу қарды үрлей соқса, ақ жорға атаған.

	Шаруалар қарлы боранды қауіпті құбылысқа жатқызып, алдын-ала болжап, малдарын ықтасынға жайып сақтанып отырады.

	Қарлы боранға қарап, сол жылғы қыс мезгілі мен басқа да уақыттардағы күн райын күні бұрын болжауға болады.

	Бораннан да күшті құбылыстың бірі – дауыл.

	Дауыл – борандата шаңдатқан, алай–дүлей осқырған жел.

	Дауылды жел – ол ебі жел.

	Қара дауыл – шаң топырақты көтерер сойқанды жел.

	Сонан соң, ауа қысымының әр түрлі әсерінен болатын құбылыстың бірі – құйын.

	Құйын – үйіріле, ұйтқып соғатын, жердегіні көкке үйіре көтеріп әкететін өте екпінді жел. Құйын – суық ауа мен жылы ауаның қосылуынан пайда болар, табиғи құбылыс.

	Дегенмен де, олар күн райының өзгерісіне қарай соғатын, тіршілікке көп зиян тигізетін құйындарға да мән беріп келген. Мысалы, құйынға қарап та күн райын болжап, құйынды жаздың қатал қыс әкелерін білген.





ТОҢАЗУДАН БОЛАТЫН АТМОСФЕРА ҚҰБЫЛЫСТАРЫНЫҢ ӨЗГЕРІСТЕРІНЕ ҚАРАЙ КҮН РАЙЫН БОЛЖАУ




	Тоңазу әсерінен болатын атмосфера құбылыстарына қырау, қылау, шық, шаңыттау және кәдімгі қар жатады. Міне, осы құбылыстарға қарап та күн райын болжайды.

	Мысалы, қылаулай жауған қар ұзаққа созылады. Соған қарап, «қарды қылау өсірер» деген мәтел және «қар белгісі – қылау» деген сөз қалған. Аталарымыз қырау көбейсе, кешікпей қар жауарын білген.

	Қар жауып өткеннен кейін қырау мен қылау көбейіп, күн шаңыттанса, күн ашық болып жылына бастайды.

	Түнде ауа дымқыл тартып, шықтатса, ертеңіне күн жылы боларының белгісі.

	Жерге шық түсті дегенше, кәдімгідей-ақ күн салқын тартып, суытып, күз түскенін біле беруге болады. Шық – ол суық болған көктем мен күздің салқын түндерінде таңертеңгі топырақты дымдап, шөптердің басында мөлдіреп тұратын атмосфералық дымқыл су тамшысы.

	Түн суық болғанымен шық түспесе, ертеңіне күн райы жақсы болады деп күтілген.

	Түн қыраулы болса, күндіз жауын жаумайды.

	Жерге үрпиген қырау түссе, күн жылынарын біл.

	Шық қалың түскен жылдары, шөп те қалың шығады.

	Халықтың күн райын болжау салтында, тоңазудан болатын қырау, қылау, шық, шаңыттау сияқты көріністерді жауын-шашын мен қыста жауатын ақ түсті тоңазыған атмосфералық тосапты қардың белгісі деп білген.

	Қардың жауу түріне сай жеке атаулары бар. Олар:

	Қылау – сілбілеп, ұшқындап түскен ұлпа қар.

	Ақша қар – жаңа жауған таза қар.

	Сонар қар – алғаш жауған қалың қар.

	Ұлпа қар, күпсек қар – қалың жауған таза қар.

	Бір жерлерге жауып, басқа жерлерге жаумай ала түскен қарды, ала қанат қар деген.

	Жапалақтаған ірі түйіршікті қар – жапалақ қар.

	Қырбақ, қырбық қар – ұшқындап жер бетіне жұқалап қана жаңа жауған қар. Жылбысқа қар – ери жауған қар.

	Қар жерге түскенмен асты еріп, беті көпіршіген жұмсақ қарды, көбік қар дейді.

	Қиыршық қар – жентектелген түйіршік қар.

	Күртік қар – жел үріп үйілген, бекіп үлгірмеген, жаяу жүргенде ойылып кететін, беті қатқан қалың қар.

	Ұзақ жатқандықтан тапталып қалған қалың күртік қарды - омбылы қасат қар дейді.

	Жаңбыр тамшылары жерге қатты түйіршіктеліп, мұз болып түсіп жатқан болса, ол – мұздақ болады.

	Ал сол қар үстіне жауған мұздақтың әсерінен мұзды түйіршікті қарға айналса, оны - сырғанақ қар, немесе мұздақ қар деген.

	Ат бауырлайтын, тапталған қалың қар – омбы қар.

	Сүрі қар – ерте түсіп ерімей, жатып алып, тозаң мен топырақ сіңіп, беті күлгін тартқан, нығыз қалыңдаған қар.

	Көлік жүрісіне бөгеу болатын, мызғымай ұзақ сіресіп жатқан, аяқ бастырмас, сір қатты қарды, сіреу қар дейді.

	Үйіме қар – қатты жел мен күшті соққан боранның әсерінен сырғи отырып, таутөбе болып үйілген қар.

	Үрме қар – жел үрлеп, үйіріп әкеп, сайлау жерлерде жинақталған тығыз қар.

	Анжыр – қардың еріп кетуінен соң, жер бетінде аралас жатқан қатқан қарлы мұз.

	Қыстың аты қыс. Қыс жер бетін жауып жатар қарымен көрікті. Қыс болған соң даланың қарлы болып сіресіп жатқаны кімге болса да жақсы көрінері белгілі. Дала қарлы болса, көктемде еріген қардан жерде дым мол болып, жер нәрлі болады. Нәрлі жерге шөп те, егін де жақсы шығатынын біліп жүрейік.





ТАБИҒАТ ТАҢҒАЖАЙЫПТАРЫНА БАЙЛАНЫСТЫ ҰЛТТЫҚ ҰҒЫМДАР




	Ел ішіндегі есепшілер күн есептеудің, оның райын болжаудың дәстүлі амал- тәсілдерін жақсы меңгерген. Олар жаз есебін күн мен түн теңелген жаңа тоғыс жаңа күн – 22 Наурыздан бастайды. Жоғарыда тоқталып кеткеніміздей, төрт түлік малдың бұл түнгі мінез-құлқы жіті бақылауда болады. Сондықтан да, қысқаша бір қайталап қойсақ артық болмас:

	-Егер ол түні түйе ернін жиі жыбырлатып, ал жылқы оқыранып жұтынар болса, көктем ерте шығады.

	-Егер ол түні қой қорасына еркін, алшаңдай басып кірсе, көктем ерте келеді.

	Қыс есебі күн мен түн теңелген екінші тоғыс – мизам туғаннан бастап жүргізіледі:

	Сол күні түйе бір жағына ықтап, жайсыз жатып, мазасыз сезініп шықса, қыс қатал боларын білдіреді. Ал басын құбылаға беріп, төрт аяғы төрт жаққа керіліп ұйықтаса, ол жылы қыс жайлы болады.

	Халық ұғымындағы табиғатта болатын ерекшеліктер мен олардың атауларына назар аударайықшы:

	Жыл басы – Жаңа күнгі таңның атуы мен күннің батуын назарға ала отырып, жылдың қалай боларына назар аударып отырған. Мысалы, сол күнгі таң жанған оттай қызарып, күн алаулап шыққан болса, ол жылы өрттің көп болып, өлім- жітімге жол берілетіндігін болжаған;

	Таң сары қызыл болып атып, шақырайып шыққан күннің ыстығы бірден бетке ұрып тұрса – ол жылда құрғақшылықты күткен. Сондай-ақ, таулы жерлерде тасқынның жиі орын алатынын, шалғынды далада өрттің жиілеу ықтималдығы артатынын тұспалдаған;

	Күңгірттеніп атқан таңмен, күннің манауранып солғын көрінуіне қарап, жылдың жауын-шашынды боларын күткен;

	Таң сәулесін шаша рауандап атып, күн шапағы мамыражай жайлылық көрсете шығар болса, ол жылдан молшылық күткен;

	Бұл күні жылтылдап көз шағылыстырар жұмсақ ұлпа қар жауған болса, оны – тез еритін «Наурыздың ақша қары», «нұр болып жауды» деп, жылдың өте жақсы болып өтеріне балаған.

	Ұлыс күнінде қар жауған жағдайда, көктемнің шығу мерзімін қар бетіне құмалақ шашу арқылы болжаған. Егер құмалақ қар бетінде домалап жүрсе, көктем 40 күнге кеш келіп, құмалақ қарға батып кетсе, көктем ерте келерін тұспалдаған.

	Сол күнгі Шолпан жұлдызының тууына қарап, Шолпан жарқырап көрінсе, шөп пен егін бітік шығып, ал шұнтиып туса, көк те мардымсыз, құрғақшылық жыл болар деп долбар жасаған. Мұндай жыл, әрбір сегіз жылда қайталанып отырар деп күткен.

	Бұрынғы кездерде халықтың тіршілігі көбінесе ауа райына байланысты болған. Олар жан-жануарлардың мінез-құлқын бақылаумен қатар, шөптің шығысын бақылаған. Мысалы, көктемде көртышқан інін өзен жағасына тым жақын қазса, ол жылдан жаңбырдың аз жауарын күткен. Ал көртышқан шығарған топырақты ін ернеуіне тым жақын үйсе, алда қыс қатты, ал қашықтау үйсе, жылы болады деп болжаған.

	Көктемде қазтаңдай көп шықса, егін, шөп мол болады деп ұққан.

	Қалайда да жыл басы жақсы басталған болса, онда аяғына дейін жақсы боларына сенімді болған.

	Есепшілер көктемде болған құбылыс күзде, жаздағы болған құбылыс қысқа сәйкес келіп күнбе-күн қайталанып отырарын білген.

	Көшпенділердің байырғы астрономиялық түсінігі бойынша, бір жыл алты ай жаз, алты ай қыс болып, екіге бөлінген. Үркер төмен түсіп, Таразы туғанға дейінгі, яғни, 21 наурыздан 21 қыркүйекке дейінгі аралықты жаз айларына, ал Сүмбіле туып, Үркер көкке көтерілген, яғни, 21 қыркүйектен 21 наурызға дейінгі аралықты қыс айларына жатқызған.

	Есепшілер жылды үшке, төртке, жетіге және тоғызға бөлген:

	Үш бунақ. Олар: ыстық, салқын, суықтан тұратын үш кезең.

	Бірінші кезең – «қара қатқақ, аш өзек», малдың аузы көкке тиген – 9 ақпан мен 9 маусым арасы.

	Екінші кезең – «шөп қуаты басына шығар уақыт» атанған – 9 маусым мен 9 қазан арасы. «Тоқты тоймас, шөміш кеппес», «тебінге түсер шақ» атанған, қалған уақыт - үшінші кезең.

	Төрт тоқсан. Бірінші тоқсанға көктем айлары кіреді. Оларды – «жас тоқсан» дейді. Жаз айлары – «жаз тоқсан», күз айлары – «терме тоқсан», ал қыс айлары – «қыс тоқсан» деп аталады.

	Жеті амал. Олар: Күннің тоқырауы, қарашаның қайтуы, Үркердің батуы, мұздың қатуы, киіктің матауы, айдың тоғамы, қыс тоқсанның кіруі. Осыларға жекелеп тоқталар болсақ:

	Күннің тоқырауы – жазғы және қысқы тоқырау. Жазғы тоқырау – 21 маусымда күннің ұзаруы тоқтайды. Ал қысқы тоқырау – 22 желтоқсанда күн қысқаруын тоқтатады.

	Қарашаның қайтуы – жайылым қуаң тартып, төңірек сұрқай түске енген «қараша түсті» дейтін кезең. Таразы жұлдызы туа Қараша түсіп, Үш арқар жұлдызы көтеріліп, «Теке бұрқақтың» қары жауғанда Қараша қайтады.

	Үркердің батуы – Үркердің жерге түсуі. Үркер шоқ жұлдызы мамырдың басынан бастап, 10 маусымға дейн көкжиекке көтрілмейді. Үркер жайында біз бұрынырақ «Жұлдыздар қандай сыр айтпақ» дегенде баяндағанбыз.

	Мұздың қатуы – су бетінің қаймақшуы, бұл «қарашаның қары» деп те аталады. Су бетіне кілегей «қазан суығы» ұрғаннан бастап тұра бастайды.

	Киіктің матауы – бұл «теке бұрқылдақ» деп те аталады. Бұл жайында алда тоқталатын боламыз.

	Ай тоғамы – Үркер мен айдың қатар көрінуін есепшілер «тоғыс» деп атайды. Тоғыс үш күнге созылады. Бірінші күн – «тоғам», екінші күн – «ауыл үй қонды», үшінші күн – «өріп шықты» деп аталған. Бір жылда Үркер мен Ай 13 рет тоғысады. Бізге 11 тоғыс көрінеді.

	Қыс тоқсанға қыс айлары кіреді.

	Тоғыз тармақ. Бұл «тоғыз шілде» деп те аталады. Олардың ішіндегі ең белгілісі – ұлы шілде. 25 маусым мен 5 тамыз аралығындағы ең ыстық күндер. Ал кіші шілде – 27 желтоқсан мен 6 ақпан аралығындағы ең суық күндер. Тілімізде «Қысқы шілдеде қу сақта, жазғы шілдеде су сақта» деген мақал сақталған.

	Енді халық ұғымында қалыптасқан басты табиғат құбылыстарына тоқталар болсақ, наурыз айының соңғы 24-28 күндері қатты жел тұрып, күн суытып, кейде қар жауады. Бұл күндер халқымыздың ұғымында – «Қоянның толғатуы» аталған.

	Сондай-ақ, наурыздың сол 26-28-і күндерінде жыл құстары ұшып келе бастайды. Бұл күндері де жоғарыда аталғандай, қайтқан құстардың қанаттарының суылдап ұшқан ызғарынан күн суытып, қар аралас жауын жауып, суық жел тұрады. Бұл өзгерісті қариялар «Жарықтық, құс қанаты ғой, бұл» деп жатады. Осы кезден соң қар еріп, жер лайсаң болады. Бұл аласапыран басталатын шақты, «Құс қанаты» деп, амалға жатқызған. Бұл күндері қырқалар қарайып, қар кеткенмен, айналада қар сіресіп жатады.

	Айдың соңында шаруаға жайлы жағдай туғызар бес-он күндік жауын- шашынды амал, «Бес тоғыстың бет жуары» болады.

	Бұл ай – ит шуақ, кемпір шуақ, ескек желді Үркер туа таң ататын ай. Бұл айда таңертең күн күркіресе, суықтықтың хабары, ал алғашқы күн күркірегенде жел арқадан тұрса, ай салқын, шығыстан тұрса, құрғақ, түстіктен соққан болса, жылы боларының хабары. Сондай-ақ, бұлт тым жоғары көтеріліп, тез көшсе, күн жақсармақ та, ай ортасында күн райы қандай болса, жаз бойы сол қалыпты сақтап, жылы жел ессе, қолайлы, жел арқадан соғып, салқындаса, қоңыр салқын, жаңбыр жауған болса, бүкіл жаз жаңбырлы болмақ.

	Сәуір айының 4-і мен 5-і күндеріне боран өтеді. Бес тоғыстан соң, 11-інен кіріп, он жетісінде шығатын соңғы боранды, халықта Отамалы, ойылған қыс деп атаған. Бұл күндер желсіз, борансыз өтпейді. Қыстың ең соңғы зәрі де сонда. Отамалының: «Қара жерге келсем, қар әкелемін, қарлы жерге келсем, оны әкетемін» дейтін серті болады екен. Отамалы қара жерге келсе, жауын-шашынды күндер көп болып, біраз жайсыздықтар туғызатынын біліп жүргеніміз жақсы.

	Сонан, қар күрт еріп, жер лайсаң болған кезең - «Аласапыран» деп аталады.

	Сәуірдің сол алғашқы он күндігіндегі бірнеше күн қатарынан шаңды боран соққан кездерде, тасбақалар қысқы ұйқысынан оянып, сыртқа шығуына байланысты «Тасбақа дауыл» деп атаған. Қысқы ұйқысынан шыққан тасбақа әлсіз болғандықтан сауытының үстінде қалған топырақ пен құмның қалдықтарын өздігінше түсіруге мүмкіншілігі шектеулі болады. Сол кезде соққан боранды дауыл оның үстіндегі басылған құм мен топырақты ұшырып әкетіп отырады екен. Сондықтан да, тасбақаның ұйқысынан оянуы мен сол қатты соққан дауылдың сәйкес келуінен «тасбақа дауылы» деген ат алған.

	Сәуірдің ортасынан кейін яғни, 18-19 күндері найзағай ойнап, жаңбыр жауып, жер бусанады. Бұл сәтті халық «Қызырдың қамшысы шартылдап, қыс кетті» деп есептеп, «Қызыр қамшысы» атаған.

	Сәуірдің 25-28-інде қара суық қайталанып, жел соғып, тобылғы бүр жара бастайды. Бұл «тобылғы бүршік жарған», өсімдіктер тамыр жайған, алғашқы көк шыға бастаған күндер «Тобылғы жарған» аталған.

	Сәуірде аспан ашық көкшіл түске енсе, күн жылынып, жаңбыр жауарын, түн жарық болса, кешікпей жердің тоңазитынын білуге болады. Сондай ақ, ол айда емен шетеннен (рябина) бұрын жапырақ жайса, жазда құрғақшылық, өзен сулары көп тасыса, жаз ыстық боларын болжаған.

	Мамыр айының 8-9 күндері – яғни, алғашқы онкүндігінде сәуірдің 18-19 күндері – Қызыр қамшысында ұя басқан құстардың жұмыртқа шайқап, балапанын шығара бастауымен тура келеді. Қызыл шақалақ шыққан бұл күндерді халық тілінде «Қызыл жұмыртқа» деп атаған. Бұл екі күнде күн райы күрт суытады.

	Мамырдың ортасына қарай, Үркер аспанда көрінбей кеткендіктен халық:

	«Үркер батты, енді жер қызады» деп болжаған.

	Мамырдың аяғына таман, 17-24 күндері болатын ызғырық суық желді, жаңбырлы суық күнді «Құралайдың салқыны» деп атаған. Осы амал күндері, киелі жануар - ақбөкендер жаппай лақтап, құралайларын аяқтандырып, өргізеді. Бұл кезде ауа райы салқындап, табиғат дүниеге жаңа келген құралайларды суығымен ширатып, қатал табиғат жағдайына бейімді етіп өсіреді. Бұл мезгілді «киіктің лақ өргізері» деп те атайды. Қазақтар бұл болатын құралайдың салқынын күтіп, одан да сақтанған.

	Мамырдың алғашқы күні ашық, жылы болса, айдың соңы салқын немесе керісінше боларын, ай бойы жылылық болса, бүкіл жаз бойы күн бір қалыпты боларын, ай жаңбырлы болса, алдағы маусым ылғалсыз, қыркүйекте жаңбырдің сіркірерін білуге болады.

	Мамырда қайыңнан шырын көп бөлінсе, үйеңкі (клен) мезгілінен бұрын түбіттенсе, қайыңнан бұрын жапырақ жайса, жаз жаңбырлы боларын, ал қайың үйеңкіден бұрын жапырақ жайса, жаздың ыстық боларын, айдың соңында ең соңғы жапырағын жаятын қайың, мезгілінен бұрын түбіт шашса, жаздың қуаң боларын білген.

	Маусымның қосалқы атауы, жердің отаю кезеңін меңзеген – отамалы. Күннің ең биік, түннің ең қысқа деңгейде болатын кезі – жазғы тоқырау, халық аузындағы күн ілінген күн – 22 маусымға тура келеді.

	Маусымның алғашқы екі күні жауын-шашынды болса, ай бойы құрғақ, алғашқы аптасында күн құбылмалы болса, айдың екінші жартысы құрғақ боларын, күн батарда бұлт қара көкшілденіп қалыңдаса, түнде найзағай ойнарын болжауға болады.

	Сондай-ақ, бұл айда жел бір жақтан ұзақ соғып, кенет бағытын өзгертсе, күн шығарда ауа қапырық болса, таңертең күн үсті-үстіне ұзақ күркіресе, ұзақ уақыт тыныш ауаның соңынан жел күшейсе, жауын жауарының нышаны деп білген. Жаңбыр жауып тұрғанда су беті көпіршісе, жауын-шашын ұзаққа созыларын, күн құмығып күркіресе, жай жаңбыр, шатырлап күркіресе, нөсер боларын білген. Өсімдіктерден жұпар иіс аңқып, аптап ыстық биік шыңға көтерілетін, жаздың бел ортасының айы – шілде. Айдың шілде деп аталуына, маусымның екінші жартысы, 25 маусым мен 5 тамыз арасы, күн райының өте ыстық кезеңі, аптапты күндерге байланысты, халық арасында бұл амалды «Қырық күн шілде» атауы себеп болғандай. Үркер жұлдызы таң ата батыстан көрінетін, 40 күнге созылатын жазғы шілде - «Ұлы шілде» немесе «үлкен шілде» деп аталған.

	Халық арасында қырық күн шілденің Суыр деген, ескіше – Асат деген де атауы бар. Шілденің ыстығы келесі айдың 15-16-сы шамасында Үркердің қайта тууымен бітеді.

	Шілде айының алғашқы он күнінде таңертең шөп басы құрғақ болса, түнде жаңбыр, күн күркірі жаңғыра естілсе, нөсер, ал түнгі шық кеппесе, найзағай жарқылын, шық қалың түссе, аспанның шайдай ашыларын, өткінші жауыннан кейін кемпірқосақ солтүстіктен оңтүстікке тартылып, қанық қызыл түске боялса, жаңбыр жауарын күтуге болады.

	Осы айдың екінші он күнінде көкек шақыруын тыймаса, жаздың ұзақ, ағаш жапырақтары сарғая бастаса, күз бен қыс ерте түсерін біле бер.

	Аптап басталатын айдың үшінші он күнінде күн райы ыстық болса, алдағы желтоқсан соншама суық, қымыздық бітік шыққан болса, қыс жұмсақ болмақ.

	Жаздың ортасы, жер құрғап, шөптің буыны қатып, сарғая бастаған, мал- жанға жайлы кезең – «Үркердің толғағы» аталатын амал болып есептелген.

	Жаз ортасы ауып, шілденің аяқ кезі мен тамыздың бас кезіндегі ми қайнатар аптап ыстық салдарынан, шөп қуарып, жапырақтар мен өсімдік сабақтары сола бастаған, тамыз айын халық арасында «Сарша тамыз» деп те атаған. Сондай-ақ халық, тамыздың бірінші жартысын – лақ сүмбіле, екінші жартысын – теке сүмбіле деп атаған.

	Тамыздың орта шенінде аспанда қою бұлт пайда болып, күн райы салқын тартып, күз нышанының білінуін – «Таразының тууы» деп атаған. «Таразы туса – таң суыр» деген сөз орамы осыдан шыққан.

	Тамыздың алғашқы күні ылғалды болса, ай жаңбырлы, жайма шуақ болса, құрғақшылық болып, таң алдында жұлдыздар жиі жымыңдаса, екі-үш күн өте жауын жауып, үздіксіз күн күркіресе, нөсер құйып, түнгі шық кеппей қалса, найзағай ойнарын біліп қой. Ал күн қызыл құлақтанып шығып, бетін бұлт торласа, жоңышқаның гүл шоғырлары бүрісіп қалса, жаңбыр жауады да, жауыннан кейін батпақ беті көгерсе, жаңбыр қайталайтынын болжауға болады.

	Тамыздың алғашқы онкүндігінің соңыдағы күн райы қандай болса, соңғы төрт апта бойы сол күн райы сақталады да, үшінші он күнде жауын жауса, апта бойы сыбылыңқы, күшті жел тұрса, алдағы қыркүйек жаңбырлы болады деп күте беруге болады.

	Көкжиектен таң алтын шапақтанып атса, шық таңертең мол түссе, су бетін тұман бауырласа, күн тұманды жарып шығып, су деңгейі көтерілсе, тамыз айы ашық, жақсы күн райының сақталу белгілері деп білген дұрыс. Ал мал суды аз ішіп, желсіз күннің өзінде тоғайда шуыл болса, кемпірқосақ төмен көлбей тартылса, құстардың шуылы тоқтаса, күн райының бұзылатын нышандары деп біл.

	Қыркүйек – күзем айы, күздің басы. Қыркүйектің соңғы онкүндігінде күн суып, жауын басталып, күз келеді. Халық аузында күздің бірнеше атауы бар.

	Олар:

	Мырза (жомарт) күз – дәнді дақылдар мен жеміс-жидектер пісіп молшылыққа кенелген кез.

	Сары (алтын) күз – жапырақтар сарғайып, түлеген кез.

	Жылауық күз – салқындаған, жауын-шашынды ылайсаң шақ.

	Қоңыр күз – қара суық түсіп, күн бұлыңғырланар кез.

	Қара күз – күн бұлыңғырланып, қара суық түскен кез.

	Боқырау – суық түсіп, қар жауған кез, күздің соңғы айы.

	Айдың ортасына қарай, күн едәуір салқындап, жауынға ұласып, түнде шөп басына біраз шық түскенімен, күндіз шуақты күндер болып тұрады. Мұндай жылы мезгілді «Мизам шуақ» деп атайды.

	Қыркүйектің 23-інде күн мен түн теңелетін күн. Мал баққан ел, «Сүмбіленің суы жүріп пе?» деген. Сол күні жаңбыр жауып өткен жердің көдесінің түбі көгеретін болғандықтан, қыс кезінде жылқыларды сол жерге тебіндеуге жаятын болған.

	Қыркүйектің алғашқы күндері күн күркіресе, күз жылы, жауынсыз жылы болса, күз түсетінін, жидек өнімді болса, күз ылғалды, өнімсіз болса, құрғақ болатынын, күн райы құрғақ әрі жылы болса, қыстың кеш түсетінін болжауға болады.

	Тағы бір есте болатын жағдай, бұл айда ағаш жапырақтары ерте түссе, қыс та ерте түспек, ал жапырақтар түгел түспесе, қысқы күн райы бір қалыпты, қайың мен емен жапырақтары тегіс түсіп қалатын болса, қыс қаһарлы болмақ. Қайың жапырақтары жоғарғы бұтақтардан бастап сарғайса, көктем ерте келіп, төменнен бастап сарғайса, кеш келетінін де білген жөн.

	Көктеректің жапырақтары тегіс жазылса, қыс суық, ішкі беті жоғары қарай бүріссе, қыс жылы болатындығын, осы айтынғандардың орта деңгейінде болса, қыс қолайлығын көрсетеді. Айдың ортасында күн бұлыңғыр болса, күн жауын- шашынды, ал ашық болған болса, жайма-шуақ күн болады деп күтуге болады.

	Келесі ай – алғашқы үсік жүретін қара суық айы – қазан. Бұл ай жаңбырлы, түні қараңғы, су беті қабыршықтанар, бозқырау түсер ай. Бұл айда кеш піскен жидек, бау-бақша, көкөністердің көпшілігі суыққа ұрынып қалады. Содан да, халықта «Қазан соқты, қазан ұрды» деген сөз қалған. Қазандағы терек жапырақтарын жерге үйірген желді қазанның жапырақ желі, төгілген жапырақтарды – «қазан жапырақ», соққан ызғарлы желді – «қазанның қара дауылы» дейді.

	Қазанның басында жел арқадан соқса, суықтық, түстіктен соқса, жылылық әкеледі, ал батыстан соғылған жел, ылғалдайды, шығыстан соқса, жайма-шуақ күн болмақ; солтүстік батыстан өткір желдің соғуы, келер қыстың қаһарлы боларының нышаны да, қар жауса, қаңтардың соңы мен ақпан басы күн жылы боларын меңзегені.

	Қазанның алғашқы ызғарында жапырақтар сарғаймай, үзілмей тұрса, күн қайта жылынып,күн райы тұрақтанарын біле бер де, жаңа ай туғанда жаңбыр жауса, ай түгел жаңбырлы, қар құрғаққа түссе, тез еритінін, ылайсаңға түссе, жатып қаларын, шие жапырақтары түспеген болса, қар тез еритінін біл. Бұл айда кешке тұман түсіп, тез ыдырап кетсе, қатқақ болар да, күндізгі жауған қар жатпастан ериді дағы, түнде жауғаны ұзақ жатып алады екен.

	Сондай-ақ, пияз қабығы қат-қабат біткен болса және емен мен қайың жапырақтары түгел түспесе, қыс қатаң, қаһарлы, бірден түгел түссе қыс жұмсақ болар деген болжам қалыптасқан.

	Тағы да сол қысқа байланысты, күн күркіреп, найзағай жарқылдаса, қыс қысқа әрі жұмсақ, қарағай мен шыршаның бүршігі аз болса, аязы сынық, күн тұтылса, қыс қатты, алдағы жылғы наурыз, сәуір, мамыр айлары жаңбырсыз құрғақ болар деген болжам бар.

	Қазанның ортасында күн жылынса, жылылық үш аптадай тұрар, ал қар аралас жаңбыр жауса, қаңтарда екі-үш рет жаңбыр жауар, күн ашық жылы болса, келер маусым жаңбырлы салқын болар.

	Жалпы қазанның 20-21-лерінде күн райы салқындай бастайды.

	Күз мезгілінде талтүсте, бекіре балықтар өзеннің құмды жағалауында бастарын судағы құмға тығып, тобымен жиналып, үйездеген жылқыдай бірінің соңынан бірі тізіліп, ұзақ қозғалмай ағынға қарсы тұратын мезгілді «Бекіре ойнақ» атаған.

	Қатты жаңбыр жауып, шағылысқа түскен бұғылардың бойындағы жағымсыз иістен тазаратын қарашаның алғашқы он күндігі, «Бұғының мойын жуары» атанған.

	Қараша – аспан түнерген, жер бауырлап дымқыл тұман түсетін, зілмауыр бұлттар көшетін, қара суық айы. Қараша – күн қысқаратын, ашық шуақты күндер сирейтін, қар кейде жауып, кейде еріп, түнге қарай тоң қататын, жылдың іңірі, қыстың босағасы.

	Бұл айдағы қара жерге қар түспей тұрып соғатын өткір салқын желді – «қара суық» деген.

	Қарашадағы құстардың жылы жаққа қайта бастар уақыты – «Сүмбіленің тууы» амалы. Бұл, солтүстікке қар түсіп, күн суытатын «Қараша қаздың қайтуы» амалымен ұласады.

	Қарашаның 15-і мен 21-інің аралығындағы алты күнінде қыстың алты айын болжаған ерекше ырым да бар. Бұл айдың 17-і мен 18-і күндерінің өз амалы бар.

	Қарашадағы құбылыстарға байланысты: маса ұшырасса, қыс жылы, күн күркіресе қаһарлы, ай тұтылса, қыс суық, ай шалқалап туса, қар қалың түсіп, қаһарлы қыс ұзаққа созылар, ағаш бұтағын қырау басса, ертеңіне қар жауар, шөпке қырау қонса, жаңбыр жауар, қар ерте түссе, көктем ерте келер, найзағай жарқылдаса, келер жаз жаңбырлы болар, кемпірқосақ көрінсе, қыс қатты, көктем жаңбырлы болғанымен, жаз ыссы қуаңшылық болар деген болжамдар бар.

	Қарашаның бірінші он күнінде тоң қатып, салқын жел тұрса, қаңтарға дейін қар жаумас, жапырақтар түспесе, қар ұзақ жатпас, күн ашық болса, қыс жылы, бұлт жиі үйірілсе, желтоқсанның ортасында қатты аяз тұрмақ.

	Ал екіншісінде тұман тез тараса, күн жылынар, қар жауса, қыс қаһарлы, бұлтты және желді келсе, қаңтардың басында қар көп жауар.

	Үшінші он күнінде қар аралас жаңбыр жауса, желтоқсан жылы болар, айдың соңғы күні қандай болса, қыс бойы сондай болар, құдық суы көтерілсе, аяз болар.

	Халықта, қыс алғашқы қардан 40 күннен соң түсер деген бар.

	Қарашаның соңы – желтоқсанның басында болатын алғашқы аязды жұрт, «Қырбастың қызыл амалы» дейді. Үркердің сол жамбасқа келуі желтоқсанның 4-5 күндері болатын алғашқы аяз сол Қырбастың қызылына дәл келсе, Үркердің дәл төбеге қарай біртіндеп шырқай көтерілуі – қыс шілдесі деп аталатын Сары аязға дәл келеді. Жалпы, желтоқсанда боран соғып, қыс күшіне енеді. Әсіресе, желтоқсанның 17-сі мен 23-інің аралығында бір апта бойы көз аштырмай «Текебұрқыл» бораны соғады. Бұл кезде таутекелер тауешкілермен, құлжалар арқарлармен шағылысатын болғандықтан «Текебұрқылдақ» (текебұрқыл) амалы деп аталып кеткен.

	Желтоқсанның 15-20 күндері ауа райы күрт өзгеріп, ақбөкендер мен қарақұйрықтардың текелері үйірге түсіп, бір – бірімен қосақталатын кезең – «Киіктің матауы» аталған. Тап осы кезеңде нөсерлеп жаңбыр жауып, сасай болған ақбөкеннің текелері сасық иісінен тазарады екен. Бұл кезеңдерде жауын- шашын болмай қалса, текелердің көздері ағарып, өліп кетуі де мүмкін екен. Бұл кезеңді – «Киіктің мойын жуары» атаған.

	Желтоқсанның 22-і ең қысқа күн, астрономиялық жыл басы.

	Желтоқсанның алғашқы күні күн райы жылы болса, айдың бірінші он күні жылы, түсте салқындап, бұрқасын көтерілсе, бұл құбылыс ай ортасында қайталанар, ал кешке қарай боран соғып күшейсе, қыс ұзаққа созылмақ та, алғашқы қар нығыз не жаңбырмен араласып түссе, жаз ылғалды, құр қылаулап тұрса, жаз қуаң болар.

	Бұл айда таң шапағы қызғылттанса, жел тұрады дағы, күн құлақтанып батса, ертеңіне күн салқындайды, айдың айналасы шеңберленсе не бұлт желге қарсы көшсе, қар жауады, ал қар жапалақтап жауса, күн бұлыңғырланып, күн бұзылады.

	Күн құлақтанып, түтін тік ұшса, жұлдыздар анық көрініп, жиі жымыңдаса, аяқ басқан қар қатты сықырласа, будақ бұлттар көкжиектен өркештене көтеріліп көрінбей кетсе, аяз боларын біле бер.

	Тынық күннің өзінде шыршаның құрғақ, ұзын бұтақтары иілсе, күннің айналасы шеңберленсе боран соғуының белгісі деп біл.

	Желтоқсанның 25-і мен 5 ақпан аралығы, сақылдаған сары аяздар болатын әсіресе қаңтардың соңғы күндері, ең суық 40 күн – «Қысқы шілде» немесе «Кіші шілде» атанған.

	Ең қатал әрі суық ай саналатын қаңтарды – күннің тұқырып, қаңтарыла байланып, ары қарай қысқармайтынын ескеріп, қаңтар атағаны белгілі. Қаңтар қысты қақ бөледі. Бұл айда түс мезгілінде, күн көзі аспанның оңтүстік жағында ең биік деңгейде болып, қаңтарылған аттай, көкжиекке жақындамайды. Қаңтарда күн қысқарып, түн ұзара береді. Бұл айда күн құлақтанып шықса, қорқуға негіз бар, боран соғады, немесе қатты аяз болады. Ал күн құлақтанып батса, күн райы жылы болады деп күткен.

	Қаңтардың алғашқы күндерінде күн райы өзгеріп, қар жауып, сырғақ болып, сырғыма жүреді. Бұл халықтың айтуында, «күн найза бойы көтерілді» дейтін кезеңді «Күннің таласуы» кезеңі атаған. Қаңтардың 10-ны мен 25-інің арасы – үркердің тас төбеге шығатын, қазақтың нағыз Сары аязы атанған мезгіл.

	Айдың соңына қарай, сары аяз боларын күткен. Қазақта «қаңтар – аязды, ақпан – боранды» және «қаңтар бөгет салса, ақпан оны бұзады», деген түсінік қалыптасқан.

	Қаңтарда күн құлақтанып туып, бұлт төмендеп, ай төңкеріліп туса, орман желсіз күннің өзінде сықырласа, тұман биік көтерілсе, аяз боларының нышандары деп ұққан жөн.

	Қаңтардың алғашқы күндері аяз болса, жаздың бірінші күндері аптап ыстық, ай тік туса, күндер қолайлы, шалқайып туса, жайсыз, ұйтқыған боран жиі соқса, жаз жауын-шашынды, құрғақ шыңылтыр аяз тұрып, өзен суы тартылса, жаз аптапты, қуаң болар.

	Қаңтардың ортасында жұлдыз көп болып жарқырап, әрі жиі көрініп тұрса, суық ұзаққа созылып кетер де, жаңбыр жауса, жыл жауын-шашынды болып, күн ашық, шықырлаған аязды болса, жаз құрғақ, қуаң болмақ деген болжамдар бар.

	Айдың соңғы он күнінде оңтүстіктен жел соқса, жаз жасынды болып, қар жауса, жаз сулы, шық түсіп, еріген сүмелек мұз жиі салбырап, әрі ұзын болса, жаз ылғалды болып, күн шығып, жылынса, жыл құстары ерте оралып, көктем ерте шығар.

	Ат құлағы көрінбейтін ақыра келген ақ боранның күш алатын кезі – ақпан. Ақпандағы күндердің райы өте құбылмалы, аумалы-төкпелі болғандықтан, ақ ықпа сөзінен, ақпан атаған. «Ақпанда күн ат адымдай ұзарады» және «ақпан – бір бүйіріңді қыздырса, екінші бүйіріңді мұздатады» деген де сөздер қалған.

	«Жақсылығына барса – құт, жамандығына барса – жұт» айы. Үркер ауатын ақпанның 3-і мен 5-інің арасы күн райы өзгереді.

	Бұл айдың орта тұсын, халықта «Итбалықтың кіндік кесері немесе қатырмасы» атап кеткен. Себебі бұл кезде, қатты суық пен қақаған аязды, боранды күндерге қарамай, Каспий итбалығының аналықтары мұз үстіне шығып күшіктейді екен де, ақкүшіктердің кіндігі мұзға жабысып үзіліп түседі екен.

	Ақпанның 15-і – қыс пен көктемнің алғаш тоғысар күні. Бұл күнгі күн райына қарап, көктемнің күн райларын болжауға болады. Бұл аралықта қар жауса, көктем жаңбырлы болар деп күтілген. Бұл айдағы қазаққа белгілі қыс амалы ақпанның 17-і мен 23-інің арасында өтетін «Бөрі сырғақ» бораны. Бұл күндерде жауын жауып, арты сырғақты (ұсақ түйіршікті) қарға айналады. Бұл кезеңде қасқырдың арланы мен қаншығы жұп құрып ұйығып, 62 күннен соң, қасқыр бөлтірігін туады.

	Ақпан – қыстан көктемге орын берер ай есебінде өте тұрақсыз. Аяздың беті қайтып сына тұрып, кейде аспан түнеріп жапалақтап қар жауа салуы таң емес. Бұл айдың түнде, таң алдында соғар бұрқасыны мен шуақты күндері алма кезек. Айдың аяғында аяз айылын жиып, қыс қаһарынан айырылады.

	«Ақпанда күн ат адым ұзарады» деген мақал қалған. Ақпан боранды да, наурыз – жылауық.

	Сондай-ақ бір жағдай, біз үшін ақпан жай ғана ай аты болса, көшпелі қазақ тұрмысында ақпан арпалыспен өтетін, көңіл күдік пен алаңға толы кезең екен. Сол себепті де, «Ақпан ақырып келеді, жан-жағын жапырып келеді», «Ақпанның ақ түтегі» деп, қыстың бұл мезгілінен сақтанған.

	Ақпанда жұлдыз быжынап көрінсе, қыс ұзаққа созылмақ та, сол жұлдыздар жымыңдаса, боран соғар, жарқыраса, аяз, күңгірттенсе, жылылық болмақ. Қырау түспей жатып, күн желді болса, боран болар. Жалпы ақпан салқын әрі ылғалды болса, алдағы тамыз ыстық болар.

	Ақпанның соңғы жартысында күн ашық болса, алдағы жаз қуаң, жер көлкілдеп, ылғал мол болса, жаз отты, дала қарлы болса, жер нәрлі болып, қар қалың жамылса, сәуір суға толады.

	Қыста қырауға қарап та күн райын болжауға болады екен. Мысалы, қырау қалыңдаса, кешікпей қар жаумақ. «Қардың белгісі – қылау», «Қарды қылау өсіреді» дегендей, қылаулай жауған қар ұзаққа созылуы мүмкін. Қардан кейін қырау, қылау көбейіп, күн шаңытса, күн жылынады. Қырау түспей, күн желді болса, боранды күте бер. Қыс кезінде кешкісін, аспанда жұлдыз быжынап көрінсе, қыстың ұзаққа созылуы мүмкін. Ал жұлдыз жымыңдаса, кешікпей боран соғар, жарқыраса аяз болар, күңгірттенсе, күн жоқ тоңар деген де түсінік қалыптасқан.

	Наурыздың 4-і мен 5-і күндері – Үркердің жамбасқа батуы, жылымық болатын күндер. Ал күн райы күрт өзгеретін, доңыздар ұрпақ беретін, наурыздың 6-8 күндерін, халықта «Доңыздың толғағы» атаған екен. Наурыздың 8-9 күндерін – Үркердің оң жамбасқа түсіп, толқыма өткеннен кейінгі шақты қазақта, «Түске дейін мүйіз, түстен кейін киіз» деп атаған.

	Наурыздың 17-мен 21-інің аралығында болатын жауын-шашынды күндер – «Бес қонақ». Бесқонақ өте салысымен, ел арқасын кеңге салып, көктемгі атқарылатын істеріне дайындалады. Бұл туралы «Сандар түзген тұжырымды топтамаларда» тоқталатын боламыз.

	Міне құрметті оқырман! Табиғат пен адам – егіз ұғым. Табиғатты адамды әлдилер ана десе де болады. Оның тылсым сырын түсініп, аялап, қорғау әркімнің де борышы болуы керек. Сіздерге халық аузындағы табиғат таңғажайыптарына байланысты, тәжірибе тезінен өткен тәсілдерді баян етуге тырыстық. Бір жыл ішіндегі болатын табиғи құбылыстарға тән ұлттық ұғымдарды әркім де есінде сақтап, ой елегінен байыптап өткізіп, біліп жүргенінің еш артықтығы болмас дейміз. Мұны өмірге қажеттілік ретінде түсінсек, ұтылмасымыз ақиқат.





АЙЛАРДЫҢ ДА ҚҰПИЯ СЫРЫН БІЛЕЙІК




	Дүйсенбіден басталатын жеті тәулік аптаны құраса, апталардан ай туады. Ай – қасиетті аспан денесі. Айлардың өзі әр түрлі болады. Аспан ашық болса да, Ай көрінбейтін түндер де бар. Бұл кез, жаңа айдың басы. Осы күндерді бабаларымыз өліара деп атаған.

	Алғашқы күні айдың жіңішке орағы көрініп, келесі күндерде орақ үлкейіп, өсе береді. Жеті күнде ай орағының дөңес жағы оңға қараған жарты дөңгелек қалпына келеді. Бұл айдың бірінші ширегі.

	Алға жеті күн өткенде, Ай толық дөңгеленеді. Бұл - толық ай.

	Толық ай – айдың он төрті. Ай оң шетінен кетіліп, жеті күн өткенде сол жартысы қалып, төртінші ширекті көрсетеді.

	Осы бетімен кеміп, таусылып, жаңа ай туады. Жаңа айды көргенде: «Ай көрдім, аман көрдім! О Алла, жаймашуақ заман бергін!» немесе, «Ескі айда есіркедің, жаңа айда жарылқа! Жайлы күн сыйла халыққа!» – деп қол жайып, бетін сипауға әдеттенген екен. Сондай-ақ, «О, Алла! Туған айдай, шыққан күндей жарылқа. Басты аман, бауырды бүтін қыл, отыңа оралтпа, суыңа сүрінтпе. Тірілерге жиған бер, өлілерге иман бер!» деп те жатады.

	Айдың әр түрлі өзгерген көріністерін фазалар деп атайды. Фазаларға қарап, айдың неше жаңасы, әрі ай көрінбейтін түн – өлара екенін, немесе ендігі жаңа ай қашан туатынын айтуға болады.

	Айдың бір фазадан, немесе бір өларадан екінші өлараға, бір толық айдан келесі толық айға дейінгі уақыт – айлық ай болады.

	Айдың Жерді айналып шығар уақытын – жұлдыздық ай дейді.

	Айлық айымыз жұлдыздық айдан артық. Себебі, Жер қозғалмай оны Ай айналар болса, айлық ай мен жұлдыздық ай бірдей болған болар еді. Ал Жер қозғалыста болып, Күнді айналып жүргендіктен, Ай Жерді бір айналып келгенде, Жер бұрынғы орнында болмай, өз орбитасымен ілгері кетіп қалады. Алғашқы шыққан тұсына жету үшін, Айға қосымша екі күн керек екен. Сондықтан да айлық ай, жұлдыздық айдан артық.

	Бабаларымыз Күн мен Айдың қозғалу реттерін, көптеген жұлдыздардың туу, бату уақытын және көрінетін орындарын жақсы білген. Ен далада жұлдыздарға қарап жол табу әдісін де меңгерген.

	Күннің көрінерлік жолында 12 шоқжұлдыз бар. Олардың әрқайсысында Күн бір айдан болады. Тұсына Күн келген кезде, Күн бойындағы осы 12 шоқжұлдыз, Күн тасасында көрінбей қалады.

	Бұл 12 зодиак шоқжұлдызды қысқаша зодиак деп атап, грек ғалымдары хайуандардың аттарын берген.

	Халық арасында күн райын болжайтын және уақыт есебімен шұғылданатын арнайы есепшілер ұрпақтан қалған тәжірибелерді жинақтап, жыл сайын табиғат құбылыстарына бақылау жасап,күн райын болжайды. Олар толық жыл есебін жүргізіп, маусымдық жұмыс кезеңдерін белгілейді, қысты болжайды. Әр айдағы күннің шұғыл бұзылатын кезеңдерін алдын ала болжап, жұртты хабардар етіп отырады. Жыл айларын дұрыс есептеу үшін Айдың қозғалысын үнемі бақылап, айды үш ондыққа бөлген. Айдың алғашқы жеті тәулігін «бір жаңасы» деп санап, сегізінші тәулігінен бастап, алғашқы ширегі дейді. Ол жеті – тоғыз тәулік. Мұнан кейін толған Ай толық көрініп, түндер сүттей аппақ жарық болады. Бір жеті өткен соң ай кеми бастап, соңғы ширегіне өтеді. Айдың кеми туатын осы шағы –«Айдың қорғалуы». Айдың өліарасы – ескі айдың бітіп, жаңа айдың әлі көріне қоймаған кезі – өліара атанған.

	Жаңа айдың тууы, толысу, өлара шағына қарай отырып та, ауа райын болжап отырған.

	Өмір тәжірибесіне жақын бұл айлар арқылы, халық, қардың еруін, көктің шығуын, өсімдіктердің толуы мен солуын, салқын түсіп, аспанды сұр бұлттар торлап, күздің келуін, қар жауып, аяз бен боран кезектесіп, қыстың түсуін біліп отырған.

	Ай шалқайып туса, «өзіне жайлы, шаруаға жайсыз бопты» -деп, ауа райының жайсыз, суық боларын меңзеген. Халық арасында: «Ай шалқасынан туса, ай бойы аяз» деген мақал тегін айтылмаған. Ал еңкейіп туса, туған айға қарап, «өзіне жайсыз, шаруаға жайлы» - деп, айдың жылы, жайлы боларын біліп отырған.

	Айдың үш жаңасында ай толығырақ болып, өңі ағарып, екі ұшы доғалдау болып, тік көтерілсе, сол айда борасын, жел, жауын-шашын аз боларын болжаған.

	Ай шалқақ туып, екі ұшы сүйірленіп, өңі ашық болса, онда ай желді, борасынды, жауын-шашынды боларын күткен.

	Ай туған кезде, бұрынғысынан үлкендеу көрініп, сәулесі қызғылт болып келсе, жауын жауардың белгісі екен.

	Толған ай ашық болса, күн жылы ауа райы жақсы болады.

	Айдың қызыл түспен қорланған шеңбері кеңейіп барып жоғалса, ертеңіне күн ашық болады.

	Қазіргі қолданыстағы айлар жүйесін ретімен, ұзақтығын көрсете отырып, орысшасы мен бұрынғы ескіше жұлдыз, зодиак айларын көрсетіп, сәйкестігін салыстырар болсақ, мына төмендегідей болады екен:

	Айлар жүйесінде жылдың басы – әрдайым күн мен түннің теңелу күні – Амалдың (Хамал) бірі, біздіңше 22 марттан келіп отыратынын ескеру керек.

	Тоқты – орысша Овец немесе Овен, бұл ай 31 күннен тұратын наурызға, орысша – март, ескіше – Амал, кейде Хамал аталған айға тура келеді. Халықтың:

	«Наурызда Самарқанның көк тасы да жібиді» - дейтін айы осы.

	Біздің халқымызға ғана емес, бүкіл түркі әлемі үшін әрі шуақты, әрі мерекелі ай – Наурыз көктемнің алғашқы айы.

	«Наурыз» сөзі парсының «нау»-жаңа, «руз»- күн деген екі сөзінен шыққан.

	Бұл айда күн ұзара бастағандықтан, оны ата-бабамыз «күнсары» деп те атаған.

	Бұл ай күн мен түннің теңелетін, жақсылықтың бастау алатын айы. Наурызды «көктем туды» деп те атай береді. Бұл жақсы күн туды, төл туды деген мағына береді.

	Торпақ – орысша Телец, қазақша 30 күндік көкек, орысша – апрель, ескіше сәуір - өгізше, халықтың «Сәуір болмай тәуір болмас» дейтін, көктемнің екінші айы. Осы мезгілде көкек құсы алғаш шақыра бастағандықтан, көкек айы деп аталып кеткен. Кейіндері сәуір сөзімен алмастырылған. Сәуірдің арабша аты «өгіз» деген мағынаны білдіреді. «Өгіз» - күн жолындағы шоқжұлдыздың аты.

	Егіздер – орысша Близнецы, қазақша 31 күндік «Мамыр – жыл құстарының балапаны» -деген мамыр, орысша – май, ескіше зауза – жаңа жылдың үшінші айы. Бұл ай, көктемнің құлпырып, жайнап тұрған ең сұлу кезі. Бұл айда күн нұрын шашып, жер бусанып, өсімдік біткен көктеп, жайнап, малдар төлдеп, құстар ұя салып, балапан басады. Халқымыз барлық мал біткеннің балаларын – төл деп, құс балапандарын – мамыр деп атайды. Айдың мамыр атауы осы сөзден шыққан да болу керек.

	Ескі түркі тілінде мамыр сөзі – тоқшылық, семіру деген сөздермен ұғымдас екен.

	Шаян – орысша Рак, қазақша 30 күндік маусым, орысша – июнь, ескіше саратан – су шаяны – жаңа жылдың төртінші айы. Жаз мезгілінің бірінші айы.

	«Маусым» сөзі – үндінің «маусын» деген жұлдыздарының атауынан шыққан екен. Араб халқында да осындай сөз бар екен. Оның қазақша мағынасы - «мезгіл».

	Бұл айды отамалы деп те атаған. Бұл атау жердің оты молайып, қуаты артуына байланысты шыққан.

	Маусым жаздың алғашқы айы болғандықтан, кей жерлерде оны жаз шықты деп те атайтын көрінеді.

	Арыстан – орысша Лев, қазақша 31 күндік шілде, орысша – июль, ескіше әсет – жылдың бесінші айы. Парсы тіліндегі «чіллә» деген сөзден шыққан. Маусым айының соңғы бес күні мен тамыз айының алғашқы бес күнін қосып, «қырық күн шілде» аталатын ай.

	Бикеш – орысша Дева, қазақша 31 күндік тамыз, сарша-тамыз болып та айтылатын, орысша - август, ескіше әзра немесе сүмбіле, бұрынғылардан қалған «Сүмбіледе су суиды», «Сүмбіле туғанда қой үркеді» деген сөздер қалған, «Сүмбіле туар жылтиып, мал семірер құнтиып» деген ешкінің жұнтиып өте жақсы семірер айы.

	Тамыз сөзі ежелгі еврейдің «таммуз» сөзінен шыққан деседі. Сөйтіп біздің тілімізге күйдіру не сары деген ұғымда жетеді. Қазақтар бұл айды «саршатамыз» деп те атап кеткен. Сарша сөзі ежелгі түркіше – «сары шақ» мағынасын білдіреді. Таразы – орысша Весы, қазіргі атауы – Мизан, қазақша 30 күндік қыркүйек, күйек ағытатын, орысша – сентябрь, ескіше де мизан – қоңыр күздің бірінші айы. Қыркүйек сөзі мал өсіруге байланысты шыққан атау. Қой мен ешкінің төлдеу уақытын көктемге келтіру үшін, шаруалар қошқар мен текеге күйек байлап, қырда бағып, өргізіп отырған. Содан «қыр» мен «күйек» сөздері бірігіп, ай атауы болған.

	Бүйі – орысша Скорпион, қазіргі атауы – Сарышаян, қазақша 31 күндік қазан, орысша – октябрь, ескіше-ақырап. Парсы тілінде «күз» дегенді білдіреді. Бұл айда егін орылып, жеміс-жидек жиналып, қамбаға, қазанға түседі. Ал, пісіп үлгірмеген көкөністер мен жиналмай қалған егін суыққа ұрынып, үсіп, жарамсыз болып қалады. Мұны халықта «қазан ұрды» деп атайды.

	Мерген – орысша Стрелец, қазақша 30 күндік қараша, орысша – ноябрь, ескіше қауыс-садақшы, қазақтың «Қараша-қауыс кәрі құртаңды тауыс» дейтін – күздің соңғы айы. Бұл айда жердің оты кетіп, бет-бедері қоңырқай тартатын кез. Ай атының қараша атануы да осы қалыпты меңзейтіндей. Қарашада жауған қарды халықта, «қарашаның қары» атайды.

	Ешкімүйіз – орысша Козерог, қазақша 31 күндік желтоқсан, орысша – декабрь, үлкендердің «Джәди айы жебедей жерге тығады» дейтін, ескіше джәди – қыстың алғашқы айы. «Жел» және «тоқсан»деген түркі сөздерінің бірігуінен шыққан. Бір тоқсанда үш ай болатындықтан, боранды үш ай келді деген ұғымды білдіреді.

	Суқұйғыш – орысша Водолей, қазақша 31 күндік қаңтар, күннің қысқара алмайтын, қаңтарылған аттай байланатын, орысша – январь, ескіше дәлу – қыстың екінші айы. Қаңтар – ескі түркі сөзі. Осы айдан кейін күн ұзара бастайды. Халықта: «Қаңтарда күн қарға адым ұзарады» және «Қаңтар ауса, қар тұрмас» деген де бар.

	Балықтар – орысша Рыбы, қазақша 28 кібісе жылда 29 күндік акпан, орысша – февраль, бабалардан «Үт келді – жұт келді», «Жақсылығына алса құт, жаманшылығына алса - жұт» деген сөздер қалған, ескіше үт немесе хұт – қыстың соңғы айы. Қазақтың «ақ ықпа», яғни, боран деген сөзінен шыққан.

	Тағы бір ойда жүретін жай, жылдың төрт мезгіліне сәйкес келетін айлардың ұзақтығын өзіміздің саусақтарымыз арқылы анықтауды да біліп жүргеннің артықшылығы болмас.

	Бас бармақтан басқа төрт саусақтағы буын саны үштен болғандықтан, барлығы он екі. Осы жайды ескере отырып, балаларға сан үйретуде қолданатын балаң үйрек – сұқ саусақ – көктемнің наурыз, көкек, мамыр айларына сәйкес келеді екен. Ал ортан терек – ортан қол – жаздың маусым, шілде, тамыз айларына, шылдыр шүмек – аты жоқ қол – күздің қыркүйек, қазан, қараша айларына, кішкене бөбек атап жүрген – шынашақ – қыстың желтоқсан, қаңтар, ақпан айларына сәйкес келеріне көз жеткізуге болады.

	Назар салар болсақ, әр саусағымыздың салыстырмалы ұзындығы, жылдың әр мезгіліндегі күннің ұзақтығын көрсетіп тұрғандығына көз жеткіземіз. Күн мен түннің ұзақтығының теңелетін айлары: наурыз бен қыркүйек. Сәйкесінше, бұл айларға тән сұқ саусақ пен аты жоқ қолдың ұзындығы да орташа. Ал, қолымыздағы ең ұзын саусақ – ортан қолдың бірінші буыны, күннің ұзаруы 22 маусымға сәйкес келетін, сол маусым айын көрсетіп тұр. Сондай ақ, желтоқсан айында келетін ең қысқа күн – 22 желтоқсан, ең қысқа саусақ, шынашақтың бірінші буынына сәйкес келіп тұр.

	Міне, осы баяндап өткен он екі айлық уақыт өлшемі жыл құралса, осындай жүз жыл – бір ғасыр боларын бәріміз де білеміз.

	Уақыт есебін жүргізуде 19 бен 28 санының өз орындары бар.

	Әрбір 19 жылда ай орағының фазалары қайталанып, айдың сол күніне келіп отыратындықтан, 19 санын «Ай дөңгелегі» атаған.

	Тап осындай, әрбір 28 жылда, апта күндері, айдың сол күнінде қайталанып отыратындықтан, 28 саны «Күн дөңгелегі» аталғанын да біліп жүрейік.





КҮНГЕ ДЕ ҚАРАП БОЛЖАЙЫҚ




	Күн – қасиетті аспан денесі болып саналады.

	Бабалар күн арқылы да, күн райын болжап келген. Мысалы:

	Таңертең аспан ашық, күн ақшылтым, сәулесі өте өткір болып келсе, күн райы бұзылмай, күн жақсы боларын білген.

	Таңертеңгі күн күндегісінен үлкендеу көрініп, қызыл күрең өңге боялып, сәулелері жоғары шашырап тұрса, сол жылы жаз жауынды, қыс қарлы болады деп күткен.

	Күн шыққанда және батқанда да екі жағынан бірдей тік сәулеленіп өңді болып көрінсе, кешікпей күн суытады.

	Күн батарда әр жерінен шоғырланған сәулелер көрініп, шарбы бұлт тәрізді сәулеленсе, күн райының бұзыларын білген.

	Күн күлгінденіп батса, күшті жел болу белгісі.

	Күн шығар алдында бұлыңғыр болса, бұл күні тұмша ыстық болады деп күткен жөн.

	Күн батарда күлгін, алтын түсті болып, артынша жасыл күлгінге айналып батса, ертесіне түн салқын болып, күн жайлы, жауын – шашын болмайтындығын болжаған.

	Күн құлақтанар болса, күн суытып, боранды немесе аязды күндер келерін білген.

	Күн кешке құлақтанып батса, ертеңіне күн райы жақсармақ.

	Күн батар кезде, аспан бұлтты болғанмен де, аспанның оң жағы бұлтсыз болса, күн бәрібір ашық боларын тұспалдаған.

	Күн қызарып батса, ертеңіне аспан ашық, жайлы күн болады.

	Күн бұлттың ар жағына барып қызарып батса, жазда жауын жауып, қыста боран соғарының белгісіне балаған.

	Күн батарда, бұлттар бытыраса, түнде жауын жаумақ.

	Күн үш күн бойы қорланып көрінсе, жел күшейіп, аспан түнеріп, жауын- шашын боларын, қыста қар боларын күткен.

	Қорланған сәуле шеңбері азайса, кешікпей жауын жауарын, үлкейсе, жауын кешеуілдеп сейілерін білген.

	Күн батарда көкжиектен қызыл шапақ атып, ашық болса, күн райы жылы боларын білген.

	Күн көзі мұнартып шықса, ыстық көтерілерін күткен.

	Күн қызыл шапаққа оранып батса, ертесіне ыстық боларын болжаған.





ЖҰЛДЫЗДАР ҚАНДАЙ СЫР АЙТПАҚ?




	Бұлтсыз түнгі аспанға көз жіберер болсаң, солтүстіктен оңтүстікке созылып жатқан ақшыл жолақты көрер едің. Бұл жолақтың атауы – Құс жолы. Астрономия ғылымы оны Галактика деп атаса, орыс тілінде «Млечный путь» деп аталады. Жыл құстары жыл мезгілінің өзгеруіне байланысты жер ауыстыруда осы жолақтың бағытымен ұшады екен. Миллиардтаған жұлдыздардың жарығынан құралған Құс жолы күзде айқын көрінеді. Аспан әлеміндегі жерге жақын жұлдыздардың көбі, осы Құс жолының бойында орналасқан.

	Сонан кейінгі, «Жетіқарақшыны таныған жеті қараңғы түнде адаспас» делінген, аты көпке тараған, орысша «Большая Медведица» атауын алған, төрт түлігін күзетіп, мал баққан қазақ халқы «Түнгі аспан сағаты» аталған, түні бойы Темірқазық жұлдызын айнала қозғалатын, жеті жарық жұлдыздар тобынан құралған, шөмішке ұқсас, дүниенің солтүстік жарты шарында орналасқан шоқжұлдыз – Жетіқарақшы.

	Ай көрінбеген кезде де, күнде аспаннан аз да болса жарық беріп, түнімен жарқырап тұратын, шаруа адамы көкке қарап-ақ, уақыт шамасын айыратын, жалғыз жүрген адамға сүйеніш, медет, ес болатын – жеті күзетші осы Жетіқарақшы. «Жетіқарақшы жамбасқа ойысыпты» деген секілді орын ауысуларына сүйеніп, уақыт пен ауа райы туралы болжайды.

	Темірқазық – осы шөміштің сабындағы соңғы және ең жарық жұлдыз. Бұл қозғалмайды. Ал Жетіқарақшы болса, түні бойы Темірқазықты айналып отырады. Жетіқарақшы Темірқазықты айналып, Үркерге жақындағанда таң бозара бастайды.

	Жұлдызды аспан картасын көне қазақ халқы Темірқазықтан бастайды. Темірқазық – бабалардың түнде жол жүрудегі бағыт-беталыстарын бағдарлайтын астрономиялық компасы іспеттес. «Темірқазықты бетке ал» немесе «Темірқазық сол иығыңда болсын» деп жол сілтеген. Ал Жетіқарақшы, сағат қызметін атқарған. Түнде оның қайда тұста, таң ата қайда болатынын білген. Кішіқарақшы шөмішінің сол ұшында Ақбозат, оң ұшында Көкбозат жұлдыздары орналасқан.

	Көктемде, таң алакеуімде Жетіқарақшының төрт жұлдызы Темірқазықтың үстіне шықса, жазғы таңда ол орнынан ауып, Жетіқарақшы Темірқазықты өте қысқа айналып, күншығысқа қарай еңістеп жүзеді. Күн мен түннің күзгі теңелуінде Жетіқарақшы көкжиекке төніп, таңда төрт жұлдыз биіктеу өрлеп, үшеуі қайта Темірқазықтың астына түседі. Ал күн қысқарған қыс мезгілінде ұзаңқырай айналып, күншығысқа қарай өрлей жылжып, таңғы алаң-елеңде тас төбеге шығады.

	Жетіқарақшы наурыз бен сәуірде ашық, жарқырап көрінеді.

	Тууы мен батуын ұдайы бақылап, қадағалап, шаруалар әр маусымда жұмыс жүргізуді соған қарап сәйкестендіретін, Торпақ шоқжұлдызының құрамына кіретін, бір-біріне өте жақын орналасқан, қараған кезде оп-оңай көзге түсетін бір шоғыр жұлдыз – Үркер. Қазақтардың бөлініп қалған топты үркердей дейтіні осыдан. Үркер, орысша атауы - Плеяды алабында 500-ден астам жұлдыз бар екен. «Үркер туды», «Үркер көтерілді», «Үркер жамбасқа түсті», «Үркер көрінді» деген секілді тіркестер де бар. Іңірде, Үркер – күз басында (қыркүйекте) шығыстан, қыс басында (желтоқсанда) төбеден, көктем басталғанда (наурызда) батыстан көрінсе, жаз басы (маусымда) мүлде көрінбей кетеді. Бұл кезді халық:

	«Үркердің жерге түсуі» дейді. 40 күнгі аптап ыстық шілде, Үркердің осы кезіне сәйкес келеді. Халық арасында Үркерге байланысты «Үркер жерге түспей, жер қызбайды», «Үркер жерге түсерде қой қырқылады», «Үркерлі айдың бәрі қыс», «Үркер туса, сорпа ас болады», «Үркер көтерілгенде шөп те көтеріледі, бидай бас тартады» т.с.с ұғымдар қалыптасқан. Егер осы қырық күн шілдеде жаңбыр көп жауса, Үркердің суға түскені, аз жауса, жерге түскені. Ал шіліңгір ыстық болса, тасқа түскені деп есептелетіні де бар.

	Қазақ қауымы уақытты үркер бойынша жүргізетін жүйесін «тоғыз есебі» деп атайды. Айдың үркерді басып өтуі «тоғыз» (тоғау) делінеді. Ай тоғағанда үркер айдың ар жағында тасада қалады да көрінбейді. Ай тоғауы үш күнге созылады: бірінші күні тоғайды, екінші күні ауыл үй қонады, үшінші күні өріп шығады, ай ақырын жылжып үркерден өткеннен кейін тоғыз аяқтайды. Тетелес келетін екі тоғыз аралығындағы уақытты қазақ халқы тоғыс айы дейді. Бір жылда 13 тоғыс айы келеді. Одан жаздағы Үркер көкжиектен төмен түсіп кететін 40 күндегі екі тоғыс көрінбей қалады. Он бірі көрінеді. Тоғыс айы жиырма сегіз күн (28 күн, 7 сағат, 43 минут) болады. Тоғыс айларының аттары былай аталады: жеті тоғыс – наурыз, бес тоғыс – көкек, үш тоғыс – мамыр, бір тоғыс – маусым, жиырма үш тоғыс – шілде, жиырма бір тоғыс – тамыз, он тоғыз тоғыс – қыркүйек, он жеті тоғыс – қазан, он бес тоғыс – қараша, он үш тоғыс – желтоқсан, он бір тоғыс – қаңтар, тоғыз тоғыс – ақпан.

	Жыл айларының күні сол қай шоқ жұлдыздардың тұсында болса, сол шоқ жұлдыздардың атымен «жұлдыз есебі» аталады.

	Жеті жұлдыздан құралатын, Жетіқарақшыға ұқсас, соған жақын орналасқан, бірге туып, бірге бататын, кішірек тағы бір «шөміш» - Кішіқарақшы атын алған, орысша «Малая Медведица» жұлдызы бар. Жетіқарақшыда басы оң жаққа қараса, сабы сол жаққа қараған. Ал Кішіқарақшыда керісінше орналасқан. Кішіқарақшының сабының ең шетіндегі әжептәуір жарық жұлдыз жоғарыда тоқталған – Темірқазық. Ол - бір орында тапжылмай, жылжымай тұратын, бірден бір жұлдыз. Ал басқа жұлдыздар, арқандаулы аттай оның төңірегінде айналып жүреді. Темірқазықтың орысша атауы – «Полярная звезда» аталса, арабша Құтыб аталып, аспан әлемінің солтүстігіне тұрақты орналасқан.

	Жетіқарақшының бір бүйірін ала жайғасып, күндіз-түні оны қорғап жүретін ұсақ жұлдыздар шоғырын, халқымыз Қырыққарақшы атағанын да біліп жүргеніміз абзал.

	Жеті қат көкке кіретін бес үлкен планета: күн шығардан бұрын шығар, Күнді 87 тәулік 53 сағат 7 минутта айналып шығатын, Болпан деп те атайтын, Меркурий (Кіші Шолпан), таң алдында туатын, Күнді 224 тәулік 18 сағат 17 минутта айналып шығатын, күн батарда батыстан көрінген жағдайда, «Тұл қатын» аталған – Шолпан (Венера), іңірде де, түн ортасында да тууы мүмкін, Күнді 11 жыл 314 тәулік 22 сағат 4 минутта айналып шығар, он екі жылдық хайуанаттар мүшелдерінің пайда болуымен елде Есекқырған атанған, Күнді айналып шығу уақытымен байланыстырылған жарық жұлдыз – Юпитер, Күнді 686 тәулік 23 сағат 13 минутта айналып шығар жұлдыз – Марс, және Сатурн жұлдызы.

	Бұрыннан ақ, бабалар келер жылдың қалай басталып, қалай аяқталарын мезгілдегі таңның атуы мен күннің батуы, жұлдыздар жарқылы және Құс жолының орналасу қалыбы мен Шолпанның тууына қарап, біліп отырған. Сондай-ақ, төрт түлік малдың әрекеттері арқылы күннің райын болжаған.

	Мысалы, қыс қатты болатын жылдары құстардың улап-шулап топтанып, жылы жақтарға ерте қайта бастап, су құстарының мезгілінен бұрын келуін – ерте көктемнің хабаршысы деп түсінген. Ал қарақұс пен сауысқан секілділер ерте келсе, көктем кешігіп шығарын болжап, мал шығынына жол бермеуге әрекеттеніп отырған. Сондай-ақ, күн қызарып шықса, күн суытарын керісінше, көктем айларында күн қызарып батса, ауа райының жақсы боларын білген. Жұлдыздар быжынап көрінсе, қыс ұзаққа созылар деген.

	Қазақ халқы басқа жұлдыздар арқылы да мезгіл мен ауа райын ажырата алған. Мәселен, тамыздың 22-сінен қыркүйектің 21-іне дейінгі аралықта түнгі аспандағы жұлдыздарға тағы бір жұлдыздың осыншама анық көрінетін жұлдызы – сүмбіле қосылады. Қазақстанның түнгі аспанында шығыс оңтүстіктен қыс бойы сәулесін шашып тұрады. Қазақ халқы бұл айдың алғашқы жартысын «Лақ Сүмбіле», екінші жартысын «Теке Сүмбіле» деп атайды.

	Тамыз айында Сүмбіленің суы жүретін болғандықтан «Сүмбіленің суы жүріп пе екен?» - деп сұрайтын болған. Сүмбіле жаңбыры өткен жердің көдесінің түбі көк, малға от болады.

	Бұл жұлдыз туған шақтан бастап өзен-көлдердің суы ептеп салқындайды. Сүмбіленің аспанда көрінуі қыстың алғашқы лебімен тұспа-тұс келеді. «Сүмбіле туса, су суиды» дейтін Сүмбіле жұлдызының тууы – жаздың аяқталуының белгісі. Бұдан кейін Таразы жұлдызы көрінеді. Бұл жұлдыз туралы да «Таразы туа таң суыр» деген сөз бар.

	Сүмбіле туған соң суда сүлік өле бастайды. «Сүмбіле туса сұмпиып, ат тойынар құнтиып» деген бабалардан қалған сөз, күн салқындауына байланысты жылқылар үшін шыбын-шіркейсіз мезгілдің басталатынын, сүліктердің өліп, жылқылардың жайылуына кедергілердің болмайтынына сәйкес айтылған сияқты.

	Сүмбіле жерге өте жақын орналасқандықтан, жерден қарағанда ең жарық көрінетін жұлдыз. Ол аспанның орталық жарты шарына орналасқан және күнге де жақын жұлдыздың бірі. Сүмбіле екінші жарық жұлдыз Канопуске қарағанда екі есе артық жарқырайды. Оның диаметрі Күннен екі есе үлкен, жарқырауы Күн жарқырауынан 25 есе артық.

	Сүмбіле қосаржұлдызы 300 миллиондай жылдық тарихқа ие.

	Ол алғашқыда екі көк түсті жарық жұлдыздардан құралған. Кейіндері өз энергиясын сарқып, алып қызыл жұлдызға айналған. 120 миллиондай жыл бұрын сыртқы қабаты үздіксіз жеміріліп, қусырыла келе қазіргі қалыпқа айналған екен. Әр айдағы күн райының шұғыл өзгеретін боранды, дауылды, қарлы, жаңбырлы күндерін Амал деп атайды. Жыл құстарының кетуі мен қайтып оралар кезін «Жыл құсы амалы» дейді. Бұл Амалдар шамамен: желтоқсанның 10-15 күндерін – Ақпан амалы, қаңтардың 10-15 арасын – Әз амалы, қаңтардың 20-25 арасын – Наурыз амалы, наурыздың 10-15 күндерін – Саратан-Зауза амалы деп аталады.

	Міне бұлардың бәрі, ай, күн, жұлдыз және маусымды түгел қамтитын көнеден келе жатқан түркі тектес халықтарға тән күнтізбе. Бұл болжаулар ауыздан ауызға көшіп, нәсілден нәсілге беріліп келе жатқанына біз куәміз. Қазіргі пайдаланып жүрген күнтізбеміз де, бабалардан қалған осы жоғарыда көрсетіп кеткен жұлдыздар қозғалысына сүйене отырып, осыған негізделіп жасалғандығын білгеніміз жөн.





КҮН МЕН АЙ ЖӘНЕ ЖЕР ЖАЙЫНДАҒЫ АЗДАҒАН МӘЛІМЕТТЕР




	Күннен бастап санағанда, Жер – Күн жүйесінің үшінші планетасы. Жердің жасы шамамен 4,5 миллиард жыл. Ол дөңгелекке жуық эллипстік орбита бойымен орташа 365,24 тәулік ішінде, Күнді бір рет айналып шығады. Жердің өз осімен айналуы себебінен күн мен түн алмасып отырады.

	Жер шарының 70,8 пайызы мұхиттар мен теңіздер.

	Ғалымдар жер төрт қабаттан тұрады дейді. Олар:

	Бірінші қабат – құрылықтық тип, қалыңдығы – 33 км.

	Екінші қабат – мантия, қалыңдығы – 33 шақырымнан 2900 шақырым аралығы.

	Үшінші қабат – жер өзегінің (ядросының) сыртқы қабығы, қалыңдығы – 2900 шақырымнан 5100-ге дейін.

	Төртінші қабат – Жер өзегі. Оның қалыңдығы 5100 шақырымнан 6350 шақырым тереңдікте орналасқан.

	Күн – үздіксіз энергия бөліп тұратын қуат көзі. Ол, сутегіден тұратын құс жолының алыстау пұшпағында жатқан планета. Күннің орбитасын планеталар мен астероид аталатын аспан денелері айналып жүреді. Күннің диаметрі шамамен 1,4 млн. шақырым. Күн Жерден 100 есе, Юпитерден 10 есе үлкен. Жер мен Күннің ара қашықтығы 150 миллион шамасында. Күн ядросындағы температура 15 миллион градусқа дейін көтеріліп, осы ядрода атомдардың қосылу процесі арқылы, Күн энергиясы бөлініп шығады.

	Күннің шапағы Жерге 8 минутта жетіп, нұрын төгеді екен.

	Күннің ішіне Жер тәрізді 109 планета сыйып кете алады. Меркурий, Шолпан, Жер, Марс, Юпитер, Сатурн, Уран, Нептун, Плутон планеталары Күнді айналады. Олар жылу мен жарықты күннен алатын болғандықтан, Күнсіз өмір сүре алмайды. Бұл планеталардың Күнді айналу ұзақтығы әрқалай. Мысалы, Жер Күнді шамамен 365,24 тәулікте бір рет, Меркурий – 87,97 рет, Шолпан – 224,7рет, Марс – 686,98 рет айналса, Юпитер - 4322,6 рет, Сатурн – 10759,2 рет, Уран – 306882,2 рет, Нептун – 60182,3 рет, ал Плутон болса, 90777,6 рет айналып шығады.

	Ай, Жерге ең жақын орналасқан, өзінен жарық шығармайтын аспан денесі – Жердің табиғи серігі. Айдың диаметрі Жерден 4 есе аз, 80 есе жеңіл, 356-406 мың шақырым қашық. Айдың бүкіл бетінің 59 пайызын ғана көреміз. Түнгі мезгілде Ай температурасы – 1690 градусқа жетеді де, Күн тас төбеге шыққанда, Ай беті 1220 градусқа дейін қызатын көрінеді.

	Ай Жерді бір рет 27,32 тәулікте айналып шығады.

	Бір кереметі, әр планетада салмақ өзгеріп, жердегі салмағы 70 кг. болатын адам, Меркурийде – 19 кг., Шолпанда – 63 кг, Марста – 20,5 кг., Юпитерде – 202, Сатурнде – 92, Айда – 11,4 кг. болады екен.

	Жердің жалғыз ғана серігі бар. Ол – Ай. Плутонның да серігі біреу. Ол – Хорон. Меркурий мен Шолпанда табиғи серік жоқ. Марста екеу. Олар – Фобес пен Деймос. Юпитерде – он алты серік болса, Сатурнда – он сегіз, Уранда – он бес, Нептунның сегіз серігі бар. Оның бір серігі Нерейда Нептунды 360,13 тәулік ішінде айналып шығады екен.

	Бұл планеталардың арасындағы ең үлкені – Уранның серігі – Титанның диаметрі – 51 км. Ай – бесінші орында. Ең кішкентайы – Марстың серігі – Деймостың диаметрі – 12 км.

	Ай, Меркурий және ең кішкентай планета – Плутонда ауа жоқ. Оларда қараңғы түнек болғандықтан жұлдыздар жарқырап тұрады.

	Ең ыстық Шолпаннан аспан сары түсті, көкжиек сұр көрінеді.

	Марс аспаны құбылмалы. Бірде көгілдір, бірде қоңыр-сұр болып тұрады.

	Күндіз көбіне алқызыл болады.

	Уран аспаны жасыл түстес болса, ең үлкен планета – Юпитер аспаны күн сайын бұлтты тұнжырап тұрады.

	Күннің толық тұтылу уақыты – 7,5 ал, айдыкі – 104 минуттай.



	Жеті қат көк

	Жеті қат көк аспан мынандай қабаттардан тұрады:

	1. Тропосфера. Қалыңдығы полюстерде – 8 шақырым, экваторда – 17 шақырымдай.Температурасы – 570 С.

	2. Стратосфера. Қалыңдығы –16-50 шақырым. Орта тұсында озон қабаты бар. Ультра-күлгін сәуле әсерінен температура жоғары көтеріледі.

	3. Мезосфера. Қалыңдығы – 85 км, температурасы – 1000 С.

	4. Термосфера. Бұл қабатта температура жоғарылай бастайды.

	5. Ионосфера. Бұл қабатта газдар иондарға айналады. Радио толқындары бұл қабаттан жерге қайтарылып, жер бетіне түрлі хабарлар жетеді.

	6. Экзосфера. Қалыңдығы – 500 ден 1000 шақырымға дейін. Бұл қабаттың температурасы күннің ықпалына байланысты болады.

	7. Манитосфера. Бұл қабат үлкен маниталық алаңды қамтиды.



	Жеті қабат жер

	Өзіміз өмір сүріп жатқан жерде де аспан әлеміндегідей жеті қабат бар. Олар:

	1. Литосфера (су);

	2. Литосфера (құрлық);

	3. Астеносфера;

	4. Жоғарғы мантия;

	5. Төменгі мантия;

	6. Сыртқы ядро;

	7. Ішкі ядро.



	Жұлдыз деген не?

	Жұлдыз – өзінен жарық шығаратын, табиғаты жағынан Күнге ұқсас аспан денелері. Күн Жерге жақын болғандықтан ғана үлкен болып көрінеді. Күн де қатардағы Жұлдыз болып саналады. Күн сияқты Жұлдыздар құрамы шамамен 70 пайыз сутегі және гелий, азот, ауа-кислород, темір, никель, мырыш сияқты химиялық элементтерден тұрады. Жұлдыздар Жерден өте қашықта орналасқан.

	Жұлдыздар аспан әлемінен кетпей, жарқырап тұра береді. Айсыз түнде жай көзге бес мыңға жуық қана жұлдыз көрінсе, құралдармен 100 миллиардтайын көре аласың. Қазір Жетіқарақшы, Қоян, Бикеш, Андромеда, Персей, Бүркіт, Арыстан сияқты өзара орналасуы өзгермейтін 88 шоқжұлдыз бар. Кейбір жұлдыздар көлемі жағынан Күннен мың есе үлкен. Жұлдыздар бірнеше топқа бөлінеді.

	Көгілдір жұлдыздар – ең ыстық әрі ашық келеді. Олардың температурасы 400 мың градусқа дейін жетеді.

	Сары жұлдыз – күн температурасы 6 мың градустай. Ол Жерден 150 млн. км қашықтықта, 1 миллион 300 мың есе үлкен. Оның жарығы секундына 300 мың км жылдамдықпен жетеді.

	Ең салқындары – қызыл жұлдыздар. Бұлардың түсі көгілдір, күңгірттеу.

	Олардағы температура 2500 градус шамасында.

	Жұлдыздардың центріндегі температура ондаған миллион градусқа барады екен.

	Сондай-ақ, ешқандай сәулелендіруді өткізбейтін қара тесік атанып кеткен ерекше нейтронды жұлдыздар да бар.





КӨКТЕМ – ТІРШІЛІКТІҢ ТҮРЛЕНУІ




	Көктем – қыстан қажыған адамдардың асыға күтетін, тіршілік атаулыға жан бітірер, ұйқысынан оятар, ең таңғажайып жыл мезгілі. Күнтізбе бойынша, көктем бірінші наурыздан басталатын болғанмен де, табиғат анада ағаштар мен бұта біткеннің тамырларынан шырын сөлдері жүре бастағаннан кейін ғана көктем келетінін білеміз. Астрономиялық тұрғыда көктем, күн мен түннің теңелген уақыты – 21 наурызда келеді. Ал ежелде көкек шақыруы естілгенде көктем келді деп есептеген.

	Көктемгі ояну – күннің құдіретімен мұз еріп, айналаға шуақ шашып, алғашқы көк шығып, бәйшешек гүлдеп, бар дүниенің, жалпы тіршіліктің түрленуі, табиғат сұлулығының айқындалып, қайта жаңғыруы. Көктем жылуы 7-8 градусқа жеткенде өсімдік тамыры сыр беріп, белсенді түрде өсе бастайды.

	Ақпанның өзінде күн көзі шуағын шашып, аппақ қар көрпесі қара қошқылданып, шатырдағы сүңгілер еріп, үздіксіз тырсыл құлаққа жетіп тұрады.

	Бұдан кейін де қар жауып, аяз болса да, аз ғана уақыт өте, көктем шуағының келері, адамға қуаныш сыйлайтындай күй кештіреді. Көктемде қар ерігенмен, жер беті дымқылданып, көпке дейін тақыр болып тұрады. Көп ұзамай күнің алғашқы шуағымен қыстан аман шыққан құмырсқа біткен қыздырынып, алқапты асықпай зерттеуге шығады. Құстар мен түрлі жәндіктер де ұйқылы-ояу қалпынан арылып, өздеріне тән әрекетпен тіршілік қамына кірісіп кетеді. Шуақты сезінген аңдар да, өздеріне баспана болған жерлерінен шыға бастап, күнге қыздырына қимылдарын ширата бастайды.

	Көп күттірмей, аспан ашық, әрі көгірдір түске еніп, жап-жасыл өсімдік әлемі жерді жарып, түрленіп, жерді көк кілемге орап, әсем гүлдермен әшекейлейді.

	Бау-бақшадағы гүлге оранған бұталар бейне бір жұмақ орнағандай көрініс береді. Құстардың тамылғыған әндерін естігенде, жүрегіңе шаттық орнағандай сезінесің.

	Шөпке іліккен мал да түлеп шыға келеді. «Күннің шуағы жылы, ананың құшағы жылы» дегендей, көктем де, әркімге сондай ыстық та, сондай қымбат та мезгіл.





ДҮНИЕДЕГІ ЕҢ...




	ҰЗЫН ӨЗЕН

	Дүние жүзіндегі ең ұзын өзен ол – Ніл өзені. Ол Судан мен Египет арқылы ағып, жалпы ұзындығы – 6670 км жерге созылып жатыр. Онан кейінгі ұзын өзен – 6275 км-ге созылған оңтүстікамерикалық Амазонка. Оның сағалары Бразилияны, Боливияны, Перуді, Колумбияны, Эквадорды басып ағады.

	Азия құрылығындағы ұзын өзен – Қытайдағы Янцзы өзені. Оның ұзындығы – 5520 км. Солтүстікамерикалық Миссури мен Миссисипи қосылып – 8150 км құраса, жекелеп алғанда Миссури – 4400 км, Миссисипи – 3750 км. Ал африкандық Конго өзенінің ұзындығы – 4200 км.



	ТЕРЕҢ КӨЛ

	Дүние жүзіндегі 3 миллион көлдің ішіндегі ең айбынды, әрі айдындысы – Азияның тап ортасына таман орналасқан Ресейдегі сібірлік көл Байкал. Бұл көл – жер шарындағы көлдердің ішіндегі інжу-маржаны. Көне көл. Өсімдік пен жануарлар әлемі өте бай, климаты да ерекше. Суы тұщы. Дүние жүзіндегі тұщы судың 80 пайызы осы көлде. 40 метр тереңдікке дейін мөлдірдей таза көрінеді.

	Көлдің бар көлеміне Бельгия, Голландия, Швейцария сияқты мемлекеттер сыйып кетерлік, ұзындығы – 636 км. Ең терең жері – 1637 метр. Көлдің бүкіл арнасына Балтық теңізінің бар суы және жүзге таяу Азов теңізі сияқтылар сыйып кетерлік өте үлкен!

	Байкал көлінің қазан шұңқыры 30 миллион жылдан бері жер сілкіністер салдарынан жылда қалыптасу үстінде. Бұл аймақта жынына, екі мыңға жуық жер сілкінісі тіркеледі. 1959 жылы болған жер сілкінісінен кейін көлдің орта бөлігі 15 метрге тереңдеген.

	Көлде 1400-ге жуық жануарлар мекендеп, 850-ден аса түрлі өсімдік өседі. Олардың ішінде жер шары бойынша, басқа жерлерде жоқ, 848 түрлі жануарлар мен 133 түрлі өсімдіктер тек осы Байкалда ғана кездеседі. Солардың қатарында, байкал омулі мен итбалық тұқымдас – нерпа, ұрпағын тірідей өмірге әкелетін майы дәруменге бай, медицинада қолданатын голомянка сияқтылар бар.

	Эпишур шаянының молдығы сонша, әрбір шаршы метр су бетіне 30 миллионға дейін келеді. Көл суының 40 метр тереңдікке дейінгі мөлдірлігі, осы шаяндардың арқасында екен. Мұндай мөлдірлік – Каспий теңізінде 25 метр, Севан көлінде – 20 метр. Байкал көлі мөлдірлігі жөнінен даңқты альпі көлдерінен де жоғары.

	Байкал өте шуақты көл. Күн сәулесі онда қара теңіз жағалауындағы курортты жерлерден де көп түседі. Қыс кезі басқа жерлерге қарағанда 5-7 градусқа жылы да, жазда салқын.

	Байкал суының таңғаларлық ғажап дәмі мен тазалығы,әлсіздеу минералдығы оны нағыз табиғи қазына ретінде танытты. Осы ерекшеліктерін ескеріп, бұл көлді табиғат музейі деп атайды.



	АФРИКАДАҒЫ ЕҢ ҮЛКЕН КӨЛ

	Бұл – әрине Виктория көлі. Африка құрылығының дүние жүзіндегі ең ұзын өзені – Ніл өзені бастауын осы Виктория көлінен алады. Виктория көлінің пайда болғанына 750 мың жыл уақыт өткенімен оны, ағылшын саяхатшысы Джон Хеннинг Спик 1858 жылы ғана ашқан екен. Сөйтіп ол көлге Ұлыбританияның ханшайымы Викторияның есімі беріліпті.

	Ланг деп аталатын балық, тек Виктория көлінде тіршілік етеді екен. Ол мұнда 300 миллион жыл бұрын пайда болған дейді ғалымдар. Бұл балық жұтқан ауасын желбезегінде сақтап тұра алатын дүниежүзіндегі жалғыз балық екен.



	ҮЛКЕН САРҚЫРАМАЛАР

	Сарқырама – биіктен төмен қарай құлап ағып келіп жататын су ағыны. Егер ағып келіп жатқан судың мөлшері шамалы болса, ол – «каскадты» (күрілдеуік құлама сарқырама су), тасқынды мол болса, ол – «катаракты» деп атайды.

	Кейбір сарқырамалар жіңішкерген ағынмен жүздеген метр биіктіктен құлап ақса, кейбірі мол сулы біраз көлеммен жалпақ болып сарқырап, ортадағы кедергілер арқылы асып құлап жатады.

	Венесуэленің Гвиана тауындағы Анхель сарқырамасы – 980 метр, үзілмей тосқауылсыз 807 метр биіктіктен құлайды.

	Азиядағы ең ұзын сарқырама – Үндістандағы жалпы ұзындығы 252 метр болатын, мол тасқынды төрт бірдей кедергілерді басып ағатын Герсоппа сарқырамасы.

	Калифониядағы Йосемит халықтық саябағындағы ең биік, Риббон сарқырамасы жіңішке ағынмен 490 метр құздан, Мерсед өзеніне құлап құяды.

	Көлемі жөнінен Оңтүстік Африкадағы Тугела сарқырамасы екінші орында.

	Ол 853 метр биіктіктен бес кедергі арқылы ағып құлайды.



	ТЕРЕҢ ӘРІ ҮЛКЕН МҰХИТ

	Дүние жүзіндегі өзімізге таныс мұхиттардың ішіндегі ең тереңі, әрі үлкені ол – Тынық мұхиты. Оның орташа тереңдігі 4281 метр. Одан кейін – Үнді мұхиты – 3963 м., Атлант мұхиты – 3926 м. Тынық мұхитының ең терең жері – 11022 метр шамасында.

	Тереңдігі мен көлемінен екінші орында – Атлант мұхиты. Оның Гуам аралдарына жақын аумағының тереңдігі – 9219 метр. Одан кейінгілері: Үнді мұхиты және соңғысы – Солтүстік мұзды мұхиты. Ал Балтық теңізінің орташа тереңдігі бар-жоғы - 55 метр.

	Бұл төрт мұхитта жер жүзі су қорының оннан тоғыз бөлігі сақталған. Шеттері мұхитпен шектесіп бөлінбей жататын да теңіздер бар. Мысалы, Европадағы Жерорта теңізі мен Қара теңіз. Олар Атлант мұхитынан Гибралтар бұғазы арқылы бөлініп жатыр. Ал Балтық теңізі Атлант мұхитынан Скагеррак пен Каттегат бұғаздарымен бөлініп жатыр.

	Кейбір Сара теңіз, Ақ және Охот сияқты теңіздерді құрылық қоршап жатқан үлкен шығанаққа жатады.



	БИІК ТАУ ҚАЙСЫ? ОЛ ҚАЙДА?

	Жер бетінің үштен бірін тау жыныстары алып жатыр. Гималай тауында биіктігі 8 шақырымнан асатын 11 шың бар екен. Ал, солардың ішінде жер үстіндегі ең биік тау, 8848 метрлік, Непал мен Қытай шекарасында орналасқан – Эверест шыңы. Бұл шың тибет тілінде «Джомолунгма», непалша «Сагармахта», яғни, «аспанды тіреп тұрған маңдай» деген атау алған. Екінші биіктіктегі тау – Кашмирдегі К 2 немесе Кодвин Аустен аталған шың.

	Теңіз астынан да басталатын таулар бар.

	Теңіз деңгейімен есептесек, Гавай аралдарындағы Мауна Кеа тауының биіктігі – 4205 метр екен де, теңіз астында – 4877 метрі жасырынып жатқан бөлігін қосқанда, дүниедегі ең биік тау деп атауға боларлық – барлық биіктігі 9 мың метрден жоғары екендігіне көз жеткізуге болады.

	Солтүстік Америкада биіктігі 6194 метр болатын – Маккинли, Европада 5633 метрлік – Эльбрус бар.

	Африкадағы Килиманджаро тауының биіктігі 5963 метр.

	Оңтүстік Америкадағы аргентина мен чилиге таяу орналасқан Аконкагуа тауының биіктігі – 6969 метрді құрайды. Биіктігі жөнінен сонан кейінгі орынды 2226 метр биіктігі бар Австралиядағы Косиуско тауы алады.



	ҮЛКЕН СӨНГЕН ЖАНАРТАУ ҚАЙДА?

	Ол – Угандадағы Элгон тауы. Уганда мен Кенияның шекарасында орналасқан тау, ғаламшардағы ең үлкен және ежелгі сөнген жанартау. Оның кратерінің диаметрі 15 км-ге жетеді. Мұндағы қайталанбас сұлу табиғатқа тәнті боласың. Сұлу сарқырамалар, үлкенді-кішілі тау үңгірлері, нешебір суретті елестетер көрікті тау шатқалдары, бұраңдай аққан ыстық бұлақтар, табиғатқа тән барлық қызығарлықтың бәрі осы жерде кездеседі. Тау бөктерінен өзендер бастау алады.

	Жанартаудың атауы ертеде осы өңірді мекендеген Элгон тайпасының құрметіне қойылыпты. Сол тайпа адамдарының тұрғын үйлері мен олардың таудағы тастарға салған суреттерінің, бүгінгі күнге дейін өте жақсы сақталып қалғандығына, барған адам куәсі бола алады.



	ЕРЕКШЕ ЖАНАРТАУЛАР

	Қазіргі кездегі ең қауіпті жанартау – Попокатепетль. Оның «Эль-Поло» деген де аты бар. Мехикоға жақын орналасқан.

	Ал жер бетіндегі ең белсенді жанартау Гавай аралында орналасқан – Мауна Лоа.

	>Жалпы, жанартаулар ең көп орналасқан өлке – Исландия.

	>Сальвадордағы Исалько жанартауы әрбір 8 минут сайын атқылап тұрады екен.

	>Жер бетінде 1500-дей сөнбеген жанартау бар. Олардың отыз шақтысы жыл сайын атқылайтын көрінеді.



	ҰЗЫН ТАУ ЖОТАЛАРЫ

	Дүние жүзіндегі құзды шыңдардан тұратын тау жыныстарының ұзыннан ұзақ созылып жатқан сілемдерін Анда деп атайды. Мұндай тау жынысты сілемдер Оңтүстік Америка құрылығында батыс белдеуді ала, 7000 километр аралықта бүкіл континент бойымен арқан сияқты созыла түсіп жатыр. Осы сілемдердің солтүстік жағын испандықтар Кордильер деп атаған.

	Мұндай Андтардың шыңынан қазір де оқтын-оқтын вулкандар атқылап тұрады. Бұл Андтарда қазба байлықтардың мол қоры бар. Олардан көпшілігінде алтын, күміс, мыс алынады.



	СЕКСЕН ТӨРТ АРАЛДАР ТОБЫ

	Ол – Угандадағы Сесе аралдары. Бұл аралдар Виктория көлінің солтүстік- батыс жағалауына жақын, 84 кіші аралдар тобынан тұрады.

	Угандадағы бұл аралдарға елдегі азамат соғысының зардабы мен адамдардың әсері тимеген. Ну орманмен көмкерілген аралдар жануарлардың сан түрі, маймылдар, қолтырауындар мен сусиыр, су құстары мекен ететін жайлы үй тәріздес.

	Сесе аралдарында «басесе» тайпасы тіршілік етеді. Тайпаның өздеріне тән мәдениеті мен тілі бар. Олардың негізгі тіршілік көзі – балық аулау, кофе өсіріп оны дайындау және банан өсірумен айналысу. Угандалықтардың сүйіп жейтін тағамы да – банан екен. Оны олар қуырып та, қайнатып та жеп, одан сусын дайындап ішеді.



	ТЕРЕҢ ОЙДЫМ ШҰҢҚЫР

	Құрғақ құрылық секілді теңіз түбі де әр түрлі болып келеді. Теңіз беті тегіс көрінгенімен, олардың түбі тегіс емес. Теңіздердің астында кәдімгі таулар да, жазық та, шұңқыр да бар. Дүние жүзі теңіздеріндегі ең терең ойық-шұңқыр Тынық мұхиттың Филлипин теңізімен шектескен Мариан аралдарының маңында. Оның тереңдігі, ең биік саналып келген 8848 метрлік шың – Эверестен де биік, 11022 метр екен. Тағы бір таңғаларлығы, теңіздерде кездесетін әртүрлі шұңқырлар, мұхиттардың басты бөлігінде емес, материктерге жақын жерлерге орналасқан.



	ҮЛКЕН, ӘРІ ТЕРЕҢ ҮҢГІР

	Үңгірлердің түрі көп. Қанша түрлі құрылық болса, үңгірлер де әр түрлі. Әсіресе тау жынысты жерлердің үңгірі, жер сілкінісіне төтеп бере алмағандары болмаса, мәңгілік сақталады деуге келеді. Сондай ақ мұхит-теңіздерде мұз үңгірлері де болады. Бірақ олар еріп, қосылып, көбінде мұз болып та қала береді. Дүние жүзіндегі ең ұзын үңгір – Флинт-Мамонтова - Америка Құрама Штатында Кентукки штатында. Оның ұзындығы – 345 км. Ал ең терең үңгір – Жан-Бернар

	– Францияда. Оның тереңдігі бір мың бес жүз метрге жуық.

	Табиғи құбылыстарға байланысты тау жыныстары жарылып, бірнеше метрге созылған жаңа үңгірлердің пайда болып жатқанына таңғалуға болмайды.



	ЖАРЫҚ ЖҰЛДЫЗ

	Бұдан 2000 жылдай бұрынырақта грек астрономдары жұлдыздардың жарықтығы мен көлеміне қарап, алты топқа бөлген. Мұндағы алтыншы топқа жататын жұлдыздарды телескопсыз көру мүмкіндігі жоқ. Жарық 22 жұлдыз бар екен. Оның ішіндегі ең жарығы – Сириус. Бұл жұлдыз, ең күңгірт жұлдыздан 1000 есе жарық екен.

	Жерден көрінетін жұлдыздың ең жарығы, көлемі бойынша Жермен шамалас жұлдыз – Шолпан (Венера). Шолпанда да жердегі сияқты таулар мен шөлдер бар. Бұл жұлдыздың атмосферасы улы көмірқышқыл газынан құралғандықтан жылуды ешқайда жіберместен планетаны өте ыстық күйінде ұстап тұрады.

	Шолпан Күнге қарсы бағытта қозғалады.



	ҚАШЫҚ ПЛАНЕТА

	Ең қашықта орналасқан біздің Жерге ұқсас, ең қатты планета – ол Плутон. Ол Жерден 5899 миллион километр шамалас қашықтықта орналасқан, Күн жүйесіндегі ең жеңіл, ең кішкентай, диаметрі 3000 км-ге жуық, Айдан кіші планета.



	ҮЛКЕН ЖАНУАР

	Қазіргі кездегі жануарлардың үлкені – көк кит. Оның ұзындығы отыз метрге жетсе, салмағы – 180 тоннадан жоғары. Тілінің өзі кіші пілдің салмағындай. Бүкіл денесінің үштен бір бөлігін бас сүйегі алып тұрады. Ұрпағын тірі туып, сүтпен асырайды. Киттер өкпесімен дем алады. Олардың іш құрылысы, қаңқасы, қан айналым жүйесі мен миы балықтан өзгеше. Киттің сыртқы май қабаты 35-50 см қалыңдыққа дейін болады. Су астында төрт-бес сағатқа дейін жүре алады. Кейбіреулері 600 метр тереңдікке дейін сүңгіп жүзеді. Үлкен киттер құйрықтарын су бетінен шығарып, кейде су бетіне секіріп те жүзе береді.



	ҮЛКЕН БАЛЫҚ

	Үлкен киттен кейінгі балықтар тобына жататын – китті акула мен алып акула. Олардың ұзындығы 15-18 метрге дейін жетеді. Китті акуланың денесі үлкен бола тұра, басқа акуладай адамды жеп жіберуге қабілетті емес. Себебі, оның тісінің ұзындығы небәрі үш миллметр ғана. Ал көмекейінің диаметрі 10 сантиметр. Сондықтан да, бұл балық мұхиттың кішкентай шабақтары мен малюскаларын қорек етеді.

	Тұщысулылар ішінде ең үлкені Оңтүстік Америкада мекендейтін арапайма, немесе пирарука. Бұл балық төрт метрге дейін жетеді. Салмағы – екі жүз килограммдай. Бекіре балық көп өмірін тұщы суларда өткізетін болғандықтан оны да ең үлкен тұщысулы балыққа жатқызуға болады. Оның ұзындығы сегіз метрге, салмағы 1460 килограммға дейін жетеді.

	Ең кіші балық Филиппин аралдарында өмір сүретін пандака пигмея балығы.

	Оның ұзындығы алты миллиметрден аспайды.



	АЛЫП АЮЛАР

	Жыртқыш аңдардың ішіндегі ең ірісі ақ аю. Арыстан күштегенде, 280 кг., жолбарыс – 270 кг. тартса, ақ аю мен сұр аюдың салмағы 400-450 кг-ға дейін жетеді. Ал аляскалық қоңыр аю нағыз алып! Еркек аю – 680 кг-нан да артық салмақ тартады. Аю икемсіз көрінгенімен, жүгірген кез-келген адамды қуып жете алады. Олар өте ақылды, тапқыр, зейінді, өте түсінгіш. Аюлардың ішіндегі ең мейірімсіз қаталы, Солтүстік Американы мекендейтін, өте қауіпті аң – сұр аю (гризли).



	ТІСІ ҰЗЫН ЖАНУАР

	Ең ұзын тіс – дельфин мен кит тұқымдас сүтқоректі теңіз жануары нарвал немесе жалғыз мүйізде. Оның тісі үш метрге дейін жетеді. Үнді және африка пілдерінің де тістері ерекше. Бірақ, мұндай ұзын емес. Морждардың да тістері бір жарым метр шамасында.



	ҮЛКЕН ЖЫЛАН

	Жыландардың түрі екі мыңдай. Осылардың ішінен үлкендігі жағынан бірінші орында – король питоны. Олардың ұзындығы 10 метрге жеткенменен, салмағы анакондадан 45 кг-ға жеңіл. Олар Бирмадағы Малакка жарты аралында, Үндіқытайдың Филиппин аралдарында өмір сүреді.

	Одан кейінгі орынды ұзындығы 7 метр болатын Оңтүстік Американың тропиктеріндегі – анаконда. Оның салмағы – 160 кг. Ал Үндістанның Малакка жарты аралында өмір сүретін үндістандық питонның және Африкалық жарқабақтық питондардың ұзындығы да 6-7 метрдей болады. Жаңа Гвинея мен Австралияда өмір кешетін алмазды питонның ұзындығы 6,5 метрге дейін жетеді. Жай жыландардан ұзындығы 5 метрге шамалас болатын Оңтүстік Мексика,

	Орталық және Оңтүстік Американы мекендейтін айдаһар (удав).

	Улы жыландардың ішіндегі ең ұзыны – 5,5 метрге жететін корольдық кобра.



	ҮЛКЕН ҰШАТЫН ҚҰС

	Африкалық түйеқұстың биіктігі – 2,5 метр, салмағы – 135 килограммнан жоғары. Бірақ бұл ұша алмайды.

	Ұшатын құстардан үлкендері – 13 килограммға дейін салмақ тартатын: альбатрос пен кондор.

	Альбатрос қанатын жайғанда 3,5 метрден асса, кондордыкі 3,5 метрге дейін жетеді. Ал корольдық грифтыкі – 3 метр шамасында.



	ЖҮЙРІК АҢ

	Жүгіруге дағдыланған аңдардың жауынан қорғануға не өткір азу тісі, не қайратты тырнағы да болмайды. Сондықтан да, олар аяғына сеніп, кез-келген қиын жағдайдан жүйріктігінің арқасында құтылып кете алады. Мұндай жүйрік аңдарға еркін жүгірулері үшін, жазық дала қолайлы.

	Жүгіретін аңдардың ішіндегі ең жылдамы – сілеусін (гепард). Сілеусіндер шөп биік өсетін Африка мен Азияның саванналарында өмір кешеді. Терісі жүрген ортасына ұқсас теңбіл болып келгендіктен, көзге шалынуы сирек.



	БИІК САҒАТ

	Сағат мұнарасы теңіз деңгейінен 400 метр биіктікте орналасқан жалпы биіктігі 601 метр болатын Мукаррамма сағаты Меккеде.

	Сағат тілі – 18, минут тілі – 22 метр ұзындықты құрайды. Тілінің салмағы 6 тоннадан асса, өз салмағы 36 тонна. Күн ашықта және түнде де 30 шақырым жерден көрінеді. Сағат әртүрлі шынылармен және небір асыл тастармен әшекейленген. Мұнараның төрт жағында, осындай төрт сағат бар.



	НАН АҒАШЫ МЕН БИІК АҒАШ

	Нан ағашының отаны – Жаңа Гвинея мен Океания аралдары. Қазір ол көптеген тропикалық елдерде өсіріледі. Бұл ағаштың маранг, үнді нан ағашы, чемпедак деген түрлері бар. Нан ағашының жемісін шикідей және пісіріп те жейді. Қамыр илеп құймақ та пісіреді. Кептірілсе ұзақ сақталады. Жемістер ағаштың діңінен өсіп, бір нан 12 келі салмақ тартады. Бір ағаш 72-76 жыл бойы, жылына 700-800 нан жемісін береді.

	Ағаш сусыздыққа шыдап, 40 градус ыстық пен суыққа да төзеді.

	Ал Калифорнияның Гумбольдтс орманындағы секвойя биіктігі 110 метрден асады. Осындай севайядендрон деген қылқан жапырақты ағаш та, сол Калифорнияда үш-төрт мың жылдан бері өсіп тұр.

	Австралиядағы эвкалипт ағашы калифорния секвойясынан шамамен 15 метрдей қысқа. Ал дугласов самырсын, май қарағайы (пихта) 20 метрдей қысқа.



	ЕРЕКШЕ КӘМПИТ АҒАШЫ

	Шілде айынан бастап шешек атып, шоқ гүлдер ашатын, говения немесе мейіз ағашы аталған бұл ағаш 2000 метр биіктікте, тау басында Жапония, Қытай мен Кореяда өседі. Піскенде кәмпит сабақтары жұмсақ, шырынды болады.

	Кептірсе, ұзақ сақталады. Ағаштың жапырағы мен сабағын, тұқым сығындысын бал орнына, дәрі жасауға да қолданады.

	Кәмпит ағашының емдік қасиетін Ежелгі Вавилион, Рим, Греция мен Тибет халықтары біліп, қастер тұтқан.



	ЕРЕКШЕ ТАБИҒИ САБЫН АҒАШЫ

	Қытай мен Жапониядан Үндістанға дейінгі аралық бұл ағаштың отаны. Солтүстік Америка мен Солтүстік Африкада да жерсіндірілген. Аласа бойлы, мәңгі жасыл бұталы, жемісі жаңғаққа ұқсайтын, сапиндус атанған бұл ағаштың қазір 15 түрі өседі. Ағаштың қабығы, жеміс мәйегі, жаңғақ қабақшасы – нағыз зиянсыз табиғи сабын. Шаш та жууға болады.



	БИІК ҒИМАРАТ

	Ол Біріккен Араб Эмиратының – Дубайдағы 163 қабатты, биіктігі 828 метрлік Бурдж-Халифа ғимараты. Онан соң, Меккедегі биіктігі 601 метр, 120 қабатты Абрадж аль-Бейт ғимараты. Чикаго қаласындағы 110 қабаттық Уиллис- Тауэр ғимараты, биіктігі–527,3 метр. Тайбэй қаласындағы 101 қабатты ғимарат, биіктігі–509,2 метр. Ал, Шанхайдағы 101 қабатты әлемдік қаржы орталығының биіктігі – 492 метр.

	Бұрындары биік саналған Нью-Йорктегі «Эмпай Стейт Билдинг» көпқабатты үйлерінің биіктігі – 381 метр еді. 1951 жылы үстіне телемұнара орнатқан соң, биіктігі – 442 метрге жетті. Бұл үй 102 қабат. Көтерілу үшін 1860 баспалдақ басуға тура келеді. Терезе саны – 6500.

	Телемұнарадан 2007 жылға дейін 553,33 метрлік Канададағы Си-Эн-Тауэр мұнарасы биік саналса, қазір ол Дубай мұнарасына жол берген.



	БИІК ТАУЛЫ АРҚАНДЫ САЯБАҚ

	Арқанды саябақ – ағаштардың арасын арқанмен біріктіріп салынған жолдармен серендеуге арналған саябақ. Мұндай саябақтарды «Тайпарк» деп те атайды. Жолдар жерден екі метрден жоғары биіктікке орналастырылады. Арқанды жолдармен жүрудің әсері ерекше. Мұнда серуендеген әрбір тынығушы өзін алпинист, жартасқа өрмелеуші сезініп, ептілігін шыңдай алады. Арқанды саябақпен жүру физикалық дайындықпен қоса, ойды, мінез-құлықты қалыптастыруға көмектеседі. Арқан жолдарда жүріп, қорқынышты жеңуге, кездесер қиындықтармен күресуге, өзгеге қиын жағдайда қол созып, көмектесуді үйренуге болады.

	Ең биік арқанды саябақ – «Шымбұлақ» тау-шаңғылық курорт маңында. Биіктігі – теңіз деңгейінен 2200 метрден де жоғары. Олар ашық қыраттарғатүгелдей ағаш бөренелермен тұрғызылған.



	ТҮПСІЗ КӨЛ

	Гренадада сөнген жанартаудың кратерінде пайда болған Этанг көлі бар. Ол түпсіз, тұңғиық көл. Бұл көл Этанг-Лейк-Форест-Ресерв Ұлттық саябағына орналасқан. Көл тропикалық ну орманмен қоршалған. Інжу моншақтай сарқырамалар мен ыстық қайнар бұлақтар да осы жерде. Мұнда қанатты ақ тұйғын, күлгінтамақ, айдарлы калибри, ұсақ бақалар, кесірткелер, басқа да өзгеше тропикалық аң-құстар мекен етеді.



	ГОЛЬФСТРИМ АҒЫСЫ

	Гольфстрим – Атлант мұхитының солтүстік бөлігіндегі экваторға жақын өтетін жылы ағыс. Флорида түбегі жағасынан Шпицберген мен Жаңа Жер аралына дейін 10 мың км келетін жылы ағыстардың қуатты жүйесін Гольфстрим деп атайды. Экваторда жел үнемі шығыстан соғып тұрады. Бұл жел, тұзды жылы суды Кариб аралдары арқылы АҚШ-тың шығыс жағалауына айдап апарады. Жиналған су, солтүстікке, Гаттерас мүйісіне 16 км енімен, 550 метр тереңдікте ағады.



	ҚАУІПТІ АҒАШ

	Барлық бөліктері мен жемістері улы сүттіген шырынынан тұратын Манцинелла деген ағаш, Батыс жартышарда, Флорида штаты мен Кариб пен Багам бассейні елдерінің жерлерінде өседі. Бұл ағаштың қауіптілігі сонша, астына отыруға, тіпті мал жаюға да болмайды. Одан бөлінетін улы шырын денеге тамса, тез-ақ күйдіріп жібереді. Оны жою да мүмкін емес. Себебі, одан тез бөлінетін улы шырын, адамның жақындауына мүмкіндік бермейді екен.



	УЛЫ, ӨТЕ АЩЫ КАКТУС

	Марокколық кактустың бір тамшысы тілге тиер болса, сол сәтте-ақ уланып қаласың. Өйткені, оның сөлінде қызыл бұрыштан да ащы резинифератоксин деген улы зат бар.



	УЛЫ ЖИДЕК

	Дұғалы абрустың сыртқы қабығы тым қатты қызыл жидегі жеуге жарамайды. Оны тек зергерлік бұйымдар мен түрлі аспап жасауға ғана қолданады. Себебі, бір түйір жидектің құрамындағы улы заттың өзі, адам өміріне қауіпті.



	УЛЫ АҒАШ

	Улы ағаштың бірі – цербер ағашы. Оның жемісінің бір бөлігін ғана тағамға қосатын болса, адам өмірмен қош айтыса береді екен.



	ЖАНАП ӨТУДІҢ ӨЗІ ҚАУІПТІ ҚАЙ ӨСІМДІК?

	Онгаонга деген өсімдіктпен жай ғана жанасып кеткен адам арада минут өтпестен-ақ, сал болып қалатын көрінеді.



	БІЛІП ЖҮР, ҚЫЗҒАЛДАҚТАР ОТАНЫ ГОЛЛАНДИЯ ЕМЕС, ТҮРКИЯ

	XVI ғасырда Голландияға қызғалдақ Стамбулдан апарылған екен. Содан бастап голландиялықтар арасында қызғалдақ өсіру сәнге айналып, етене енген. Олар оны Европаға кеңінен таратқан. Лале – қызғалдақтың түрікше атауы. Елдің ұлттық символдарында қызғалдақ бейнесі бар.



	АЗИЯ МЕН ЕВРОПАНЫ ЖАЛҒАП ТҰРҒАН КӨПІР

	Ол көпірдің жалпы ұзындығы 1560 метрге созылып жатыр. Екі құрылықты жалғап тұрған Босфор көпірі аттас бұғазда салынып, 1973 жылы Туркия Республикасының 50 жылдық мерейтойында ашылған. Тіреуіштерінің жалпы биіктігі – 165 метр. Қазір ел символының бірі.



	СУЫ СОДАЛЫ, ЕРЕКШЕ МЫСЫҚТЫ КӨЛ

	Аумағы 3,7 шаршы шақырымды алып жатқан ағынсыз Ван көлі Түркияның шығыс бөлігінде орналасқан. Өте тұзды, құрамындағы сода өте көп мөлшерде. Суы суықтарда қатпайды. Кірді лезде кетіреді.

	Көлдің бір кереметі – екі көзінің түсі екі түрлі, бірі көгілдір, екіншісі ашықсары болып келетін мысық мекендейді. Бұл мысық судан қорықпайды. Керісінше, жақсы жүзіп балық аулайды. Қармен ойнағанды ұнатады екен.



	КӨБЕЛЕКТЕР АЛҚАБЫ

	Түркияның оңтүстік-батысында Фетхие қаласына жақын маңда Көбелектер алқабы орналасқан. Мамыр айының соңына қарай, жер бетін көбелектен жамылғы жамылғандай қалыпта болады екен. Көбелектер аңғары қорық болып 1995 жылы құрылыпты.



	ҚҰС ӨЗЕНІ

	Түркияның Бандырма қаласының маңындағы батпақты өзен аумағында «Құс өзені» табиғи қорығы орналасқан. Европадан жылы оңтүстікті бетке алып ұшқан құстар осында қонақтайды. Қарашада, сәуір мен мамырда қорықтан 3 миллионнан астам құс ұшып өтеді екен. Арасында бірқазан, сұқсыр үйрек, суқұзғын, құтан, әупілдек, ләйлек, тырна, тұйғын-қаршыға, тіпті бүркіт те кездеседі екен.



	БАНАННЫҢ ОТАНЫ

	Бананның отаны – Малай архипелагы. Малай тұрғындары Тынық мұхит арқылы сапар шеккеннен жер-жерге таралған. Оны мәдени өсімдікке айналдырған – үнділер. Банан ағаш емес, ол сабағы жуан шөптесін өсімдік. Оның сабағының ұзындығы 10 метрге, диаметрі 40 сантимертрге жетеді. Бір сабақта 50кг-ға жетер 300 данаға дейін жеміс байланады.



	ЕРЕКШЕ ӨЗЕН ЖАЙЛЫ НЕ БІЛЕСІҢ?

	Канададағы Клилук өзені су бетіндегі түрлі-түсті теңбілдері арқылы ерекшеленеді. Олай болу себебі, су құрамындағы күміс, магний, калий, натрий, басқа да минералдардың сульфаттарының көп кездесуінен.

	Жазғы ыстықта судың булануынан тұздар кристалданып, түрлі-түсті аралшалар пайда болады екен. Содан да, ол өзенді Канадалық үндістер қасиетті өзен санайтын көрінеді.



	КӨШПЕЛІ АРАЛ ҚАЙДА БАР?

	Ол – Канада жеріндегі Сейбл аралы. Бұл арал Атлант мұхитының солтүстігінде Гольфстрим ағысы мен суық Лабродор ағыстары тоғысар аймақта орналасқан. Ағыстар әсерінен созылып жатқан арал жылына 200 метрге орнынан жылжып, орын ауыстырып тұрады. Аралдың жері аса биік емес, бірақ тегіс. Бұл тұманды арал. Мұхит суының түсіне сәйкес аралдың құмы да өзгеріп тұрады екен.



	ТАМЫРДАН ТҰРҒЫЗЫЛҒАН КӨПІР ҚАЙДА БАР?

	Ондай көпір Үндістанның Мегхалия штатында. Ондағылар көпір салмастан, қолдан өсіреді екен. Ол үшін сағызды фикус ағашын егіп, кейін сол ағаштың жан- жаққа тараған тамырларынан көпір өреді. Тамырдан тұрғызылған көпірлер 50 адамды көтере алады. Мұндай өрілген көпірлердің кейбірінің ұзындығы 3 км-ге дейін жетеді екен.



	ЕҢ ҰЗЫН, ЕҢ БИІК ШЫНЫ КӨПІР ҚАЙДА?

	Ұзындығы 430 метр, ені – 6 метр, жерден 300 метр биіктіктегі Қытайдың Хунань аймағында орналасқан шыны көпір, Чжанцзяцзе ұлттық саябағындағы екі тау арасын байланыстырады. Бұл берік шыны көпір, бір уақытта 800 адамды көтере алады екен.



	АСПАН КӨПІРІ ҚАЙДА?

	Ондай көпір Малайзияның Гангун Мат Чинчанг тауының шыңына орналасқан. Бұл Лангваки Аспан көпірі теңіз деңгейінен 700 метр биіктікте. Көпір ұзындығы 125 метр. Бір таңқаларлығы, бұл көпірді бір ғана бағана мен жартасқа бекітілген сым арқандар ұстап тұр. Иіліп жасалғандықтан көпір ауада қалқып тұрғандай көрініс береді.



	ТОЛҚЫНДЫ КӨПІР ДЕГЕН НЕ?

	«Хендерсон толқындары» деген атқа ие көпір Сингапурда. Бұл Фабер және Телок Бланга Хилл саябақтарын жалғап тұрған көпір толқынға ұқсас. Сан түрлі жарықтардан нұр тарап, көз жауын алады. Көпірге адамдардың тынығуы үшін демалыс орындары да қоса салынған.



	ӘЛЕМНІҢ СЕГІЗІНШІ КЕРЕМЕТІ ҚАЙДА?

	Ол Францияда. Бұл – Мон Сен-Мишель тауы. Шамамен диаметрі 1 шақырымдай, биіктігі 92 метркелетін гранитті түзіліс. Сырт қарағанда кіші көрінгенімен бұл көлемді әрі сәулетті қала-қамал 709 жылы салынған екен. Бір ерекшелігі, мұнда әрбір 25 сағат айын су көтеріліп, қайтып отыруы орын алады. Бір түннің өзінде су 10 метрге дейін көтерілетін көрінеді. Жылына екі рет бұл жер кіші аралға айналады.



	БАЙЫРҒЫ КЕРЕМЕТ ТАС КОЛОННАЛАР ҚАЙДА?

	Әлем кереметтерінің қатарынан орын алған, ешбір адам қолы тимей, техника жұмсалмай жаратылыс құдыретімен жасалған табиғи түзіліс – алып тас колонналар – Солтүстік Ирландия жерінде.

	Бұл колонналар осыдан 50-60 млн. жыл бұрын, жанартаулық базальт лавасы жер бетіне шыққанда пайда болған. Лавасуыған соң шытынап, жарылып, бір- біріне иық тірестіре жалғасқан, 40 мыңнан аса небір қалыптағы қырлы колонналарды құраған.



	СФИНКС МҮСІНІ

	Арыстан денесі мен Ра құдайының басы бейнесінде сомдалған мүсін – Сфинкс, бұдан 12 мың жыл бұрын жасалған, әлемдегі ең танымал алып мономентті туынды. Сфинксті перғауындардың ақыреттік өмірдегі тыныштықтарын күзету үшін жасалған деген аңыз бар.



	МЫСЫР ПИРАМИДАЛАРЫ

	Ежелгі Мысыр перғауындарының сағанасы саналатын Мысыр пирамидалары, осыдан 5 мың жыл бұрын салынған – елдің ең көрнекті орындарының бірі.

	Пирамидаларды тонналаған 2 млн. тас кесектерден, техника күшін қолданбай салғанына қайран қалмау мүмкін емес. Хеопс пирамидаларының ең биігі бастапқыда – 146 м. болса, қазір – 137 м. Ауданы 5 га жерді алып жатыр. Ежелгі грек тарихшысы Геродоттың жазбасында пирамиданы 100 мың адам 20 жыл бойы салғандығы айтылады.



	БАМБУК ТЕ ГҮЛ АШАДЫ ЕКЕН...

	Бамбук тәулігіне бір метрге дейін өте тез өседі. 5-8 жыл ішінде пісіп- жетіледі. Бамбуктің гүлдеуі, өте таңқаларлық құбылыс көрінеді. Ол 60-130 жылда бір рет гүлдейді екен де, жаппай гүлдегеннен кейін ұрық шашып, ары қарай өмірін тоқтатып, осылай орман жойыла береді екен.





Екінші бөлім


	БІЛІП ЖҮРГЕНІҢ ӨЗІҢЕ ЖАҚСЫ





МҮШЕЛДІҢ НЕ ЕКЕНІН БІЛСЕҢ, ЖЫЛ ҚАЙЫРУДЫ ДА ҮЙРЕНЕСІҢ




	Қазақта жыл басы, күн мен түн теңелетін күн - Наурыздың 22-нен басталатыны белгілі. Ал бір жылда 12 айдың болатындығы, әр айда орта есеппен 30 күннен болып, жыл аяғында, айлардан тыс, 5 күн қосылып, ол күндерді «бес қонақ» деп атайтынымызды алдыңғы тақырыптарда айтқанбыз. Әрбір 3 айдағы 90 күн – «тоқсан» деп аталған. Тоқсан сөзі, жылдың ширегін, немесе квартал ұғымын білдіреді.

	Содан 12 ай өткенде, бір жыл боларын ескерсек, осындай 12 жыл бір айналғанда, бір мүшелге толады екен. Мүшел жылы – Ұлыстың ұлы күні – Наурызда ауысып, басталады. Сондықтан да, жыл қайыру есебіндегі жылдарды талдау, Наурызбен межеленіп отырады. Ескере кететін бір жағдай, адамда баланың іште жатқан мерзімінің есебін қосып, ер жете бастаған бірінші мүшелі 13 жыл болады. Екінші мүшел – жігіттік 25 жас; Үшінші мүшел – ақыл тоқтатқан 37 жас; Төртінші мүшел – орта 49 жас; Бесінші мүшел – орта 61 жас; Алтыншы мүшел – қарттық 73 жас; Жетінші мүшел – кәрілік келген 85 жас; Сегізінші мүшел – қалжыраған 97 жас; Тоғызыншы мүшел – шөпшек сүйер 109 жас; оныншы мүшел – немене сүйер 121 жас...

	Мүшелдегі жылдар рет санына қарай аталмайды. Олар, 12 түрлі хайуанның, оның ішінде, алтауы – үй хайуаны, алтауы – түз тағысының атымен аталып отырады.

	Көңіл аударсақ:

	Бірінші жыл – тышқан жылы,

	Екінші жыл – сиыр жылы,

	Үшінші жыл – барыс жылы,

	Төртінші жыл – қоян жылы,

	Бесінші жыл – ұлу жылы,

	Алтыншы жыл – жылан жылы,

	Жетінші жыл – жылқы жылы,

	Сегізінші жыл – қой жылы,

	Тоғызыншы жыл – мешін жылы,

	Оныншы жыл – тауық жылы,

	Он бірінші жыл – ит жылы,

	Он екінші жыл – доңыз жылы.

	Бірінші мүшел аяқталып, 13-ші жылды санағанда қайтадан тышқаннан бастап, санай бересің. Екінші мүшел 12 жылдан соң келеді. Көріп отырғанымыздай, жыл үнемі тышқаннан басталып, доңызбен аяқталып отырады.

	Енді өзіңнің туған жылыңды біле тұрып, оның жыл қайыруда қай жылға жататынын білгің келетін шығар. Ол үшін, туған жылыңды 12-ге бөлесің. Егер туған жылың 12-ге қалдықсыз бөлінсе, жыл қайырудағы тоғызыншы жыл - мешін жылы туғаның. Бөлгендегі бөлінбей қалған қалдық санына қарап, қалдықсыз бөлінетін мешін жылынан кейінгі жылдан бастап санап, қалдық саны: 1 болса – тауық жылы, 2 болса – ит жылы, 3 болса – доңыз жылы, 4 болса – тышқан жылы, 5 болса – сиыр жылы, 6 болса – барыс жылы, 7 болса – қоян жылы, 8 болса – ұлу жылы, 9 болса – жылан жылы, 10 болса – жылқы жылы, 11 болса – қой жылы болатынын біліп алсаң болды.

	Жыл қайырғанда есеп дұрыс шығу үшін, адамның туған айы мен күні, міндетті түрде еске алынуы керек. Себебі, 1 қаңтар мен 21 наурыз аралығында туғандар, мүшелше ескі жылға жатқызылады.

	22 наурыздан кейін туғандар жоғарыдағы көрсетілген қалдық санына қарап, өз туған жылын анықтай беруіне болады.

	Мысалға, 1942 жылы 1 қаңтарда туғандардың туған жылын 12 ге бөлгенде: (1942:12) қалдық - 10 болып тұр. Яғни, туған жылы жылқы жылына келіп тұрғанмен, туған айы қаңтар болуына байланысты, ескі жыл – жылан жылына жатқызуға тура келеді. Ал 2000 жылдың 1 мамырында туғандардың жыл қайыруда қай жылғы екенін анықтасақ: (2000:12) қалдық – 8 болып тұр. Ендеше, ұлу жылына сәйкес келуін білу қиын емес. Міне осылай әркім де, жыл санауымен туған жылын және мүшел санын біліп алуына болады.

	Мүшел есебін санаған кезде, жылдар ретін шатастырып алмау үшін, жылдар тетелестігін ойға түсіруге ыңғайлы болу үшін мына шумақтарды ұсынып отырмыз:



	Түйелер сортаңды бағалаған.

	Қауіптенер ұйысқан жағалаудан.

	Жұғымтал қышқылтым мойылдай,

	Тікенді изендерге дағдыланған.



	Мұнда келтірілген шумақтағы әрбір он екі сөздің бірінші дыбысы, жыл атының ретіне сай, жылдың бірінші дыбысын беріп тұрғанын аңғаруға болады. Мысалы, Түйелер сөзіндегі т-ны – тышқан десек, сортаңды, с- сиырға, бағалаған сөзінің бас әрібі б-ны барысқа, қауіптенер сөзіндегі бас әріп – қ, қ-дан басталатын қоян жылына, ұмыт сөзіндегі басқы әріп ұ, ұлу жылына, келесі сөз жағалауданның басқы әрпі ж-ны, жылан жылына тән етіп, басқа сөздердің де бас әріптерін әрі қарай да осылай балай берсек жылдан жаңылмаймыз ...

	Тағы бір шумаққа көңіл аударсақ:



	Түйенің сорайғанмен бойы,

	Қалыпты ұмыт жылдардан.

	Жайқуатта қоқайған мойынын,

	Тышқан иемдене диланған.



	Осы шумақтардың бірін жаттап алған адам, жылдар ретін шатастырмасы кәміл.

	Немесе, қазақ халқының біртуар қаһарман ұлы Бауыржан Момышұлының қалдырған жыл сипаттамасы да, ерекше ойлы тұжырым. Онда келтірілген әр сөздің басқы дыбысы, жыл басының бірінші дыбысын берумен қатар, әр жылдың шынайы сипатын беріп тұрғанына көз жеткізер едік. Ол кісі: «Тышқан жылын – тыныштық, Сиыр жылын – сыйлық, Барыс жылын – бірлік, Қоян жылын – қамбалы, Ұлу жылын – үлгілі, Жылан жылын – жайлы, Жылқы жылын – жұтсыз,

	Қой жылын – құтты, Мешін жылын – мерейлі, Тауық жылын – табысты, Ит жылын – игілік, Доңыз жылын – дүниелі» -деп, жылдарға реті бойынша өте қисынды сипаттама берген.

	Мұнда да сөздің бірінші дыбысы, сол жыл қайырудағы әрбір он екі жыл атының бірінші дыбысынан басталғанын көреміз.

	Жыл қайыру жөнінде тоқталып отырғандықтан, жоғарыдағы шумақта келтірілген, жылдан құр қалған қасиетті түйе малының бойында, өзі кірмей қалған он екі жылға кірген хайуандардың нұсқасы барын да білген артық болмас.

	Ол туралы: «Қарағым, сен білмесең мен айтайын, түйеде он екі жылдың нұсқасы бар» деген қазақтың қара өлеңі де бар.

	Елестетіп көрер болсақ, шындығында да, түр – тұлға, сыртқы пішінінде түйенің құлағы – тышқандікендей, бақайы мен тұяғы – сиырдікіндей, кеудесі мен тірсегі – барыстікіндей, еріні – қояндікіндей, мойыны мен қабағы – жыландікіндей, шудасы – жылқының жалындай, жоны мен тісі – қойдікендей, бөксесі мен жүні – мешіндікіндей, төбесі – тауықтыкіндей, шөккені – ұлудай, сандары мен табаны – иттікіндей, құйрығы – доңыздікіндей болып тұрған жоқ па?! Қандай таңдай қағарға тұрарлық сәйкес үйлестік десеңші!

	Жыл атауларының кейбіріне байланысты, есте боларлық мына бір жайды да айта кетуді жөн санаймын:

	Мешін жылын қазір біздер маймыл деп түсінеміз. Оны бұрынғылар «Мешін – ол кісі киік» дегенді айтқан. Яғни қазіргіше, «Қар адамы». Сол сияқты доңыз жылын арамға баламастан, «қара киік» деп те атаған. Осылай атар болсақ, жастардың көңіліне адалдық сәулесі төгілер ме еді деген ниет еді менің тоқталып отырғаным.





ЖАҢА ЖЫЛ МЕН ЖЫЛ БАСЫ - НАУРЫЗДЫ ҚАРСЫ АЛУДЫҢ ЕРЕКШЕЛІКТЕРІ




	Наурыз айының 22-сі – Шығыс күнтізбесі бойынша жаңа жыл. Ол бәрімізге белгілі. Бұл күні шығыста күн жылып, жер жібіп, күн мен түн теңеліп, шуақты мезгілдер басталады. Табиғаттың бұл құбылысы, қасиетті Наурыздың – Жаңа Жылдың келгенін паш етті деген сөз.

	Қазіргі санап жүрген календарлық Жаңа Жыл 1 қаңтар, жыл санау үшін қалыптасып, әбден қанымызға сіңіп қалған күн болса да, Жаңа күн - Жыл басы бола алмайды. Себебі, қаңтар айы қақаған қыс. Жер түгел аппақ қарға оранып, мұз құрсауында болып, аязды боран үдейтін кез. Өсімдік атаулының тіршіліктен еш белгісі болмай, қатып – семіп жатса, жәндіктер мен кейбір жануарлар да ұйқыда болады. Осындай меңіреу тіршілік әкелген қаңтар, қалай Жыл басы болмақ?

	Енді сол календарлық Жаңа жыл мен Жыл басы – Наурызды қарсы алуда ерекшіліктер қандай?

	1 қаңтар – календарлық Жаңа жылды қарсы алу үшін, жасыл шыршаларды отап, оны ортаға орнатып, құлпырта әсемдеп, нешеме ойыншықтар іліп сәндеп, мұрыны қызарған Аяз атаны қолпаштап, құрметтеп шәт-шәлекей боламыз.

	Наурызда керісінше, «Атадан мал қалғанша, тал қалсын» деген мақсатпен, мүмкіндігі келгенше жас көшеттер отырғызуға жұрт болып жұмылады. Наурыздың алдында ескі-құсқы өртеліп, барлық тазалық шаралары жүзеге асырылады. Бүкіл аула жөнделіп, сырланады. Наурыздың 22-іне қараған Қызыр түнін отбасымен күтіп, өмірге қажетті бар жақсылықты дарыта беруін тілеп, қарсы алады.

	Ал календарлық Жаңа жылды мерекелеу барысында бейберекет пиротехникалық отшашу атылып, кейбіреулер жарақаттанып та қалатын жайлар көп кездесіп жатады. Жұрт мейрамханалар мен кафелерге жиналып, аққайнарлар ашып, арақ-шарап ішіп, көл-көсір тағамдар жеумен шектелсе, Наурыз мерекесінде туған-туыс, ағайын мен дос-жарандар, көрші-қолаңдар бір-біріне қонаққа келіп, мәзірі ұлттық тағамдарға толған дастарханнан дәм татып, арнайы дайындалған наурыз көжеден тоя ішіп, мәре-сәре болысады. Ұйымдасып үй тігіп, қазан асып, түрлі ұлттық ойындар өткізеді.

	1 қаңтардағы Жаңа жылда, ішімдікке бой алдырғандар ескі өкпелерін еске алып, мыжып, отырыстарының шырқын бұзып, мас болғандар төбелесіп, қылмыстың неше бір түріне жол беріліп, мастықтан үсіп мүгедек болып, тіпті өліп қалып жататыны да құпия емес. Ертеңіне, көшкен жұрттай көше лас, көптеген қалдықтар мен босаған шөлмектерге толып жатады.

	Наурызда тіпті де олай емес. Ол күні дүрдараз болған адамдар бір-бірімен төс қағыстырып құшақтасып, шын ниеттерімен татуласып, кешірім сұрап, арқа- жарқа араласып, туыстар мен көршілер қуанышпен қауышып, үлкендер жастарға батасын беріп, ақ ниет тілейді. Өмірден озғандарға Құран бағыштайды, науқастың көңілін сұрайды. Жетім-жесірлерге көмек беріп, сауапты істермен айналысады. Мұндайда, әр адам рухани күш алып, шабыттанып, сергіп, ғұмыры ұзарары ақиқат.

	Осы айтылғандарды қорытындылай келе, көпшілік болып тойлайтын, нағыз халықтық төл мереке – Наурызды ұлтты ұйымдастыратын ұлыстың ұлы күніне айналдыруға, әркім де өз үлестерін қосулары тиіс. Ол үшін тұжырымдап айтар болсақ, әр қазақстандық Наурыз мейрамының мына төмендегі қасиеттері мен сипаттарын біліп жүргені жөн:

	Ең алдымен, 22 наурызда күн мен түн теңеліп, тіршілік жанданатынын, жан- жануарлар төлдеп, көктем келіп, жыл ауысып, түлеп, жаңғыру болатынын білуіміз керек.

	Екіншіден бұл күннің, көптен араздасып бір-біріне дүрдараз болып жүргендер, құшақ жая амандасып, өкпе-реніштерін ұмытып, бір дастархан басында көрісе отырып, сый-құрметпен шынайы ынтымақтасып, достасып, тату боларлық әрекеттерге барарлық ерекше күнге айналатынына әркім де үлес қосулары тиіс.

	Үшіншіден бұл күнді, барша жұрт тең болып, елде жұмыс тоқтатылатын, көпшілік тынығатын, теңдік, еркіндік, азаттық мерекесі ретінде тани білгені дұрыс.

	Төртіншіден, барлық жерде де, тазалыққа көңіл аударып, тазалық мерекесіне айналдырғанымыз жөн.

	Келесі орындалар шараларға, ағаш отырғызу, бұлақ көзін ашу, арық- атыздар мен арналарды тазалау, жалпы табиғатқа қамқорлық жасау, жол, көпір салу сияқты жұмыстарды жатқызуымыз керек.

	Сонан соң, ұлттық салт-дәстүр ұмытылып кетпес үшін, оларды жаңғырта отырып, елдік жайында бәтуаласып, өткенге құрмет ете ата-баба рухына тағзым жасауды ұмытпай, ұжым, қауым, көше, ауыл болып тойлауды жүйелі түрде жүргізіп отыруға ат салысу әрбір жанның парызы болғаны жөн.





ТӘУЛІК ТЫЛСЫМДАРЫНЫҢ АДАМҒА ӘСЕР ЕТЕР СЫРЫН ДА, БІЛІП ЖҮРГЕН АРТЫҚ БОЛМАС




	Тәуліктің әр сағатының өз биоырғағы болатынын ғалымдар дәлелдеген. Олардың тұжырымы бойынша өткізер әрбір сағаттың сыры мынандай болып келеді:

	Қалай болғанда да, адамның ұйқысы таңғы сағат 5-те негізінен қанады екен. Бұл кезде өкпе мен бауырға зиян келмеуі үшін, қамығуға, ашулануға жол бермеу керек. Осы кезде оянған адам бір күн бойы сергек жүреді. Атам қазақ айтқан:

	«Ерте тұрған еркектің ырысы артық, ерте тұрған әйелдің бір ісі артық» деген халық нақылы тегін айтылмаған. Таңғы уақыттың тиімділігін ескеріп, ерте тұруға тырысқан абзал. Далаға шығып, таза ауа жұтып, жүріп, жүгірген дұрыс. Денені сергіту үшін, «Бойым байсал тартады керілгенде» деп, халық әнінде айтылғандай, таңғы жаттығулардың ұнағанын жасай отырып, керіліп, созылу, артынан жуынып, мүмкіндігіне қарай жылы душ қабылдау, күн бойына күш-қуат сыйлары сөзсіз.

	Сонан соң, сағат 6-да адамның есте сақтау қабілеті ең жоғары дәрежеге көтеріліп, іске қосылары дәлелденген. Бұл кездегі оқыған деректер жадымызда ұзақ сақталып қалатын болғандықтан, бұл мезгілді мектеп оқушылары тиімді пайдалануды қаперінде ұстап, ерінбестен ертелеп тұрып, сабақтарын қайталап, мұғалімдердің тапсырған ережелерін, тақпақтарын жаттаса, уақыт ұтары анық. Жалпы, таңғы 6 мен түскі 12-нің арасында адамның миы белсенді жұмыс істейді.

	Сағат 7-ден бастап қан айналымы тездеп, бүйрек үсті безі гормонының бөлінуі ең жоғары сатыда болады екен.

	Ал сағат 8-де, жыныс гормонының бөлінуі ең жоғарғы сатыға көтеріліп, көңіл күй жақсарып, логикалық ойлау, еске сақтау қабілеті тәулік ішіндегі ең жоғарғы шегіне жетіп, қабылданған ақпараттарды қорытады.

	Есте боларлығы, бұл уақытта арақты ауызға татып алуға да болмайды. Себебі, ішкен аз ішімдіктің өзі бауырды «отырғызып», адам айтқысыз кері әсер әкелетін көрінеді.

	Жүректің толық қызметі сағат 9-дан басталып, рух көтеріңкі болып, адамның жұмысқа белсенділігі артады екен.

	Сағат 10-да адам зейінін шоғырландырып, жоғары еске сақтау қуатын пайдаланып, ең өнімді еңбек етер уақыт.

	Жарыққа сезімтал келіп, көздің көру қуаты артып, ерекше жақсаратын уақыт – сағат 11.

	Сағат 11 мен 13 аралығы, жүрекке қуат жеткізілетін уақыт. Бұл мезетте көзді жұмып, 15 минуттай тынышталып отырсаңыз, жүрек қуатыңыз толық болмақ. Жүрек ауруы барлар күнде осы уақытта ұйықтауды ұмытпаса, дене қуаты күн сайын артып, жүрек қағуы қалыбына түседі. Ал, дәл түс мезгілінде көзді жұмып 3 минут ұйықтау екі сағат ұйықтағанмен тең екен.

	Сағат 12-ден, адам миы біраз шаршаңқырап, ой қорыту біртіндеп әлсірей бастап, демалысты қалағандай болады екен. Сондықтан да бұл уақытта санаға шамадан тыс салмақ түспес жұмыстармен айналысқан жөн көрінеді.

	Демалыс күндерінде сағат 12 мен 13 аралығын, түскі ұйқыға арнауға ең жақсы мезгіл деп білген.

	Адам шаршағандай болып, қалжырап, демалуды қажет етер мезгіл – сағат 13. Жалпы, сағат 12 мен 14-тің аралығы ағзаның түгелдей асқазанның жұмысына мән беріп, асқорыту мүшелері жақсы қызмет жасайтын уақыт.

	Сағат 14-те гормон біртіндеп бөлініп шығатындықтан, сезім баяулап, манаурап, рух салғырттана бастайды екен.

	Дене температурасы мен қан қысымы өрлеп, иіс пен дәм сезу түйсігі көтерілер мезгіл – сағат 15 пен 18 аралығы.

	Ғалымдар қан қызғылттанып, құрамындағы қант көбейіп, суға жүзу рекордын жасаудың тиімді мезгілі – сағат 16.

	Сағат 17-ні ғалымдар – рак клеткаларының бөлінуі баяулайтын, спортшылардың жаттығу мөлшерін еселеп арттыра берулеріне болатын мезгіл деп білген.

	Ұзақ уақыт бойы есте сақтап жүрудің ең жақсы мезгілі – сағат 18 бен 19 аралығы, ал сағат 20 арасы есте сақтау қабілетінің ең жоғарғы шекке көтерілер уақыты.

	Сағат 20-да адамның салмағы ауырлап, сезу қабілеті әдеттегіден жоғарылап, жан-жақтылығы артып, айналасына бей-жай қарамай, әрбір қимылына мән бере білген.

	Оқушылардың сабақ жаттауына тиімді мезгіл – сағат 21. Себебі бұл уақыт, күндізгі көріп, естігендерді қайталай еске түсіріп, есте сақтауға қолайлы екен.

	Сағат 22-де талма ауруы барлар сақтанып жүрер уақыт.

	Адам бойында зат алмасуы баяулап, ұйқыға жатар мезгіл сағат 23-24 аралығы. Бұл кезден бастап, адам ағзасы күні бойы жұмсаған энергияның орнын толтыруға көшеді. Сондықтан да ағзаның ішкі жұмыстарына кедергі болмау үшін тыныш қана ұйқтаған абзал. Осы ретте, жатар алдында Алладан тыныш ұйқы тілеп, ғалымдардың, ұйқы тыныш болу үшін, ұйықтар алдында біраз серуендеп келіп, ваннаға түсу немесе, бал қосылған сүт ішу жөніндегі ұсыныстары ойда болғаны жөн сияқты.

	Бауырдың бір ерекшелігі, адам жатқанда қан қайтады. Ал, отырып, тұрғанда қан басқа мүшелерге жіберіліп тұрады. Сағат 23 те өт пен қан жолы ашылады. Бұл кезде ұйықтамаған адамның өт қуатына сүйенетін іштегі 11 мүшесінің қызметі, өт қуатының зақымданып, әлсіреуіне байланысты әлсіреп, зат алмасуы бұзылып, иммунитет кемиді екен. Бұл кездегі яғни, түн ортасындағы (23 пен 1 арасы) 5 минуттық ұйқы 6 сағаттық ұйқының демалысын сыйлайтын көрінеді.

	Сағат түнгі 1-де дене шегіне жете босап, қан қысымы түсетіндіктен, ауру- сырқауға өте сезімтал келетін уақыт екен.

	Сағат 1,30 бен 2,30-дың арасы «соқыр мезгіл». Көз көру дәрежесі төмендейді. Соны ескеріп, бұл мезгіл аралығында кітап оқуды доғарып, көлік жүргізбеу керектігі естен шықпау керек.

	Сағат 2-де адам температурасы төмендеп, бауыр улы заттарды қуып, тазарта бастайды екен. Түн ауған кезде (түнгі 1 мен 3 арасы) ұйықтамасаңыз, бауыр улы заттарды аластай алмайтындықтан, қан жақсы тазармай қалады.

	Сағат 3-те денедегі бұлшық еттер босаған қалпын ұстап тұрып, тамыр соғу сиреп, тыныс алу азаяды. Сағат 4-те барлық органдардың қызметі баяулап, қан қысымы төмен болады. Бұл мезгілде ми бөлімінің қанмен қамту мөлшері азайғандықтан, әйелдердің босануы жиі болады екен де, сағат 4-тің кезі – ауыр аурумен ауырып жатқан адамдар ажал құшатын мезгіл деп түсінген.

	Түн жарымда ұйықтап жатқанда, дененің яғни, бұлшық еттердің босаңсуы шегіне жетіп, соған қарай қан қысымы да төмендеп, тамырда өте баяу жылжиды екен. Бұл кез, қан ұйып, тамырда тұрып қалу қауіпі жоғары болар мезгіл болғандықтан, адам денсаулығы үшін қауіпті шақ саналған. Кездейсоқтықтың алдын алып, тосын оқиғаның орын алмауына ықпал етерлік бірден-бір жол – ол мұсылмандардың түн жарымында ұйқысын бұзып оқитын, тілек-дұғаның қабыл болатын, таһажжуд намазы екен. Бұл намазды, Пайғамбарымыз Аллаға барынша жақындататын, сүннет намаздардың ең қайырлысы – дегені бар. Ғалым- дәрігерлер осы түнгі намаздың адамды инфаркт алудан сақтайтын бірден-бір себепкері екенін мойындаған. Ұйқыдан тұрып, дәрет алып, намазға тұрып, Құдайға жалбарыну, қан айналымын қалпына келтіріп, тың күш-қуат беріп, тән мен жанға жеңілдік әкеледі екен.

	«Әр түнде бір сәт бар, Алладан не сұрасаң сол тілегің қабыл болар» деген хадис те түн ғажайыбынан хабар бергендей.

	Түн – адамның түрлі түс көретін ғажайып мезгілі. Небір тың, ғажайып ойлар мен сиқырлы шабыт келетін тылсым уақыт. Біздің ойымызша, адам миы күндіз жұмыс істеп, түнде демалу керек деген тұжырым қалыптасқан. Ал ғалымдар болса керісінше, адамның миы ең жақсы жұмыс істейтін кез, таңертеңгі мезгіл мен түн мезгілі екендігін дәлелдеп отыр.

	Қалай болғанда да айтқанымыздай, түн тыныштығы кез келген адамды шабыттандырары анық.

	Жаратушы Алла небір ғажайыптарды түнге жасырған. Бұған жылда қарсы алып, атап өтетін мұсылмандардың мүбәрак түндерін дәлелге алуға болады.

	Ережеп айының алғашқы жұмасы – «Рағайып түні», 77-түні – Миғраж түні. Шағбан айының он бесінші түні – адамның бір жылдық ризық-несібесі, жылдық тағдыры анықталар түн – «Барат түні».

	Рамазан айының 27-ші түні – Пайғамбарымызға Құран түскен – Қадір түні. Міне, тәуліктегі өтер әрбір сағаттың тылсымды сырларымен таныстырып өттік. Ендеше әркім де, өз өміріндегі күнделікті іс-қимыл әрекеттерін, жоғарыда келтірілгендей сағаттарға сәйкестендіріп отырғаннан ұтпаса, ұтылмайды. Адам ағзасы орнатқан тәртіпке бағынып, ұйқының алаңсыз болып, жұмысының жемісті болуы үшін, әр адам өз денсаулықтарын қорғап, іс өнімділігін арттыруға көңіл аударып отырса ғой шіркін!





КЕЙБІР ТҮР-ТҮСТЕРДІҢ АДАМДАРҒА ӘСЕРІН БІЛГЕНІҢ АРТЫҚ БОЛМАС




	Өмірде көп кездесетін АҚ ТҮС – тазалықтың символы. Ақ түс жайбарақат болғанмен де, шаттық сыйлайтын, ақ қағаздай тазалықтың, пәктіктің, адалдықтың, жақсылықтың нышанындай. Адамды жаман ойдан арылтады.

	«Көңілің қардай ақ болсын, әділдік әркез жақ болсын!» деген аталардың батасы осыны меңзеп тұр емес пе?!

	Бұл түстің адам энергиясының тазалануына зор әсер ететіні белгілі. Ақ түске бүйрегі бұратындар әдетте, жинақы, адал ниетті, тек өзіне емес, өзгеге де талап қоя білетіндер болады екен. Қалайда да ақ түстің қараңғы жерлерге жарық беріп тұратындығын ескерсек, кез-келген істі де жандандыра түсетін көрінеді. Өз болмысыңды таза, ретті, мейірімді көрсетуді қаласаң, ақ түсті киіммен жүргенің жөн.

	Ақ түсті гүлдерді шығынға ұшыраған адамға, науқастан зардап шегіп жүрген науқасқа сыйға берсе, көмегі тиері сөзсіз.

	Көктем мен жаз бойы көкжасыл желек жамылған кербез дала мен тал- дарақты қала, кімге болмасын көтеріңкі көңіл-күй сыйлап, адамның нерв жүйесін тыныштандырады. Жасыл түстің кеңістігіңді кеңейтіп, сенімділігіңді арттырып, ақыл-ойыңды тазартататынын әркім-ақ сезеді емес пе?!

	Жасыл біткен, бар тіршілік оянатын – көктемнің түсі. Көктемнің адам жанын жадыратар сиқыры бар. Сондықтан да, жасыл түсті киім, кез келген ортада жақсы жағынан әсер етерін ұмытпаған жөн. Жанды жадыратып, көңілді жүруімізге көмектесер ЖАСЫЛ ТҮС – нағыз гармониялық түс. Көкжасыл түстің қоршаған ортада көп болуы үшін жасыл желекті қорғап, көбейтуді қолдап отыруға тиіспіз. Жасыл түс аса күрделі жағдайларда қате қадам жасамауға көмектесер түс. Бұл түс сабырға келуге, төзімді, кешірімді болуға көмектеседі.

	Жасыл түс – шын тұрақтылықтың белгісі. Адамның ойлау қабілетін жақсартады. Кері энергияны қуып,қорқынышты басады. Жасыл түсті байсалдылықтың, байыптылықтың, өзін-өзі шыңдап, жеке басының жетістігін еселеуге талпынатын, өзіне деген сенімділіктің өлшемі ретінде қарастыруға болады. Жасыл түс – бейбітшілік, тыныштық. Жасыл түсті гүлдер көңілге тыныштық алып келетін сезім сыйлайды, миды тынықтырады, ашудан сақтап, зейінді етеді. Жасыл түсті өсімдіктердің бөлмеде болғаны жақсы нәтижеге жетуге көмектеседі. Жасыл түсті жақсы көретіндер, тік мінезді, ерік-жігері мықты, табандылығымен қиындықтардан жол таба біліп, өз шешімін іске асыруға күш сала алатындар.

	Жасыл түстің қан тамырларын кеңейтіп, қан қысымын қалпына келтіруге көмектесетіндігі анықталған.

	Жасыл түсті ұнатпайтындар, небір күйкі ойлардың құрығынан шығуға батылдықтары жетпей, ылғи мұңы мен өкпе-ренішін айтып, баладай өкпелегіш келеді екен. Бұл түсті шығармашылық адамдары мен тұйық мінезді ойшыл адамдардың көп қолданбағаны жөн.

	Желбіреген Көк Туымыздағы АШЫҚ КӨК ТҮС – әрдайым тепе-теңдікке, ақылдылыққа шақыратын, салқындатқыш, тыныштандыратын бейбітшілік пен тыныштық символы болар түс. Ашық көк түсті аса сезімтал, кеңпейілді адамдар пайдаланады.

	КӨГІЛДІР ТҮСТІ шығармашылықпен айналысатын адамдар көбірек қолданса болады. Себебі бұл түс, ойды ұшқырлап, қиялға қанат бітіріп, арманға нақты қадам басуға бастар түс. Бұл түс бұлшық еттерді босаңсытады, тыныс алуды реттеп, қан қысымын, жүрек соғуын қалыпқа келтіреді. Көңілсіз немесе қорқынышты ой билегенде осы түсті киім кию дұрыс саналады. Бірақ, қан қысымы төмендерге зиянды.

	КӨК ТҮС – сабырға шақырады, ойды жинақтауға жәрдем етеді. Бұл түс кіршіксіз аспан мен тұнық теңіз түсі болғандықтан да дұрыс ойлап, нақты, жедел шешім шығаруға жәрдемдесе алады. Бұл түс миға тыныштық сыйлап, ұйқының жайлы әрі жақсы болуына әсер етеді. Бұл түс шынайы шындықтың, сезімталдықтың, тұрақтылық пен аңқылдаған адалдықтың шын белгісі есебінде, арманымыздың орындалуына әсер етерлік, ерекше түс саналады. Бұл түсті ұнатып, жақсы көретін адамдардың мінез-құлқы әрдайым тепе-теңдікте болады. Бірақ, сәтсіздікке ұшыраған жағдайда еңсесі түсіп, жүнжіп кетеді. КӨК ТҮС – рухымызды көтеріп, шабытымызды шалқытып, еңбегімізді еселей түсуге септігін тигізетіндігін өмірде де көріп жүргеніміз бәрімізге де аян. Бұл түс – еңбекқорлықты еселейтін нағыз белсенді түс болғанымен, асығыс шешім мен үстірт қимылдан аулақтау болған жөн екен.

	Көк түсті ұнатпайтындар, негізінен, енжарлықты, тоқтап, тежеліп қалуды білмейтін, мазасыз алып-ұшпа болып келеді.

	САРҒЫШ ТҮС – бостандықты, еркін-еріктілікті қажет ететін, байқалмаған қабілет-дарынды, іскерлікті арттыратын, қорқыныш пен үрей билеп жүргендердің көңіл-күйін, ішкі сезімін, ой дүниесін жайландыратын түс.

	Сарғыш түс кигендер өркөкірек, тәуелсіз болып, танымал болуға ұмтылады. Әрдайым, жас, әрі көңілді көрінгіңіз келсе, сарғыш түсті киім киюге болады.

	САРЫ ТҮС – қысым мен қорлықтан ада, кеңістік, азат өмірді бейнелейді. Сары түс – жанға жайлы жылу беретін, басыңа небір нәтижелі ойлар келетін, қабілетті арттыратын, адамға қалыпты әсер ететін, қайғы-реніштің жолын кесетін, қалыпты қуат, сенімділік сыйлар, күлкі, қуаныш әкелетін, денсаулығыңды шыңдайтын түс. Бұл түс – ақкөңілділіктің символы атанған. Солай болғандықтан да, жүйкеге қалыпты әсер етіп, денені сергітерлік қасиетке ие. Зат алмасу қызметін жақсартады, иммунитетті көтереді. Сары түсті гүлдерді жұқпалы аурумен ауырғандарға және уайым шегіп жүргендерге берген жөн.

	Бұл түсті жақсы көретіндер, өз жоспарын жүзеге асырудан еш уақытта бас тартпай, болашақтан үміт үзбей, тәуелсіздікке ұмтылады. Ал сары түсті ұнатпайтындардың мінезінде ұстамдылық пен байсалдылық жете бермейді.

	Қыздар сүйер ҚЫЗЫЛ ТҮС – өмірлік энергия түсі. Бұл түс – өмірге құштарлықтың белгісі. Бұл түс, мидың белсенділігін арттырады, қандағы адреналинді көтеріп, күш-қуат беріп, адамның өмірге деген құлшынысын күшейтіп, ағзадағы қан айналым жүйесін жақсартады екен. Қызыл түсті гүлдер шаршауды басады. Қызыл түсті, өмірде бірінші басты байлық деп білген – денсаулық сыйлар, шалқар байлық пен баянды бақыттың, шаттықтың, мызғымас достықтың түсі деп таныған дұрыс екен. Қызыл түсті таңдайтындар әдетте, ашық мінезді, ойын еркі білдіретін, күшті, қайсар болып келетін көрінеді.

	Сонымен қатар, қызыл түстің ерекшелігін адам жүзіндегі қызғылт рең, шатты шырай, ол адамның денсаулығынан хабар беріп, бақыттан басы айналар қалпынан да сезінуге болғандай.

	Сөзге жүйрік, ақылман да ділмар шешендерді қызыл тілді деп бекер айтпаған.

	Адам организміне қажетті қан құрамындағы гемоглобинді қызыл талшық, медицина тіліндегі эритроцитті қазақтар қызыл түйіршік деп бекер айтпаған.

	Қызыл түсті жек көретіндер – кикілжің мен қиянат атаулыдан бойын аулақ салатын, мінезі орнықты адамдар екен.

	Мінезі ашық, әңгіменің тығынын орта талғамай ағытатын ашық мінезді адамдар ҚЫЗҒЫЛТ ТҮСТІ ұнататын көрінеді. Бұл түс – адам күшін белсендіреді деген түсінік қалыптасқан.

	ҚОҢЫР ТҮС – түрлі реңдерден құралған қою түс. Әсершілдікті білдіретін түс. Бұл түс – ашық түстерге қарағанда, қара түске жақындау болғандықтан, адам көңілін басып тұратын қасиетке ие екендігін өмірде көріп жүргеніміз шындық. Әдетте, бұл түсті, бірізді, жаттанды жадағай шешімді жек көретін, жігерлі, дені сау адамдар онша жақтырмайды.

	Бұл түсті әбден қажып, тынығуды қалаған адамдар ғана жақсы көрулері мүмкін.

	ҚАРА ТҮС – жұмбақ, құпия түс. Бұл түс – сыртқы әсерді тежеу мен шектеу үлгісін бейнелейді. Бұл түсті араласар ортада лайықты орны бар адамдар ұнатады. Бұл түс адамды беделді көрсетеді. Бұл түсті жақсы көретіндер тағдырмен бетпе-бет келгенде ылғи жеңіліске ұшырап, ағысқа қарсы жүзіп жүреді. Ал қара түсті жақтырмайтындар, ешнәрседен бас тартпай, өмірде көптеген оқиғаларға душар болып, қиындық көрулері ықтимал. Оларға кейбір істерден бас тартып, айналамен санасуға үйренгендері дұрыс болмақ.

	Көп жағдайда жағымсыз саналғанымен қанық қара түс адамның энергетикалық қуатын жақсартып, ағзасын нығайтуға үлес қосады екен. Сондықтан да ғалымдар, көп қуат жұмсауға тиісті адамдардың қара түсті киім кигенін жөн санаған.

	СҰР ТҮС – жүйкені тыныштандырмайтын да, тоздырмайтын да, ешқандай психологиялық әсер тудырмайтын бейтарап түс. Бұл түс – қатаң тәртіпті, ресмилікті, шектеулілікті білдіреді. Бұл түсті жақсы көретіндер, томаға-тұйық мінезді, шудан алыс жүретін, ешкімге сыр аша бермейтіндердің қатарынан табылады.

	КҮЛГІН ТҮС – екі түстің яғни, көк пен қызылдың қосындысы. Жоғарыда тоқталғанымыздай, қызыл түс жігерлікті, құштарлықты, ал көк түс тұрақтылық пен адалдықты білдірсе, күлгін түс интеллектіні, сананың тереңдігін, ұстамдылықты білдіреді. Әдетте, ішкі қарама-қайшылығы мол адамдар, күлгін түсті ұнатады екен. Олар алдағанға сенеді, азғырғанға көнеді, сөйте тұра, айналасындағыларға ықпалын жүргізуді қалап тұрады. Шешуші сәтте тасада қалып қою оларға жат емес. Мұндай адамдар жалғыздықтан қорқып, өзінен гөрі өзгелерді дәріптеп, өзгеге жақсы көрінуге тырысады. Күлгін түстің асқынуды, қоздыруды тежейтін қасиеттері бар. Бұл түс тұмаудың асқынуына кедергі келтіреді. Ағзаның әлсізденуіне жол бермейді. Көздің жасаурауы мен шаншуын басуға көмегі тиеді. Жалғыздық пен жабырқау сезімдерін бәсеңдетуге септігін тигізеді.

	Бұл түстің бір ерекшелігі, жоғары қан қысымы барлардың бұл түсті қолдануларына шек қойғандары абзал.

	Міне, түрлі түстерге байланысты болжамдар осындай сипатта. Енді өздерің де біліп жүретін болдыңдар.





ГҮЛДЕРДІҢ ӨЗІНДІК СЫРЫ БАР, КЕРЕК БОЛАР, ҰҒЫП АЛ!




	Адамдардың жүрек сөзін үн-түнсіз жеткізіп, шабыттандыратын, жақындық пен ілтипат сыйлай білетін, табиғаттың адамға тартқан сыйы – әдемі әсем гүл. Қуаныш та, күлкі де шақырар – сол гүл. Гүл қуат көзі.

	Түстің әсері әр түрлі болса, гүлдердің де адамға әсері күшті.

	Ресейде махаббаттың символына қызыл қызғалдақты жатқызып, қызыл раушанды келісім мен ынтымақтың белгісі ретінде қабылдайды.

	Қазақтарда махаббаттың символына қызыл раушан мен қызыл қызғалдақ саналса, ақ түсті гүлдер адалдық пен кіршіксіз тазалық белгісі.

	Енді, гүл сыйлаудың ретіне келсек: ақниеттіліктің, пәктіктің, шыншылдықтың, турашылдықтың, адалдықтың, жаны таза қыздарға деген құрметтің белгісі ретінде ақ түсті гүлдер сыйланады. Ақ түс, отбасын құруға ниеттен туындап, ақ ниетті, таза ойды білдіретіндіктен, жас келіннің қолына ұсынар гүлдестені де ақ түстен шоғырландырса, өмірлері ұзақ, сезім-құрмет шынайы, мәңгілік болмақ екен.

	Махаббат белгісі – қызыл қалампыр, хризантема, қызыл лала. Қызыл гүлдер, еркін-бұла күшті, үстемдік-билікті, берік-мықтылықты сипаттайды. Содан да, берік-мықты мінезді, әмір жүргізгіш-билік құмар, күш-жігері қуатты, қажыр-қайратты адамдарға сыйланады. Ал, қызыл гүлдерді ер адам қыз- келіншектерге сыйлар болса, нәзіктік пен бүршік атқан махаббатты сипаттайтын жағымды белгі ретінде қабылдаған жөн.

	Сары гүлдер адамға байлық пен бақыт тілегенде ұсынылады.

	Сары гүл – қуаныш пен шаттықтың, жүректіліктің, жарқын көңілдің, қайырымды-мейірбандылықтың, рақымдылықтың нышаны.

	Көк гүлдерді сыйлау – таза пейіл мен адал махаббатты білдірсе, құпиялық ретінде, жұмбақ дүниелі жандарға да сыйлана береді.

	Сарғыш гүлді асқақ күш-жігерін мойындап, ақыл-ойы мен қабілет, қарымының биіктігін білдіретін жұмыс бабындағы басшыңызға сыйлай беруіңізге болады.

	Көгілдір түсті гүлдер шынайылық, тазалық, пәктік, ақиқаттықты білдіреді.

	Яғни, жаны таза, пәк, сұлу мінезді адамдарға сыйға тартады.

	Гүлге байланысты ойымызды былай түйіндесек:



	Гүлді сүйген адамды күн сүйеді.

	Күн – қуат көзіне, әлем бас иеді.

	Күн сүйгеннің құлпырып тіршілігі,

	Гүлдей жайнап, шатты өмір сүреді.





АҒАШ БІТКЕННІҢ ДЕ СЫРЫ БАР, ОНЫ ДА ОҚЫП, БІЛІП АЛ




	Адам баласының жан-дүниесі ағашқа байланысты болғандықтан, ерте заманнан-ақ оның қадір-қасиетін бағалаумен келеді. Ағаш біткеннен бабаларымыз киіз үйдің барлық керек-жарағын жасап, тұрмыстық бұйымдарды да ағаштан түйген. Жаугершілік кезіндегі қарулар да ағаштан жасалған. Қысқасы, ағаш адам өмірімен біте қайнасып жатыр.

	Бабаларымыз жапан далада жеке өсіп тұрған ағашты қасиетті санап, зақым келтірместен, мүмкіндігіне қарай күтім жасауға әрекеттенген. Оның түбіне де көп отырмаған.

	Ағаштың жанды тіршілік иесі. Ұзақ уақыт орман ішін аралаудың адам ағзасына әсерінің күшті болары ғылыми дәлелденген. Орманда болған адам тың күш жинап, көңіл күйінің көтерілуі арқасында, теріс ойлардан арылып, өз ағашын тапқан жағдайда, бойындағы дертінен де айығуына болады екен. Әсіресе, бүкіл дүние бусанып, жасыл тіршілік оянар көктемде, жиі-жиі орман аралаған дұрыс екен. Себебі, ағаштар да адамдар сияқты көктемде күш қуатқа кенелетіндіктен, орман-тоғайдың ерекше жұпар аңқыған иісінен де ерекше ләззат алып, емделуге болады. Өз ағашыңды дұрыс таңдау арқылы, оның жағымды энергиясын бойға сіңіресің. Бір-бірінен алты метрден алшақ орналасқан ағаштардың энергиясы айрықша күшті болатыны анықталған. Мысалы, емен (дуб), қарағай (сосна) күш-қуатымызды, иммунитетімізді арттырып, рухымызды көтеріп, ойымызға кереметтей ой қосып, өмірдің ұзаруына, қартаймауға, жігерлі жүруге көмектесіп, жағымды қуат энергиясын сыйлайды екен. Ескерер жағдай, қарағайдың биоэнергетикасы ауыр болғандықтан жүрегі ауыратындың қарағайлы ормандарда қыдыруларына көп болмайды.

	Акация адамға жақсы көңіл күй, тың күш, саялы сезім сыйласа, үйеңкінің (клен) биоалаңы өте күшті. Ол кез келген адамға жақсы әсер ететіндіктен, оны әркім ақ, батыл құшақтай берулеріне болады.

	Қайың (береза) тек өзін еркелететін нәзік жандылардың символы саналып, көмектеседі. Оның шырыны да денсаулыққа пайдалы саналады.

	Оқтай түзу теректің (тополь) энергиясы да түзу болып келеді. Оның көмегімен бас және омыртқа ауруынан құтылуға болады екен.

	Шетен (рябина), көктерек (осина), терек, мойыл (черемуха), мамыргүл (сирень), жөке (липа) сияқты ағаштар адам бойындағы жағымсыз энергияны өзіне тартып алу қасиетіне ие. Оларды біраз уақыт құшақтауға, бұтағын бөлмеге әкеліп қоюға болады. Ескертін бір жағдай, көктерек зиянды энергияны сорып алғаннан кейін, адамның бойындағы өз энергиясын бойына сіңіруге кіріседі екен. Сонымен бірге ерте кезден ақ, арша ағашының (можжевельник) емдік қасиеті қазақ үшін таңсық емес. Оның иісімен ауырған адамды, үйді аластап, тазалайды. Күбіні, етті ыстауға да пайдаланады. Құрғақ жөтелді де емдеу қасиетіне ие.

	Ағаштар, қоршаған орта сияқты, ғарыштан үздіксіз энергия аулап, оны бойына сіңіріп, сақтайды. Адам ағашпен сырласқанда, бойында биоэнергетикалық алмасумен, ағашқа сіңген энергия адамның бойына өтіп, ағашымыз өткізгіш дәнекер қызметін атқарады.

	Әр адамның өзіне тән ағашы болады екен. Адамға ұнаған ағаш – онымен бір белгісіз байланысы бар ағаш. Бұл ғылыми түрде дәлелденген даусыз нәрсе. Бір ауру дендеп, қиналған жағдайда, көңілің құлазып жабығып, қамыққаныңда, өзің ұнатқан ағаштың саясында тұрып, арқаңды беріп, жауырыныңды тигізіп, сүйеніп, бетіңді беріп құшақтап, бойыңды босатып, энергия сіңіретініңе сенсең, көп өтпей-ақ, көңілің орнына түсіп, жайланып, маужырай жадыраңқы күй кешіп, мейір-шапағатқа бөленесің. Оның бар сыры мен құдіреті – сенің сүйген ағашыңнан бөлінген құпия энергия, өзіңді қинаған ауру мен көңіліңе қаяу түсіріп, кірбің орнатқан жайсыздықтың бәрін алып кетуінде. Энергия алып болған соң, ағашыңа алғыс айтып, ризашылық білдіруді ұмытпаған жөн.

	Ғалымдар адамдардың сүйген ағаштарына қарап, мінез-құлқын, қабілет- қарымының қандай екенін, қандай ауруға бейім екендігін білуге болатынын дәлелдеп отыр. Адам мен ағаш арасында көзге көрінбес бір сиқырлы байланысты, мына бір жағдайдан да аңғаруға болады. Мысалы, сәби туған кезде, ырымдап отырғызылған көшет, баламен қатар өсіп, бала ауырған жағдайда ол да ауырып, тіпті, бала кездейсоқ өмірден өтіп кеткен жағдайда, оның да солып қалатынына сенбеске лажың жоқ.

	Ағаштардың бәрі де мұндай қасиетке ие емес. Олардың бір тобы, бойынан бөлінетін биоөрісі суықтау келіп, адамның қуат-күшін өзіне тартып, әлсіретіп тастайды. Қасына барғанда жағымсыз сезім береді. Ондай ағаштан аулақ жүру керек. Қисық біткен, бұтақтары майысқан, ауырып, шорланған, қураған ағашқа жоламаған дұрыс.

	Ағаштардың екінші тобы – нағыз жылы биоөріс шығарып, жағымсыз энергиядан арылтып, күш-қуат сыйлап, шуаққа бөлеп, жадыратады. Бейтарап ағаштар да бар.

	Қазақ халқында адамның іс-әрекетін ағашқа теліп, оны адам бейнесіне енгізіп, сан түрлі тұспалдар айтқан. Мәселен, ұзын қарағай тәкаппар адам, сексеуіл жапа шегуші, тасты жарып шыққан аршаны – тасбауыр, қызыл тобылғыны ұялшақ адамға теңеп отырған.

	Енді ғылымда дәлелденген, әр адамның ағашы туралы деректермен танысқанымыз дұрыс болатын сияқты.

	Олай болса, алма ағашын жанына жақын тұтып, оған бүйрегі бұрып тұратындар – мінезі жібектей, тартымды, сөзінде тұратын, әр іске жауапкершілікпен қарайтын, адамдармен тіл табыса білетін, кең пейілді, дарынды, берері мол, сенімді жандар. Бұлардың кемшілігі, өзіне айтылған сынды, жағымсыз әңгімені жүрегіне жақын алып, мұңайып жүретіні.

	Самырсын (кедр) ағашымен байланысты адамдар – денелері ірі, салқынқанды, намысы мен абыройына бола күйіп-пісе қоймайтын, ашық мінезділігі де бар сенгіш, сәтсіздіктерге ұшырап жатқанда қаттырақ уайымға бататындар. Ондай адамдарға 12-24 қаңтар және 15-25 маусым аралығында туғандар жатады.

	Арша тұқымдас кипаристердің адамдары, 25 қаңтар мен 3 ақпанда және 26 шілде мен 4 тамыз аралығында туғандар. Олар арықтау болғанмен, кипаристей бой түзеген сымбатты, қажыр-қайраты күшті, дос-жарандарының арқасында бақытты өмір кешеді.

	Майысқан сұлу қайыңдарды сүйетіндер – ақылды, өз ісіне жауапкершілікпен қарайтын, жинақы, ұқыпты, орнықты, ар-ұятты да сақтайды, өте намысшыл, қайратты жандар. Ондайларға ақпанның 4-і мен 8-і және тамыздың 5-і мен 13-і аралығында туғандар жатады.

	Қарағайды өз ағашым деп жақсы көретіндер – алға мақсат қоя біліп, онысына жеткенше тыным таппай әрекет ететін, тәртіпті келген, тәуекелшіліктен қорықпайтын, қиын жағдайлардан абыржымай жол таба білетіндер. Бұлардың осал тұсы, тура айтамын деп, туғанына да жақпай, өзгелердің жанын жаралап, артынан кешірім сұрап жүретіндігі. Бұндайлардың ішінен мінезі тым жұмсақ, көп айтса көнді, жұрт айтса болды қағидасымен жүретін солқылдақтары да болады. Қарағайды жақын тұтатындар – 19-29 ақпан мен 24 тамыз-2 қыркүйек аралығында туғандар.

	1-10-шы наурыз және 3-12 қыркүйекте өмірге келген адамдар – арша ағашын (можжевельник) жанына жақын тұтады. Олар көңілді жүріп, өз ойын, сөзін өзгеге орындата алады. Бұлардың жолы жеңіл. Қиын шақтарда сөз тауып, сытылып жүре беретіндер тобына жатады.

	21 наурызда дүние есігін ашқандардың сүйікті де, сүйкімді ағашы – емен. Бұл күні туғандар өзгеге ұнау үшін тырыспайтын, қарапайым болғанымен, өзін өзге ортада мойындата алатын, ақылды, байсалды, байыпты, сарабдал, басалқылы жандар. Қажет кезінде шарт кетер қызба мінезі де жоқ емес.

	Наурыздың 22-31-і арасы мен 24 қыркүйектен 3 қазан аралығында туылғандар кәдімгі жалпиып тез өсетін үйеңкі (клен) ағашын өздерінің символы санайды екен. Олар – шаруақор-еңбекшіл, ынсапты-қанағатшыл, ой-өрісі кең, зерделі ақылдың иелері. Кемшілігі – осы қасиеттерін толық пайдалануды аса қажет ете қоймайтындығы.

	Жаңғақ ағашын мәпелеп өсіріп, аялай білетіндер – сәуірдің 20-30-ы арасы мен 24 қазаннан 2 қараша арасында дүниеге келгендер. Бұлар, өте өзімшіл болса да, жомарт. Қызуқанды қызба, өркөкіректік мінезінен көбіне таяқ жеп, опығып жүреді.

	1-14 мамыр және 3-11 қарашасында туғандар – қуаңшылыққа төзімді қарағашты өз ағашы ретінде қабылдайтын көрінеді. Бұлар – өз қарағаштарындай дәті берік, қатал, қатты мінезді, мейірімсіздеу, өзара өш адамдай дүрдараз қалыпта, саяқтап жүретін жандар.

	Енді осыларды топтап, гороскоппен таратып, ағаштың психологиялық кодына сай, әр адамның өзіне сай ағашын айқындасақ:

	Тоқты жұлдызындағылардың ағашы – қарағай.

	Торпақтарға тән ағаш – акация. Оларға емен мен шетен де сай. Шетен – отбасындағы сыйластық, бақыт пен тыныштықтың кепілі.

	Егіздерге алмұрт (груша) ағашынан жақыны жоқ.

	Шаяндықтарға таза оймен өтінсе үйеңкі жақсы көмектеседі.

	Арыстандар үшін рухани күш пен қажыр-қайрат сыйлауда емен ағашының көмегі тиеді.

	Бикеш жұлдызының иелеріне алма ағашы таптырмас көмекші. Таразыларға ең қолайлысы – қайың ағашы.

	Сарышаян жұлдызындағылардың ағашы – қарағай. Мергендерге – қайың ағашы тән.

	Тауешкілерге – шырша (ель) ағашы жағады.

	Суқұйғыштардың энергетикалық көзі қарағай ағашында.

	Балықтардың ағашы – тазалық пен пәктіктің, нәзіктіктің символы саналған қайың. Балықтар үшін тағы бір энергия көзі көктерек (осина).

	Емен мен қайың ағаштары барлық жұлдызда туғандар үшін әркезде де жағымды күй сыйлайды.

	Міне, адамның мінез-құлқы өзінің жақсы көріп, аялайтын жеке ағаш- жұлдызнамасына ұқсас. Көпшілігі тіпті айнымайды да. Енді осындай ағаш- жұлдызнамасынан хабары бар адам, өзінің мінез-құлқын жақсарту үшін әрекет жасаудан жалықпастан еңбектеніп, денсаулығын да бір қалыпқа келтіруге талпынғандары жөн болатын шығар деген ниетпен, білетін ғана ағаштар сырын баяндап өттік.





ТҰМАР ТАСТАРДЫҢ ДА ӨЗ ЕРЕКШЕЛІКТЕРІ БАР




	Тастардың да адам өмірінде алатын орыны бар. Оны халық аузында қалған «Ақыл – гауһар бағасыз, ақымақ – ауру дауасыз» деген қанатты сөзден де аңғаруға болады. Мән бере қарасақ, ақылды гауһар таспен теңегені тегін емес. Сонан кейін, «Адам – гауһар, қолы - гүл» нақылында да адамның өзін гауһарға балауда үлкен мән бар. Яғни, гауһар сияқты тұмар тастар адам үшін бағалы болғаны.

	Тастардың қасиетін анықтап, түбегейлі зерттеумен айналысқан ғалымдар, төмендегідей қорытындыға келген:

	Жарықпен шағылысу көрсеткіші жоғары алмас, тастың төресі саналған. Ол ең бағалы тас. Бұл тас – жағымсыз энергиядан, қарғыс, дуалардан сақтап, күш- қуат, қайрат беріп, жігерлілік, жеңімпаздықпен өлшеніп, мазасыз түстерден арылтады екен. Алмастың ұмытшақтықты емдейтін де қасиетін ескеріп, сондай- ақ жүрегінде дімкәсі барлар да алмас әшекейлерді тағып жүргендері дұрыс. Жүйке жүйесі шаршағандарға да пайдалы. Алмастың жасыл түстісінің екіқабат әйелдердің жеңіл босануына да септігін тигізер қасиеті бар.

	Алмас тасының бір ерекшелігі – біреудің қолына озбырлық жасалып, әділетсіздікпен, ұрлықпен жетсе, алған иесіне бақытсыздық пен қасірет үйіртеді. Сонымен бірге, алмастың күшті энергетикасы әлсіз жандарға кері әсер беріп, оларға да жаға қоймайды. Ал атадан балаға қалдырылған немесе сыйға алған алмастың тылсымдық қасиеті үдейді.

	Ал қызыл агат (жұзақ) – улы өрмекші, қарақұрт, бүйі, сарышаяндардан қорғайды. Жасыл агат болса, көптеген көз ауруларын басып, бәсеңдетеді. Сондай-ақ жасыл көзді агат тасы бар сақина салынған суды ішкен әйел, ешқашан бедеулікке ұшырамайды екен. Ал қоңыр немесе қызғылт сары агаттың әсерінің күштілігі сонша, ауырған адам қолына ұстап отырғанның өзінде бойға жылдам әсер етіп, жазылып та кетеді. Бұл тас, бақыт пен байлық, ұзақ өмір әкеліп, көз тиюден сақтайды. Үшбұрыштылап жасалған агат тұмары, ішек ауруларынан сақтаған.

	Коралл (маржан) – тіл-көзден сақтап, бедеулікке қарсы қызмет етеді. Оның ұсақ ұнтақтары медицинада қолданылады.

	Коралл (маржан) тасы – ішкі түйсік (интуиция) пен логиканың дамуына ықпал етер бақыт тасы. Мойынға таққан тас, тұмау мен бас ауруынан айығуға көмегі зор. Сақинасы – қан тазаруға көмектеседі.

	Лағыл (рубин) – сиқыр-дуалардан сақтайды. Бұл тас салынған суды асқазан ауруларын емдеуге, ұнтағын қан тоқтатуда қолданған.

	Аметист (мөлдір көкшіл түсті асыл тас) – әшекей, тұмар ретінде буынның ауруларына ем. Араққұмарлықтан сақтап, есте сақтау қабілетін де жақсартып, сипап жүрсе әжім мен секпілмен де күреседі.

	Анар (гранат) тасы – иесін махаббатқа, беріктікке бастаған және түрлі зақымдардан қорғап, тері ауруларының алдын алатын, жаман түстерден қорғайтын тас. Анар – еркіндік пен қуаныштың, беріктіктің, қайраттылықтың, өжеттіліктің символы саналған.

	Қызыл түсті анар – жүрек ауруы мен қан айналымын жолға қойып, жақсартуға әсері бар. Ал сары және қоңыр түсті анар терідегі бөртпе ауруларын емдеуге, бас ауруын жазып, дене ыстығы көтеріленде оны түсіруге, әйелдерге жеңіл босануға көмектеседі.

	Ашық түсті зүбәржат (изумруд) – ұйқысыздыққа көмектесіп, бұл да дене ыстығын түсіріп, түрлі қабынуларды емдеп, қан қысымын реттеп, инфекцияларға қарсы тұра алатын даналық тасы.

	Зүбәржат адамның еңбек қабілетін арттырады. Көз ауырып, көру төмендегенде 15 минуттай қабаққа қояды. Тас салған суды ішу пайдалы. Жасыл түстісі – мазасыздықты басып, көру қабілетін жақсарта алады.

	Жақұт (сапфир) – әсем, керемет асыл тас. Жақұттың түстері: қанық көк, күлгін, әйнектей ақ, алқызыл және жасыл болып келеді. Иесі қаншалықты мейірімді, инабатты болса, тастың емдеу қасиеті де сол ғұрлым арта түседі екен. Ұйқысыздыққа, тұмауға, астмаға, бел мен жүректі емдеуге, қан қысымын түсіруге, жүйкені басуға көмегі зор. Жаман ойлардан арылуға көмектеседі. Күйзеліс пен қорқынышты басып, шаршағанға күш береді. Көктемнің көкөзегінде тағып жүрген тиімді. Тас салынған су көз ауруларына көмектеседі. Бұл тастың тағы бір ерекшелігі – біреудің иесіне жалған сөйлеп тұрғанын сезінуіне мүмкіндік беруі.

	Жалпы, нефрит, зүбәржат, амозонит сияқты жасыл түсті тастар күшті арттырса, сары түстілері сары ауру және бауыр ауруларымен ауыратындарға көмектеседі. Қызылы қанды тоқтатса, қоңыры небір аурулардан сақтайды, қара және ақ түсті тастар тіл-көзден аулақ ұстаған.

	Інжу, меруерт (жемчуг) – қан айналымын жақсартады. Тас салынған су, ағзадағы аурулардың асқынып, қабынуының алдын алады. Әсіресе, әйелдердің ауруының алдын алатын қасиеті жоғары.

	«Балшықта жатса да өзгермейді» дейтін Гауһартас (бриллиант) пен лағыл (рубин) көңіл-күйді көтереді. Қан қысымы жиі көтеріліп кететіндер осы тастардан жасалған әшекейді тағып жүрсе жағдайы біршама жақсы болады.

	Көгілдір ақық (бирюза) көкшіл түсті тас – адамды пәле-жаладан, улы заттардан, көз ауруларынан сақтайтын бақытты тас атанған. Оның көз ауруларына да емдігі бар. Жүрек, өкпе, бауыр ауыруларына, жоғары температураны түсіруде, ұйқысыздық пен аллергия ауруларына жақсы көмектеседі. Бұл тастың да өзіндік бір ерекшелігі – мойынға не қолға таққанда қарайса, онда бойда бір дерттің барын білдіргені.

	Янтарь (кәріптас) тасы адамды шаршағыштықтан арылтады. Теріні қартаюдан қорғайды. Янтарь тасынан жасалған моншақ тамақ, құлақ, мұрын ауруларынан тез жазылып кетуге үлкен септігін тигізеді.



	Тастар адамның астрономиялық жұлдызына қарай да бөлінеді.

	Тоқты жұлдызындағыларды – алмас, тау хрусталі, циркон, қызыл түсті лағыл (рубин), бриллиант (гауһар), істе жақсы сәттілік әкеліп, келеңсіз жәйттер мен көз тиюден сақтап, табыс әкеледі.

	Торпақтарға – александрит, авантюрин, амазонит, малахит, агат (жұзақ), хризоколла, кахолонг жақса, көгілдір ақық (бирюза), жақұт (сапфир) көз тиюден сақтап, мамыражайлық сыйлайды.

	Егіздерге – мысықкөз, берилл (меруерттің түрі), сердолик, аметист, агат, родонит, родохрозит, чароит, цитрин тастары жақсы. Гауһар, топаз, меруерт (изумруд) тасы бар бұйымдар оларға сәттілік әкеліп, тіл- көз дегендерден сақтап, өмірлік қуатын еселейді.

	Шаяндарға – інжу (жемчуг), маржан (коралл), құлпырма тас (перламутр), ай тасы (лунный камень), бақыт әкеліп, жүйкесін жайландырып, сыртқы зиянды әсерден қорғаныштарын арттырады. Тағы олар авантюрин, зүбәржат, беломорит, гематит, хризоберилл, диоптаз тастарынан жасалған бұйымдарды тақса дұрыс болады екен.

	Арыстан жұлдызының тілеулестері – лағыл (рубин), топаз және гауһар тастары бас сақинасы, бауыр ауруы, өт толудан сақтап, тіл-көзден болатын мазасыздықтардан қорғайды. Ал турмалин, тау хрусталі, янтарь, обсидиан, шпинель тастары да тілеулестер.

	Бикештікі – інжу, гауһар және көкшіл минерал (нефрит) тастары. Олар иесіне сәттілік әкеліп, сырт көзден, назар түсуден, зиянды әсерлерден қорғайды. Жадеит, тау хрусталі, мысықкөз, авантюрин, гелиотроп, кварцтың бір түрі-яшма, агат түрлес-оникс, сердолик тастары да бикештер үшін тиімді саналған.

	Таразылардың тастары – нефрит, малахит, родонит, рубеллит, родохрозит. Жақұт, жасыл ақық (аквамарин) таразыларға маусымдық жұқпалы вирустарды әлсіретіп, сәттілік сыйлай алады.

	Сарышаяндарға – анар, гагат, александрит, апатит, актинолит, топаз, гематит тастары жақсылық әкеледі. Жасыл ақық (аквамарин), маржан және анартас (гранат) сарышаяндықтарға қиындықты жеңуге көмектесіп, жоғарғы тыныс жолы ауруларын бәсеңдетеді.

	Мергендердің тастары – жақұт, александрит, хризоколла, халцедон, бирюза, обсидиан, лазурит, турмалин, уваровит. Сары түсті топаз, аметист, ақ алтын (платина) және күміс бас сақинасын болдырмай, сыртқы зиянды әсерлерден сақтайды.

	Тауешкіге – гагат, обсидиан, альмандин, турмалин, раухтопаз тастарын пайдалану дұрыс саналған. Лағыл (рубин) қиындықтан шығуға көмектесіп, жүйкені жайландырады

	Суқұйғыштарға – анар, аквамарин, аметрин, кварц, азурит, перламутр, обсидиан, хризопраз, циркон тастары жақсы серпін беріп, жетістіктер әкелген. Жақұт пен аметист табыс әкеліп, қан қысымын қалыпты ұстап, өзіне сенімін арттырады.

	Балық жұлдызыныкі – коралл, гагат, аквамарин, беломорит, опал, ай тас, хризолит, перламутр тастары. Жемчуг пен ақ алтын, күміс сенімсіздікті жойып, көруін жақсартып, жұқпалы вирустардан сақтайды.

	Келтірілген жұлдыздарға тән асыл, бағалы тастар иесін жамандықтан сақтап, қуаныш, жақсылық, олжа шақырады.

	Тағы бір жағдай, тастардан жасалған моншақ, сырға, сақина сияқтыларды біреудің тағып, өлшеп көруіне болмайды. Себебі біреудің бойындағы жағымсыз әсерлер сол таста қалып, иесіне кері әсері боларын біліп жүрген де дұрыс болады. Міне осы тастар жайындағы баяндауларымыз, өзіміздің тілеулесіміз болып, жақсылық сыйлап, жамандықтардан қорғап, ырыздық шақырып тұратын тұмар тастарымызды дұрыс таңдауға көмегі тиер болса, нұр үстіне нұр болар еді.





ҚҰЛАҚ БОЛСА ТЫҢДАР, ТУҒАН КҮНДЕ ДЕ СЫР БАР




	Айдың бірінші күні туған адам – күш-қайраты мен ойы толық жететіндіктен, билікке ұмтылғыш келеді. Кез келген жағдайда жол таба біледі. Барға мақтанбайды, жоққа мойымайды. Шығармашылық ойлау қабілеті өте жоғары адам.

	Айдың екісінде туғандар – екінші жақты пікірге құлақ асып, кеңесіп, сырласып, ой алысып, әріптес болуға икемді, ынтымақтастықты жақтайды. Тапсырманы өте ыждағаттықпен орындауға дағдыланған.

	Үшінші күні дүниеге келгендердің достары көп, айналасына адамдарды жиып алғыш, көңілділікті ту еткен, жан-жақты, көп нәрсені істей алатын сүйкімді, әрі тартымды адамдар.

	Айдың төртінші күні дүние есігін ашқандар – нағыз еңбекқор, жан-жақты, өте адал, мөлдір таза, өзіне сенімді, айналасында болып жатқан әділетсіздіктерге төзбейтін, бірбет мықты, өмірдегі қоғамдық қарым-қатынастардың негізін қалаушы, бейберекетсіздікке жаны қас, тәртіпті сүйетін, қолына алған мәселені соңына дейін жеткізетін іскер, кез-келген тапсырманың қисынын таба білетіндер.

	Бесі күні туғандардың қаруы – сөз. Ойы жүйрік, әзілге шебер. Бірақ, жұмыс орнында көп отыруды қаламайды. Қызығушылығын, өмірге көзқарасын жиі өзгертіп, ізденіп, бәрін көріп қалуды ұнатады.

	Алтысында туғандар – білімді, адамгершілігі мол, тыныштық пен үйлесімділікті сақтайтын, жауапкершіліктен қорықпайтын, өз отбасына қарым- қатынасты шынайы махаббат негізінде құратындар.

	Жетісінде туғандар – сырт адамға сылбыр, түсініксіз көрінсе де, кез келген нәрсені ой елегінен өткізіп жүретін, ойлауға бейімді келеді. Философияға, өнерге жақын. Өз сезімін сыртқа шығармайды.

	Сегізі күні туғандар – даңқ пен байлыққа жақын, қаражатқа байланысты істерді өркендететіндіктен жағдайлы болады. Адамдарға қол ұшын беруге әрдайым даяр тұрады.

	Тоғыз саны метафизика мен философияның саны. Сондықтан да бұл күнгілер – кемеңгер, жоғары деңгейлі саналылар. Саяхаттай жүріп, бар елдегі әдет-ғұрыптарға құштар. Табанды әрі төзімділер.

	Оны күнгілер: Кедергілерді жеңе білер, күш-қуаттың қоймасы. Ақылды, іскер, күшті, шығармашылық қабілеті жоғары.

	Он бірінші күні туғандар – адамдарды өзіне тартып тұратын, өзгелерге достық көзқараспен қарайтын, ойы ұшқыр, қиыннан қиыстыра шешім табатын, өте сезімтал, идеалист, шығармашылық қабілеті жоғары, қамқоршылығы басым, тез жараланғыш жандар.

	Көпшілдер – он екісінде туғандар. Олар салмақты, жақсы көрген адамын шын пейілмен, бар ниетімен ұната біледі.

	Он үшінде туғандар: Жұмысына берілген, адамдармен қарым-қатынаста да ойланып, қате жібермеуге тырысатындар. Жоспармен жұмыс істеуінің арқасында, оның игілігін де көре біледі. Бірақ, аздау демалатындықтан, үйлесімділікті бұзып алатын да кездері бар.

	Он төрті күні туғандар – адамгершілікті, шығармашылығы бар, сөзшең, сезімтал, бастағанын аяғына жеткізетін, тосын құбылыстардан қаймықпастан қолға алып, істің үдесінен шыға білетіндер.

	Он бесі күнгілер – көпшіліктің мейіріміне бөленетін, өзгеге жаны ашығыш, өзі де мейірімді, шағынуға жоқ, білім алуға, оқуға ұмтылысы мол, балалармен ойнап, оларды жақын тұтатындар.

	Он алтысында туғандар – өте қарапайым, бауырмашыл, білімді, ақыл-ойға ие, өзінің тоқырап қалуына жол бермейтіндер.

	Он жетісі күнгілер – еті тірі, қызығушылығы мол, ойының жүзеге асуына көп күш салатын, мүмкіндігі шексіз өнертапқыштар. Өзіне өзі сенімді, жеке болуды қалап, мақтанып та қоятыны бар.

	Он сегізі күнгі туылғандар – ерекше қабілетті, жан-жақты, кез келген ойын жүзеге асыра алатын, ой-өрісі кең, соңынан кімді болса да ерте алатын тіл табысқыш.

	Он тоғызында туғандар – өз жұмысын жақсы біледі, кез келген мәселені түсінуге тырысып, өзіне, айналасындағыларға лайықты баға беріп, жұмысты жалғастырып кете алатын, нақты ойлауға дағдыланғандар. Үй жұмысына да белсенді. Жақсы көрген адамын көкке көтеріп, жек көргенін «жерлеуге» пейіл.

	Жиырмасындағылар – мінезі жұмсақ, түсінігі мол, кең пейілді, ақкөңіл, өзге үшін өзін құрбандыққа шала беретін нәзік жандылар.

	Жиырма біріндегілердің тілі шешен, өзгелермен оңай тіл табысатын, ақсүйектік өмірге бейім, назарда болғанды қалайды. Кейде мәселені тез түсініп, өз пайдасына шешер де мінезі бар.

	Жиырма екісінде туғандар – өзіне сенімді, көргені мен өз білімінің арқасында тығырықтан шыға білетін, ұсақ-түйекке дейін ойланатын, ешкім ойынан қайтара алмайтын, бей-берекеттік пен қарадүрсіндікке жаны қас, материалдық қиындықтарға мән бере қоймайтын нағыз өмір сәулетшілері.

	Жиырма үші күнгі туғандар: Адамдарды жылдам еліктіріп әкете алатын, сөз қадірін терең түсінетін, сый-құрметке ие, намысына тигенді қаламай, көңіл күйін тез өзгертер, мінезі құбылмалы жандар.

	Айдың жиырма төртінде туғандар – өзінің жақсы көрген ісіне жан-тәнімен кірісіп, тіпті демалуды да ұмытып, табысты аяқтайды. Отбасынан басқа жақыны жоқ. Олар үшін басқаның қол сұғуына жол берместен, қолынан келгеннің бәрін де жасайды. Айналасын әдемілікке бөлеп, одан үлкен ләззат алады.

	Жиырма бесіндегілердің мінезі қалыпты, шыдамды, тәртіпті. Олар сылбыр көрінгенімен, барлық істі оймен істеп отырады. Ойға берілетіні сонша, өзге дүниені ұмытып та кетеді. Өзгелер кейде түсінбегенмен, олар өздерінің кім екенін анық біледі. Адамдармен қарым-қатынаста сенім мен адалдық және тазалыққа иек артады. Құпия ілімдерге құмарлықтары ерекше.

	Жиырма алтысы күнгілер – ақыл үйретуге шебер, ақылды, мықты, жұмыстарды кең ауқымда жүргізе біледі. Даңқ пен байлыққа ұмтылуы үйлесімді. Отбасына сүйіспеншілігі мол. Қайырымдылық жасауға бейім.

	Жиырма жетісіндегілер – өте іскер, ойға берілгіш, қиялын нақты өмірге айландырып жібере алады. Құпия өмірдің жұмбағын шешуге күш салып, тосын нәрселер іздеумен болады. Ойға шому олар үшін демалыс.

	Жиырма сегізінде туғандар – ұйымдастырушылық қабілеттері ерекше, қандай ортаға болсын кіріп кетіп, тізгінді өзгеге беруге пейілді емес. Олардың ойлау жүйесі өзгеше. Ерекшелігі, ойларын өзгелер арқылы жүзеге асыруға бейім тұрады.

	Жиырма тоғызындағылар эгоистіктен құр алақан емес. Олар өзіне пайдалы болмаса, жаны ашып ешкімге көмектеспейді. Өздеріне керектіні біледі. Достары көп, қызығушылығының аясы кең.

	Отызындағылар – көпшіл, әділ, сөзге шебер, талантты. Олар ойын, сезімін ашық айтады. Ірі істерді басқарып, мақсаттарына қол жеткізе алады. Оларға махаббат билік жүргізеді.

	Айдың отыз бірінде туғандарға әріптесі, жолдасы, отбасы адамгершіліктің қазынасы іспеттес. Олар көп нәрсені көңіл көзімен көретін туа біткен қабілет иелері. Сонысына орай олар таза, сенімді. Шығармашылығында ойын жүзеге асыруда, ой елегінен өткізе отырып, әбден кесіп-пішеді. Өзгелердің мәселесін шешіп беруді ұнатады. Ұсақ-түйекке назар аудара бермейді.





БАБАЛАР ҚАМШЫНЫ КИЕЛІ САНАҒАН




	Ат әбзелдері – ер-тұрман құрамына кіретін жүген, ноқта, қамшы сияқты тұрмандар, қайыстан тілінген таспалардан жасалады. Таспалар қолдану ретіне қарай, қамшы өргенде әрқалай тіліне береді. Жалпақ тілінгендері – түйін үшін, жіңішкелері, өрім үшін пайдаланылады. Өрімшілер тұрмандарды түйіп те, өріп те жасай береді. Бұлардың шыдамдылығы өруден гөрі, түюге байланысты болады екен. Содан да, «Тұрман түйіннен тозады» деген сөз бекер емес. Өрімнің сапалы, сырты біркелкі, кедір-бұдырсыз, бір жағынан жұмырланып, көз тартардай жылмағайлау болуы үшін, таспаның бір жақ қырын майдалай сыдырып алып отыратын болған.

	Қамшылар көлік айдауға арналғандықтан, жасалуы мен қолданылу ретіне қарай, өрме қамшы, ат қамшы, түйе айдайтын үйір-шыбыт қамшы, арба және соқа қамшы болып бөлінеді. Ат қамшының салт қамшы, ат соғар, ат жүргіш, шыбыртқы деген түрлері бар.

	Қамшының сабы, өрімі, алақаны, бүлдіргісі болады.

	Өрімнің басына темірден бүркеншік салып, сабына шегелеп, алақанына жіңішке таспадан кекілдік тағады.

	Өрілген таспа санына байланысты қамшыны төрт, бес, алты таспалы қамшы деп атайтын болса, сегіз өрім, қырық өрімді қамшылар да кездеседі. Тек екі таспадан ширатылса – еспе, бір ғана таспадан жасалса – сапалық аталған.

	Шыбыртқы қамшы – атты демеп қана отыруға төрт таспадан өріледі. Таспа саны одан әлденеше есе көп қамшыны «дойыр» қамшы атаған. Ішіне қорғасын өзек салып әлденеше таспадан өріп, дырау және бұзау тіс қамшылар жасалған.

	Бұрынғы түсінік бойынша, өрме қамшы мен кәдімгі ат қамшы қасиеті бар, киелі саналған.

	Олар мынадай болып келеді:

	Қолдану мақсатына сай ұзындығы төрт, көбінесе алты тұтам болып, көбінде тобылғыдан сап жасаған. Сирек болса да тау текенің мүйізінен, еліктің тұяғынан да сап жасала берген. Бірақ осы қамшы сабының да, адамға әсер етер киесі бар деген сеніммен кейбіріне тоқтау салып та отырған.

	Мысалы, тұяқ сапты қамшыны жасы елулерге келіп қалған, бала-шағалы өзіндік отбасы бар, жалғыз болып сопайып қалуына қаупі жоқ, ел ағаларына ғана ұстауға болатындығын ескерген.

	Түтінін түзу түтете алмай, тұяқтай жалғыз бас болып қалу қаупі бар екендігін ескеріп, қариялар тұяқ сапты қамшыны ұстауға жас балаларға ұрықсат етпеген.

	Бала-шағалы болып, тобылғыдай топ болып тұтасып өссін, малың көбейсін деген мақсатпен жас жігіттерге тобылғы сапты қамшыны пайдалануға кеңес берген.

	Мүйіз сапты қамшыны, көсегелері көктеп, өсіп-өніп, ойға алған мақсаттарына жетсін деп ұстатқан.

	Сондай-ақ, бұрыннан келе жатқан ырым бойынша, қамшыны бүктеместен бесіктегі баланың жастығының астына өрімін салбыратып жастаса, бала шошымайтын көрінеді.

	Мал басы аман болып, үйінен молшылық кетпеуі үшін қамшыны көрінетін жерге, кереге басына ашық іліп қоюды.

	Қамшыны жартылай бүктеп, іліп қоюдың мәнісі, қамшы иесінің ауру- сырқауы жазылып кетуіне септігі тисе деген мақсатты көздеген.

	Екі бүктелген қамшыны беліндегі белбеуіне қыстырып, не болмаса, оны қонышына тығып алған адамды көрсең, онда ол адамның астындағы атынан, немесе алдындағы малынан айырылғандығының белгісі деп түсіну керек.

	Қамшыны екі бүктеп, керегенің төменгі жағына қыстырып қойса, онда оның иесінің бұл өмірде жоқ екендігін білдіргені.

	Сонымен бірге, ата-бабаларымыз, алдарындағы малдарынан небір лажсыз себептер салдарынан оның ішінде ұры-қарыға қолды болып та айрылып, тосын келген індеттен бар малы қырылып қалған болса, мұндай жағдайды, жол айырығына бақан орнатып қойып, оған қамшыны екі бүктеп қою арқылы білдіретін болған.

	Бұрынғылар, «жер сабағандай болмауың керек» деген ұстаныммен, көлікте келе жатқанда, ұзын қамшыларды жинамастан артына сүйретіп жүруді жаман ырымға санап, қамшының ұшын жинап жүруді талап етіп отырған.

	Қыздарымызға байланысты айтылатын ырымдар бойынша, тұрмысқа шықпаған қыздың төсегінің басында жартылай ашылып, қамшы ілініп тұрса, ол қыздың басының бостығын, ал қамшы бүктеліп тұрса, керісінше мағына – сөз байласқан жері бар екендігін білдірген.

	Дырау, дойыр және бұзау тіс қамшылардың киесі сол, қарулы қолмен қайраттана сілтегенде, кімді де болса сілейтіп, иесіне үстемдік силайды екен.





АДАМ ӨМІРІНІҢ ӘР КЕЗЕҢІНІҢ АТАУЫ БАР




	Адам өмірін орташа 100 шамалап, БІР ДӘУІР деп атаған.

	Бір дәуір – 100 жылды төртке бөліп, әр 25 жасты бабалар: ДӘУРЕН, ЕЛ АҒАСЫ, АТАЛЫҚ ЖАС, ТАУШЫМШЫҚ, - деп атаған.

	ДӘУРЕН жасты сараласақ:шақалақ, нәресте – 1жасқа дейін, 1мен 2 жас арасы, қыз бала – бөпе, ұл бала – бөбек; 2 мен 3 жас арасы – бүлдіршін; 3 пен 5 жас арасы – балдырған; 6 мен 7 жас арасы – сәби; 8 бен 12 жас арасы – ойын баласы, бұлар қыршын жасқа жатады. 13 пен 15 жасқа дейін ересек бала, яғни жеткіншек. 16 мен 19 жас арасы – бозбала, яғни қолқанат шақ. Ал 20 мен 25 жас – ересек, естияр шақ – жас жігіт.

	ЕЛ АҒАСЫ: 25-30 арасы –бозбалалық шақ, бұл да жас жігіттер; 30-40 жас арасы – дүр жігіт, яғни жігіттік шақ; 40-50 жас – ер түлегі.

	50 мен 60 жас аралығы – жігіт ағасы; 70-80 жаста – АҚСАҚАЛ. 80 жастан асқан соң – қарт, қария деген жалпы атаумен аталады.

	Жас айырмашылықтарының жеке атаулары былай:

	ҚҰДАЙ БЕРГЕН ЖАС – уайымсыз, қайғысыз, мұқтаждықтан еш хабарсыз, дүниені сезінбей, күндерін күлкі мен ойын-сауықпен, той-думан, тамаша сайранмен өткізер, 30 жасқа дейінгі мезгіл.

	ЕСЕК ЖАС – құдай берген бала-шағаны асырау және ата-анаға сүйеніш болу үшін, қандай да қиын жұмыстан қаймықпай, мехнат шеге отырып, еңбек ететін – 30 дан 50 ге дейінгі жастың арасы.

	ИТ ЖАС – Ердің жасы – 50 ге келген соң, үй тірлігіне баса көңіл аударып, үй ішіндегі майда-шүйдеге дейін көзден таса қылмай, қалт жібермей бақылап, кейбір істелген істерге көңілі толмай, көргіш, айқайшы болып кетер – 70 жасқа дейінгі аралық.

	МАЙМЫЛ ЖАС – 70 жастан асқанда аз-аздап ақылы кеміп, 80 жастан асқанда, бала болуға бет алып, арырақ ұзаңқырай бере, белі бүкірейіп, денесі иіліп, бала біткенге ермек, ойынға, сайқымазаққа айналар кәрілік жастары.

	Ал өткен заманда Шілменбет би адам өмірінің барлық кезеңіндегі әрбір он жасты бөлектеп, былайша саралаған:

	Жиырма жас – бала шақ, істеген ісі шала шақ.

	Жиырма бестен асқан соң жігіт шақ келеді. Қартайғанда «қайран жиырма бес, екі айналып келер ме едің?» деп өкінер жас.

	Отыз жас – әр шақ. Қырық жас – ер шақ. Елу жас – бел шақ. Алпыс жас – дер шақ. Жетпіс жас – мәрт шақ. Сексен жас – серт шақ. Тоқсан жас – жер шақ. Жүз жас – көр шақ.





АДАМНЫҢ БЕТ-БЕЙНЕ, МҮШЕЛЕРІНЕ ҚАРАП, ЖАН-ДҮНИЕСІН ОҚИЫҚ




	Аты әлемге мәшһүр болған ғұламалар Аристотель мен Гиппкрат, адамның көзге көрініп тұрған сырт пішініне, яғни, бет-әлпетіне қарап та, оның жан- дүниесінен нақтылы хабардар болуға болатындығын дәлелдеп кеткен. Олар және де басқа өнердің бұл түрімен айналысқан ғалымдар, адамның бет әлпеті, адам бойындағы қалтарыстарды тез, әрі өз дәрежесінде дәл ашып бере алатындығын айтады. Олай болса, бет бейнелерге шолу жасап көрейік.





ЕНДЕШЕ БАСТАН БАСТАЙЫҚ




	Адам басының самайдан жоғары жағы қушиып, шықшытқа қарай жайылып тұрса, ол тамақсаулық пен сараңдықтың белгісі деп білген. Ал бас ұсқыны бұған керісінше біткен адамдар қиялшыл болып келеді екен.

	Сопақ бас пен шошақ бастылар – білімге, ғылымға бейім.

	Басы үлкен адамдар – ақылдылар тобынан көрінетін болса, тым үлкен бастар – жалқауларға тән. Басы үлкен – маубас, ылғи тұйықталып бей-жай күйде жүретін болбыр, мәнжубастау, көп ұйықтайтын адам.

	Бас терісі қалың адам - ұйқышыл деген халық сөзі тегін емес. Шақша бастылар – есерлеу, дөкір келеді екен.

	Тым кішкентай бастылар – тартыншақтарға тән екен.

	Маңдайы кере қарыс, беті сопақша, иегі кішкентай болып келген адамдар – қатыгездік пен зұлымдықтан ада еместер екен.

	Тар маңдайлы адамдар – қазымырлығымен бірге қыңырлығын да қолдануды жақсы көретіндер екен.

	Әсем жазық, кең маңдайлы адамдарға – ақылдылық пен терең ойлылық, мол парасат пен зерделі зейін, сана-сезімі жоғары болу тән. Кең маңдайлы – сабыр иесі деген сөз бар.

	Маңдайы батыңқы болып біткен адамдардың ақылы аздау, қызғаншақтығы басым болады екен.

	Маңдайы өте тар, қусырыла біткен адамдар – төмен интелекті бола тұра, өмірге икемді, өзіне-өзі сенімді, пысық болып келеді екен.

	Маңдайына ұзыннан-ұзақ бес-алты сызық әжім түскен адамдар – іскер, қабілетті әрі ақылдылар тобына жатады.

	Маңдайға ұзынынан түскен бес-алты әжімдердің үстінен кесе-көлденеңінен әжімдер түссе, ол қиыншылықтарды көп көргенінің белгісі.

	Шықшыты шығыңқы, беті сопақ адамдар – өркөкіректер.

	Беті жалпақ, іркілдеген болбыр етті болып келгендер – құйындай құбылмалы, тез өзгергіш, тиянақсыз, тұрлаусыз, айнығыш болады.

	Дөңгелек жүзді, сопақша беттілер – адал ниетті, иманды, кішіпейіл, қайырымы зор, рақымы мол, мейірбан, ашық мінезділігімен қатар, сабыр сақтар байыпты, салмақты, байсалдылығымен танылады.

	Атжақтылар – зиялылығы басым, мәдениетті, білімді, қажырлы, мығым, жігерлі, ізетті, әдепті, ақыл-ойлы, ел басқаруға қабілеттілер.

	Бет пішіні үш бұрышты болып келгендер – залым, зәндем, мүдәйі, қулыққа, зымияндық пен айлакерлікке бейім, нағыз аяр мыстандар.

	Бет пішіні төрт бұрышты болып келген ер адамдар әдетте, өте шабан ойлайтынына қарамай өзінше бірбеткей болады.

	Бет пішіні төрт бұрышты болып келген әйелдер – өзін, әрқашанда ер орнына балап, ер атқаратын тірлікті де өзі атқарып жүре беретіндер тобына жатады.

	Томпақ бетті адамдар – әзіл-қалжыңға бейім, қалжақ, тәлкекшіл қалжыңбас, ақжарқын жандар.





ҚАБАҒЫҢДАҒЫ ҚАСЫҢНАН, КӨРІНЕР СЫРЫҢ ЖАСЫРҒАН




	Жіңішке қасты адам – кірпияз, талғампаз, секемшіл, сонымен қоса шыртетпе, шамшыл, сіреспе, қыңыр, кертақыс, қырсық, ашушаң, ызақор, қырыс, шәлкестеу мінезді болады.

	Қасы түп-түзу орналасқан адам, айтқанды қалтқысыз, екі етпей орындайтын, елгезек, пысық, лыпыл қағар тіл алғыш адам.

	Қиылған қасты адам – қиялға бата бой ұрып, қиялдай отырып, қиял тұңғиығына беріліп кететін, қиялдағыш, ашылып сөйлемейтін бұйығы, тұйық, тұңғиық сезімді, сыр ашпас болып келеді.

	Екі қасы бір-бірінен алшақ орналасса, ол адамның ырқы төмен, басқалардың ықпалына тез түсіп, айтқанын істеп, ыңғайына көне береді.

	Қастары түйісіп тұрған адамдардың жүйке жүйесі мелжемді бекем, айтарлықтай мықты болады. Болмысы тағатты, байсалды, өзі сарабдал сабырлы, салмақты болып келеді. Ондайлардың шыдам-төзімдері болаттай берік, нағыз көнбістер.





ШАМ-ШЫРАҒЫҢ – КӨЗІҢНЕН, ҚҰПИЯ-СЫРЫҢ СЕЗІЛГЕН




	Көз – адамның айнасы. Оған қарап, көп нәрсені білуге болады.

	Көзі кішкентайлар –амал тапқыш қу, айлакер, әдісі мол тәсілқой, зұлымдығы да жетерлік, көлгір, мүләйім, арам, аяр болып келеді екен.

	Тікенекше қадала қарайтындар – қатыгез, қатыбездігімен қоса, мейірсіз, іш мерез жымысқы, ашкөз арам, обыр, пасық, сұғанақ болады.

	Көзі ойнап бір орнында тұрмайтын адам – тұрақсыз, тиянағы жоқ, орнықты ісі аз, берекетсіз адам екен.

	Томпақтау біткен, өткір көзділер, қысылып-қымтырылмай қандай ортада да, емін-еркін ұстайтап, өзін еркінше егемен сезіне алады екен.

	Шарасынан шыға біткендер, «Көзі үлкен - қорқақ» демекші, бақырақ көзді адамдар, қиялилығымен тұрмай, көкезу, бетімен лағатын көкіме, артық сөйлер мылжың езбе, мыжыма, тантық болып келеді екен.

	Үңірейген көзді адамдардан іші тар қызғаншақтықты, секем алғыш күдікшілікті, үрейге бой ұрғыш кіділікті күте бер.

	Халық аузындағы: «Жыпылық көзді - жасқаншақ», «Ойнақы көз - суайт», «Күлім көзді - жалпақшешей», «Шегір көзді - кекшіл» «Көзі көктің – былшыл сөзі көп» дегендер тегін айтылмаса керек.

	Көздің түсіне қарап та, адамға баға бере аласың. Мысалы, қара көзді адамдар өте мықты, алға қойған мақсатына жете алатын, жігерлі болып келеді. Олар өте сезімтал бола тұра, білдірмеуге тырысып, жасыруға тырысады. Қалайда, қатарының алды болуға талпынады. Өте тәуекелшіл, кез келген ортамен оңай тіл табысып кетеді.

	Қоңыр көзділер, адами қасиетті жоғары бағалайды. Кез келген іске жауапкершілікпен қарап, өз пікірін білдіруден тартынбайды. Тез өкпелеп, біреуді де ренжітетіні бар. Бір жақсы жері, кек сақтамайтын қасиетінің арқасында, әр ортамен тез тіл табысып, араласып кете береді.

	Жасыл көзді адамдар – төзімі берік, шыдамды, байсалды, көнбіс, сабырлы, сарабдал әрі шындықты сүйетін әділетті жандар. Кез келген адамды өз дегеніне көндіріп, көмек қолын созады. Болашақ жазушы, суретші, мықты кәсіпкер осындайлардан шығады.

	Көк көзді адамдар – сезімге берілгіш жандар. Бейімділігі жоғары болғандықтан, көзқарасын дәлелдеп, ойын, ісін жүзеге асыру, бұларға аса қиындық тудыра қоймайды. Өз мақсат-мұратына қандай жолмен болса да жетуге әзір тұрады. Жанжалға, ұрыс-керіске, шатаққа да жақындығы сезіліп тұрғандықтан, өз пікірін дәлелдеуде қызылкеңірдектене ерегісіп, салғыласа беруден жалықпайды.





ИІС СЕЗЕР МҰРЫНЫҢ, КЕПІЛІ – СЕНІҢ СЫРЫҢНЫҢ




	Мұрыны мен ауызының арасы тым алшақ болып біткен адамдардың әдептілігі аздау болады екен.

	Имек тұмсықты адамдар – кекшіл болып келеді.

	Мұрыны төмен қарай бүгіле біткен адамдар – эгоист, залым-сұрқиялыққа бейім болып келетіндер.

	Мұрыны жоғары қарап қалғандар – тосыраң мінезді, еркін жүріп, көпшілік мойындаған тәртіпке де бағына бермейтіндер.

	Таңқы мұрындылардың денсаулығы кемдеу болатын көрінеді.

	Пұшық, тәмпіш және таңқы мұрындылар да – қиын да, ауыр жұмыстардан және қысылтаң жерлерден басын алып қашатын, қиын тапсырмаларды шешуге қабілетсіздер.

	Дөңес мұрындылар – тәкәппар, асқақшыл, өркөкіректер тобынан.

	Ұзын мұрындылар – кертартпа, қыңыр, қырсық, кербақ және де істің жөнін біле бермейтін, іскерлік қабілеттері жоқтар.

	Сүйір тұмсықтылар – талап қойғыш, қытымыр, зілді, қаталдар. Жалпиған «картошка» мұрын адамдар стихияға бейім болады.

	Мұрыны жуан адамдардың ойы алғыр, өздері мейірімді болып келеді.

	«Мұрынды адам – өктем, батыл» деген де бар.

	Кеңсірігінің үстіне көлденең сызықтар пайда болған адамдар – мұрынының ұшында үнемі ашуы жүретін, тыз етпе, ашуланшақтар.





ЕРІН МЕНЕН АУЫЗ ДА, СЫР БҮКПЕЙТІН «ЖАУЫЗ» БА?




	Салпы ерінді адам – асқақ мінезді, менмендіктен, кекірттіктен, өркөкіректіліктен кенде емес, өзімшіл, іштар, қылтима кінәшіл, өкпешіл, сондай- ақ, небір жолсыздықтарға жол беру олар үшін түк те емес екен.

	Үстіңгі еріні жуандар – әзіл-қалжыңды, сын сөзді көтере алмайтын, көңліне тым ауыр алғыш адамдар.

	Ерні қалың болса – ашушаң, жұқа – сөзшең, қайқы – ызақор.

	Дүрдиген ерінді адам – сезімге тиянақсыз, білетін нәрсесінің өзін білмегенсіп, аярлана, тәсілқойлықпен, момынсып жасанды, сиқырсыған қылық көрсете, көлдете көлгірсіп, әзәзілденуге иық беріп, монтансиды.

	Үлкен ауыз – төңірекке жағымды, қонымды да қылықты істерімен көзге түсетін, жайдары, жайлы, жұмсақ мінездің көрінісі. Аузы үлкен адам – ризығы мол несібелі болады деген сөзді де біле жүрген дұрыс.

	Езуі қисайып тұратындар – еріншек, кер жалқау, кежір, кертартпа, бойкүйез, қиястап қыңыр тартатын, қырсық арынды мінезділер.

	Екі езуі салбыраған «балық ауыздылардың» сыры, уайымшыл, көңіл-күйі жиі бұзылып, өзінен-өзі құлазып қала беретіндігінде екен.

	Ернін жиі жымқыра беретіндер – тәкәппар әрі өзімшілдер.





ТӘНІҢДЕГІ ҚАЛ-МЕҢІҢ, ҚҰПИЯҢДЫ АШАР СЕНІҢ




	Халқымыздың тәндегі болатын қал-меңдердің орналасуына, пішін түрлілігіне қарай, адамның болмысын, болашағы мен алдағы тағдырын анықтайтын белгі ретінде қарайтыны белгілі. Енді соларға тоқталайық:

	Қалы шекеге таяу оң жақ қабақ үстіне орналасса, ол адамның болашағы жарқын, қайраткерлік дәрежесіне көтерілу мүмкіндігі болмақ.

	Маңдайының қақ ортасында қалы барлар – елге қызмет ететін, кісінің жан дүниесін түсінетін қабілетті, талантты, дарын иесі екен.

	Оң жақ маңдайда шашқа жақын қалы барлар – соңынан жұртты ілестіре білетін, дем беруші жетекшісі, алға бастар көсемі болуға лайық.

	Көз асты қалды – мейірімді, рақымды, адамгершілікті, биязы жан.

	Қал сол құлаққа жақын орналасқан болса, ол адам – кез-келген іске жанын салып, өзін құрбан етуге дайын болады екен.

	Бет ұшы, жақтағы қал – тез байламды шешім қабылдауға қабілетті жандарға тән. Әсіресе, оң жақ бет ұшында қалы барлар, идеясын, мақсатын жүзеге асыруда өмір бойы күресуге дайын екен.

	Шүйдедегі шаш арасында қалы бар – адам ойшыл адам. Қалы желкеге жақындар – сыр шашпайтындар тобынан екен.

	Құлағында қалы барлар – күпілдек, бөспе, мақтаншақ, кеппе, кемшіліктерін жасырып, өзін көпіртіп көрсетуге әрекет ететіндер.

	Қал құлақтың ішкі қуысына орналасқандардың, бойындағы зат алмасуында, жүйке жүйесінде ауытқушылық бар болғанының хабары.

	Еріндегі табиғи қал – өзіне күдікпен, сенімсіз қарайтындарға тән. Қал қызыл ерінде болса, ол адам шылымның құлы.

	Тілге біткен қал – көп сөйлеп, өздері аз тыңдайтындарға тән белгі. Бұндайлар ойындағысын айтып салмаса, «іші кебеді». Жай тұра алмайды. Есесіне, көп таяқ та жейді.

	Ер адамдардың мойнындағы қал – оның білікті, жан дүниесі бай бола тұрып, ұстамсыздығынан, бойында бар мүмкіндікті пайдалана алмайтындығынан хабар береді.

	Мойнында қалы бар әйел – көзқарасын тез өзгертуге бейім екен.

	Қал әйелдің сол жақ кеудесінде болса, ол әйелге бақытсыз махаббаттың құрбаны болу қаупі төнетіндігінің белгісі екен.

	Қал әйелдің оң жақ кеудесінде болса, ол әйел – жақсы ана, сүйікті жар боларын білуге болады.

	Емшегінде қалы бар әйел, ол – аса мейірімді, мейірбандылық танытып, бар өмірін балаларының бақытына арнайтын ана болады.

	Оң емшек ұшы қалды әйелдің баласы, тоқ, қайғы-мұңсыз болады.

	Қалы емшегінің сол жақ ұшында болған әйел, апаттан, сал болып қалудан сақтанғаны жөн деп білген.

	Қалы емшектің оң жақ астында орналасса – ол іскер әйел.

	Ашуланшақ әйелдің қалы жамбасқа таман, қабырға астында болады.

	Ондайлармен тамұқтағыдан да ауыр өмір кешуге тура келеді.

	Еркектің жамбастағы қалы, оның бұйығы өмір кешіп, қоғамнан бөлектеніп жүруге бейім екендігінің белгісі.

	Жамбасында қалы бар әйел баласы, тұрмысқа кеш шығуы мүмкін.

	Ер адамның оң жақ бетіндегі қалы, оның шапшаң, шалт мінезді, жігерлі екендігінен хабар береді.

	Оң жақ бетінде қалы бар әйелдерге ер адамдар әуес. Сол жақ бетінде қалы бар бала, дарынды болуы мүмкін.

	Қабағында қалы бар еркек – ақылынан гөрі сезіміне көбірек жүгініп, үрейшілдік өмір кешеді.

	Қабағында қалы бар әйел, жолы болғыш, жетістіктерге тез ақ қол жеткізетін, табысты болады. Олар қортынды жасап, тез шешім қабылдай алатын қабілетке ие. Қас арасындағы қал – бұл «үшінші көз» белгісі.

	Үстіңгі ернінің оң жағында қалы бар әйел – қатыгез, мейірімсіз, әрі ашушаң.

	Үйде қожа. Билікте жолы болғыш.

	Мұрында қалы бар тіл табысқыш, тез шүйіркелесіп, сырласады. Қал тап мұрнының ұшында болған адам – әзілқой, қалжыңбас жан.

	Бет пен танаудың қосылған жерінде езуге таяу қалы бар адам – жұртқа кеңес беруге бейім, қай кезде не істеу керек екенін біледі.

	Иек астының оң алқымында қалы бар еркек – өзіне не керекті біліп, өзгелерді өзіне бағындырып, дегеніне жетпей тынбайтын адам.

	Сол алқымында қалы бар еркек – бірбеткей, қанағатсыз, жан.

	Сол көзі мен құлақтың арасына орналасқан қалы бар адам – көрген түстері дәл келетін, сезімтал жан.

	Оң көзі мен құлағының арасында қалы бар адам – көріпкел. Мұндай балалардың тәрбиесіне баса назар аударып, аса сақ болған жөн.

	Қарындағы қал, нәпсіні ауыздықтай алмай қалатын, ішімдікке, шылым тартуға жақындарда болады. Бұл қал, қарынның тура ортасында орналасса, ол адам – барлық діттеген нәрсесіне қол жеткізе алады.

	Иыққа жақын қалы бар адам – өзіне көбірек көңіл бөлу керектігін қалайтын және өз отбасының қамқорлығына сүйенетін жан.

	Арқасының жоғарғы тұсында қалы бар ер балалар, әлсіздеу келетіндіктен оларға көп көңіл бөліп тұрғанның артықтығы болмас.

	Оң қол білезігінің ішкі жағындағы қал – тез өкпелеп, бұртиып, қалатындықты білдіреді.

	Алақандағы қал – жүрегі нәзік, түкке тұрмасты көңіліне дік алып, өкпелегіштіктің нышаны.

	Әйелдің сол жақ білегінің үстіңгі жағына орналасқан қал – мейірімділіктің, қайырымдылықтың, рақымдылықтың және өзін қорғауды қажет ететіндіктің белгісі.

	Әйелдің оң жақ білегіндегі қал – ерінің алақанына салып, көтеріп жүретіндей жағдайға жеткізетін бақытты жанның белгісі.

	Қал, шынтақ пен шынтақ маңында болған адам – тез өкпелегіш, үнемі жолы болмай жүретін жан.

	Ортаңғы саусағында қалы бар адам, қайғы түспес үшін қалды сақинамен жауып қойғаны жөн болады екен.

	Қал алақанда сирек кездеседі. Болған жағдайда, жоғалып, қайта пайда болуы мүмкін көрінеді. Мұндай қалға, алақанға қарап адам тағдырын оқитындар ерекше көңіл аударады екен.

	Санында қалы бардың, оқыс қылығымен мінезі тез өзгереді. Аяғының қалы барлар – ылғи биіктен көрінуге талпынады.

	Табандағы қалдан көнбістіктің, шыдамдылықтың, сабырлылық пен өмірге құлшынысты біл.

	Тізедегі қал, шыдамсыз, алған ісін тез тындырғыштарға тән.

	Біз денедегі қара ноқат – қал туралы, оның адам тағдырына қатысы жайындағы шамалы болжамдарды жеткізгендей болдық.

	Қалдың бәрі зиянды емес көрінеді. Сондықтан да оны әркім өз бетінше алып тастауға әрекеттенбеу керек. Бабаларымыз қалды туған нәрестелерге, қал үлкейіп, бүкіл денені жауып кетпеуден қорғалсын деген сеніммен, Қалдыбек, Қалнұр, Анар, Анарбек, Қалдыбай, Меңсұлу, Меңдіғұл, Қалдыкүл, Меңтай сияқты есім берген.

	Жалпы, қалды алдырып тастағанда, тағдыр өзгеріп кетеді екен деген сенімнен арылған дұрыс болар.





ЫЗЫҢДЫ ЕСТІР ҚҰЛАҒЫҢ, СЫРЫҢДЫ АШСА, ШЫДАҒЫН




	Шығыс медицинасының тұжырымы бойынша адамның құлағына қарап та, оның мінез ерекшілігін, ерік күші мен белсенділігін, қажырлылығын, денінің саулығын білуге болады. Біздің де мұны біліп жүргеніміздің артықтығы болмас. Ендеше:

	Құлақтың ұшы қастан жоғары орналасқан адам – өте жоғары интеллект иесі екен.

	Құлағы қасымен бір деңгейде орналасқан адам – өз бетінше кесіп-піше алатын, лидер болуға ұмтылатын, өршіл көзқарасты оптимист және көздеген мақсатына жетуге күш салуымен ерекшеленетін жан иесі.

	Құлағы, көзі бір деңгейде орналасса ол орташа интеллект иесі.

	Құлағы көзінен төмен орналасқан болса, ол адамды дарынсыз жанға балай беруге болады.

	Құлақтары бір деңгейде емес, біреуінен екіншісі биік орналасқан адам – логикаға бағынғаннан гөрі нәпсісіне жүгінуді жөн көретін, бәстесуде дес бермейтіндер тобынан.

	Құлағы кішкентай, шамада 6 см.-ге дейінгілер – атүсті, үстірт жеңіл ойлап, ұшқарылыққа жол беріп, шамадан тыс құлай сенгіштер.

	Құлақ көлемі орташалар – кертартпалығы мен ескішілдігі еленбей қоймайтын, отбасы мен қызметті шебер үйлестіре білетіндер.

	Құлақ көлемі үлкен, 7 см.-ден жоғары болып келгендер – мықты денсаулықты, өзіне сенімді, епті, еті тірі – пысықтар.

	Үлкен қалқан құлақтылар – аса қабілетті, ерекше біткен табиғи дарынды талант иелері.

	Оң құлағынан сол құлағы үлкен адамдар – ғылым жолында үлкен табысқа жететіндер.

	Оң құлағы сол құлағынан үлкендер – тумысынан ізгі ниетті, адамдарға сүйіспеншілікпен қарайтын гуманистер.

	Созылыңқы құлақты адам – сыпайы, әдепті, бипаз, жалпы биязылыққа жақын, сезімтал, әсерленгіш жан.

	Құлағы кеңінен келгендер – шыншыл-реалист, оңды, дұрыс, қара қылды қақ жарардай тура, әділдік иелері.

	Ұштанған сүйір құлақтылар – пысықай, жылпос, қу, сумақай, айласын асырар жылмақайлар.

	Құлағы жымқырыла, жоғары қарай сүйірленіп біткен жан – мейірімсіз, қатыбезер, өте қатыгез адам.

	Құлағының үстінгі жағы томпақ, шошақ, кертеш болып келгендер – мысқылшыл, қарым-қатынаста, әжуалы келекесі кез келгенді оңбай жаралап тастайтындар.

	Құлағын жүн басып кеткендер – темпераментті, сыртқы әсерді сезгіш болғанымен, кісіні дұрыстап тани алмайтындар.

	Құлағы жуан және ірі болып келетіндер – ұзақ өмір сүруге мүмкіндіктері мол, денсаулықтары мықты, бірақ, өнер атаулыға қызықпайтындар екен.

	Құлағы жуан бола тұрып, қушиып, тар орналасқан адам – өзіне тапсырған істі де дұрыс атқара алмағанымен тұрмай, өз бетінше де өмір сүре алмайтындар екен.

	Құлақтың қызарып, көгеріп, қара қошқыл тартып тұруы бауыр мен жүректе, асқазан мен ішекте кінәраттың барлығын білдіретін көрінеді.

	Құлағы тез қызарып, ысып шыға келетіндер – жүйке тозуына бейім, ойланбастан жылдам реакцияға берілгіш, үстемші, басқыншылық-агрессияға жақын адамдар екен.

	Жүйке жүйесі әлсірегендердің құлағы бозаңданып, салқын тартып тұратын көрінеді.

	Құлағы ысып, қызара қоймайтындар – баяу, босаң, былжыр, жалпы сылбыр, самарқау, жайбарақат болады.

	Құлақ терісі тым жарқырап, күн көрініп тұрған адамның азып, жадап- жүдегені мен дене күші әлсірегенінің белгісі деп түсіну керек.

	Құлақ түбінің алдыңғы жағында әжім көп болса, адам организмінің әлсіреуінің белгісі.

	Құлақ айналасын қаптаған қоңыр, қызылқошқыл дақтар, денеде минералды заттардың жетіспеушілігінен, тоқ ішек пен аш ішектегі кінәраттардан хабар береді.

	Құлақ сырғалығы – жоққа тән, өте кішкентай болған адамдардың ойлай білу қабілеттері төмен болады екен.

	Құлақ сырғалығы төрт бұрышты адамдар – қара күш иелері, әрі үстемдікке- агрессияға тым бейім жандар.

	Сырғалығы – созылыңқы, үлкен және сүйір адам – ішкі күші мол, еңбексүйгіш, ірі ойшыл адам.

	Сырғалығы – жуан, әрі былқылдаған жастықтай мамық болса, ол адам – семіздікке бейім, ой белсенділігі төмен адам.

	Құлақ сырғалығы қыртыстанып, қатпарланып, жиырылып, бүрмеленіп тұрған адам – атеросклероз, инсульт пен инфарктке ұшырау мүмкіндігі жоғары және диабетпен ауыратын адам.





ӘЖІМНІҢ ДЕ АҚТАРАР СЫРЫ БАР




	Әрбір адамның бет-әлпетіне қарап, мінез-құлқын, талғам-сырын, көңіл- күйін оқуға болады. Беттегі әжімге қарап, ол адамның қай жерінің ауыратынын байқау жолы ғылыми негізде дәлелденген.

	Мысалы, қабырғаның үстіндегі әжім – жүрек ақауының барлығын білдіреді.

	Ондайда, дәрігерге тексеріліп алған дұрыс.

	Маңдайдағы әжім ой еңбегімен айналысатындарда, не болмаса, күйзелістен оңала алмай, қайғырып, жегі жеп жүретіндерде болады.

	Кеңсіріктегі әжім – ылғи қабағы ашылмай кіржиіп, қапалы, ренішті көкірегі мұң-шерге тола, өмірге ырза болмай жүретіндерде кездеседі. Сондай-ақ, қуық, зәр жолдары кілтипанынан хабар береді.

	Сол жақ езуде болатын сызық ыржақай, жыртақы, көп күлетін күлегештік белгісі емес. Ол – асқазан ауруларының салдары.

	Езудегі әжім шаттанып жайраң қағып жүрер көңілділіктің белгісі емес.

	Әжімдер ас қорыту қызметінің бұзылуынан болады.

	Ерін үстіндегі әжімділер – мінезі ауыр, тұйық, не ашушаң шорт мінезділер.

	Бұлардың аш және тоқ ішектері нашар жұмыс істейді.

	Көздің астындағы әжімдер бүйректің ақауынан хабар береді.

	Көздің бұрышындағы әжімдер – мейірімділіктің ғана белгісі емес, өт жолдарындағы кілтипаннан да болуы мүмкін.

	Өзімізге-өзіміз тұрақты бақылау жасап, сақтықпен жүрер болсақ, көп нәрсе ұтарымыз анық.





АЛАҚАНДАҒЫ КӨП СЫЗЫҚ, СЫР АЙТАР ҚЫЗЫҚ




	Өмірде хиромантия деген ілім бар. Хиромантия грек сөзінен аударғанда: cheir – қол және manteia – болжау яғни, алақан сызықтары мен төмпешектеріне қарап, адамның мінез-құлқын, оның болашағын жорамалдау. Енді сол ілім салған жолмен саралайық:

	Қолдағы бес саусағымыздың басталар тұсының өз атаулары бар. Бас бармақтың басталар тұсын – Венера(Шолпан) төмпешігі десек, сұқ саусақ-балаң үйректің негізін қалап тұрған – Юпитер төмпешегі, одан әрі өз ретімен, ортан теректі – Сатурн төмпешегі, аты жоқ саусақ-шылдыр шүмекті – Күн төбешігі, шынашақты-кішкене бөбекті – Меркурий төбешігі негіздерін қалап тұр.

	Алақандағы сызықтарды Өмір сызығынан бастасақ, Өмір сызығы, бас бармақты Венера төбешігі арқылы алақаннан бөліп тұратын иілген сызық. Бұл сызық тегіс, бастан аяқ айқын болып түскен болса, ол адам ауру-сырқаудан аман, өмірі ұзақ боларының белгісі; өте жіңішке, қысқа үзіктермен жалғасып, айқасса – әлсіздігі мен аурушаңдығын меңзегені.

	Сызық, Бауыр сызығына жақындап, қым-қиғаш із түссе – ол адамның мінезі жақсы, пайым-парасаты дұрыс болғаны.

	Бақыт сызығы – шынашақтың төменгі жағы мен Меркурий төбешігінің төменінен басталып, Юпитер төмпешегіне қарай созылып жатқан сызық. Бұл сызық алақанның екі ұшын жалғап жатқан ұзын болса, ол адамның – денсаулығына шағым айтпайтын, организмі төзімді болғаны; сызық қысқа және ирелеңді әрі үзікті болып келсе, керісінше болатынын көрсеткені. Егерде бұл сызықтың ұшы тек Сатурн төмпешегінің тұсынан бітетін болса, ол адам – бос кеуек, өтірікші. Егерде бұл сызық Юпитер төмпешегіне дейін созылып, тарамданып жатса – Құрмет. Егер сызық тегіс, жатық, кесіксіз, тармақсыз болса – кедейлік пен мұқтаждықтың нышаны.

	Бауыр сызығы – алақанның ортасын қақ жарып, Өмір сызығы мен Бақыт сызығының ортасынан өтетін сызық. Бұл сызық неғұрлым ұзын болса, ол адамның өмірі де ұзақ. Сызық тек алақанның ортасына ғана жеткен болса, ол адамның өмірі қысқа, немесе ауру-сырқаулы өмір кешеді. Сызықтың бітер жағында үзік болса, өмірінің соңына қарай кедейлікке ұрынарын көрсеткені.

	Бас сызығы – Мый сызығы әрі, Денсаулық сызығы. Бұл сызық қолдың білезігінен басталып, Меркурий төбешігіне қарай созылады. Сызық, Өмір сызығы мен Бауыр сызығымен жалғасып, үшбұрыш құрап тұрса, саналылық, естілік, ақылдылық, еркекке тән рух және байлықтың белгісі. Үшбұрыш неғұрлым дұрыс айқын болса, ақыл мен рух та жоғары болмақ. Бұрыштары әртүрлі болып, жақтаулары өзгеше болып келсе, жоғарыда көрсеткен қасиеттердің әлсірегендігін білдіреді.

	Күн жолы – Күн төбешігінен басталып, алақанды Ай төбешігіне қарай қиып өтетін сызық. Бұл сызық айқын көрініп, тіктеп келіп, Ай төбешігіне қосылса, ол адамның қолдаушылары мықты болғандықтан құрмет пен табысқа кенеледі.

	Егерде бұл сызық анық болмай, жеріне жетпей үзілген болса, керісінше, кедергілер мен сәтсіздіктерді көп көреді.

	Білезік немесе Дракон сызығы – білектің басталар жеріндегі салынған бірнеше қатарлы білезіктерден тұрады. Білезікті сызықтар екі, үш одан да көп болып келеді. Алақанға жақын орналасқан бірінші білезік сызық тура, үзілместен анық көрініп тұрған болса, ол адамның дүниесі түгел, табысқа кенеліп жүреді. Ортасындағы сызықтар орта жолда үзіліп, қисайып, айқын көрінбей тұрса, ол адам физикалық тұрғыда нәзік, өмір күресінде табысқа жетуі күмәнді.

	Бірінші білезік сызық, Ай төбешігімен жымдасып жатса, үлкен кедергілердің болатындығын көрсеткені.

	Сатурн сызығы – білектің алғашқы білездігінен басталып, алақанның ортасын басып өтіп, ортан теректегі Сатурн төмпешегіне көтеріледі. Бұл сызық айқын көрініп, Сатурн төмпешегіне дейін көтерілсе, ол адам өте терең ойлы, айтулылардың тобында болғаны.

	Құс жолы – Ай жолы деп те аталады. Бұл сызық, Сатурн сызығынан басталып, Ай төбешігіне қарай жүреді. Сызық ұзын болып, анық байқалып тұрған болса, ол адам теңізде де, құрлықта да бақытты саяқатта жүрмек. Бұл сызықтың кейде, ойы тұнық, шешен адамдарға да тән болатыны бар. Егер сызық шынашаққа дейін созылып барса, ол адам сирек кездесер бақыттың иесі болмақ.





АЛАҚАНЫҢНЫҢ ӨҢІ, ТАНЫТАДЫ СЕНІ




	Алақанға қарап та кімнің кім екенін болжалдап, бағыт-бағдар алу мүмкіндігін қарастыруға болады екен. Мысалы:

	Алақан терісі тым қызылдар – жан-жағындағы жағдайларды тез пайымдай отырып, жылдам араласып кететін, айналасындағыларды жақсы көруге ұмтынатындар.

	Алақан терісі боп-боз болғандар – салқын қанды, өз мүддесін жоғары қоятын, өркөкірек, тәкаппар өзімшілдер.

	Терісі сарғыштаулар – тоң мінез, ашушаң, сарыуайымшылдар. Алақаны ыстық, құрғақ адамдар – еңсесі түсіңкі, ойшылдар.

	Қолы қуаттылар – жігері жоғары, ізгі мақсаттылар. Қолдары сүйекті, әрі өзі арықтардың ақылы мол болады.

	Алақаны жұп-жұмсақтар – қолын селқос ұсынып, өзі жерде қиялы көкте ұшып, өзі жалғыз өмір сүруге бейім келетіндер.

	Алақаны тегістер – өте епті, тәтті дәмге әуес, тағам талғағыш. Күре тамыры әрең білінетіндердің мінезі салмақты келеді.

	Қолдың аумағы адамның дене бітіміне сәйкестенбей тым үлкен не кіші болса, ондайлар – тұрақсыз, өте жағымсыз қылықтарға бейімді болуы мүмкін.





ҚОЛДЫҢ ДА ПОШЫМЫ, БІЛГЕНГЕ ДӘЙЕК АСЫЛЫ




	- Саусақтары иілгіш адамды көрсең, оның денсаулығының мықты екеніне шүбәң болмасын.

	- Тыныс алу жолдары кінәраттының саусағы, ылғи ісініп жүреді.

	- Қол сыртындағы тамырлар көп болып, көзге бірден түскен болса, ол адамның қанының құрамында көмір қышқыл газы да көп болғаны. Мұндайларға таза ауада ұзақ уақыт серуендеу пайдалы болмақ.

	- Бүйрегі ауыратындардың тырнағы ұзын болып, ісініп тұрады.

	- Минералды заттар жетіспегендердің тырнақтары сынғыш келеді.

	- Тырнақ жиі ісініп кететін болса, ондай адамда жүрек, ішек, өкпе ауруларының барының нышаны.

	- Горманальды бұзылу, дұрыс тамақтанбау қол терісін құрғатады.

	- Сұп-суық қол – қан айналым жүйесінің кінәратынан болады.

	- Ағзада минералдар жетіспеген жағдайда, қол ысып тұрады.

	- Тері жиі жыбырласа, жүйкенің сыр бергені.

	- Қолдың терісі тым ағарып тұрса, қан аздығының белгісі.

	- Қол домбығып, қайта-қайта ісініп кете берген болса, ондай адамның бүйрегі ауыруы мүмкін.





ҰЙҚЫДАҒЫ АДАМНЫҢ ЖАТЫСЫНА САЙ МІНЕЗІ БОЛАДЫ




	Тізесін бүгіп ұйықтайтын адам, ешкімге кек сақтамайтын, сенім артуға болатын, кез келген ортада өзін жайлы сезінетін, адамдармен тез тіл табысатын, бірқалыпты жан екенін біл.

	Аяқтарын бауырына жиып, бүк түсе ұйықтайтын адам, сыртқы ортаның жағымсыз әсерлерінен қорғанғандай болып, үнемі айналасының демеп, қолдауына мұқтаждық танытып тұратын, ара-тұра көз жасына да ерік беріп қоятын, өте сезімталдар тобынан. Мұндайлар қолынан келетін сүйікті істерімен үнемі айналысып тұрғандары жөн болады.

	Етпеттей, аяқтарын алшақ тастап, қолдарын да еркін сермеп жататындар, жұмыста да, отбасында да тәртіп орнатып, бәрін қадағалап, істер ісіне алдын ала дайындалып, жоспар құрып, тыңғылықтылығы мен бірбеттілігінің арқасында діттеген мақсаттарына жетіп, небір өмір асуларын бағындыра алатындар.

	Қолдары мен аяқтарын екі жаққа еркін жіберіп, шалқасынан жататын жандар, жұрттың назарын өзіне аудартып, халықтың ортасында жүргенді қалайтын, еңбекқор, шындықты бетке айтатын бірбеткей, бар назар тек өзінде болуды қалайтын, көбіне ерлер болып келеді.

	Аяқтарын жазбай, шалқалап жатып ұйықтайтындар, өзіне тым көп жауапкершілік ала отырып, аңдап баса, мақсатына жететін, қаталдығы да барлар.

	Оң аяғын жиып, сол жамбастап ұйықтайтындар, жымиып тұрып, айқайға басқанмен, өмірде де, қызметте де тұрақтылық пен тыныштықты, ықтияттықты қалайтындар болып келеді екен.





ТӘБЕТ – МІНЕЗДІҢ ХАБАРШЫСЫ




	Адамдардың сана-сезімдері мен ой-түйсіктері және мінездері де сан түрлі. Психологтардың мәлімдеуінше, сол сан түрлі мінезді адамның тамақ жеу тәбетіне қарап-ақ, анықтауға болады екен. Бірақ бұл келтірілгендерді қатып қалған қағида деуге келмес. Бірақ, адамның асқа деген тәбетіне, қимыл- қозғалысы мен жүріс-тұрысы және іс-әрекетіне, жатыс қалыбына қарап, адам мінезін шамалы тұспалдаудың бір бөлшегі іспетті қараған дұрыс болар. Енді сол психологтар белгілеген әр адамның тамақ талғамына үңіліп бір көрейік.

	Тамақ талғамастан, ет пен тоқаш, самса мен бәлішті, басқа да тамақтарды түр-түрімен біріне-бірін қосып, жөнсіз араластырып, асқазанын нығыздай толтырып жей беретіндер – еркін жүруді ұнататын, жауапкершіліктен ат тонын ала қашатын, жеңілдің астымен, ауырдың үстімен жүретін жандар. Мұндайлар жұмыстың тек жеңілін таңдап, айналасының кеңдігін, жанының тепе-теңдігін іздейді. Одан тыс, ашушаң болумен қатар, үнемі қобалжулы жүретіндіктен өз жасынан үлкен де көрінуі мүмкін. Бұлардың ортаға біреулер араласпаса, тезірек отбасын құрып кетулері қиындау болады.

	Сүт, мал сүтінен дайындалған айран, ірімшік тағы басқа да жалпы ақ өнімдерін ұнататындар – өздері ішетін ынтық астарындай ақкөңіл, адал, ақ ниетті, меймандос, қонақжайлы, аңқылдаған ашық мінезді, ақкөңіл, өте салмақты, тағатты, сабырлы болып келетін жандар. Олар ар-ұятты басты орынға қойып, өз ойларын үнемі електен өткізіп отырады. Аялап, әлпештеуді, мейірім- ықылас пен мейірбандылықты жаны сүйеді. Жалпы құрметті бағалап, адамдарды құрметтей біледі.

	Шұжық, кәуап, котлет, қуырмаштардан тұратын ет тағамдарын сүйсініп жейтіндер – көш бастауға қабілетті жандар. Олар алған бетінен қайтпайтын бірбет, қайсар, өжет, батыл, өр, пәрменді, сөзін тіктеп, өктем сөйлейтін билікке тән үстемшілдігімен шешімін бірден кесіп айтып, жетістіктерге қол жеткізе біледі. Сенімінен шыққан достары мен қызметтестерін, қашанда жақтауға бейім. Биік белестерге жетіп алып, кейіннен өзін жалғызсырағандай сезінетіні де бар. Бір кемшілігі, махаббат майданында тиянақсыздық танытып, тұрақсыздау келеді. Бірақ, балаларға деген ілтипаты ерекше болады.

	Тәтті біткенді жеуге құмарлар – қуаныш пен шаттықты үлкен, кіші деп ажыратпастан сүйініп, бағалай білетін, өмірдің ләззаты мен рақатын сезіне алатын жандар. Олар жұмсақ мінезді, баяу, бейбітшіл. Бірақ кейде жігерсіздігінен батылсыздау әрекет ететіндіктен, ынжықтаулық танытып, жанында жүргендерді басына шығарып алатын кездері болады.

	Жеміс-жидек пен көкөністерді ерекше ұнататындар – өзін-өзі басқару қабілеті жақсы дамыған, алдына мақсат қойып, талпына білетін, білімді, ұқыпты, жинақы, істеген ісіне тиянақты, ықтиятты жандар. Олар денсаулықты басты байлық санап, жеміс-жидектерді, көкөністерді, жоғары калориялық ауыр тамақтарға алмастыра алмайтындар. Құлшынысы күшті болып, жұмысына беріле кірісетін бұл жандар, жетістіктерге қол жеткізгенімен, беймазалығы да, аяншақтық мінезі де жоқ емес.

	Денені тітіркендірер қышқыл, тұзды тағамдарға құлшына ұмтылып тұратындар – зілді. Қаталдыққа, қатыгездікке, сұрқия-зұлымдыққа иығын беріп, бойын үйреткендер.

	Майлы тамақтарды жаны сүйіп жейтіндер – қызмет баспалдағынан көтерілу қолынан жақсы келетін, батыл, қажыр-қайраты жетерлік, жігерлі, мақсат- мүддені жоғары қойып, оны орындауда талпынысын тоқтатпай, жетуге ұмтылатын жандар.

	Ащы тағамды ұнататындар – өз қара басының қамын көздейтін өзімшіл, өркөкірек, менмендігі болмаса, өткір мінезді, бетің бар, жүзің бар демей кесіп сөйлейтін, сыртқы әсерді сезгіштік қасиеті жоғары, еті тірі, пысық болып келетін адамдар.





ӘРКІМГЕ ТӘН МІНЕЗ БАР, ОНЫҢ ДА СЫРЫН ҰҒЫП АЛ




	Психологтардың топшылаулары бойынша, адам мінез-құлқының қалыптасу дәрежелеріне қарап, олардың қабілет-қарымын сараптап, бірнеше топтарға бөлуге болатындығын дәлелдеген. Енді сол топтар жөнінде тоқталар болсақ, олар:

	Холерик – грекше өт деген мағына береді. Холерик адамдар – физиологиялық негізі күшті, қызуқанды, қиындықтан қорықпайтын, ел алдында жүруге талпынатын, ұшқалақтығы да бар, қарым-қатынаста өте тынымсыз, агрессивті, шамшыл болып келеді. Көңіліне ұнамаған нәрсеге эмоциялық қозуының өте шапшаңдығынан, тез реакция білдіріп, сезім күйін анық байқатады. Ашуы да тез, кейде күйгелектікке де салынып, ұрыс-керіске араласып кететіні бар. Алайда, сезімі күшті, әрі тұрақты. Бастаған ісін бар ынта- жігерін сала істеп, тындырымдылықпен атқаруға бар күшін жұмсай біледі. Белсенділігі басым, әрі идеяшыл. Өзіне сенімді, мәнерлі сөйлейді, талантты, күші сарқыла қалса оны жедел қалпына келтіреді. Бұлардың жағымсыз жағы – қатал, ұстамсыз, ызақор. Өз мүмкіндіктерін тым әсерлеп жіберуге де жол беріп қояды. Қыңырлығы да бар. Холерик баладан сезімтал, байқағыш адамдар шығады.

	Флегматик – грекше шырын, сөл деген мағына береді. Олар эмоциялық қозуы төмен, қызынып желікпейтін, мінезі ауыр, салмақты жандар. Күшін босқа сарп етпей, бастаған ісін аяғына жеткізеді. Бірақ, баяулығы мен селқостығы басым. Байсалды, бастапқы қалпын ұзақ сақтайды. Бос сөзді сүймейді. Көп араласуды қаламайды. Қимыл-қозғалысы баяу, жиналуға біраз уақытын жіберіп алатыны бар. Оралымсыздығынан жаңа жағдайға тез үйлесе қоймайды. Дегенмен, мінезінде ұстамды сабырлылық, байсалдылық, тағатты тұрақты болу ерекше орын алады. Сондықтан да, істі асып-саспай ықтияттықпен тыңғылықты етіп аяқтау қанына сіңген. Жалықпастан тапжылмай ұзақ уақыт жұмыс істеуге, сабырлылықпен әрекет етуге бейім тұрады.

	Сангвиник – латынша қан, өмірлік күш деген мағына береді. Сангвиниктер – қажырлы, ширақ, пысық, оңтайлы, нерв жүйелері күшті, мінезі байсалды, ақ көңіл, өткір тілділер. Кез келген ортаны жатырқамастан, шүйіркелесіп, тез тіл табыса біледі. Ашық, ақжарқын, қызықты істерге бар ықыласымен кіріседі. Жаңаны тез қабылдайды. Зейінділігінің арқасында, көп қырлы жұмыстарды нәтижелі атқара біледі. Әділетті, басқарушылық қабілеті жоғары. Осалдығы: ұсақ-түйек іске әуес бола тұра, қызығушылығы тез суынады.

	Меланхолик – грекше қара, өт деген мағыналарды береді. Олар – нерв жүйесі әлсіздеу, аса сезімтал келген тұйық адамдар. Сезімдері тез оянып, тіпті ұсақ-түйектердің бәріне қатты мұңая да, қатты қуана да біледі. Қиын жағдайлардан тұйықтығына салып, шығып кетуге олақтық жасайды. Өзінше оқшау жүргенді ұнатады. Қауіпті жағдайлардан қорқады. Еті үйренген тату ұжымда өзін еркін ұстап, жиі қарым-қатынаста бола алады. Қолға алған ісін, кедергілерді жеңе отырып, табандылығы арқасында нәтижелі орындай алады.

	Осал жағы: әсер еткен нәрсенің бәріне бірдей өз сезімін білдірмейді. Ішінде ұстайды. Тұйықталып, өз ойына шомып, жұрттан оқшауланып қалатын кезі де болып тұрады.





ЖАН ДҮНИЕҢНЕН ХАБАР, САУСАҚТАРДАН ТАРАР




	Алақанға қарап, адам мінезі мен болашағын, тұрмысын, жалпы тағдырын болжайтын хиромантия ілімінде адамның бас бармағы үлкен рөл атқарады. Оның адам мінез-құлқын, ниетін ашып, жорамал жасап, терең болжау үшін көмекке келетіндігіне көз жеткізуге болады. Мысалы:

	Ұзын бойлы, бас бармағы жуан, ірі адамдар – ауқымы кең, алымы үлкен, көргенін жібермейтін шалымды, көздеген мақсатына жетпей қоймайтын лидер болып келеді екен.

	Бас бармағы кішкентайлар – қарым-қатынаста тартымды, жағымды, сүйкімді келеді. Бірақ, қажет кезінде жігерлілік танытқанымен, қабілеттілік қасиет – ерік-жігерінің, мүмкіндік, мұрсатының әлсіздігінен ойына аяғына дейін жете алмай қалып отырады.

	Бас бармағы орташалар – өзін-өзі қорғай алатындар.

	Бас бармағы тез бүгілетін, оңай қозғалғыш адам – уақыттың көбін жеке дара өткізгенді қалап, шығармашылықпен айналысады. Мұндай адам мәдениетті де жанымен сүйеді. Мұндайлардың жүрегі де, көңілі де өте нәзік келгенмен өте қу, айлакер, арамдығы басым аяр болып келеді.

	Ұзын саусақтылар ұқыпты, байсалды, төзімді болады. Бірақ, ұзын саусақтылардың кейде өзімшілдікке ұрынатыны да бар.

	Орташа саусақтылар – байсалды, ақылды, мінез-құлқы жасанды емес, ұсақ- түйекке мән бермейтіндер.

	Өте жуан саусақтылар – іс-әрекеттерін табысты атқарады.

	Жіңішке саусақтылар – қиялшыл, арманшыл бірақ, кей кезде жалған сөйлеп кетуге де жол беруі мүмкін.

	Өте арық саусақтылар – ғалым не өнертапқыш болуы кәдіксіз.

	Ұш жағы ұзыншалау әрі дөңгелене біткен саусақтылар – жүрек сызығы айқын көрініп тұрса, жарқын мінезді жандар болып келеді.

	Доғалдау шаршы бітімді саусақтылар – салмақтылар.

	Сұқ саусағы төртінші саусағынан ұзындау келетіндер – өзіне сенімді, салмақты, қай жерде өзін қалай ұстауды жақсы білетін, өте жігерлі, дегенінен қайтпас бірбет, қайсарлығы да барлар. Ондайлар, жалған сөйлемейді, әрі біреудің алдап тұрғанын тез ақ сезіп қояды.

	Сұқ саусағы төртінші саусағынан тым келте болып келетіндер – өз ойын жете жеткізбейтін, адам тағдырына немқұрайды қарайтын, тым үрейшіл, қорқақ, кез келген адамды орға жығып кете беретін, мінезіндегі келеңсіздіктер салдарынан айналасындағыларға өте жағымсыз адамдар.

	Сұқ саусағы ортаңғы саусағына қарай біршама қисайыңқырап тұрған адам, ашушаң, намысшыл болады.

	Ортаңғы саусағы аты жоқ саусағына қарай сәл қисайыңқы адам, өнер мен ғылымға бейім, ал тіпті солай қисаюы анық білініп тұрған адам, байсалдылығы басым, салмақты, тағдырдың салғанына мойымас көнгіш, өзіне сенімділігі басым адам.

	Аты жоқ саусағына шынашағы сүйене қисайған адам – зерек, тапқырлығымен көзге түсетін адам.





САУСАҚТАҒЫ ӨРНЕК-СЫЗЫҚ, БОЛМЫСЫҢДЫ БЕРЕР ТІЗІП




	Жоғарыда тоқталған алақанның бірін-бірі қайталамайтын өрнекті сызық, бұдырмақтарға қарап, адамда қалыптасқан мінез-құлық жайын, олардың тағдырын болжауды хиромантия ілімі атқаратынын айтқан едік. Бұл хиромантия атанған ілімнің отаны – Үндістан. Олардың тұжырымдары бойынша, саусақтағы әрбір сызық пен өрнек, құрылуына қарай, көп мәнге ие екен. Енді осыларға тоқталсақ:

	1. Саусақтарында сәл ғана иілген аспа тәріздес (арка) сызықтар өрнегі орналасқан болса, ол адам – жан-жағын байқап, алды-артын аңғарып алып, аяғын аңдап басып, сақтанып жүретін жан болғаны. Ол өмірді, өте сабырлы, байыпты, байсалдылықпен зейін қоя ұғынады. Өмірде өз ойын ішке сақтап, әр іске күдіктене, күмәнділікпен қарайды. Өзін материалдық жағынан қамтамасыз ете отырып, жөнсіз алмастыру мен өзгерістерді де қалай қоймайды.

	2. Саусақ іздері ілмектелген тұзақ тәріздес, ілгекті сызық-өрнектер (петля) болса, ондай адам – кез-келген жағдайға ыңғайланғыш, тез бейімделіп, өз пайдасына асыруды білетін, адамға үйір, көпшіл жан болғаны. Мұндай адам – жан тыныштықты ұнатып, болмысымен татулықты қалайтын болғандықтан, қандай да болмасын қарсыласуға бара беруді артық санайды. Белсенділік танытып, ынталана ой айтуға батылдық пен табандылық жетпей жататыны бар.

	3. Саусағындағы сызық-өрнектер ортасынан қарағанда дөңгелене шиыршықталып, бұйраланған сияқты іздері ширатыла (завиток) түсіп, сопақшалау болып біткендер – шын дәрежедегі нағыз жетекші (лидер) тұлға болуға лайық. Бұлар өздеріне сенімді бола тұрып, басынан сөз асырмай, шамдануға келгенде алдына жан салмайтын шамданушылығы басымдар. Көзі жетпесе, бетінен қайтпайтын, бірбетті, қайсарлығы да бар.

	4. Саусағындағы ілмектелген тұзақ тәріздес ілгекті іздермен өрнектелген сызықтары жоғары-төмен екі жақтан бірдей, қарама-қарсы қосарланып (двойная петля) түскен адам – іштей үйлеспеушігі басым, іші қайшылыққа толы жан. Өзіне- өзі сенімді болмағандықтан, кез келген шешімі табылар күрделі мәселелерге көзі жетіп тұрғанмен де, шешім етуге батылы жетпей, дәті шыдамай, қысқасы, көңілі дауаламайды. Сондықтан да өзімен-өзі кереғарлыққа баруы салдарынан, қайшылық атаулы шешілмей, үнемі бірге ілесіп жүреді. Осы баяндаған қосарланған имек, ілгекті іздер саусағында болса, ол – құлшынысы бола тұра, ойға алған ісін тіпті, бастауға да тоқтам жасай алмайтын адамға тән болатынын біліп жүрген артық болмас.

	Міне, үнді ғалымдарының саусақтағы сызықтар түзген, әркімнің өзіне ғана тән, бірін-бірі қайталамайтын ерекше әшекейлі өрнектерінің сырын да білдік. Өзіңнің саусағыңда қай түрлі өрнек-сызықтар суретін салыпты, қарап алып, мінезің мен қабілетіңді біліп, жағымсыздау мінезді қолдан келгенше түзетуге әрекет жасау да артық болмас.





САУСАҒЫҢМЕН ЕМДЕСЕҢ, ЖАЗЫЛАСЫҢ ДЕМДЕ СЕН




	Алақан мен саусақтарда өзіңнің ішкі ағзаңмен, жүйке жүйесі-жұлынмен байланысқан нүктелер көп. Солар арқылы өз саусағың өзіңе ем жүргізе алатынын білгің келсе, мына төмендегі әрекеттерді біліп жүргенің артық болмас:



	Қос саусағың шипагер

	Алақан жағынан қатты басқанда ауырсынатын нүктені тауып, ортаңы саусақтан бастап, «шылдыр шүмек» арасын сағат тілі бағытымен және оған қарама- қарсы бағытта, бас бармақпен 2 минут айналдыра уқаласаң, суықтың салдарынан бас, көз және мұрын аумағы ауырғанда ем болары сөзсіз.



	Мұрын біткеннен құтылу жолы

	Барлық саусақтардың ұшын бірнеше секунд қатты қысып тұрып, бірден босатып, тап солай бес-алты мәрте қайталар болсаң, мұрынның бітеліп, бітіп қалуынан құтылуға болады.



	Белді бас бармақтар емдейді

	Жалпы адамның белі, омыртқа арқылы өтетін жұлынмен байланысты болғандықтан, бел ауырғанда оң қолдың бас бармағымен сол қолдың бас бармағын алақаннан бастап, тырнақтың ұшына дейін жылжыта басып өткен дұрыс. Бұлайша екі қолдың бас бармақтарымен массаж жасау арқылы омыртқаны ұстап тұрған бұлшық еттердің босаңсып, оның ширығуын басуға болады екен. Осылай массаж жасау кезінде құрсақ өрімінің (солнечное сплетение) нүктесін жайлап сипалап отырса, тек арқа ғана емес, бүкіл дене ширығуы басылады.



	Соңғы қос саусағың да көмекке келер

	«Шылдыр шүмек» пен «кішкене бөбек»-шынашақтың алақандағы ауырсыну нүктесін тауып, екі қолдағы сол нүктелерді бас бармақпен кезектестіре отырып, 1 минуттан уқаласа, иықтың ауырғанын қойдыруға болады. Иықтың ауыруы отырған орындықтың жайсыздығынан болса, ұманы (поясница) дұрыс ұстап, орындықта нық отыру керек.



	Қатты ширығып қобалжуды басудың жолы

	Қобалжыған адам әр нәрсені ұстап, жүріп тынышсызданады емес пе? Мұндайда, күйзеліп, қатты ширығуды басу үшін, алақанға массаж жасау керек. Сондай ақ, алақан ортасындағы құрсақ өрімі нүктесін бас бармақпен екі-үш минут уқаласа да көмектеседі екен.



	Басың ауырса бас бармағың көмектеседі

	Бас ауруын басудың жолын да саусақтардан табуға болады. Ол үшін бас бармақтың ең сезімтал нүктесін тауып, оны басқа қолдың бас бармағымен уқалап, кезектестіріп екінші қолға да солай уқалауды жалғастырса, бас ауруы басылуы тиіс. Егер басыла қоймастан жиі ауыра берсе, оның себебі белдегі ширығуға байланысты ма, әлде басқа да жағдайларға байланысты ма, дәрігерге тексерілген жөн.



	Ас қорыту қиындаса, саусақтарыңды жұмылдыр

	Ас қорыту қиындап, асқазан ауырлап мазаласа, бас бармақтың түбінен шынашаққа қарай бағытта 2 минут бойы массаж жасаған дұрыс. Екінші қолға да дәл сондай әрекет жасауды жалғастыру керек.

	Жоғарыдағы айтылғандай табандағы нүктелерді уқаласа да дұрыс нәтиже береді. Теннис шаригін табанның ортасымен басып, әрі-бері қозғап, массаж алғанда ішек жұмысы жақсарады.



	Іш қатудан құтылуға саусақтарың көмекке келер

	Алақанды ішек нүктесі бар, бас бармақтың түбінен шынашаққа қарай екі алақанға кезектестіріп 1 минуттан диагоналды массаж жасаса, іш қатудан құтылуға болады.

	Білгенге, өз саусағы өзіне емші екен ғой. Сауығып кетудің жолын біліп алғанның еш артықтығы жоқ қой ә!?





САУСАҚТАР СЫРЫН ТАҒЫ БІЛ, КӨРСЕТІП, ЖАЙЛАП ҰҒЫНДЫР




	Бала кезден бас бармақтан бастап, сұқ саусақты – балан үйрек, ортаңғы саусақты – ортан терек, аты жоқ саусақты – шылдыр шүмек, шынашақты – кішкене бөбек деп атағанымызды ұмытпаған шығармыз. Бірақ, осы бес саусақтың әрбірі, отбасы мүшелерінің нышаны екенін біле бермейміз. Олай болса көңіл аударайықшы: Бас бармағымыз – ата-ана нышаны да, сұқ саусақ – бауыр-аға-қарындастардың нышанына баланады. Ал ортаңғы саусақ – өзің болса, аты жоқ саусақ - шылдыр шүмегіміз – жұбайлар нышаны болады. Соңғы саусақ, шынашақ, кішкене бөбек – жеткіншек-балалардың нышанын білдіреді.

	Енді осы шынайылыққа көз жеткізу үшін, тәжірибе жасайық. Ол үшін алақанымызды беттестіріп, ортаңғы екі ортан теректі, бүгіп қойып, бас бармақтан бастап, бір-бірінен ажырата бастасаң, сұқ саусақ та, шынашақ та оңай ажыратылады. Ол деген сөз, бас бармақ – ата-анамыз, балаларымен мәңгі бірге тұрмай, ажырап кетерін білдірсе, сұқ саусақтардың тез ажыратылуын, бауырлардың отбасын құрған соң, бөлінетіндігінің нышаны екен. Ал шынашақтың оңай ажырауын есейген ұрпақтардың өз ұяларынан бөлініп, жеке отбасын құруымен байланысты. Ал аты жоқ саусақ жұбы, ұрпақ әкелер ерлі- зайыптылар болғандықтан, ажыратуға әрекет жасағанмен, еш ажырата алмайсың. Аты жоқ саусақтың бізге таныс, «шылдыр шүмек» аталуының мәні де, сол мәңгілікке жұптасқан жұптардың, шүмекті шылдыратар дүниеге ұрпақ әкелуімен байланысты сияқты. Бұл деген сөз – аты жоқ саусақтың шынайы берік махаббаттың нышанын білдіріп, қашанда мәңгі бірге болатындығын дәлелдейді.

	Жұптасқан қос жүректің шынайы махаббатының белгісі – неке сақинасының, тек қана аты жоқ саусаққа тағылуының да сыры бар. Ол жүрекке баратын күре тамыр, дәл осы аты жоқ саусақ арқылы өтетіндігінде жатса керек.

	Шынайы махаббат пен сүйген жүрек қашанда егіз ұғым. Бірінсіз-бірінің өмірі жоққа тән. Олай болса, пәк сезімнің белгісі – неке сақинасының жүрекпен жалғанған күре тамырлы аты жоқ саусаққа тағылуы, қисынды да қонымды. Тағы байқасақ, аты жоқ саусаққа кигізілген жүзіктің жұмысқа еш бөгеті байқалмайды.

	Міне, саусақтардың сыры осындай екен.





САҚИНА ТАҒЫП САУСАҚҚА, ҰРЫНЫП ҚАЛМА ЖАҢСАҚҚА




	Адам денесіндегі 12 энергетикалық меридиан сызығының тең жартысы саусақтан бастау алса, қалғандары аяқ башпайларына барып тіреледі екен. Сондықтан да, сұқ саусақтан басталатын меридиан сызығы – тоқ ішектің жұмысына қатысты болса, ортан теректе қан айналымы жүйесіне тікелей әсер ететін сызықтар орналасқан. Шылдыр шүмектен эндокриндік жүйе жұмысын реттейтін сызық бастау алады. Ал кішкене бөбек – шынашақ, жүрек пен аш ішектің жұмысына қатысты. Бұдан шығатын қортынды, бұл аталған саусақтарда ұзақ мерзімге, немесе ұдайы сақина тағып жүру энергетикалық меридиан жолдарын жауып қалады деген сөз. Нәтижесінде, ағзада қан айналымы мен қуат алмасу жұмыстары бұзылып, ауруға әкеп соғатыны өзінен-өзі түсінікті.

	Зерттеушілер, балан үйрекке сақинаны бес сағат бойы тағып жүрсе, нүктелердің жолы тежеліп, ас ыдырауы бұзылып,өкпе мен тоқ ішек ауруларына соқтырады дейді.

	Сұқ саусақтың екі шетін жиірек уқалап жүрсе, іштің қатып қалуынан құтылуға болатын көрінеді.

	Ортан терекке сақина ұзақ тағылса, қан қысымы мен қан қоюлану сырқаттарына жол ашып, гормон түзілуі мен бөлінуіне кедергі болады.

	Шылдыр шүмекте бүйрекүсті бездері, аналық, аталық бездер, зәр жолдары, қалқанша без жұмысына тән нүкте мен сызықтар тоғысқан. Бұл саусаққа ұзақ таққан сақина, әйелдердің аналық безі мен омырау безінің жұмыстарын тежеп, ерлердің аталық без жұмысын әлсіретуге соқтырады.

	Шынашақта төрт сағат салынып жүрген сақина, қалайда жүрекке жайсыздық әкеліп, ішектерге қатысты аурудың қозуына себепкер екен.

	Тағы бір айта кететін нәрсе, кіндікте 4 меридиан сызығы мен ас қорыту, өт- бауыр жолдарына қатысты нүктелер болғандықтан, кіндікке сәнденуді көздеп, небір нәрселер тағу дұрыс болмайды.

	Айтарымыз, сән қуып жөнсіз сақина тағып, жоғарыда тоқталғандай жаңсаққа ұрынып қалмау жағы ойда болса екен.





САУСАҚТАРҒА ҚАРАП, ЖЫЛ МЕЗГІЛІН ТАРАТ




	Бес саусақты ауызекі есептеулерде пайдаланамыз. Кез келген бір нәрселерді санағанда әр саусақты бүгіп те, жұмылғандарды қайта жазып та санау бар. Сондай-ақ, төрт саусақты қолдану арқылы да санау. Бармақ пен әр саусақтың буындарын нұқып отырып санау.

	Саусақтар арқылы санау, жас жеткіншектерді ауызша есептеуге үйретуде, қазіргі кезде менталды арифметика тәсілімен үйрету жақсы етек алуда. Бұл тәсілдің ерекшелігі, саусақтарды пайдалана отырып, кез-келген сандарды барлық төрт амалда қолданып, қорытындысын жылдам есептеп шығуға мүмкіндік беруінде. Есептеу құралдарына сеніп, ауызша есептеуді ойға да алмайтындардың бұл әдісті үйреніп алса, өмірде ұтары көп боларын түйсіктеріне түйгені жөн болар еді.

	Төрт саусақтағы барлық буындардың саны он екі. Сондықтан да, санаудың бұл түрі, жыл қайыру мүшел есебіне, ай ретін санауға, тәуліктегі сағат санын есептеуге ыңғайлы. Әр саусақтағы буын саны үштен. Олай болса, төрт саусақ жылдың төрт мезгіліне сәйкес келеді.

	Сұқ саусақ – көктем айлары – наурыз, көкек, мамырға тән.

	Ортан қол – жаз айлары – маусым, шілде, тамызға тән.

	Аты жоқ қол – күз айлары – қыркүйек, қазан, қарашаға тән.

	Шынашақ – қыс айлары – желтоқсан, қаңтар, ақпанға тән.

	Саусақтардың ұзындықтары да жыл мезгіліндегі күннің ұзақтығын көрсетіп тұрады.

	Мысалы, сұқ саусақ (балаң үйрек) пен аты жоқ саусақтың (шылдыр шүмек) ұзындықтары орташа. Яғни бұл, наурыз бен қыркүйек айларында күн мен түннің ұзақтығының теңелетіндігінің белгісіндей.

	Қолымыздағы ең ұзын саусақ ортан қолдың (ортан терек) бірінші буыны маусым айын көрсетеді. Бұл саусақ күннің мейлінше ұзаратын айы (22 маусымға) сәйкес келеді. Ал шынашақтың (кішкене бөбек) бірінші буыны жыл ішіндегі ең қысқа күн (22 желтоқсан) болатын айға сәйкес.





СЕЗІМ МЕН ТҮЙСІК, ПАРАСАТ - ӨЗГЕРЕР МЕ ЕКЕН ҚАЛАСАҚ?!




	Сезім – адамның біліп түйсіну қабілеті арқылы, сыртта болып жатқан әрекеттерді зейін қоя іштей түйсікпен сезіп қабылдауы. Дүниеде болып жататын түрлі әрекеттерді тез сезініп, тиісті шешім қабылдауға әрекет ететін адамды сезімтал, байқампаз екен дейді.

	Сезім – ойды оятады, ал ой – ынтаны ықыластырады. Ынта мен ниет – іске ұмтылдырса, іс – әрекетке айналып, жұмыс бітеді.

	Ақыл – миымыздың, түйсік, ар-ождан рухымыздың – сезім арқылы сезіп- түсінуі. Ақыл – адамның алтын тәжі. Түйсік – сананың, ақыл-ойдың тітіркенуі арқылы болатын сезіну қабілеті екендігін білсек, ақылдың өлшемі – парасат. Басқаша тұжырымдай айтар болсақ, түйсік – ол ақыл-ой, сезім әрі зейін. Ақылды іске қоспай, сезімге қозғау салмай жаратылыста болып жатқан құбылыстарды танып-білу мүмкін болмайды. Сезімсіз адам арсыз, ал арсыз адам сезімсіз болады деуге толық негіз бар. Сезім, ұғым, ой байқау арқылы өмір көріп небір хикметтерге қанығып қана кемеліне келеді.

	Шынайы сезім, өте сақ, кіршіксіз мөлдір сезімталдықты, сергектікті, жан- жақтылықты қажет етеді. Сезімге де сыртқа шығар жол керек, әйтпесе ол да қайнаған судай суалып қалады. Шынайы сезімталдық, байқампаздық өмірде жауап ретінде, қалтқысыз, ақ ниетті адал, мөлдір, таза толыққанды сезімнен туындайды.

	Сезімнен жұрдай, арсыздықпен, бетсіздікпен жеткен кейбір «жеңістер» жақсылыққа апармайтынын білгеніміз жөн. Мұндайлар түкті ойламайтын, нәпсіқұмар тек нәпсінің құлы болғандар. Тегінде, нәпсіге ерік бергендер бойындағы аз да болса бар күштің қанатын қайырып, ар-ұятты, әдепті белге байлап, парасатты мүлдем ұмытады. Парасат, таным мен түсінік-түйсіктің бастау бұлағы.

	Парасат – ол дариядай ақыл мен теңіздей шалқыған ой, сана-сезім. Ол – ең киелі қасиет, адамның шын жүректі әділдігі, сенімі, ыстық ықыласы, мөлдір мейірімі, қасиетті қайырымдылығы. Сана – өзіңнің парасатың.

	Парасатты адам – ақылды, зерделі, ойлы, ұлағатты, көшелі, білімді, салауатты, парықты, қасалықты, тоқтаулы, байсалды, салауатты адам. Парасатты адам ар-ұят, шындық, ізгілік, әділдік, обал-сауап, парыз сияқты адами қасиеттерді аттап өте алмайды.

	Парасаттылық – ол байыптылық, байсалдылық. Адам ақылды бола тұра, парасаттылығының кемдігінен, жетістікке қол жеткізуі неғайбыл. Яғни, ақыл иесі парасатты бола алмайды.

	Парасатсыздардан ақыл-еске деген күмәнділік туындап, дәйексіз тұрлаусыздық пен сенімсіздік бой көтереді.

	Парасаттылардан жанға жайлы, үйлескен жарасымдылық, достық, тілеулестік, бауырластық, ынтымақты бірін-бірі қадір тұтар сыйластық, сенімділік пен шарапат есіп, жаныңа шуақ сыйлап тұрады.

	Ақыл-ой – ми қызметінің ең жоғарғы сатысы. Ақыл мен адал еңбек мұратқа жеткізерін білеміз. Ақылдылық – адамның азабы да, артықтығы да. Ал парасат – рух танымының шығар баспалдағы. Парасаттың шыңы – даналық, кемеңгерлік, данышпандық та.

	Дүниедегі бар болмысқа парасат назарымен үңілгенде ғана, әртүрлі құбылыстың астарынан оң мағына табасың.

	Көзбенен зат пішінін, құбылыстың сыртқы әсер-келбетін материялығын көрсең, парасат талғамы тереңге ой жіберіп, тереңге құлаштайды. Яғни, қолдағы заттың сырт пішіні емес, ішкі әрекеті неге қажет, одан не ұтуға болады? Асыл қасиеттері қандай? Парасаттылар тереңге құлаш ұрады. Адамның парасат- пайымын, рухани деңгейін, тағы басқа да асыл қасиеттерін таниды. Парасат заттың, көріністің ішкі мазмұнын, пайдасын, мақсатын, бейнетін және құндылықтарды ішкі мәнімен салыстыра отырып, көріп, зерттеп, тануға жол ашады.

	Парасат ақыл емес, ой немесе ойлау жүйесі де емес. Ойлау қабілеті ақылмен болған істен биік тұратындығындай, парасат та ойлаудан биік тұратын тәңірлік рухани қабілет. Парасат сенімсіздікке жол бермейді, әрқашан да ақылдың ықпалында жүреді.

	Адамның ерекшелігі – ақылдың, парасаттың, шабыт-кереметтің, ғажайыптың, азап пен ауыр бейнеттің де иесі екендігінде. Мұндай қасиетті бойына сіңірмеген жандар, саяздығын, шалалығын сездіріп, қалай құбылғанымен де, қажетті даму деңгейі кем болып саналады.

	Танымайтын болса да, жеке адамның басына түскен ауыртпашылыққа қабырғасы қайыса ойға алып, солардай болып күйзелгендерді сезімі сетінемеген асқақ рухты жан деуге болады. Мұндайлар өздері пір тұтқан жоғары құндылық үшін жандарын құрбан етуге бар. Ал сезімі жұрдайлар, түсінігі кем болғандықтан, сөздері мен істеріндегі алшақтықтан адамды мезі етері анық.

	Тиянақтылық – парасаттылыққа тән қымбат қасиет. Өзгерер ме екенге келсек, өзгермейтін жансыз зат қана!





ТАБИҒАТ БЕРГЕН ДӘРУМЕН, КЕМ БОЛМАС ЕШБІР ДӘРІДЕН




	Дәрумендер адам ағзасындағы зат алмасу процестерін жақсартып, ағзаның ауруларға қарсы тұру қабілетін арттыратынын жалпы білеміз. Медицинада қазір дәрумендердің 30-ға жуық түрі белгілі екен. Ағзада дәрумендер жетіспегенде, күш-қуат кеміп, әлсіреп, шаршап, ештемеге зауқы соқпай тұрады. Терісі құрғап, ашуланшақ болып, жұқпалы ауруларға тез шалдыққыш келеді.

	Әрбір дәруменнің атқаратын өзіндік қызметі бар. Дұрыс тамақтанып, ағза керекті дәруменін алса, ағзадағы зат алмасу өз қасиетін сақтап, ойдағыдай жүріп тұрады. Ағзадағы дәрумендер шамадан тыс артса, не жетіспей жатса да өз зиянын тигізеді.

	А дәрумені майда еритін ең күшті – өсу дәрумені. Ағзаның өсуіне көмектесіп, денсаулықтың мықтылығы, терінің әсемдігі үшін қызмет етіп, асқазан-ішек және тыныс алу жолдарының шырышты қабатының қалыпты жұмысын қамтамасыз етеді. Иммунитетті күшейтеді. Ол В2 дәруменімен қосылып, көздің көруін арттырады.

	А дәруменінің жетіспеушілігі көздің түнде көруі мен түсті ажыратуын нашарлатып, ақ түстес қан клеткаларының азаюына әкеліп, адамның жүзі қуқылданып, тері мен шаш құрғап, қабыршықтанып тырнақ сынғыш келеді. Өсу баяулайды, безеу қаптайды. Тәбет төмендеп, қабынуларға шалдығу жиілейді.

	В тобының дәрумендері (В1, В2, В3, В6, фолий қышқылы, В12 және биотин) – ми дәрумендері. В1 дәрумені жүйке жүйесінің жұмысын қалыпты ұстап, көздің көргіштігін сақтайды.

	В2 дәрумені (рибофлавин) ағзадағы зат алмасуын ынталандырып, бұлшық еттер тонусын нығайтып, теріге де пайдасы зор.

	В3 дәрумені (никотин қышқылы) майлар мен протеиндерді синтездеп, ми үшін, ағзада гормондар түзілуі үшін қажет.

	В6 дәрумені (пиридоксин) ақуыз бен май алмасуын реттеп, кальциймен бірлесе отырып, жүректің, бұлшық еттердің қалыпты жұмысын қамтамасыз етеді.

	В9 (фоллий қышқылы) және В12 дәрумені (цианоколабин) бір-бірімен байланысты молекулярлық құрылымдар. Олар ағзадағы көмірсу және май алмасуына атсалысады. В12 дәрумені – қанның пайда болу процесіне қатысып, жілік майында қызыл қан түйіршіктерінің жетіліп, оған оттегі түсуіне әсер етеді. Зат алмасуда, жүйке жүйесіне әсері зор.

	В дәрумені жетіспесе бұлшық еттер әлсізденіп, тәбет кеміп, іш қатып, тез шаршап, бас ауырып, ауыз жарылып, ерін қабынады. Ас қорыту төмендеп, шаш пен тырнақтың жағдайы да нашарлайды. Жүрек қызыметі бұзылып, құрыспа болып, жаурауық бола береді.

	С дәрумені суда ерігіш – қан тамырларын, теріні, сүйектерді, бұлшық еттерді қалыпты ұстайтын дәрумен. Зат алмасу жүйесін жақсартып, холестеринмен күреседі. Жүрек бұлшық етін, иммунитетті нығайтады. Басқа дәрумендердің және минералдардың ағзаға тез сіңуіне көмектеседі. Бұл дәрумен, адам ағзасында тек тамақпен бірге күнделікті қабылданып отырады. Ал жетпеген жағдайда ерін, құлақ, тырнақ көкшіл тартып, тері бозарып, құрғап, қызыл иек қанағыш болып, иммунитет төмендеп, адам ұмытшақ, ашуланшақ болып кетеді.

	Р дәрумені – суда ерігіш дәрумен. Жүрек тамырын нығайтады. Ол цитрусты жемістер мен алма, таңқурай, итмұрыннан табылады.

	Е дәрумені – майда еритін дәрумен. Радикалдармен күреседі.

	Д дәрумені күннің ультракүлгін сәулелерінің әсерінен теріде түзіледі. Сондықтан, күн сәулесі зиянсыз уақытта, күн сайын таңертең және түстен кейін 20 минут далада жүрген пайдалы.

	Дәрумендер, минералдармен бірікпей ештеңе істей алмайды. Қаңқа сүйектері А, Д, К дәрумендерінің бірлестігі арқасында мықты болады. Тамақтану арқылы түсетін кальций мен фосфор сүйек пен тісті нығайтады. Бұлар сүт пен сүт өнімдерінде қажетті мөлшерде бар.

	Сондай-ақ, А, Д, К дәрумендері магний мен мырыш сияқты минералдарсыз тиімді емес. Магний ағза процесстерінің бәріне қатысады. Ол улануға, аллергияға, стреске, йондық сәулеленуге қарсы тұрып, дене температурасын қалыпты ұстауға ықпал етіп, холестеринді реттеп отыратын амин қышқылының жұмысын жандандырады.

	Магний деңгейінің төмендеуі, жүрек-қан тамырларына жайсыздық әкеліп, зейіннің нашарлауына, тітіркенгіштікке, бас ауыруына, ұйқы бұзылуына, мазасыздыққа, шаршағыштыққа, іш қатуына әкеліп соқтырады. аритмия, инсульт туындауы мүмкін. Ол азайған сайын, ағза жасушаларына кальций иондары молынан орнығып, магнийді ығыстырады. Бұдан миокард жасушалары бүлініп, жүрек жұмысына нұсқан келеді. Жүйке де нашар сезініп, адам мазасызданып сыр береді. Ұйқысыздықпен қоса, белгісіз үрей, қорқыныш, шыдамсыздық артып, шаршайды. Ашуланып, ызаланса ағзадағы бар магнийдің өзі сыртқа шығып кететіні бар.

	Бұларды болдырмау үшін құрамында магний бар: жаңғақ, бұршақ, күнбағыс дәні, қарақұмықты, жапырақты көкөністерді, қызанақ, банан, бүтін дәнді жармалардан жасалған ботқаларды, шемішкені пайдаланған жөн. Қыс кезінде магнийді әселден, мейізден, құрмадан, кепкен өріктен, қара өріктен, жаңғақтан, сұлы, бидай, қарақұмық, арпа ботқаларынан алады. Көктемде аскөк, ақжелек сияқты көктерден, жасыл салаттан алсақ, жазда шие, қарақат, бұршақтардан, күзде қарбыздан, қызылшадан, сәбізден, бананнан, күнбағыс дәнінен алуға болады. Ал қандағы холестерин мөлшерін кеміту үшін магний, В6 дәрумені мол: өнген бидай, ашытқылар, кебекті, бауырды пайдалан.

	Мырыш, ми жұмысында, көруде, жүрек-қантамыр ауруларынан қорғануда орасан орын алады. Мырыш лимфоциттердің шығарылуында қызмет ететін темірге жауап береді. Мырыш деңгейінің төмендеуі, дәмді, иісті сезу нашарлап, бой тежелуіне, тырнақтарда ақ нүктелердің пайда болуына, жара ұзақ жазылмауы, терінің құрғап, қатаюына, шаш қайызғақтанып, түсіп, тәбет төмендеуіне әкеліп соқтырады. Ол жолды кесу үшін, мырышпен қажетті мөлшерде қамтамасыз ететін: дәнді ботқаларды, асқабақ дәнін, қара жидекті, тауық, сиыр, қой еттерін, теңіз қырыққабатын, бұршақтарды пайдаланған жөн.

	Мыс – иммундық жүйені реттейді. Ол жаңғақта, асқабақта бар.

	Құрамына темір кіретін қанның гемоглобины әрбір жасушаға күйме ретінде оттегі тасиды. Ағзада темір жетіспесе, ойлау қабілеті мен физикалық жағдай едәуір төмендейді. Тілдің үстіне жабынды пайда болып, шаш түседі, бас айналады, ұйқы да, тәбет те нашарлайды, ауыз бұрышына «ауыздық» шығады, тырнақ жұқарып, топырақ, кесек, әк жегісі келіп тұрады. Бұлай болмауы үшін, түрлі ет өнімдерін, көкөністерді, аскөк пен жемістерді, дәнді жармаларды пайдалану керек.

	Йод ағзада маңызды гармондарды түзеді. Ол адамның ақылды, шымыр және күшті болып өсуіне көмектеседі.

	Йод тапшылығы шаршағыштыққа, зоб ауруна алып келуі мүмкін. Сондықтан, теңіз қырыққабатын, балықты және де басқа теңіз өнімдерін пайдаланып, тұздың йодталу дәрежесін біліп отыру жөн болады.

	Дәрумендер қандай тағамдар мен жеміс-жидектерде кездеседі?

	А дәрумені – сәбізде, қызылшада, шпинатта (саумалдық), асқабақта, бұрышта, өрікте, қара қарақатта, пиязда, балық майында, шұбатта, қымызда, бауырда, қаймақта, ірімшікте, ешкі сүтінде көбірек кездеседі. Оның жетіспеушілігі неге ұшыратарын жоғарыда тоқталдық.

	В-1 суда еритін дәрумен – ашытқыда, жармада, кебекте, аскөкте (укроп), қарақұмықта, грек жаңғағында, бұршақ тұқымдас өнімдерде, шұбатта, қымызда кездеседі. Бұның жетіспеушілігі дене мен ой еңбегінің әлсіреуіне, жүрек жұмысына әсер етеді.

	В-2 дәрумені – бауырда, бүйректе, сүтте, миндальда (бадам), саңырауқұлақта, ірімшікте, сүзбеде, үрме бұршақта (фасоль), нан ашытқыда, шұбатта, қымызда, ешкі сүтінде болады. Жетіспеушілігі – ерін жарылып, шаш түсуіне, жүйке жұмысына әсерін тигізеді.

	В-3 дәрумені- никотин қышқылы, қышқыл алмасу, асқорыту мен жүрек-қан тамыр жүйесі мен қандағы холестериннің деңгейін азайтуға ықпал етеді. Бұл дәрумен сиырдың бауыры мен тілінде, тауық, қоян мен қой еттерінде және балықтарда бар.

	В-6 суда еритін дәрумені (пиридоксин) – ақуыздардың құрамдас бөлігі – амин қышқылдарының алмасуына қатысады. Бұл дәрумен – күріште, орамжапырақта, бананда, грек жаңғағында, бұршақта, картопта, мал етінде, балықта, болады. Ол май алмасуды жақсартып, зиянды холестеринді сыртқа шығарады. Жүрек тамырлары мен миға аса пайдалы. Жетіспеушілігі – жас балалардың бой өсуін тежеп, қан аздығын тудырады. Жүйкеге зақым келіп, тәбет тартпай, қан түзілуге, миға әсер етіп, ұйқысыздықтан ашуланшақтанып, тырнақ сынғыш, шаш құрғақтанатын болады.

	В-12 дәрумені – жұмыртқа сарыуызында, малдардың жүгегінде, бауыры мен бүйрегінде, балық уылдырығында, қымызда болады. Бұл дәрумен жетіспесе, қаназдық болып, ас қорыту жүйесінің бұзылуы, жүйке жүйесі мен бауырдың жұмысына әсері тиеді.

	С дәрумені – киви, бузин (аю бадам), таңқурай, лимон, апельсин, қырыққабат, жасыл жуа, тәтті пияз, итмұрын, алма, қара қарақат пен көкөністерде, шұбатта, қымызда, болады. Ол жетіспеген жағдайда қандай мүшелерге әсерін бас жағында көрсетіп айттық.

	Д дәрумені – балық майында, сүтте, бауырда, жұмыртқаның сарысында, қымызда болады. Бұл дәруменнің жетіспеуі – әлсіздікке, тез шаршап қалуға, рахит ауруының пайда болуына алып келеді.

	Д-3 дәрумені – сүйек пен жүйке талшықтарының дамуына қажет. Балықта бар. Кальций мен фосфордың ішекте сіңуіне керек.

	РР дәрумені – саңырауқұлақта, таңқурайда, ашытқыда, бауырда бар. Жүйке қызметіне керек. Жетіспеуі – ұйқысыздық, ерін құрғауы, тері қабыршықтануы, дақ түсіп, көңіл-күйдің бұзылуына әкеліп, ми жұмысына, жыныс гармондарына да әсер етеді.

	Е дәрумені – өсімдік майында, жержаңғақта, жаңғақта, жидеде, тарыда, бұршақ пен жүгері тұқымдастарында, көкөністерде, бауырда, балық майында, балықта, жұмыртқаның сары уызында, сүтте көбірек кездеседі. Жетіп тұрса, бұлшық еттер мен жыныс бездерінің қызметін жөнімен реттеп тұрады.

	ВС дәрумені (фолий қышқылы) – бауырда, бүйректе, бидайда, ірімшікте, саңырауқұлақта, гүлді орамжапырақта, аскөкте кездеседі. Дәрумен жетіспесе, тері мен көздің шырышты қабақтары құрғап, бозарып, тәбет төмендейді. Лоқсып, қаназдық етек алады.

	Нағыз дәрумен – түйе сүтінен дайындалған шұбат, айранға қарағанда май, белок, минералдарға бай. А,В1,В2,С дәрумендерінің көзі. Ол туберкулез, қант диабеті, асқазан жарасы, ішек-асқазан ауруларына өте пайдалы. Бауырдың зат алмасу процесін реттейтін және диарея, аллергиялық ауруларға да емдік қасиеті бар.

	Қымызда А, С, В1 дәрумендері мен кальций, магний, фосфор, мыс мол. А дәрумені жасушаның жаңаруын қамтамасыз етсе, С иммунитетті нығайтады. Қымыздағы көмірқышқыл газы асқазан мен ұйқы безінің сөл бөлуін, бауырдан өттің өнуін, ас қорытылуын жақсартып, тәбетті ашып, зат алмасуды күшейтеді. Оны ас қорыту жүйесі ауруларына, қаназдыққа, асқазан жарасы мен атеросклероз ауруларына пайдалануға болады.

	Ешкі сүтінің керемет емдік қасиеті бар. Оның сапасы сиыр сүтінен анағұрлым жоғары. Нәруыздары аса сапалы, дәрумендерге бай. Ауыр науқастардан кейін ағзаға күш береді.

	Кефир әлсіздікті жоюға пайдалы, ағзаны нығайтып, күш береді.

	Сары майдың қорытылуы жеңіл, адамға қуат береді. Құрамында майлы қышқылдар, ақуыз, көмірсу, А,Д,Е,РР және В тобындағы дәрумендер, темір, кальций, калий, магний, фосфор, натрий, мыс, марганец, мырыш бар. Мұндағы дәрумен: Е – тырнақтың, терінің, шаштың, саулығын сақтаса, А – көз қабілетін жақсартып, шырышты қабақты зақымнан сақтайды. Д дәрумені тіс пен сүйекті нығайтады.

	Қазақтың құрты – өте құнарлы тағам. Оның құрамында А,В,С, дәрумендері, мыс, мырыш, күміс, темір, кремний, магний, алюминий микроэлементтері мен қатар кальцийдің қайнар көзі. Ақуызға да бай.

	Ірімшіктің қатты сорттары кальций мен фосфорға бай. Олар тіс эмалін қатайтуға әсер етеді және қышқыл деңгейін реттеп, микробтардан қорғайды.

	Жылқы етінің майы жеңіл еритіндіктен ағзада жақсы игеріледі. Ет құрамы – 75,3 пайыз су, 21,7 – нәруыз, 2,5 – май және 0,5 пайыз көмірсутегіден тұрады. Жылқы етінде минералды заттардың, темірдің молдығы, А1,В1,В12 дәрумендеріне бай екені белгілі болды. Оның жүрегі ми жасушаларын жақсартып, есте сақтау қабілетін арттыратыны, жүрек талмасына душар етер холестеринді кемітетін, сүйек пен буынды бекітетіні анықталған.

	Жылқы еті мен бие сүтінде сиыр мен қой етінде және сүтінде кездесетін ағзаға қауіпті трансмай қышқылы кездеспейді. Май қышқылы жылқы табиғатына жат. Тағы бір ерекшелігі, өзге малдарға қарағанда, жылқының майы да, белогы да өзгеше нәзік. Жылқының қадір-қасиеті өте жоғары. Егер сиыр сүтін қайнатпаса айран да, ірімшік те, құрт та жасай алмайсың. Ал бие сүті қайнатылмайды. Көп сақталған сиыр сүті денсаулыққа зиян. Онда трансмай қышқылы өте көп. Ал бие сүтіндегідей дәрумендер тобы ешбір малдың сүтінде жоқ. Мұндағы кездесетін дәрумендердің бірі адамның ой-өрісін жақсартады. Бие сүтінің кереметтігі құрамында қант жоқ. Диабеттен қауіпсіз.

	Жылқы майының құрамы Е және В тобындағы дәрумендерге бай. Ол қан айналымын жақсартып, қаназдықтан арылтады. Бұдан бөлек натрий, калий, темір, фосфор және мыс элементтері мен аминқышқылы және тиамин бар. Жылқы майының бауыр мен өт қабының жұмысына ықпалы жоғары. Аллергиялық ауру тудырмайды.

	Түйе етінде қой мен сиырға қарағанда май көбірек. Ет құрамы – 75-80 пайыз су, 18-21 пайыз нәруыз және 1-2 пайыз май бар. Одан басқа калий, кальций, магний, фосфор, темір сияқты дәрумендер бар.

	Балық еті қандағы майды азайтып, қан қысымын реттейтін, диабеттің алдын алатын және бас аурулары мен артрит кезіндегі ауырсынуды басатын, құнды элементтерге бай. Аптасына 100-200 грамм балық етін жеу жүрек ауруларына ұшырамауға жәрдемдеседі. Ет құрамындағы амин қышқылдары жүректің жұмыс істеу қабілетін арттырып, ырғақтығын сақтайды. Есте болар бір жағдай, гипертония, атеросклероз, бүйрек пен несеп жолының ауруларында балықтың семіз сорттарын және сүрленген, тұздалғандарын жеуге болмайды.

	Балық майының құрамы омега-3 майлы қышқылына өте бай. Е, А және Д дәрумендерінің қайнар көзі. Балық майы күйзелістен арылтып, ағзаны әлдендіреді, қан қысымын реттеп, тырнақ, тері және шаштың саулығын арттырады. Иммунитетті көтеріп, инфекциялық аурулармен күресуге күш береді. Көз көруіне жақсы. Сәбилерді рахит ауруынан қорғауға, қаны азайып жүдегенде септігі зор.

	Бөдене жұмыртқасының құрамында – фосфор, темір, калий, радионуклидтің небір пайдалы қоспалары бар. Олар адам бойындағы темір қалдықтары мен шлактардан тазартады. Бронх астмасы, асқазан, жүйке, жүрек, туберкулез ауруларына пайдалы.

	Қырғауыл еті – майсыз болады. Ет құрамы РР,В6,В12,В2 дәремендеріне бай. Адам бойындағы шлак біткеннен тазартып, асқазан, жүйке, жүрек, қан, тері ауруларының жазылуына септігі мол.

	Күркетауық етінде РР,В6,В12,В2 дәрумендері, темір қоспасы, магний, ақуыз бар. Еті майсыз, қышқылы болмағандықтан асқазанға салмақ түсірмейді. Тері аурулары мен ісік, жүйке ауруларына пайдалы.

	Жұмыртқа қабығы – кальцийдің қайнар көзі. Оңай қорытылады. Сондай- ақ құрамында карбонат, фтор, марганец, мыс, күкірт, темір бар.

	Бал – ұзақ өмір сүрудің кепілі. Оның құрамында жетпістен астам элементтер бар. Ағзаға тез сіңеді, клеткаларды жаңартуға, жүрекке оң әсер беріп, қанды тазартады. Мидың жұмыс істеу қабілетін жақсартып, қан айналымының қалыпты болуына керекті қуат береді. Иммунитеттің күшеюіне себебі зор. Жараны жазып, күйікке де ем бола алады. Бал ағзаға көп энергиямен күш-қуат берсе де, дене салмағын көбейтпейді.

	Қарақұмық балы иммундық жүйені қалпына келтіріп, қаназдықтан арылтып, гемоглобинді көтереді. Бүйрек, асқазан, ішек және буын ауруларына дауа. Ағзаны улы қалдықтардан тазартады.

	Көкөністер – адам ағзасында алуан түрлі дәрілердің, дәрумендердің, микроэлементтердің, минералды тұздардың, басқа органикалық қышқылдардың, хош иісті майлардың қайнар көзі.

	Көкөніс дақылдары сіңіруі жеңіл болумен қатар, басқа жеген тағамдардың ағзаға таралуына әсер етіп, сіңімділігін жақсартады. Организмдегі зияндыларды бейтараптандырып, ағзадан шығуын жылдамдатып, қорғаныштық қасиетті (иммунитет) күшейтеді.

	Зерттеушілердің айтуынша, сарымсақ дәруменге бай. Оның тағамдық және емдік маңызы пиязбен бірдей. Ал химиялық құрамы пияздан анағұрлым бай. Сарымсақта В және С тобына жататын дәрумендер мен хлор, фосфор, йод, маргенец, кальций, мыс, магний, көмірсулар және түрлі микроэлементтер тобы бар. Темір өте көп. Құрамындағы мырыш қияр, шалғам, қызанаққа қарағанда 5- 6 есе, қырыққабат пен сәбізден 2,5 есе, құрамындағы йод, пияздан 3 есе көп. Селен, А, В1, С, РР дәрумендері де кездеседі. Аздаған эфир майы да бар. Төрт жүзден аса компоненттерден тұратын нағыз, арзан, табиғи антибиотик. Ғалымдар оның мидағы қартаю процесін тежеп, жасушаларды тазартатынын анықтаған. Одан бөлінетін заттар есте сақтау қабілеті мен эмоцияға байланысты жасушаларды жақсартады.

	Халық медицинасында сарымсақты тағамға тәбет ашуға, ас қорытуды жақсартуға, тұмауды, тамақ бездерінің қабынуын емдеуге пайдаланады. Сарымсақтың несіп айдайтын, ішек құрттарын түсіретін, жүректің бұлшық еттерінің күшін жақсартуға әсері бар. Иммунитетті көтереді, ағза жұмысын жақсартады, қанға қалдық жиналуын тежейді, қан тамырларын қақтан тазартады. Сарымсақтың сыңары – пияз өте бағалы көкөніс. Құрамында С, В топтары,

	РР, каротин бар. Оны баспа, тұмау, гайморит кезінде иіскесе көмегі тиеді. Пияз шырыны қақырық түсіріп, жөтелді басуға, ас қорытудың шіріткіш процестерін төмендетуге ықпал етеді. Ыстық судағы буымен демалу арқылы тыныс жолы ауруларынан айығады. Шикілей жесе иммунитетті көтеріп, бактерияларды өлтіреді.

	Піскен қызанақтың құрамындағы С дәрумені лимон мен апельсиндегідей. Ал алмадан 4 есе көп. Е, В, В1, В2, РР дәрумендері, биотин, қышқылдар,фолий, темір, фосфор тұздар, әсіресе, калий көп. Қызанақ шырыны ішектегі шіруге жол берместен, асқазан мен жүректі жақсартады. Мәуесі жарақатқа пайдалы. Қызанақ қабығы рактан сақтайды. Жүрек-қан тамыр ауруларынан сақтап, емдейді. Ішек жолдарын қорғап, дененің қарсылық қуатын күшейтеді.

	Қиярда ағзамызға қажет В1,В,В3,В5,В6,С дәрумендері, фолий қышқылы, кальций, темір, магний, фосфор, калий мен мырыш бар. Онда 95-97 пайыз минералды су да бар. Құрамындағы эфир майлары мен минералдар жүрек жұмысын жақсартады. Қан қысымын қалыпта ұстауға жәрдемдессе, йод ағзаға тез сіңіп, қалқанша безінің жұмысына жәрдемдеседі. Асқазан жұмысын жеңілдетеді. Қиярдың қоректігі қышқыл қабығында болады. Сондықтан қабығымен жеген қияр, денедегі уытты сыртқа шығарып, бактерияны жойып, ісікті қайтару рөлін атқарады. Денеге дәруменнің жеткілікті сіңірілуіне пайдасы мол.

	Баялды (баклажан) – жүрек-қан тамырлары науқасының ең үйлесімді тағамы. Қабығының да қоректік қуаты өте жоғары. Дәрумен біткен төмендеп қалмау үшін оның қабығын аршымай пайдаланған жөн.

	Қырыққабат пен қызылша ағзадағы зиянды, улы заттармен күресіп, әлсіреуден, түрлі дерттерден сақтайды. Қырыққабаттың жапырағында қант, гемицеллюлоза, С,Р,В1,В2,В6,К,Д дәрумендері, каротин, ферменттер, минералды тұздар, көмірсу, белок бар.

	Қырыққабат қатерлі ісіктің алдын алып, тәбетті ашады. Ашығаны тәбет ашып, асқазан сөлін бөледі. Ол семіруге, шыжыңдыққа қарсы ем. Ұлтабар жарасын, өт қабы, бауыр ауруларын емдеп жазады.

	Қызылшаның құрамында ақуыздың дұрыс сіңуіне көмектесетін бетаин бар. Ал бетаин қанды сүзетін бауырдың жұмысын жақсартатын жасушаларды сақтайтын холина деген заттың түзілуіне атсалысады. Бауырды жандандырады. Яғни, қанды да тазалайды. Қызылша іш қатуға жақсы ем. Ішек қызметін белсендіріп, ағзадағы улы заттар мен токсиндерден тазартады. Оның шырынын алма, не сәбіз шырынымен араластырып ішкен дұрыс.

	Сәбіздің құрамында су-88,8, азотты заттар-1,1, май-0,2, углевод-9,2 пайыз болады. В1,В2,РР,А дәрумендері, натрий, калий, фосфор, темір бар. Сәбіздің, оның шырынының адам бауырын тазалап, жақсы жұмыс жасауына көмегі зор.

	Картоп денсаулыққа аса пайдалы. Құрамында көмірсулар, ақуыз, В1,В2,РР дәрумендері, фосфор, темір, кальций бар.

	Шалғам - С дәруменіне бай. Иммунитетті қалыпты ұстауға көмегі зор. Ағзаға май жинаудың алдын алып, зат алмасу процесін жақсартады. Жөтелге көмектесіп, қант мөлшерін қалыпқа келтіреді.

	Асқабақта ақуыздар, каротин, кальций, темір, магний, фосфор және А,В1,В2,РР,С дәрумендері, зат алмасу процесін жеделдететін Т мен қан ұюына ықпал ететін К дәрумендері, калий бар. Ол мың бір ауруға ем боларлық көкөніске жатады. Ол асқазан-ішек жұмысын реттеуге қатысып, өт сұйықтығын бөлуге ықпал етеді. Ағзадағы су мен тұзды реттеп, аурумен күресу қабілетін көтереді, жүрек қызметін жақсартады. Қуат береді. Күйікке таңады. Көзі нашар көретіндерге, қаназдыққа, семіздікке, несеп-жыныс жүйесі ауруларына, бүйрекке, пайдалы. Көк асқабақтың қабығы ісікті қайтаруға ем. Ал тұқымы ішекқұртын шығаратын нағыз дәрі. Одан адам ағзасы фосфор, марганец, магний, темір, цинк, селенді толығымен ала алады. Мұнда белоктың 24,5-28, майдың 20- 45 пайызы жинақталғандықтан аспен бірге жеу пайдалы. Өйткені онда В1,В2,С дәрумендерімен қатар кальций, хром, кремний, кобольт, мыс, каротин, фолий қышқылы да табылады.

	Қарбызда 12 пайызға дейін қант, ал ұрығында 25-30 пайыздай май болады. Тіпті құрамында ағзаның тепе-теңдігін сақтап, қан түзілу жұмыстарын жақсартатын фолий қышқылы, қант диабетіне ем болар фруктоза, азот минералды тұзы, В1,В2,С және РР дәрумендері, каротин бар. Қарбыздың зәр және өт жолдарын тазартатын, холестерин бөлінуіне көп әсерін тигізер қасиеттері де бар.

	Аскөк (укроп) – тыныштандыру, өт айдағыш, тыныс жолдарын тазарту қасиетіне ие. Барлық ағзаны тазалайды әрі асқорыту жұмысын реттейді. Стенокардия, гипертония, невроз секілді ауру түрлеріне де ем. Бауырға да пайдалы.

	Аскөк жапырақтарын кәдімгі шай ретінде демдеп, шай орнына күні бойы ішсе, анемияға, жүрек астмасына емі болады.

	Ақжелек (петрушка, ақжелкен, деп те атайды) А, С, В, РР, Е дәрумендеріне, эфирлік майлар мен фолий қышқылына бай. Фосфор, темір, магний, калий бар. Ол жамбас аумағындағы қан айналымын жақсартып, қабынуда жәрдемдесіп, қан тамырларының қызметін, зат алмасуын реттейді. Денедегі ісікті қайтарады, ішектерді тазалайды, семіздікпен күреседі. Кариеске қарсы жақсы ем. Жаңа сөлін ішу арқылы көру мүшесінің қызметін жақсартуға болады. Бұл шөпті ескірмеген, балғын кезінде пайдаланады. Пісіргенде бар қасиетін жоғалтатыны ойда болу керек. Мұздатқышта сақтауға болады.

	Ақжелкек (хрен обыкновенный) құрамындағы биологиялық белсенді заттар ауыз қуысындағы бактерияларды өлтіре алады. Бұл үшін жарты шай қасық ұнтағын бір стакан суға салып шаю жеткілікті.

	Желкөк (хрен) осы ақжелкек – тыныс алу жолдарының ауруы бронхит сондай-ақ цистит, түрлі қуық жолы ауруларын болдырмайды. Жөтелді басып, ауыз қуысының зиянын жояды.

	Кәді (кабачок) несіп айдағыш, терінің түсін жақсартып, ағзаны улы заттардан тазалайды. Артық салмақпен де күреседі. Оның құрамында С және К дәрумендері бар.

	Үрме бұршақ (фасоль) ағзаны улы заттардан тазартатын щетка қызметін атқарып, асқорытуды жақсартып, адамды қуаттандырады, күш береді. Оның құрамында марганец, магний, калий мен мыс кездесетіндіктен қан айналымын жақсартып, иммунитетті көтереді.

	Қарақат (смородина) – жұқпалы вирустарды жоюда шайымен қосып ішсе көмегі бар. Ондағы С дәрумені суық пен қабынуға қарсы қабілетті арттырады. Микробтарды да жоя алады.

	Бүлдірген (земляника) – ыстық түсіріп, суықтауды қайтарады, тыныс жолы жұқпаларын өлтіріп, жүйкені жайландырады.

	Асбұршақ (горох) – ем орнына жүреді. Оны суға пісіріп, кептіріп, талқандап, ұнтағын сары майға араластырып жесе, суық тиген кезде, тұмауратып, жөтел қысқанда, қақырықтан тазалауға пайдасы зор.

	Лавр жапырағы – ағзадағы тұздарды шығарады.

	Зәйтүн (оливка) – асқазан жарасының алдын алады, ішекті дерттен сақтап, ларингитті болдырмайды. Жемісін күйік шалғанда пайдаланса, жәрдемі мол екен. Ал майын тұрақты пайдаланса, ас қорыту жүйесі жұмысы қалыпқа түсіп, холестерин төмендейді, жүрек-қан тамыр ауруларының алдын алып, диабетті болдырмайды. Зайтун майы бауырды, қан тамырларын, асқазан-ішекті, бүйректі, буындарды да жылдар бойы жиналған қақтан тазартады екен.

	Шырғанақтың (облепиха) жемісі, бұтағы, тамыры, тіпті жапырағы да тұнба жасап жағуға, ішуге болады. Бұлар суықтағанға қарсы, қабынғанды басуға және ағзаны нығайтып, жақсартуға, қан тамырларының беріктігін қамтамасыз етіп, жүйкені жайландырар, дәруменмен қамтамасыз ететін қасиетке ие. Сондай ақ, адамның есте сақтау қабілетін қалпына келтіріп, қартаюды тежеуге де ықпал ете алады. Бұлардан басқа да пайдалы қасиеттері жетерлік екен.

	Шырғанақ майының құрамында ағзаға пайдалы 206 түрлі зат бар. Оның ішінде көп мөлшерде Е,С,А,В дәрумендері және флавон бар. Бұлар шаршағанды басып, сергектікті арттырып, бұлшық еттің белсенділігін реттейді. Асқазанның кілегей қабығын қорғап, қандағы холестеринді төмендетеді, жараның, күйіктің жазылуын жеделдетеді.

	Күнбағыс майында Ғ дәрумені (линол майлы қышқылы) немесе эссенциаль қышқылы бар. Линол қышқылы иммунитетті нығайтып, зиянды холестерин деңгейін төмендетіп, онкологиялық аурулардың алдын алады. А,Д,Е дәрумендері де кездеседі.

	Зығыр майы (лен) құнды Омега-3 пен Омега-6 қанықпаған май қышқылдарының көзі. Бұлар жасуша құрамына енгенде жүйке импульстарына жағымды әсер етеді. Зығыр ақуыз, А, В, Е, Ғ, Р дәрумендері мен биологиялық белсенді заттарға бай. Зығыр майы холестерин деңгейін төмендетіп, тамырларды қақтан тазартып, қан айналымының жақсаруына көмектеседі. Ас қорыту, бауыр жүйесінің жұмысын қалпына келтіреді. Инсульттың алдын алады.

	Үпілмәлік (кастор) майы бауырдың жұмысын жақсартады. Тері аурулары – сыздауық пен қышымаға дауа. Іш жүргізуге де пайдаланады. Өт қабындағы тас пен құмдарды түсіруге ықпал етеді.

	Жаңғақта дамушы ағзаға аса қажет А, С, В1, Р, Е, Д, К дәрумендері мен калий, кальций, магний, фосфор, темір, йод, селен, мыс тағы басқа элементтер өте көп. Жаңғақ, ұзақ жасаудың кепілі. Ол ми қызметін жақсартып, оған қажетті минералдар жеткізеді. Бастың қан тамырлары үшін грек жаңғағының көмегі ерекше. Көңіл-күйді көтереді, ұмытшақтықтың алдын алады. Ұйқының қанық болуына ықпал етеді. Диабеттің, обырдың алдын алады. Құрамындағы омега-3 қышқылы жүрек ауруы мен кеуде обырынан сақтайды.

	Жаңғақ майы – иммунитетті күшейтеді, суықтау, қабынуға қарсы күресу қабілетті арттырады. Қартаюды тежеп, тамырлардың түйілуін болдырмайды, қандағы холестериннің қалыпты болуына атсалысады. Бауыр жұмысын жеңілдетіп, жай-күйін жақсартады. Ас қорытуды реттеп, іш қатуды болдырмайды. Түрлі тері ауруларына да пайдасы бар. Қалқанша безі ауруларында адамның жай-күйін жақсартуға көмектеседі. Артрит пен басқа да буын, тері ауруларына (псориаз,экзема, тыртық, күйік, жара) ем.

	Жүзімнің құрамы А, С, В6 дәрумендері мен калий, кальций, темір, фосфор, магний және селена минералдарына бай. Тағы, адамның қартаю процессін тежейтін флавоноидтер де бар. Ал дәнді сүйегінде ағзаны нығайтатын, организмді жасартуға, ішекті керексіз шлактардан тазартуға ықпал етерлік, табиғи май мен А, Е, К дәрумендері бар. Сол себепті де диетологтар, ірі жидекпен күніне, он-он бестей жидекті қабығын жуып, дәнді сүйегімен бірге жеуге кеңес береді.

	Дәрумен, минералдардан басқа жүзімде жүйке жасушалар үшін қажет – 15 түрлі амин қышқылдары бар.

	Ал жүзімдегі магний денеге және ми тынығуына әсер етеді.

	Диетологтар жүректің және бүйректің жұмысын нығайту үшін мойылдай қара, басқа түстілі жүзім жидегін, ал өт қабынан және бүйректен құмды айдап шығуға, зәр қуу қасиеті жоғары ашық мөлдір түсті жүзім жидегін пайдаланғанды жөн санайды.

	Жүзім ағзаны тазалап, жүректі қуаттандырып, қан қоюлануына жол бермейді. Жүйкені тыныштандырып, шаршағаныңды басады, күш-қуатты тез қалпына келтіріп, иммунитетті күшейтеді, қатерлі ісік ауруының алдын алады. Өкпе мен тыныс алу жолдарын жақсартуға да көмегі зор.

	Мүкжидек (клюква) – вирустарға күресте шайы мен тосабы ем. Ол қуық- несеп жолдарын бактериялардан қорғап, ағзаның қартаюына жол бермейтін де, зәр айдайтын, қабынуды асқындырмайтын да қасиеті бар екен. Оның құрамында калий, темір, натрий, алюминий, цинк, В,Е,РР,К1 дәрумендері бар. Иммунитетті нығайтады.

	Жалпы жидектер есту, көру, есте сақтау мүшелерін жақсартып, оларды түрлі сырқаттардан сақтайды. Сондай-ақ, қан тамырларын тазалап, қан құрамын холестериннен тазартады.

	Саумалдық (шпинат) А,С,В1,В2,В3,В5,В6,Е,К дәрумендерінің, гемоглобинді көтеретін темір элементінің қайнар көзі. Сондай-ақ, фосфор, калий, магний, кальций, фолий қышқылы, мырыш, йод, мыс секілді микро-макро элементтер бар. Оның жапырағы иммунитетті көтеріп, күйзелісті тежеп, жүйкені тыныштандырады, көздің көруін жақсартады, қан қысымын реттеп, шлактарды шығарады. Балалардағы мешел ауруының алдын алып, ақыл-ойының дамуына ықпал етеді.

	Алма – миды тазартады, ішкі мүшелердің жұмысын жақсартып, қан тамырларындағы холестериндердің деңгейін төмендетеді. Алма шырынында А,В,С дәрумендері, биотин, пантотен, фолий қышқылы, темір, магний, фосфор біріккен минералды заттар бар. Шырыны ағзадағы артық шлактарды шығарып, улы заттардан тазартады. Қабығымен жеген алма, барлық мүшені артық заттан тазалайды. Артық салмақтан арылтып, ағзаны темірмен байытады. Жүрек, өкпе ауруларының алдын алып, суыққа қарсы иммунитетті күшейтіп, жұқпалы аурулардан сақтайды. Бауыр, несеп жолдары, жүрек, қан тамырлары ауруларынан арылтады.

	Шие құрамында қант, эфир майлары, А,В,С,РР дәрумендері, лимон, алма қышқылдары және мыс бар. Шие шырыны темір мен магнийдің қайнар көзі. Шие шырыны гемоглобинді қалыпқа келтіріп, несеп жолына түсетін инфекциядан, қатерлі ісіктен де қорғайды.

	Қара жидек шырыны ағзаны тазалап, несеп жолдары, ішек, бүйрек ауруларының алдын алады. Асқазан қышқылын қалпына келтіріп, аллергиядан арылтып, көздің көру қабілетін жақсартады.

	Қайың балында калий, кальций, мырыш секілді минеральдар мен В1,В2,В6 дәрумендері бар. Ол ағзаны әлдендіріп, тәбет ашып, ұйқысыздықтан арылтып, жүйкені тынықтырып, бойды дел-салдықтан құтқарады. Асқазан, ішек-қарын жолдары ауруы, құяң, сарып, демікпеге ем. Денеге сары су жиналғанда, несеп айдауда пайдасы бар.

	Күнбағыс дәнінде – май 53, көмірсу 26,5, фитин 2 пайыз, ақуыз, органикалық қышқылдар, А, Д, Е дәрумендері бар. Бұлар көру қабілетін жақсартып,ағзаны минералмен қамтамасыз етеді.

	Анар ағзаны құнарлы заттармен қамтамасыз етеді. Ол жүрек жұмысын жақсартып, кәріліктің алдын алады, қан қысымын қалпына келтіріп, иммунитетті көтереді. Оның құрамында 15 түрлі амин қышқылы, А,В,Е,К,С,В9,В6,РР дәрумендері мен калий, марганец, мырыш, кальций, магний, кобальт, фосфор бар. Оның жапырағы, қабығы, тамыры да ем. Анар шырыны мен жеміс қабығын асқазан жұмысы бұзылғанда, ал кепкен бұтақтары мен діңінің қабығы ішек құртына қарсы пайдаланылады. Ол қан құрамын жақсартып, ондағы темірді көбейтіп, сүйек сынғанда тез бітуіне көмектеседі.

	Құрма – йодқа бай. Құрамында калий, темір, натрий, кальций, фосфатпен қатар, 50 пайыз А, 20 пайыз С дәрумені және Е,Р,В дәрумендері мен магний бар. Ас қорытуды ынталандыратын, өт қышқылы мен холестеринді ретке келтірер пектиндер қуат беретін қасиетке ие. Қаны аздарға нағыз көмекші. Ол қан айналымын реттейді. Күйікті жазуға көмектеседі. Ал магний болса, несеп айдайды, бүйректе тас болудың алдын алады. Бауырды жақсартып, А дәрумені арқылы ағзада қатерлі ісік жасушаларының қалыптасуына тосқауыл қояды.

	Мандарин – ағзаға пайдалы. Онда нитраттар мен басқа зиянды заттардың жиылуына жол бермейтін лимон қышқылы бар. Ал С дәрумені өте көп. Пектинге де бай. В1,В2 дәрумендері мен тамыр созылғыштығына пайдалы К, рахиттен қорғайтын Д дәрумені бар.

	Киви құрамында С дәрумені, көмірсу, кальций, фосфор, темір, натрий, калий, мырыш бар. Ағзадағы майды ерітіп, қан қысымын көтертпейді. Жүрек ауруынан құтқарады. Иммунитетті А,С,Е,К дәрумендерімен байытып, әлдендіреді. Йод тапшылығы мен гипертониясы барға көмектеседі. Қызыл иектің саулығы үшін өте қажет.

	Банан құрамындағы А,В,С,РР,Е дәрумендерінің, сахароза, фруктоза, глюкоза, алма қышқылы, ферменттер мен минералды заттар фосфор, магний, калий, кальций, натрийдің арқасында диеаталық тағам ретінде асқазанда жеңіл қорытылып, жүйке жүйесі, жүрек қан тамырлары, бауыр, бүйрек, өт ауруларының алдын алып, бойға күш-қуат сыйлайды. Банан ағзадағы зиянды қалдықтарды сыртқа шығарып, өт, бауыр, асқазан жолдарын тазартады. Күйзеліс кезінде, көңілсіздік орын алғанда көңіл-күйді жадыратады.

	Итмұрын – С дәруменіне бай жеміс. Бұл жеміс иммунитетті көтеріп, инфекциялық ауруларға жол бермейді. Қансыздықпен де күресіп, ұйқыны тыныштандырады. Піскен итмұрында С дәрумені қарақаттан он есе, лимоннан елу есе, алмадан жүз есе көп. Оның құрамында сондай ақ, В1,В2,В6,РР,Е,К дәрумендері мен темір, мыс, кальций, калий, магний, марганец сияқты заттар да бар.

	Жапырағындағы аскорбин қышқылы қарақат жемісінен – 10, алмадан 100 есе көп. Одан сорпа жасаған дұрыс. Дәнінен алынған май іш құрылысы ауруларына, түрлі жаралар мен күйікке пайдалы.

	Лимон – бет терісін ағартады, секпілмен, пигментті дақтармен күресуде қолданылады. Ол асқазан суының қышқылдығын төмендетеді. Бас ауырса, лимонмен маңдайды ысқылап, не шырынын жағып қоюға болады. Құрамындағы С дәрумені мен калий жүйке, иммунді жүйесі мен мидың жұмысын жақсартып, қан қысымын қалпына келтіреді. Лимон қосылған су ішек-қарын жолдарын тазалап, ас қорытуды жақсартады Р дәруменінің арқасында қан тамырларын беріктендіреді. Холестерин мөлшерін төмендетіп, шлактарды шығарады. Лимонның шырыны тәттіге деген тәбетті төмендетіп, қартаюдан сақтайды.

	Шырынын суға қосып ашқарынға асықпай ішу пайдалы. Шырын бүйрек, зәр түтігі мен оның қапшығының қабынуын болдырмайды.

	Лимон майы тұмауратқанда пайдалы. Ол үшін лимонды бір минут ыстық суға салып, содан қабығымен тураған соң, 100 гр. сары май мен 1-2 ас қасық балды араластырып ішеді.

	Әсел құрамында йод, темір, фосфор, марганец, калий, В тобының дәрумендеріне бай өте пайдалы азық. Депрессия, ас қорыту, ұйқысыздық мазалағанда жәрдемі мол.

	Құлпынай дәрумендерге бай ең керемет жеміс. Оның құрамында терінің қартаюына, холестериннің көбеюіне жол бермейтін С дәрумені, қан айналымына ат салысып, буын ауруының алдын алатын К дәрумені, қаназдықты болдырмай, жүрек-қан тамыр ауруларын емдеуге көмегі бар фолий қышқылы, жүйкені тыныштандыратын В1 дәрумені, бауыр мен көз жанарының жұмысын жақсартатын В2, қартаюдың алдын алатын Е, стреске шалдығуға жол бермейтін В6, көзге пайдалы, иммунитетті көтеретін А, рахитке ем Д дәрумендерімен қатар, калий, темір, магний, кальций, мырыш, кремний, мыс, маргенц сияқты минералдар бар.

	Таңқурай (малина) – емдік қасиетке толы дәрмек. Құрамында А,Е,С,В2,РР дәрумендері, мыс, аскорбин қышқылы, глюкоза, органикалық қышқылдар, ақуыздар мен пектиндер, азот қоспалары бар. Бұл жидектен жасалынған тосапты суық тигенде, дәрумен жетіспегенде, несеп жүргізуге, іш ауруын басуға, бүйрек тасын тазалауға, өт айдауға, жөтелге, гемоглобин арттыруға, тәбет ашуда, ас қорытуды жақсартуда, дене қызуын басуда еш қауіпсіз қолдануға болады. Құрамындағы калий мен магний жүрек жұмысына күш береді. Қан жүретін тамырлардың қабырғаларын нығайтады. Денедегі ісікті басуға жол ашады. Балғын күйінде жесе, іштің қатып қалуына жол бермейді.

	Шабдалы адамды күйзелістен шығаратын, көңіл-күйді көтеретін, ойлау мен есте сақтау, зейін аудару қабілеттерін арттыратын жеміс. Құрамында темір, кальций, натрий, фтор, фолацин, ниацин, фосфор, мыс, марганец, селен, мырыш, магний, С,В,К,РР,Е дәрумендері бар. Шабдалы шырыны жүректің бұлшық етін нығайтады, асқазан қышқылы төмендерге пайдалы, асқорытуды жақсартады. Әжімді жазып, терінің жақсарып, ағаруына әсері айтарлықтай. Ерекше бір қасиеті қандағы гемоглобин құрамын арттырады.

	Өрік – адамның иммунитетін арттырып, көздің көру мүмкіндігін күшейтеді. Сонымен бірге, жүрек-қантамыр аурулары мен тері ауруларына да көмегін тигізеді. Оның себебі, өріктің құрамында А,Е, В2,В5, дәрумендері мен ретинол, фолий, аскорбин қышқылдары, минералдардан калий, кальций, фосфор, магний, алюминий, мыс бар.

	Кепкен өрікті үнемі жеген адам көз көруі жақсарып, қан аздықтан, өкпе мен қолқаның сырқатынан айығып, бауыр мен өт жұмысының жақсарғанын байқайды. Сондай-ақ, есте сақтау қабілетін арттырып, шаш өсіріп, теріні жақсартады.

	Кепкен қара өрік, мейізде де ағза үшін керекті В дәрумен тобы, фосфор, темір мен магний элементтерінің қайнар көзі. Әсіресе қалқанша без бен жүрек үшін пайдалы калийге бай. Мейізді жөтелге, аллергиялық қышымаға пайдалануға болады. Қара жүзім нәрлі де дәмді болғандықтан емге тигізер пайдасы көп. Теміреткі басқанда мейізді жарып үйкесе нәтиже береді.

	Күніне 10 мейіз, 2 кепкен өрік, бір грек жаңғағын жеп, жылы су ішіп тұрса, жүрек жұмысы жақсарып, сырқаттан қорғануға болады.

	Халуа да пайдалы. Онда қуаты мол В тобы дәрумендері бар. Ол жүйке жүйесі үшін аса қажет. Шаш пен тырнақты жақсартады.

	Есте болар жағдай, кейбір өсімдіктерде зиянды қуатты өзіне сіңіріп алатын, енді бірінде адамға оңды қуат беретін ерекшеліктері бар. Мысалы, жүгері, сұлы, қара бидай, арпа дәндері зиянды қуатты бойдан сорып алу қасиетіне ие. Оларды кішкене ыдысқа салып, саусақпен санағандай етіп, күніне екі-үш мәрте, үш минуттан жайлап араластырып отырса, бойдағы жаман қуатты сорып алады. Ал бидай, қарақұмық, күріш, тары дәндері жағымды энергия көзі.

	Қарақұмық (гречка) құрамы дәруменге бай, лимон мен алма қышқылы да бар. Ағзаны токсин, ас қалдықтарынан тазартады. Ақуыз мол болғандықтан бұлшықеттердің серпінділігін арттырып, ағзаны май қабаттарынан ыдыратады. Ол адамды тоқ етіп, еттің орнын басады.

	Қызыл-қоңыр күріш ас қорыту жүйесін жуады. Ол теріні де тазартып, бауырдың жұмысын, зат алмасу процесін жақсартады.

	Сұлы – ақызға, мырыш, темір, магний, фосфор элементтері мен фолий қышқылы және В1 дәруменіне бай. Сондықтан да адам бойына күш беріп, ағзаны қуаттандырады. Сұлы ботқасы шаршауды басады, таңғы сағат 6-8 аралығында жесе, ішекті жақсы тазалап, ас қорытуды белсендіреді. Көздің көруін жақсартып, миды дамытады. Асқазан мен ішектердегі шлактарды тазалайтындықтан тері жасарып, ол да тазарады. Жаңғақ қосса құнарланады. Оны арықтағысы келгендер көп тұтынады.

	Сұлы ұлпасының ботқасы іш кебуіне шипа бола алады. Ішкі май қабаттарын ыдыратып, қан құрамын пайдалы минералдармен байытатын мүмкіндігі бар. Атап айтқанда, антиоксинаттар, фтор, калий, марганец, магний, хром, кальций, темір, фосфор және С дәруменімен қамтамасыз ететін сұлының арқасында, ағза белсенділігі артып, ішектегі зиянды, қажетсіз заттар сыртқа оңай шығып кетеді. Онымен қоса, шаш, тырнақ беріктігі артып, тері жақсарып, сүйектердің беріктігі артады. Іш қату мәселесіне де септігі жоғары.

	Тары – адам ағзасына керекті дәрумендердің қайнар көзі. Онда белок жеткілікті. Аллергияға әсер етер глютен жоқ. В тобындағы дәрумендерге, бауырға қажетті холинге бай. Сүйекке, жүрекке, иммунитетті көтеруге керек магний мен фосфор, калий, цинк көп. Онда көз жанарының бұзылуына әсер етерлік заттардың әрекетін тежейтін антиоксиданттар да бар. Өт қабы мен өт жолдарына пайдасы бар.

	Тары ботқа мен оның сорпасы ағзадағы артық холестерин мен токсиндерді, дәрілердің қанда ұйып қалған қалдықтарын сыртқа шығаруда үлкен көмегі бар.

	Бауырға да пайдалы. Тары ботқасы ағзаны қуаттандырып, артық тұздарды сыртқа шығарады.

	Күріш–емдік азық. Қайнатылған күріш буындағы тұздарды шығарады. Көп жібіген сайын пайдасы артады.

	Ендігі, денсаулыққа әсері болар тамақтануға байланысты мына бір әрекеттердің, ойда жүргені артық болмас. Мысалы, ашқұрсақ болмауды көздеп, жұмыртқа пісіріп жей салу адамды қажытып, мидың тез шаршауына соқтыратыны ойда болса екен. Ал майлы ет, қаймақ, шошқа майы ұмытшақтық ауруды қоздырады. Одан да апельсин шырынын, қызанақ, соя майын, қызыл фасоль қосылған тағамдарды жесе, адамның есте сақтау қабілеті жақсарып, қан айналымы реттеліп, ми жұмысы жақсарады екен. Ал өте тұзды тағам миға қан құю қаупін күшейтсе, қант инфарктке соқтыратын көрінеді.

	Халық арасында: «Алма же де су ішкін, ауырмасаң маған кел. Жиде же де су ішкін, семірмесең маған кел» деген мақалдың тарағаны бекер емес. Ол да ойда болғаны дұрыс.

	Ендігі тоқталарымыз, «Ақыл көптен шығады, дәрі-дәрмек шөптен шығады» деген мақалды жандандыру. Мысалы:

	Кәдімгі қалақай (крапива) денсаулыққа пайдалы шөптің бірі. Себебі, оның құрамында калий, кальций, темір, мыс, қорғасын, фосфор, хлор, йод, оттегі, азот, сутегі, марганец, магний сияқты элементтер көп болғандықтан ағзаны шлактан тазарту, қанды тазарту, зәр айдаудағы басқа да тиімділігін айтпағанда, қайнатып, ыстық суға бұқтырып, тұнбасымен басты жуса, шаш қатайып, қайызғақ кетіреді, теріні жұмсартып, шашты жарқыратады.

	Киік оты – көкемаралды (матрушка) шай орнына қайнатып ішеді. Оның құрамында жүрек жұмысына қажетті селен өте көп. Зат алмасуға тікелей әсер ететін, жүйкенің қозуын тежейтін, ас қорыту, қолқа бездерінің реттеуге қатысатын, ішектердің қалыпты жұмысына жәрдемдесетін эфир майы, аскорбин қышқылы жетерлік. Киік отын ұйқысыздықта, жүйке шаршағанда, асқазан қышқылы төмендегенде дәрі ретінде пайдалана беруге болады. Ауырған буындарға компресс жасауға да жарайды.

	Адыраспан (гармала обыкновенная) халық медицинасында емге қолданылады. Тіл көзден сақтап, үй ішіндегі микробтарды түтінімен аластайды. Оның гүлі, шөбі, жапырағы, тамыры, дәні де ем. Сарбас қотырды емдейді. Буын ауырғанда жас сабағын алып, жаншып тартып тастайды. Аяқ-қол қақсағанда қайнатып, сол сумен ауырған жерді үш мәрте булайды. Тұмау тигенде адыраспанға тұз қосып аластайды. Тұтатып, үйді иісімен аластап тазалайды.

	Иттікеннің құрамында эфир майы, қыша алколоиды, каротин, аскорбин қышқылы бар. Қабынуға қарсы ем. Тері ауруларына қолданады. Шаш өсіруде де көмегі бар.

	Күз келісімен бүршік салатын өгейшөптің (мать и мачеха) дәрілік қасиеті жоғары. Оны күз соңында және көктемде жер бусанған кезде тамыр сабағымен қоса қазып алады. Көлеңкеде кептіреді. Жуғанда мыжып алмай, бал қосып кәдеге жаратады. Қан түкіргенде, демікпеде, жөтелге, өкпе туберкулезында дәрілік өсімдіктерді қосып пайдаланады.

	Қырыққұлақ, қазтабан (папоротник) – халықтық медицинада іш өту мен іштің ауруын басуда қолданылады. Несеп айдауда да пайдаланады. Оның қайнатпасын тыныс алу жолдары бітелгенде, сіңір тартылғанда, қалшылдапауырғанда ішуге болады. Бауырға зиян тигізбей, асқазан жарасын жазуға көмектеседі.

	Балдыркөк (сельдерей) бүйректегі улы заттарды шығарады.

	Қымыздықтың (шавель) жапырақтары, гүлі мен тамыры дәрі ретінде қолданылады. Кермек дәмді, суық райлы, уытсыз қымыздық ұйыған қанның жүруін күшейтеді. Дене қызуын басып, ісікті қайтарады. Аққан қанды тияды, іш өтуін тоқтатады.

	Долананың 39 түрі бар. Оны жүрек-қан тамырлары, бас айналу, ұйқысыздық, асқазан қышқылын реттеу, буын ауруларына, тұз жиналуға қарсы емдікке қолданады.

	Қасиетті өсімдік – арша (можжевельник) калий мен магнийге өте бай. Бұл элементтер жұқарған жүйке жүйесін нығайтады, әлсіреген ағзаға қуат береді. Қандағы тұз бен май қосындыларын азайтуға ықпал етеді. Ойлау қабілетін арттырады. Оны ас қорыту жүйесін жақсартып, тыныс жолдарын тазалауға, бүйректі сауықтырып, жууға аршаның піскен дәнін ұнтақтап, қайнаған суға салып, бұқтырып ішеді. Ауырған адамды, үйді аршаның иісімен аластап, тазалайды. Етті, қымыз пісетін сабаны аршаның түтініне ыстайды. Құрғақ жөтелге аршаның түтіні бірден-бір ем саналады.

	Қызыл мияның (солодка голая) тамыры дәрі. Ол көкбауырды күшейтіп,әлдендіреді. Өкпені дымқылдандырып, қақырық түсіріп, жөтелді басады. Демікпеге де пайдаланады.

	Қарғакөз (вороний глаз) жүрек ауруларын емдеуге қолднады.

	Қырмызыгүл (календула) бауыр, көкбауыр, асқазан мен ішек жараларын, рахит, тері ауруларын емдеуде керемет көмекші.

	Жұпаргүл (душица) бронхиалды астманың асқынуын тежеп, суықтан қабынуда тер шығарып, пневмонияда қақырық түсіреді.

	Бақытгүл (хризантема) де ем. Ұйқыға жатар алдында бірнеше күлтесін шайнап жатсаң, ұйқың қатты әрі тыныш болады. Қол қақсап, дірілдегенде бақытгүлден дайындаған қайнатпамен ванна қабылдаған, ал аяқ буындары қақсап, тізесі ауырғандар компресс жасаса болады. Гүл дестелерін бөтелкеге толтырып, арақ құйып екі аптадан соң ауырған жерге жағып массаж жасаса остеохондрозға көмегі тиеді.

	Қыша (горчица) денсаулыққа пайдалы. Тұмауды емдеу үшін, ұнтақ қышаны жүн шұлыққа салып, бірнеше күн киіп киюі керек. Тыныс жолдарын емдеуде қыша қосылған жылы ванна қабылдаған жөн. Қыша майлы тағамдардың қорытылуына да көмектесе алады. Ішек жұмысын белсендіреді. Зат алмасуды жақсартады.

	Күреңот (иван чай) «верба богородицы» деп те аталады. Құрамында тез сіңіп, қуат аттырар табиғи ақуыз және С дәрумені мен минелалдар бар. Күреңоттың тыныштандырып, түрлі күйзелістерден шығуға әсері жақсы. Ұйқыны жайландырады. Бұдан жасалған шай ауыз қуысының, қызыл иектің қабынуын болдырмауға септігін тигізіп, тісжегі мен қанжелді емдеуге көмегі зор. Сусыны дене қызуын басып, қалтырап-дірілдеуді тоқтатады. Тыныс жолдарына да пайдалы. Түрлі қақтар, токсиндер мен ауыр металдардың қоспасынан арылтуға үлкен мүмкіншілік жасайды. Қаназдыққа да пайдасы бар.

	Түймедақ шай - (ромашка) аса қажетті триптофан аминқышқылы мол. Ұйықтар алдында ішсе, жайлы ұйықтады. Күніне 3 шыныаяқ шай ішсе болады. Ас қорыту жүйесіне пайдалы.

	Бөртегүл (сирень) – буын қақсағанға ем. Бүйректе құм мен тұз жиналуын болдырмайды. Іш өткенде гүлін шай етіп ішсе, көмегі тиеді. Гүлінің хош иісі үйге жаман қуатты жолатпай, жағымсыз қуатты жояды.

	Қызғылт семізот- алтын тамыр (радиола розовая,) – адамның жұмыс қабілетін арттыруға, жүрек-бауыр жүйесін жақсартып, қан қысымын реттеуге ықпал етеді.

	Қояншөп (спаржа) басқаша аты ақтық – құрамында фолий қышқылы (В9 дәрумені) жеткілікті. Бұл дәрумен қанды көбейтіп, күйзеліспен күресуге көмектеседі. Қояншөп бауыр мен бүйрекке дауа.

	Стевия шөбі (медовая трава) мыңда бір дертке дауа. Фитошай ретінде сатылатын бұл шөпті екі ай бойы ішкен адам дәрісіз ақ сауығады. Дәмі тәтті, ара балындай. Ол асқазан жұмысын жақсартып, ағзаға түскен дәрумендерді реттей алады. Қан қысымын, бауыр мен бүйрек жұмысын жақсартады. Иммунитетті көтереді. Үзбей ішсе екінші апта ішектердің, үшінші аптада өт пен бауырдың жұмысын жақсартады. Қандағы, ағзадағы артық тұз, құм сияқты жиылғандарды табиғи жолмен ерітеді. Тері түрі жақсарып, ұйқы мен тәбет реттеледі. Бауырда жиналған қалдықтарды сыртқа айдайды. Сусын орнына ішіп жүрсе, аурудан аман болады.

	Түйежапырақ (лопух) – буын ауруына ем. Еттартқыштан өткізіп, жасыл қойыртпақты сығып, суын ауырған жерге ауа өткізбейтіндей етіп таңып қойса буынды қыздырып,емдейді.

	Жоңышқаның қайнатпасы, тұнбасы, сиробы, ұнтағы да ем. Онда белок пен көміртегі, С,Д,Е,К және В тобының дәрумендері жетерлік. Құрамында қышқылдар, эфир майы сияқты қажетті заттар көп.

	Жоңышқаның зәр айдауды жақсартатын, қанның құрамындағы қантты азайтатын, ағзадағы улы заттарды айдайтын қасиеттері бар. Тіпті зат алмасуды жақсартып, гемоглобинді көтеріп, иммунитетті қалпына келтіріп, эндокрин жүйесі жұмысын реттейтін қасиетке де ие. Қан тамырлары мен жүрек жұмысының жақсаруына ықпалы зор. Суықтағанда, қызу көтерілгенде қолдануға да болады.

	Шүйгіншөп (валериана) жүрек ауруларын тыныштандырады.

	Інжугүл (ландыш) жүрекке жақсы.

	Жалбыз өттегі тасты ерітуге, тамырды кеңейтуге қолданылады.

	Ботакөз (незабудка) – қан тоқтады. Тері ауруларына ем.

	Бақбақ – холестеринді азайтады. Ас қорытуға жақсы.

	Түймешетен (пижма) ішек құрттарын жоюға кмегі бар. Жолжелкен қан тоқтатады, қабынуға ем.

	Жусан ас қорытуды жақсартады, жараны жазуға себі бар.

	Шашыратқы (цикорий) экзема, сыздауық т.б. тері ауруына ем.

	Қаражидек (черника) қуаттандырғыш қасиетке ие.

	Арша – ағаш-фармацевт атауымен кең тараған ағаш. Одан бөлінетін фитонцидтер бактерияларды өлтіріп, денсаулыққа шипалы ауа береді. Бір арша бір жылда 1 тоннадан артық шаңды жұтып, 1,5 мың литр оттегі бөліп шығарады екен. Арша өте ұзақ жасайтын өсімдік.





ЕТ ЖАЙҒАП, КӘДЕ СҮЙЕКТІ БІЛУ ДЕ ӨНЕР




	Ет – сойылған малдың тұтас не бөлшектелген азық-түлік ұшасы. Ет – қазақ үшін негізгі тағамдық өнімдердің бастысы. Ет құрамында орта есеппен су 52,8 – 73,7 пайыз, белок 15 – 20,3 пайыз, май 5-тен отыз пайызға таман болады. Ет – бұлшық ет, май, сіңір және сүйектерден тұрады. Семіздігіне қарай ет бірнеше сортқа бөлінеді. Құнды, қоректі жұмсақ еттер омыртқа, арқа, белдеме, жамбас тұстарында орналасқан.

	Сойылған малдың етін жілік-жілігімен бөлшектеуді қазақтар – ет жайғау, мүшелеу дейді. Малдың төрт аяғындағы 12 жіліктегі жамбас, ортан жілік, тоқпан жілік, кәрі жілік, жауырын сүйектеріне орай ет мүшелегенде осы жіліктерді буын-буыны бойынша ажыратып жіліктейді.

	Сиыр етінің ұшасы үш сортқа бөлінеді. Бірінші сорт – ол сан еті, жамбас, белдеме, арқа, жауырын, төс. Мойын мен төстік екінші сортқа, ауыз омыртқа, кәрі жілік пен асықты жіліктердің басы үшінші сортқа жатады. Сиыр еті, жамбас- сан, белдеме, арқа, жауырын, қол еті, төс, мойын, шап еті, ауыз омыртқа, алдыңғы, артқы сирақ болып мүшеленеді.

	Қой мен ешкінің етін бұзу реті мынандай: сирақтарын кесіп, төсін сөгіп, өкпе-қолқасын суырып, ішек-қарынын түйіп шараға төңкереді. Екі жетім қабырғасын (бестен), екі қол, екі жауырынымен бірге жеке-жеке бөліп алып, ұзын қабырғасын (сегізден) сөгеді. Мойын омыртқа мен қара омыртқасын омырып, шатын айырып, екі санын кесіп алады. Артқы он қабырға сүбені сөгіп, бел омыртқаны омырады. Осыдан соң екіге бөліп мүшеленеді. Бірінші сортқа жамбас-сан, белдеме, жауырын-арқа (төсі мен мойын етін қоса) кірсе, екіншісіне – ауыз омыртқа, қол еті яғни, асықты және кәрі жіліктердің басы мен артқы сирақ кіреді. Қой етінде 2 жамбас, 2 ортан жілік, 2 асықты жілік, бел омыртқа, 2 сүбе (бүйректен жоғарғы 5 қабырғаны қосқан), тағы бөлек 2 қабырға, төс, омыртқа, 2 жауырын, 2 тоқпан жілік, 2 кәрі жілік, бұғана, мойын болып мүшеге бөлінеді.

	Жылқы етінің өз ерекшелігі бар. Онда жал, жая, қазы, қартасы басқа мүшелеріне қосылмай, бөлініп алынады.

	Жылқы малын бірнеше адам бірігіп сойған жағдайда, төрт адам алатын болса, бір-бір аяқтан бөліскен. Әр аяқта үш жіліктен барлығы он екі жілік есебінен, адам санына қарап, бөлісе береді. Енді жылқының мына төмендегі ең кәделілеріне жеке тоқталайық.

	Жал – жылқы етінің, ең кәделі табақтарға салынатын мүшелерінің бірі. Ол шоқтық пен ауыз омыртқасының арасында, мойын омыртқаны ұстап тұрған желкемен жымдасып біткен. Жалды мойын омыртқадан желкені қоспай сылып алады. Жалдың жуан бөлігін арасы екі елідей, жіңішке бөлігін үш елідей етіп тілгілеп, тұздап қоймаса тез бүлініп кетеді.

	Жая – бұл да кәделі сый табақтарға салынатын мүшелердің бірі. Жая еті де жамбастың тұтасқан майлы сырт еті. Ол тұтастай бөлек сылынып алынады. Қалыңдығын 10 см етіп тіліп, тұздайды.

	Қазы – жылқы етінің теңдесі жоқ ең кәделі мүшесіне жатады. Ол жылқының қабырғалары мен белдемелерінің етегіне жиналатын аса шұрайлы, дәмді, құнарлы, қуаты күшті, нәрі тіл үйірер, ағзаға тез сіңіп кететін майлы ет. Қазыға екі бұғана қабырға мен екі тілше қабырғадан басқа қабырғалардың бәрі алынады. Қабырғаларды бір-бірінен ажырата тіліп, қазыны тұздап, сарымсақ жағып дайындаған соң, ішекке салып сақтайды. Қазы ұзақ сақталады. Оны ішек білемімен береді.

	Қарта – жылқының қатпар-қатпар ішегінен жасалатын ең дәмді, нәрлі, майлы, кәделі мүше. Қартаны бірнеше рет жуып әбден тазартқан соң, айналдырып, дәмі татитындай тұздап, керектілерді қосып, екі ұшын түйреп, байлайды. Қартаны асылған етке қосып табақтарға сала береді.

	Бұлардан басқа атаулы басты ет тағамдарына: қойдың піскен кесек құйрығы – құйрық; жүректі, бүйректі, өкпені, бауырды ұсақтап турап, күріш араластырып ішекке тығып жасалатын – әсіп; тұздалып қақталған – сүр ет; тілімделіп білеуімен кесіліп кептірілген ет – борша; қойдың бауырын жұқалап тіліп, үстіне құйрық майымен құдаларға берілетін – құйрық-бауыр; ұсақ туралып, майға қуырылған – қуырдақ; істікке түйреп, отқа қақталатын – кәуап; ет пен қамырды ұсақтап турап, сорпасымен берілетін – нарын; қойдың төс сүйегінің сыртындағы майлы етін отқа үйтіп, қақталған – төстік; миға құйқа, құйрық, бауыр, бүйрек қосып араластырылған - мипалау; терісімен үйтілген қой еті – құйқалы ет; марқа қозылардың етін қазан буына бұқтырып пісіретін – сірне (бұқпа), немесе сырбаз; жас жылқының сұрпы етін сыдырып, өз қарнына салып, жерошақтағы қызыл шоқ қоламтасына көміп, буына пісірілетін – жерқазан; семіз лақтың майлы бүйрегін омыртқаға жабысқан күйінде салып пісірілетін – жаубүйрек сияқты тағы басқалар жатады.

	Сорпалардан: бас-сирақ, құйқалы ет қосылып асылған ,еттің сорпас – құрым сорпа; сүзбе, айран, езген құртты сорпа – ақ сорпа; жаңа сойылған мал етінің сорпасы – жас сорпа. Пияз, сарымсақ, бұрыш қосқан тұзды майлы сорпаны – тұздық дейді.

	Жаңа босанғандарға омыртқасы бұзылмай асылар жас ет – қалжа.

	Қазақта қонақтарға тартылатын табақтардың өз атаулары бар. Олар, бас табақ, қос табақ, сый табақ, күйеу және келін табақ, жастар табағы, жай табақ болып аталады.

	Бас табақ – жасы үлкендерге, аса сыйлы қонақтарға – бас, жамбас, ортан жілік, жамбастың серігі – белдеме, сүбе қабырға, жылқының – қазысы, қартасы, жалы мен жаясы тартылады.

	Қос табақ – құда, құдағиларға тартылатын арнаулы табақ. Бұған салынатындар бас табақпен парапар. Қос табақ - құда-құдағилардың қонағасының үстіне, тоқпан жілікті қосып қосымша әкелетін табағы.

	Сый табақ – ерекше сый-құрметке лайық адамдарға тартылатын қосалқы табақ.

	Бас табақ, қос табақ, сый табақтарға жауырын, тоқпан жілік сияқты кәдесіз жіліктерді араластырмайды.

	Жай табақ – ортан жілік пен жауырын, тоқпан жілік, қабырға, омыртқа салынатын табақ.

	Жастар табағы – асықты жілік пен төс салынар табақ. Асықты жілік жасына қарай бірі алса, төс, күйеу жігітке арналған сый.

	Қыз табаққа – тоқпан жілік, бел омыртқа, құйрық, қабырға; Бала табаққа – бел омыртқа, қабырға, бүйрек, бақай, асықты жілік салады.

	Еттің табаққа арнайы жасалатын түрі – жаубүйрек. Бұл лақтың етінен жасалар табақ. Тамыз айы басталған соң, көбіне қазақтарда лақ сояды. Бұл күнделікті тамақ ретінде ұсынылады. Өйткені лақ еті жеңіл және майы қатпайтын қоңыр күзге дейін тәуір саналады.

	Жаубүйрек - лақтың бүйрек майын сылымай, омыртқаға жабысып тұрған қалпында, опырмай бөліп алып пісіріледі. Жаубүйрек ол – майбүйрек. Жау деген көне түркі тілінде, балқар, қарашай тілдерінде де май екен. Содан да майбүйрек жаубүйрек аталып кеткен.

	Әдетте, табақ тартылғанда алғаш дастарханға бас әкелінеді. Қойдың басын әкеліп қоярда маңдайынан тұмсығына қарай кеңсіріктің үстінен тіліп, көлденең кескілеп, «төрт құбылаң тең болсын, маңдайың ашық болсын» деген ізгі тілекпен қасқалап, бір құлағын кесіп алып, тұмсығын алға беріп әкелген дұрыс.

	Басты қонаққа басиесі тұрғанда, әйел баласы әкеліп қоймайды. Ер адамның ұсынғаны жөн саналады. Жалпы басты бас болатын адам жеуі керек. Қасыңда ел басқарған, жұрт көрген, басқадан ақылы асқан адам отырғанда бас жеу – қорқаулықтың, не еш тәрбие көрмеген – көрлаттықтың ісі болып саналады. Дүниеде көп жасағандар да, көп жасайтындар да баршылық. Бастың қадірін көп жасағанға беріп қадірін кетіруге болмайды деген бұрынғылар. Сол бұрынғы өткендерден қалған қағида: Бастың иесі елге ие болатын бастық. Бастық жығылып бара жатқанға сүйеу, панасызға медеу, әлсізге демеу болатын адам деп білгендіктен басты да бастық ұстауы тиіс.

	Бас келген соң бата сұралып, дәмге ауыз салынады.

	Осы жерде тартылар бастың бір құлағын кесіп алып қалып, апаруда не сыр болуы мүмкін деген де ойдың болуы заңды сияқты. Оның сыры, бұрынғылардың түсінігі бойынша, бақ не адамға, не малға қонады деген түсінік қалыптасқан. Соған сай, бақ сойылған малда болған жағдайда, кесілген құлақты алғашқы өз адамы ауыз тиген өз үйінде қалсын деген ізгі тілекке байланысты екен. Осы айтылғандарға байланысты: Қазақ салтында қазан төңірегінің бәсіресі – жақ, сирақ, өкпе, кеңірдек, ішек-қарын төрге сүйрелмейді. Бас ұстаған адамнан көзсіз басты қыдыртуды атам қазақ қос көрмейді дегенді ескерткіміз келеді.

	Бабалар бастың миын жеуден де саясат шығарған. Бастың миынан отырғандар жеткенінше дәм татуға тиіс. Мидың өзін немесе басқа бас еттерімен, құйқасымен араластырып, мипалау етіп те ұсынады. Ондағы мақсат, ой – ми ортақ, оның ойы, ісі ортақ, ми қауымға қызмет істеуге тиіс деген тұжырым.

	Ендігі айтарымыз, бауыздалмаған малдың арам болып саналатындығы. Ғылымның дәлелдеуі бойынша, малдың қаны ауру таратуға бірден-бір себепші. Содан да, мал сойғанда, Аллаға сыйынып, тиісті аятты айтып, адалдап, адал ас болуын тілеген. Қазіргі аңшылардың ішінде «оқ тиген, қан шыққан» деп есептейтіндер бар. Ол дұрыс емес. Атып алынған аң да бауыздалуы керек. Бос дарақылыққа жол беру дұрыс болмайтыны әркімнің де есінде болу керек.

	Сонан кейінгі ескерер бір жай, сойылған малдың ішек-қарыны, бауыры, мен бүйрегі адам организміне қажетті дәрумендерге бай екендігін көпшілігіміз біле бермейміз. Ішек-қарынның аршуын қиынсынып, обал-сауапқа қарамастан қоқысқа ақтара салатындар да кездеседі. Ол мүндем күнә іс, өте дұрыс емес. Жуып-шайып, тұздап, бабына келтіріп, іске асырып, ас ретінде пайдалануға талпыну керек.

	Халқымызда «Аш болсаң да асықтың етін асама, тоқ болсаң да тобықтың етін тастама» дейді. «Біреу қолымен ұстап қойған» деп, көп «білгіштер» етті лақтырып тастап жатады. Бұл обал-сауап дегендердің не екенін білмейтін, білуге де талпынбайтын немкеттілік, асқа деген селқостық, орыны толмайтын нағыз ысырапшылдық.

	Обал-сауаптан хабары бар адам, сүйекті етімен тастауға жол бермеген. Рәсуа ету күнә! Аталарымыз асықты жілікті мүжіп бола салысымен, асығын алып етінен тазартып, баласы бар үйге арнап, беріп отыруды әдетке айналдырған. Немесе, бала күтіп жүрген келіншекті әдейі шақырып алып: «Лайым, ұлды бол! Осы асық сол ұлды күтіп жатсын. Сақтап қой!»- деп, ырымдаған. Сондай-ақ, үлкендер жас жігіттерге қолдарындағы сүйекті ұсына отырып: «Келіншегің сұлу болсын десең сүйекті тазалап, жалтырата мүжі» - деп ұстатқан.

	Ендігі ойға саларымыз, әдетте, о дүниелік болып, бақилыққа кеткен адамдарға жасына қарамастан жетісін, қырқын, бір жылдық асын өткізу рәсімі біздің қазақтар ортасында бұлжымайтын қағида. Сол дастарханға шақырылғандар, алдына қойылған дәмнен бақи болған жанға бағышталып құран оқылмастан жатып, астан әй-шай жоқ ала салып, дәм татып, қауқылдаса сөйлесіп жататындарын көріп жүрміз. Ол дұрыс бағыт емес. Олай ету, о дүниелік болған жанның рухын, ас иесін мүлдем сыйламау деп түсіну керек. Кейбіреулер: «алдыңа келген асты күттірмеу керек» деген сыңаржақ қағиданы ұстанады. Неге олар дастарханға отырған адамдар жалпы құран оқылып, асқа бата жасамастан өздігінен тұрып кетпейтінін неге ескермейді? Бәрібір артын күтеді емес пе? Сондықтан да, асты құран бағышталмай ауыз тию дұрыс емес.

	Берілгелі отырған тамақтың сауабы, бақилық болған адамның дәметкен рухына тек құран бағышталғаннан соң ғана тиетінін ескеріп, құран оқылып болғанға дейін ас жеуді бастамастан күткен сауап.

	Басқа да иесі құдайы деп атап, дастархан жайып, берілетін тамаққа да осы ұстанымды ұстаған абзал. Себебі, алдыңыздағы қойылған тағамдардың бәрі де құдай жолына аталып қойылған. Оған да бірінші құран бағышталуы керек.

	Ал тойларда, түрлі қуаныш дастархандарында, тіпті жалпы тамаққа отырғанда жасы үлкендердің бірі бата жасап, дәмнен алып отыруы еш сөкет емес.

	Малдың киесі, тамақтардың киесі әр кезде де қаперде болған жөн. Олай дейтініміз, көпшілікті шақырып, ас, құдайы тамақ беруде қалған тағамдарды көбінесе ет пен басқа да астарды қоқысқа тастау деген мал киесін, обал-сауапты ойламау, құдайы тамақ бағышталып отырған рухты сыйламау, өз келешектерін ойламау. Рухқа бағышталған дәмге жасалған тікелей қиянат деп түсінген жөн.

	Құдайыға арналып, рухтарға тиер сауап үшін құран оқылып, бата жасалған тамақтан желінбей қалғандарын дастарханда жай қалдырып кетпей, салып алып, үйдегі қалғандарға ауыз тигізіп, дәмнің сауабы шын ниетімен қабыл болуын тілейтін болса, арнайы аталған құдайы тамақтан келер сауаптың үлкені сол болмақ. Оның еш сөкеттігі жоқ. Нағыз ізгі істің бірі деп түсінген дұрыс.

	Қазағымыздың мал сойып, етін жайғап, табақ тартуы үлкен ғылым, нағыз өнер. Әр жасөспірім бұларды үйреніп, өз малын өзі соятын жағдайға жетуге ұмтылғандары жөн.





ҚАРСЫ АЛАТЫН КҮЛІМДЕП, ТОЙЛАРДЫҢ ҚАЗАҚТАРДА ТҮРІ КӨП




	ШІЛДЕХАНА ТОЙЫ

	Баланың өмірге келуі отбасы үшін теңдессіз шаттық, мол қуаныш, зор бақыт. Сондықтан да, бала алғаш дүниеге келгенде тойланатын тойды, қазақтар шілдехана тойы, кей жерлерде шілделік деп атаған. Бұл той – тойлардың бастауы. Дүниеге келген баланы жын-шайтан иектемесін деген мақсатты көздеп, сондай-ақ, нәрестенің құлағына сіңісті болуы үшін, түнімен ән шырқалып, жыр айтылып, күмбірлеген күй тарту да бір толастамаған. Жаңа туған нәрестенің құлағына бірінші күні ән естілсе, болашақ өмірінің жақсы жоралғысы болған. Шырқалған әндердің құдіреттілігімен, өмірге жаңа келген нәрестенің құлағына, сазды әуен сіңе беретін көрінеді. Қазақ дәстүрінде жарық дүниеге келген нәрестеге шілдехана жасамау – үлкен айып, қасірет. Ол деген, қолында ас-суы бола тұрып жасамау – айып болса, жағдайы келмеу – қасірет деген сөз.

	Ескеретін бір жағдай, қырқынан шыққанға дейін жас нәрестенің сүйегі мен еті бірікпейді. Тап сол мерзімде балаға ауырлық әкелуден қауіптеніп, шілдехана өткен күннен басқа күндерде, бала қырқынан шыққанға дейін, бөгде адамға баланы қолға алып, жүзіне көз салып қарауына ұрықсат етпеуді және де келіннің көзге көріне бермеуін дұрыс санаған. Мұны білгендер, жас босанған бөпелі үйге, «келінге көз тиеді, балаға сұқ өтеді» деп, мүмкіндігінше кіре бермеген.

	Шілдехана бар жақсылықтың бастауы, бар игі тілектің анасы, қуаныштың төресі деп, шын көңілден нәрестенің болашағының жарқын болуын тілей отырып, жасы үлкен қария, не елге елеулі ақсақал бата береді. Шілдеханада берілер ақ батаның нұсқасы төмендегідей болса деймін:



	Сәлем, сәби бүлдіршін!

	Қызыр Баба бір жүрсін!

	Шат күлкімен өмір сүр,

	Жүрегіңде күн күлсін!

	Алла демеп, күлдірсін!

	Бауың берік мықталсын.

	Қиындықтар кездессе,

	Періштелер құтқарсын!



	Ата-анаңның сәбиім,

	Қуанышты гүлі бол!

	Сайраған бұлбұл тілі бол!

	Жүрекке төгер шапағын,

	Жарқыраған күні бол!

	Күш-қуат беріп, Жасаған!

	Ибалы болып, өскейсің.

	Игілікті әдеппен,

	Ізгілік үшін тер төккін!

	Шақалақ бүгін сәбиім:

	Кенде болма табыстан.

	Еліңе адал еңбек ет,

	Нәтиже көрсет, Намыстан!

	Үдесінен шық сенімнің,

	Ұзағынан болсын өмірің!

	Ешқашан сағың сынбасын!

	Періштелер қорғасын!

	Алла Тағалла қолдасын!

	Әумин!



	Шілдехананы – дүниеге адам келді деп хабарлаудың құрметті салтанаты ретінде қабылдаған дұрыс болатын шығар.



	БЕСІК ТОЙЫ

	Жаңа туған балаға ат қойып, оны алғаш бесікке бөлеу жорасы «бесік тойы» деп аталады. Бұл тойға араласып жүрген және төңіректегі көрші әйелдер шақырылады. Келгендер бұл қуанышқа арнап шашу шашып, көйлек-көншек, тана-моншақ тағы басқа да өз тойлықтарын алып келеді. Бұл тойда нәрестеге есімі қойылады. Ат қою рәсәмін ауылдың үлкені, не өз атасы атқаруы керек. Ат қоятын нәрестені қолына алып, төмендегідей тәкбар лебізін айтуы тиіс:

	Аллаһу акбар 4 рет

	Әшһадуәллә иләәһә иллалааһ 2 рет

	Әшһаду әннә Мухамәдәр расуллааһ 2 рет

	Хаииә ьаләссаләәһ 2 рет

	Хаииә ьаәәл фәләәх 2 рет

	Аллаһу акбар 2 рет

	Ләәиләһә иллалааһ - деп алып, оң құлағына үш рет сәбиге келісілген атын атап айтады.

	Сол құлағына атын айту үшін де жоғарыдағы тәкбар лебізді басынан бастап қайталап, Хаииә ьаәәл фәләәх деп айтқаннан соң, Қарқамәтиссаләһ деп, 2 рет айтып алып барып, сәбидің сол құлағына үш рет келісілген атын қайталап айтады.

	Үбірлі-шүбірлі болып, ұрпақ өсіріп отырған қадірменді ауылға сыйлы әйел бір-екі келіншектің көмегімен, киелі ақ бесікке жас сәбиді салу үшін, бесікті жабдықтап алып, түбектің тесігінен «тышты ма?, тышты ма?» -деп, тәттінің бірнеше түрін өткізіп, балаларға, төңіректегі қатысып отырғандарға үлестіріп береді. Артынша, баланы бесікке салып бөлеп қояды. Тойға жиналғандар әдейі дайындалған тамақты жеп, баланың өмірі ұзақ, бауы берік, бақытын тілеп, жоғарыда шілдехана тойында келтірілгендей батасын беріп тарасады.

	Бесікке салуға байланысты айтар мәселе, кейбір аналар бесікке бала бөлеуді жұмыс көреді. Ондайларға баланы орап төсек үстіне тастай салған оңай сияқты көрінеді. Бесікке жатпаған баланың өз зәрімен шабы қырқылып, жауырынына дейін дәреті жайылып, шылқып жататынында ісі болмайтындай сыңай танытады. Ондай қалыптасқан әрекеттің қате екенін, бесікке бөленген баланың таза тұрып, тыныш болатынын біле тұра, бесікке бөлеуден қашқақтайтындарды түсіну қиын?!

	Бұрынғы өткен әжелер, екі-үш ай өткен соң, баланы бесікте ұйықтағанда болмаса, күндіз кеудесін таңбай, екі қолын бос жіберіп жатқызуды дұрыс санаған. Қолы таңылмай қимылдап жатқан бала, еркін тыныстап, жақсы өсетіндігін олар айтып кеткенмен де, кейінгілер өз білгендерімен орап, бос жатқызып қоятындары, әрине көңілге өкініш ұялатары рас.



	ТҰСАУ КЕСЕР ТОЙЫ

	Тұсауы кесілмеген сәбидің сүріншек болатынын біліп, тұсау кесер ырымын жасаған.

	Көпшілік адамның жүріс мәнері тұсауын кескен кісінің қимыл-қозғалысына ұқсас болары өмірлік тәжірибеде дәлелденген. Аяғын апыл-тапыл басқан сәбидің тұсауы кесіледі. «Тұсау» ретінде шөпті, ала жіпті немесе тоқ ішектің бірі таңдап алынады. Бұл – бала өмірге аяғын нық басып енсін деген ниет. Көпшілік жағдайда тұсаукесуге ала жіп алынады. Ала жіп пайдаланудың өзіндік мәні бар. Есілген жіптің бір қабаты ақ, екіншісі – қара болады. Жіптің қос қабаты ажырамастай астасып, тығыз өріледі. Бұл тоқтаусыз ауысып келіп отыратын күн мен түннің белгісі. Сондай-ақ, жалпы өмір мен тіршіліктің тұспалды бейнесі саналады. Сондықтан да қазақ халқы ала жіпке киелі деп қарап, айрықша мән берген.

	Тұсаукесу құрметіне елге сыйлы, сабырлы, байыпты адамдар ие болады.

	Тұсау кесіліп, аяғынан алғаннан кейін:



	Қаз-қаз бөпем, қаз бөпем,

	Қадам бассаң мәз болам.

	Күрмеуің сенің шешілді,

	Тұсауың жаңа кесілді.

	Тақымыңды жаз бөпем,

	Аяғыңды соз бөпем!

	Адымыңа қарайық,

	Басқаныңды санайық.

	Қаз баса ғой, қарағым,

	Құтты болсын қадамың.

	Елгезек бол, ерінбе,

	Ілгері бас шегінбе.

	Қаз басып балам жүре ғой,

	Балтырыңды түре ғой.

	Тай-құлындай шаба ғой,

	Озып, бәйге ала ғой. –



	деп жетелеп, сүйемелдей отырып бетін анасына немесе әжесіне бағыттайды. Жаңа аяқтанып тәлтіректеген ботадай жығыла-сүріне жасаған сәбидің алғашқы қадамына сүйсінген әлеумет бүлдіршінге қошеметті де ұмытпайды. Осыдан соң ұрпағына ақ үміт, игі тілекпен сенім артып, жақсылық атаулыны жар сала тілейтін ата-ананың қуанышын бөлісіп, үлкен қария бата береді.

	Берілер батаның нұсқасы ретінде, немерем Ерханның тұсау кесеріндегі берген батамды келтірсем:



	Балғыным тәтті бүлдіршін.

	Қызыр бабаң бір жүрсін!

	Шат күлкімен өмір сүр,

	Алла демеп, әрқашан,

	Көкірегіңде күн күлсін!

	Тұсауың бүгін кесілді,

	Ата-анаңа қуаныш,

	Қадамың желдей есілсін!

	Күн сайын бойың ширасын,

	Керек етер кезіңде,

	Жиендік жасап, қағып түс,

	Нағашыларыңның қимасын.

	Сүрінбей жүр шалыспа,

	Қатарыңнан қалыспа!

	Қайда дағы алда бол,

	Озып шығып жарыста

	Періштелер қорғаушы,

	Табыла берсін жаныңнан.

	Шаттықта болсын ата-анаң,

	Тілеулес аңсап сағынған.

	Сұлуларға арман бол.

	Еліңе қорған бол!

	Аярға алданба,

	Байлыққа жалданба.

	Сөзің көшелі,

	Ісің еселі болсын! Уа,

	Жаратқан ием!

	Ерханыма, Мол бақытқа кенелген,

	Қызықты ұзақ ғұмыр бер!

	Еліне болсын елеулі ер!

	Ел үмітін ақтасын,

	Көбейте гөр дос жақтасын!

	Дәулет бер,Даңқ әпер!

	Тұғырлы тұнық бақ әкел!

	Әумин!





	СҮНДЕТ ТОЙЫ

	Сүндетке отырғызу өмір қажеттілігінен туған, мұсылмандылықтың бірден- бір кепілі саналатын әдет-ғұрып және медицина тұрғысынан алғанда да пайдалы дәстүр.

	Ол – гигиена, ауруларға қарсы профилактика кепілі де. Сүндетке отырғызудың пайдасынан басқа еш зияны жоқ. Сүндеттету баланы шыдамды- төзімділікке, жасық болмауға бейімдеп, ер жетіп есеюіне септігін тигізетін тәлімдік-тәрбиелік мәні бар әдет-ғұрып. Сүндеттелген бала дініне, тіліне, аманатқа адалдықты сезінеді.

	Сүндетке 5, немесе 7 жаста отырғызып, той жасайды.

	Бұрын, баланың басына, екі иығына үкі тағып, туыстары мен жекжаттарын аралатқан. Барған жерінде ол балаға құрмет көрсетіліп, шашумен құттықтап, тақия кигізіп, жас төлдерге ен салған. Ен салған құлын баланың «сүндет аты» есептелген.

	Қазір бұл дәстүр сәл өзгешелеу. Тап бұрынғы кездегідей киінген баланы, бар жабдығымен әсемделген тай-құнанға мінгізіп, қоржынымен тойда аралатады. Тойдағылар көрімдігін қоржынына салып, шашуларын шашып, тойханасына ұсынар ізеттерін той иесіне тапсырып, тойды ары қарай ұластыра береді. Тойды ауыл ағалары – ұлағатты қариялар батасын беріп ашады.

	Сүндет тойын ашардағы батаның нұсқасы ретінде, жатқан жері жайлы, топырағы торқа болғыр – менің құрдасым Сағаттың немересі Нұрханның тойында өзімнің берген мына төмендегі батамды келтіре кеткенді жөн көрдім:



	Бүлдіршініміз Нұрханды

	Есейгенін білдіртіп,

	Сұлулатып, сәндеттік.

	Мұсылман болды бүгіннен

	Құрметіне бүгін біз,

	Той тойлаймыз әндетіп.

	О, Жаратқан ием!

	Нұрханымызға бере көр:

	Шыңдалған мықты денсаулық

	Өмірін ұзақ сәнді етіп.

	Тіршілік бер молынан,

	Таусылмасын таң нәсіп!

	Жігіт боп өс Нұрханым!

	Намыс пен арды ойлайтын,

	Өмірге терең бойлайтын.

	Қолға алған ісіңді,

	Сағат атаң сияқты

	Тындырмай сірә қоймайтын.

	Міңгенің тұлпар болсын!

	Жақсылықпен ортаң толсын!

	Дастарханың молайсын!

	Азамат бол ел білер,

	Әжетке әр кез жарайтын.

	Еліңе елеу, жұртыңа жаға бол!

	Бақ-дәулет орнасын.

	Даңқың өсіп,

	Шартарапты шарласын! Алла әмсе қолдап,

	Жаманшылық болмасын!



	Жалпы біздің түсінігімізде жақсы ниетпен бата беру қайда да артық болмайды. Сол себепті берілетін баталардың бірнеше нұсқасын осы жерде келтіргеніміз де артық бола қоймас.

	Елге сыйлы, сөз қадірін білетін, оқу-ағарту ісіне барын сарқыған, зейнеттегі інім Амангелді, үш немересіне бірдей сүндет тойын жасап берді. Ол тойда үш немересіне, мен өзімнің балаларға арнаған кітаптарымды сыйлап, әр кітапқа бата ретінде мынандай қолтаңба жазып бердім:



	Жігіт боп өс Нұрлыбек!

	Өмірге терең бойлайтын.

	Намыс пен арды ойлайтын.

	Қолға алған ісіңді,

	Тындырмастан қоймайтын.

	Мінгенің тұлпар болсын!

	Жақсыға ортаң толсын!

	Болашағың жарқын боп,

	Дастархан молайып,

	Азамат бол ел сыйлар

	Әжетіне елдің жарайтын.



	– деп бір кітабымды кішкентай Нұрлыбекке сыйласам, екінші бір кітабымды басқа бір немересі Зәуірбекке былай деп қолтаңба жазып, бата бердім:



	О, Жаратқан ием!

	Зәуірбекке бере көр:

	Шыңдалған мықты денсаулық.

	Өмірін ұзақ мәнді етіп,

	Тіршілік бер малынар

	Таусылмайтын таң нәсіп!

	Еліңе елеу, жаға бол,

	Басыңа дәулет орнасын!

	Алла қолдап, әрқашан,

	Жамандықтардан қорғасын!



	десем, ал кішкентай Қадірбек бүлдіршінге былай қолтаңба жазып, бата бердім:



	Қадірбектей бүлдіршін!

	Қыдыр бабаң бір жүрсін.

	Шат-күлкімен өмір сүр

	Алла демеп әрқашан

	Көкірегіңде күн күлсін!

	Сүрінбе, әсте шалыспа.

	Қатарыңнан қалыспа.

	Қайда дағы алда бол

	Озып шығып жарыста.

	Жігіт боп өс Қадірбек –

	Халқыңа шын мейір төк.

	Еліңе қорған бол.

	Сұлуларға арман бол.

	Аярға алданба!

	Байлыққа жалданба.

	Сөзің көшелі,

	Ісің еселі болсын! деген едім.

	Бата деген адамның адал жүрегінен, жанға ізгі ниет тілеп берілетіндіктен, берілген бата тілектердің бәрін, Алла қабыл алсын деп тілеу артық болмас.

	Баланың сүндет тойын өткізу, іс жүзінде баланың қара құлақ болып, қатарға қосылуының алғашқы белесін тойлауы болып табылады. Сүндет тойлар көп болсын деп тілейік ағайын.



	ТІЛАШАР ТОЙЫ

	Баланың мектеп табалдырығын тұңғыш рет аттау құрметіне жасалатын шағын ғана той, тілашар тойы. Бұл тойға жакын достар, баланың құрбыластары, көрші-қолаң шақырылып, қатыстырылады. Әдетте, мектепке баратын баланы қазір балабақшаларда дайындау нәтижелі. Солай бола тұрса да, тақпақ жаттатып, санамақтар үйретіп, ертегі тыңдатып, үйде қосымша дайындаған дұрыс.

	Мектеп есігін тұңғыш ашатын бала, көзі үйренген жандардың алдында үйреткендерді қысылмай айта алса, мектепте де ата-ананы ұялта қоймайды. Осыны ескеріп, тойда сынақтан өткізіп алғанның зияны бола қоймас. Ел алдында тақпақтарын айтқызып, сан санатып, ән салдырып, ықылас қойған орынды. Бала білгенін айтқан сайын рухтандырып, қол соға қошемет көрсетіп отырса, балаға тың шабыт қосылады. Отырғандардың ықыласы әсіресе, құрбыластарының қызыға қарағаны, айтуға деген құлшынысы, оның күлім қағып, мақтаныш сезімінің оянуына әсерін тигізері сөзсіз. Осы тұрғыда, ел естімеген, бірақ отбасына бұрыннан таныс, өзіміз құрастырған мына сияқты өлең жолдарын жаттатқанның да ықпалы зор:



	Әжем менің шын аспаз,

	Тіл үйірер тамағы.

	Жаттап алсам мен тақпақ,

	Ашылады қабағы.

	Әжем нағыз қамқоршы,

	Үйретеді жалықпай.

	Жөн сілтейді біздерге,

	Түнгі темірқазықтай.



	Жаңа жыл мерекесі қарсаңында жаттатқан мына бір өлең шумақтары да балаға шабыт сыйлары сөзсіз:



	Жаңа жыл келді!

	Жаңартып байтақ өңірді.

	Қарсы алайық бәріміз,

	Жаңа жылды көңілді!

	Құт әкелсін, Жаңа жыл!

	Сыйласын қызық өмірді!

	Шаттанайық балалар,

	Болашақ біздің сенімді.



	Үйде жүріп тілі ашылмаған баланың, мектептегі жағдайы да мәз болмайтынын әркім білгені жөн. Тақпақ айтуды былай қойып, әріп танып, саусағын санауды білмеген бала мектепке барғанда, басқа балалардың тақылдап тұрғанын көріп, қайткенде де жасып қалары анық. Сондықтан, мектепке баратын балаға назарды бұрыннан аудара жүріп, тілашарында сыннан өткізіп алып отыру артық болмайтын сияқты. Тілашар ырымын ішілетін тамақ, шырқалатын ән, тартылар күйден бөлек, дәл осылай жасаған жөн. Мұндайда баланың өзі де, басқа қатысқан балалар да ұмытылмастай зор әсер алып, әсіресе, тілашар иесі гүлдей жайнап, масаттанары сөзсіз.

	***



	Мектеп оқушыларының өмірінде бұдан кейінгі кездесетіні әрине МЕКТЕП БІТІРУШІЛЕР ТОЙЫ.

	Мұғалімдердің қатысуымен өтетін бұл шағын тойдың анау айтарлық ерекшелігі жоқ. Ондағы өткізілетін шараларға жеке тоқталудың қажеті шамалы сияқты. Дегенмен де, бұл тойда да жас түлектерге ақ жол тілеп, үлкеннің оларға берер батасының төмендегі бір ғана нұсқасын, қажет еткендерге кезінде пайдалану мүмкіндігін қарастыра отырып, келтіргеніміз дұрыс болар.



	Кәмелетке толғандар –

	Сара да сансыз армандар!

	Талабы таудай асқақтар –

	Болашақ алғыр тарландар!

	Түлек боп ұшып мектептен,

	Жолдарың ашық! Самғаңдар!

	Тілек етіп айтарым:

	Білім жолын таңдаңдар.

	Білімсіз жол қараңғы,

	Қапыда кейін қалмаңдар.

	Мамандық алып қалаған,

	Армандарыңды жалғаңдар.

	Еңбекке батыл кірісіп,

	Шаршамаңдар, талмаңдар.

	«Кәрісің!» деген ат алмай,

	Бас құруды ұмытпа!

	Бойдақ жүру жарамас,

	Мұсылмандық бар ұлтқа.

	Қашық жүргін, жолама!

	Оспадар жөнсіз қылыққа.

	Сырыңды жөнсіз шашпағын,

	Ұстағайсың «құлыпта»!

	Өмірлерің шат болсын!

	Отырғандарың орнықты,

	Құрметті биік тақ болсын!

	Періштелер жақ болсын!

	Бастарыңа баянды,

	Мызғымайтын бақ қонсын!

	Әумин! - деп бата берудің еш артықтығы болмас.



	***



	Қазақ халқында өмірде кездесетін тойлар көп. Біз мектеп оқушыларына тек мағлұмат үшін, сол тойлардың біразының атын атап кетуді жөн көріп отырмыз:

	ҚҰДА ТҮСІП, СЫРҒА САЛУ ТОЙЫ.

	ҮЙЛЕНУ ТОЙЫ – ЯҒНИ,

	КЕЛІН ТҮСІРУ ТОЙЫ.

	ҚЫЗ ҰЗАТУ ТОЙЫ.

	БЕТАШАР ТОЙЫ.

	ШАҒЫНДАУ ҚҰДА ШАҚЫРЫСУ ТОЙЫ.

	НАУРЫЗ ТОЙЫ.

	ҚЫМЫЗ–МҰРЫНДЫҚ ТОЙЫ.

	САБАНТОЙ.

	ШОПАНДАР ТОЙЫ.

	ШАҒЫНДАУ СОҒЫМ БАСЫ ТОЙЫ.

	Осы тойлардың ішінде ең көп тарағаны, үйлену – яғни келін түсіру тойы. Бұл тойлардың елде қалай өтіп, не кәделер жасалып жатқанынан бәріміз де хабардармыз. Біздің бұл жердегі тоқталмағымыз, той бастар рәсімінің шүлен таратқандай, қатысып отырғандарға жаппай берілуінің қазақи рәсімге қайшылығы туралы. Той бастар деген, үй құрып отырған жас отау – жастарға арнап, бақ тілеп, әнмен әрлей айтқан шынайы ақ тілекке берілуі керек. Той бастарда айтылған арнайы – арнау ән-өлең, жастардың ойында сақталып қалар еді. Той бастарға берілетін ізеттерді, тойға арналып айтылған той бастардың маңызы мен мән-мағынасына қарай, шын жүрегінен жарыла кәдімгідей еңбектенгендер алып жатса әділетті болары сөзсіз. Міне, сондай тойларда айтылатын той бастар – арнаудың бір нұсқасын келтіре кетсек:



	Қорғаштап бүгіндері салтымызды,

	Ұстанып зор адами қалпымызды.

	Құттықтап жас жұбайлар тойларымен

	Отырмын әз жақсылар жалпыңызды!

	Құдалар жарқын! Есіңде қалсын.

	Қыз беріп, қыз алысу, Өмір салтың.

	Ата-ана құтты болсын құдалығың!

	Жамағат қоштап отыр мына бүгін.

	Баянды бақ әкелсін қос құдаға,

	Уағда баталасқан дұғалы күн!

	Уағдалы күнің Келді ғой бүгін.

	Екі жас бақытты боп, Өмір сүргін!

	Қуаныш ұзағынан сүйіндірсін!

	Дұшпандар жарылмасын, күйіп жүрсін!

	Екі жас қатар жүріп, бақытты боп,

	Қайғысыз шат-шадыман өмір сүрсін!

	Қаланды кірпіш, Кеңіді өріс.

	Жалғассын құдалармен Алыс-беріс!

	Екі жас болашағың жарқын болсын!

	Баянды бастарыңа бақыт қонсын!

	Өмірде аруақ жебеп, тәңір қолдап,

	Ата-ана жұрт тамсанар қызық көрсін!

	Құдалық құтты, Тамсантсын жұртты!

	Достықтар бұлжымасын, Болсын мықты!



	***

	Ендігі тоқталарымыз, отбасын құрып, жұптасып өмір кешіп жүргендер өткізетін тойлар. Олар:

	Шыт той – отбасын құрғаннан соң, бір жыл өткенде жасалатын шағын ғана атап өту жиыны.

	Ағаш той – отбасының бес жылдық тойы.

	Раушан той – отбасы құруының он жылдығы құрметіне атап өтілетін шағын бас қосу тойы.

	Әйнек той – үйленгендеріне он бес жыл толғанда жұбайлар атап өтетін шағын той.

	Фарфор той – отбасы құруының жиырма жылдығын атап өтетін шағын той.

	Күміс той – отасқандарына жиырма бес жыл толғанда атап өтілетін жұбайлардың тойы.

	Інжу той – үйленгендеріне отыз жыл толып, бала-шағаларының, немерелерінің алдында құрметпен атап өтілетін қомақты мереке тойы.

	Кенеп той – отбасының ұрпақтарымен қуанышты бас қосатын, отасқандарына отыз бес жыл толғандағы атап өтер тойы.

	Лағыл той – отбасы құралғанына қырық жыл толуына байланысты немере- шөберелі отбасының мерекесі.

	Алтын той – жұбайлардың отасқандарына елу жыл толу құрметіне өтетін, көпшілік болып тойлайтын торқалы той.

	Гауһар той – қартайса да, отасқандарына алпыс жыл толғанда немере- шөбере қолға алып, құрметтеп тойлайтын той.

	Темір той – қариялардың алпыс бес жылдық жұбайлық өміріне лайық той.

	Тас той – бұл кісілердің алпыс жеті жарым жыл отасуларына байланысты аталып өтетін мереке.

	Игілікті той – қарттардың отасқан жұбайлық өмірлерінің жетпіс жылдығында, немере, шөберелерімен сиректеу болса да, тойланатын той.

	Тәждік той – қарттардың жұптасқан өмірлерінің жетпіс бес жылдығына арналып тойланатын соңғы той.

	Бұлардан бөлек, жылдағы туған күнді тойлау. Бұл әр үйде қалыпты дәстүрге айналып кеткеніне бәріміз де куә болып жүрміз.





ЖАПОНДАР ТУҒАН КҮНДІ ТОЙЛАМАЙДЫ, 60 – ҚА КЕЛГЕНШЕ, ТОЙЛАУДЫ ДА ОЙЛАМАЙДЫ




	Әр елдің салты басқа дегенмен, әр үйде қалыпты дәстүрге айналып кеткен тұған күндерден басқа, қуаныштан тойланатын тойлар жоғарыда көрсеткеніміздей бізде қазақтарда, баршылық. Ал жапондар болса, тойлауда да ысырапқа жол бермейді. Той өткізуге өте қаталдықпен қарайды екен. Жалпы, жапондардың ұлттық ерекшелігі – ұлттық қадір-қасиетті жоғары ұстайтын, өте орнықты халық. Олардың ұлттық міңезі – орнықтылық, тындырымды тиянақтылық, ұстамды байыптылық, тұрақтылық, төзімділік, баянды тұрлаулылық, табандылық. Осы қасиеттеріне сай, қандай болғанда да, жапон жұрты туған күндерін 60 жасқа келгенше тойламайды екен.

	Жапондықтар, адам 60 жасқа толғанда ғана, жаңадан сәбилік кезеңі басталып, өн бойында, жаңару процесі жүреді деп білген.

	Сондықтан да, туған күнін тек 60 жасқа толған күні тойлайды. Тойға үрім- бұтақтары, дос-жаран-араластары қатыстырылады. 60-қа толған жанға көрсетілетін сый құрметтің бір ерекшелігі – сый ретінде, қызылдан кеудеше мен бас киім сыйлауды міндет санаған.

	Сонан кейінгі туған күнді тойлау тек 10 жылдан соң, 70 жетпіс жасқа келгенде ғана тойланады. Біздегідей, туған күнді жылда тойлау деген болмайды екен. 70 жасқа келген той иесіне көкшіл күртеше мен көкшіл түсті бас киімді сыйға тарту міндет сияқты.

	Онан кейінгі келесі туған күнді тойлау, 77 жасқа келгенде өткізіледі екен де, туған күн иесіне мұнда да, сыйға көкшіл күртеше мен сондай түсті бас киім сыйлауды әдетке айналдырған.

	77 жастық туған күн тойынан кейінгі тойлаудың арасын жиілетіңкіреп,, 80 жасқа, 88 жасқа және 90 жасқа келгенде ғана тойланады екен де, той иесіне сыйлайтын сыйларының бәрінің де сары түсті болуына көңіл аударған.

	Соңғы тойы, 99 жасқа келгенде өткізіліп, туған күн иесіне тек ақ түсті сыйлық ұсынуды зор құрмет санаған.

	Жапондарда отбасылық ұстанымнан туған: «Баласы әкесінің артын ашпайды, әкесі баласының абыройын шашпайды» дейтін ұстаным бар. Ата-ана сыйлау – олар үшін ұлы парыз.





ҚҰДАНЫҢ ТҮРЛЕРІ




	Осы жерде құдалар жөнінде де, біраз мағлұмат беріп кетсек дейміз. Кейбір жерлерде бас құданы, «бел құдамыз»- деп, шатастырып жататындарға куә болып жүрміз. Сондықтанда, құда түрлеріне байланысты атауларға түсінік бере кеткеніміз артық болмас.

	Құда – күйеу мен қалыңдықтың аталары мен әкелері, аға-інілері мен туған- туыстары.

	Бас құда – атасы мен өз әкелері.

	Бауыздау құда – екі жастың әкелері, жанашыр құда.

	Құдағи – қарама-қарсы жақтың шешелері, апалары.

	Бел құда – белдегі әлі туылмаған балаға ниет қылысып серттескен құдалар. Бел құданы кейде «қарын құда», «құрсақ құда», «қызылфдай құда» деп те атайды.

	Бесік құда – ұлы мен қызы бесікте жатқан кезде атастырылып, серт беріскен құдалар. Мұндай құданы «бесік кертпе құда», «бесік кертті құда» деп те атай береді.

	Қарсы құда – бір-бірімен қыз алысып, қыз беріскен, құдалар.

	Орай құда – сәті түсіп, бір отбасынан бірнеше келін түсіру.

	Жанама құда – бас құданың жанына еріп келген достары, жора-жолдастары.





ҚҰДАЛЫҚ ЖАЙЫНДАҒЫ НАҚЫЛДАР:




	Құданы құдай қосады, досты періште қосады, үйірі басқаны ноқта қосады.

	Құдай дескен, құда болады. Құшақтасқан дос болады.

	Көргендіден қыз алсаң, мейманыңа мінсіз қызмет етер. Көргенсізден қыз алсаң, мойныңа мініп өтер.

	Біреу болса – құда, екеу болса – ұя.

	Құдалық белгісі – сый, киіт.

	Күйеу – жүз жылдық, құда – мың жылдық.

	Қайындағы күйеуден қарғылаған тазы артық.

	Күндес көргендінің қызын алма.

	Құданың құдасы, құнан қойдың сорпасы.

	Құдандалылық малы бір, айтулы достың жаны бір.





ТӨРТ ТҮЛІКТІҢ ТҰҚЫМДЫҚ ЖҮЙЕСІНЕН ӨРБИТІН АТАУЛАРЫН БІЛІП, ЖАДЫҢА САҚТАҒАННАН ЕШ ҰТЫЛМАЙСЫҢ




	Қой атаулары:

	Қойдың пірі – Шопан ата.

	Ұсақ малға жататын қой мен ешкінің ел арасындағы тағы бір атауы – жандық. Мал ішіндегі ең жуасы осы қой.

	Маңырама – қой мен ешкінің ортақ атауы, тұяқ.

	Тамыз айынан бастап, мезгілінен бұрын шағылысқа түспеуі үшін қошқарға күйек байлап қояды. Күйектің тек қарашада алынғаны дұрыс. Сауықтар қашқаннан кейін 5 ай, 5 күн аралығында қоздайды. Еркек қозыларды үш айынан асырмай тарттырып, немесе піштіріп жіберген жөн. Себебі, еркек қозылар алты айдан кейін қашыруға жараса, ұрғашы қозылар осы жаста буаз болу кезеңіне жарайды.

	Қой тіршілігінің шегі 12 жастан аспайды. Бес жастан асқан соң, қой қартаюға бет алады.

	Муфлон, арқар – таулы жерлердегі жабайы қой.

	Қой – күйіс қайыратын уақ мал.

	Мәліш – салпаң құйрықты биязы жүнді қой.

	Сарық – ұзындау салпаң құйрықты мәліш, қаракөл қойлары.

	Құтпан – құт-береке көзі, асыл тұқымды қой.

	Төл басы – ең алғашқы туған мал.

	Тұсақ – бір жастан өтіп, екі жасқа толған ұрғашы қой.

	Саулық – үш жастан асқан аналық қой.

	Тел қой – төл телінген қозысы өлген саулық.

	Қошақан – қойдың жаңа туған кішкене қозысы.

	Қозы – қойдың төрт айға толмаған төлі.

	Күйек қозы – шағылысуға сай, мезгілді туған қозы.

	Көбеген, көбдік – ерте туған қозы. Абылаңқы деп те аталады.

	Кепе – қыста ерте туған марқа қозы.

	Мәйекті қозы – уызға тойып, тез өсіп, жетілген қозы.

	Арамза – мезгілсіз туған қозы.

	Көпей – кенжелеп, кеш туған қозы.

	Көрпелдес – жүндес, ет алған марқа қозы.

	Бөдене қозы – кенже туып, жетілмеген, кішкене жатаған қозы.

	Марқа – ерте туған, тоқтыдан кішілеу қозы.

	Бағлан – марқадан жетілген, кепеге жетпеген семіз қозы.

	Сырбаз қозы – жетіліп піскен, жас етінен баптап, былбырап пісетін сырбаз жасауға лайық қозы.

	Торым – қозы мен тоқтының жалпы атауы.

	Шираз – көк елтірлі қаракөл қозы.

	Жұрын – сүйектері ырсиып, терісіне жабысқан арық мал.

	Тоқты – алты ай мен бір жастағы, кепеден үлкен қой төлі.

	Ісек – екі жастан асқан піштірілген бойдақ қой.

	Құнан қой – үш жастағы тартылған бойдақ қой.

	Дөнен қой – тартылған төрт жасар бойдақ қой.

	Шар қой – кәрі қой.

	Бойдақ қой – тартылған ірі қой.

	Азбан – бұрын күйекке түскенімен де, кейін түрлі себептерге байланысты піштірілген қошқар.

	Қошқар – күйекке түсетін аталық қой.

	Қортық қошқар – қошқарлық қасиеті болымсыз, тұқымы нашар аталық қой. Ішкәра – күзгі төл

	Құтпан, келепан – құт-береке көзі болған таңдаулы киелі қой.

	Қойларда кездесетін түстер: ақ, ақшулан, боз, қара, қызыл, қоңыр.



	Ешкі атаулары:

	Ешкінің пірі – Шекшек (Сексек) ата.

	Ешкі – ашатұяқты, күйіс қайыратын, қойды бастайтын, өткелден үркіп саспайтын, секемшіл ұсақ мал. Қазақта: «Ешкі сойып жесең – бір күндік, сауып ішсең – мың күндік» деген мақал да бар.

	Ешкілердің де буаз болу уақыты қоймен бірдей – бес ай, бес күн. Тіршілік ұзақтығы да қойдыкендей – 12 жас.

	Лақ – ешкінің алты айға дейінгі төлі.

	Дағалай – бір жылда екі лақтаған ешкінің соңғы лағы.

	Шікірә – еркек лақ, текеше.

	Текешік – жасы толмаған теке, текесымақ, лақ теке.

	Туша – бір жасар буаз ешкі.

	Шыбыш – бір мен екі жастағы лақтаған ешкі.

	Серкеш – бір мен екі жастағы тарттырылған ешкі малы.

	Серке – бес-алты жастағы тарттырылған, қой бастар ешкі.

	Теке – екі жастан асқан күйекке түсетін аталық.

	Ешкі – екі жастан асқан аналық ешкі.

	Ту ешкі – қысыр қалып жүрген семіз ешкі.

	Ішкәра – күзгі төл.

	Ешкілерде кездесетін түстер: ақ, ақсұр, бөрте, ор, сұр, қара, бурыл, жағал, сары.



	Сиыр атаулары:

	Сиырдың пірі – Зеңгі баба.

	Кең өрісте шұбырта айдап бағып, кеш болған соң қотанға өзің қама дейтін, сиыр малының жалпыламалап айтқандағы атауы – мүйізді ірі қара мал.

	Қашып кеткен сиырдың атауы – буаз сиыр, қашпағаны – қысыр сиыр аталады.

	Бұзау – сиырдың алты айға толмаған жас төлі.

	Баспақ, торпақ – алты айдан бір жасқа дейінгі бұзау.

	Тайөгіз – бір жасар піштірілген еркек тана.

	Тайынша – бір жастан асып, екі жасқа жетпеген торпақ.

	Тана – бір мен екі жас аралығындағы торпақ, тайынша.

	Бұқашық – бір жастан асқан піштірілмеген еркек ірі қара мал.

	Бұқаша – екі жасар піштірілмеген жас бұқа

	Өгізше – екі жастан асқан піштірілген тайыншасы, еркек тана.

	Қашар – екі жасар ұрғашы мал.

	Құнажын – үш жасқа аяқ басқан ұрғашы мал.

	Құнан өгіз – үш жасар піштірілген еркек мал.

	Дөнежін – төрт жасар ұрғашы мал.

	Дөнен өгіз – төрт жасар еркек мал.

	Атан өгіз – ірі денелі бес жасар піштірілген ірі қара.

	Құр өгіз – піштірілсе де, күш-көлікке жекпей, семіртуге жіберілген еркек ірі қара мал.

	Өгіз – бес жастан асқан, күш-көлік үшін пайдаланатын піштірілген ірі қара.

	Бұқа – піштірілмеген аталық ірі қара мал.

	Қусақ – тұмса бұзаулаған сиыр.

	Сиыр – аналық ірі қара мал.

	Мөшке – сүтті сауын сиыр.

	Жылдым сиыр – жиі бұзаулап, ұзақ уақыт сауылатын сиыр.

	Тынжы – сүті мол, өнімді, асылтұқымды сиыр.

	Қашақ – бұқаға тоқтамайтын қысыр сиыр.

	Құсақ – тұмса бұзаулаған сиыр.

	Қызыл бұзау – іштегі тумаған бұзау.

	Кайнек – сиыр мен сүті аз бірақ, өте майлы сарлық (қодас) бұқасының буданы.

	Шаңдақы – мүйізді ірі қара малдың тұлпары.

	Сиырда кездесетін түстер: ала, қара, қараала, алабел, сары, тарғыл, шұбар, қарашұбар, ақбас, қызыл, қарақоңыр, көк, жалбыр, сарыала.



	Жылқы атаулары:

	Жылқының пірі – Қамбар ата (Жылқышы ата).

	Шаруаның бір пірі – Жылқышы ата, үйірленген жылқыны шұрқыратып, арқансыз ақ әкеліп өзің мата - дейтұғын жылқының жалпы атауы – Қылқұйрық.

	Жылқы түлегінің атасы – жүні тықырлау құла сары болып келетін, жалы келте, құйрығы қаралау, сымпиған, тұмсығы құлан иек, құлакер деп сипатталатын жабайы жылқы – Керқұлан. Жылқының арғы атасы – керік, бергі атасы – құлан. Бізге ол Пржевальский жылқысы деген атымен таныс. Сонымен қатар, қазір тұқымы жойылып кеткен жабайы, Тарпаң деген де жылқы болған.

	Малыңның тіні жылқы болсын, көшсең көлік, майданда серік, ішсең сусын, жесең тамақ деген бабалардан қалған сөз бекер айтылмаған. Судың өзін тағыдан бетер талғайтын, тұнықтан сүзіп ішпей шөлі қанбайтын текті жануар жылқыны қазақ ең қалаулы мал санайды. Жылқы өте мінезді мал. Жылқы жайында Досбол биден мынандай нақыл қалған:

	Жылқының үсті – жел, сүті – ем,

	Мінсең – тұлпар, ұшсаң – сұңқар.

	Жүрісі – бұлбұл, қылы – шылбыр.

	Еті – бал,қазы-қарта, жал.

	Терісі – киім, тұяғы – бұйым.

	Қазақ үшін жылқы малы тектіліктің бірден-бір нышаны болып саналады.

	Оны төресіндей көреді.

	Енді сол жылқының атауларына тоқталсақ:

	Үлкен құлынды биені – боз бие, құлынсызын – қысырақ деп атайды.

	Айғыр сәуірден бастап, 15 шілдеге дейінгі аралықта шағылыста болады. Бие – 12 айдан соң құлындайды.

	Құлын – алты айға дейінгі жылқы төлі.

	Жабағы – алты ай мен бір жас аралығындағы төл.

	Тай – еркек, ұрғашысы бірдей, бір жастан асып, екі жасқа келмеген жылқы.

	Бір жастағы тайдың жалы мен құйрығын сәуір айында күзейді.

	Арда – екі жасқа дейін енесін емген тай.

	Құнан – екі жас пен төрт жас аралығындағы еркек жылқы. Үшінші көктемнен бастап, тек жалын ғана күзейді.

	Құнанша – құнан жасындағы кішірек еркек мал.

	Дөнен – төрт жасар еркек жылқы.

	Құнажын – екі, үш жас аралығындағы ұрғашы жылқы.

	Байтал – үш жас пен төрт жас аралығындағы тоқтап кеткен, құлындамаған жылқы.

	Дөнежін – төрт жасар ұрғашы жылқы.

	Сойтал – төрт жасқа шығар, байталдан бір жас үлкен дөнежін жылқы.

	Қысырақ – қысыр қалған, жас байтал немесе бие.

	Бесті – бес жасал еркек жылқы.

	Қулық – тұмса құлындаған жас бие.

	Бие – құлындаған аналық жылқы.

	Қасаба – көп жасаған жасамыс, мама бие.

	Мама бие – сүтті, сарықарын, өрбіген ұрпағы көп, сақа кексе бие.

	Саба бие – қарны «жер сызған», сары қарын үлкен бие.

	Ту бие – бір не бірнеше жыл қысыр қалған семіз бие.

	Белеу бие – құлындамайтын бие.

	Наз бедеу – әсем, сұлу жүрісті, құлындамаған көрікті жарау бие.

	Айғыр – үйірге түсер аталық жылқы.

	Сәурік – үйірге түсе қоймаған жас айғыр.

	Саяқ – өз алдына бөлек жүретін, піштірілген тай, құнан, дөнен, үйірден бөлініп алынған биелер мен үйірге әлі қосылмаған ұрғашы бойдақ жылқылар.

	Ат – ақталған, мініп, жегіп пайдаланатын жылқы.

	Қазанат – дене бітімі шымыр, мүсінді, құйма тұяқ, ұзақ жолға шыдамды мықты ат.

	Сәйгүлік – бәйгенің алдын бермейтін өте жүйрік жылқы.

	Сауран сойы – сәйгіліктің бір түрі.

	Дөрбіт – жұмыр, жуан денелі, аяқтары әлді, бойы зор, өзі күшті, құйрық- жалы қалың жылқы.

	Саңлақ, сайдауыл, сайдақ, сайдауыт – іріктелген таңдаулы, ұшқыр, жүйрік жылқы.

	Дүлдүл – қанаты бардай ерекше жүйрік, айтулы тұлпар, нағыз сәйгүлік, арғымақ.

	Тұлпар – қуса жететін, қашса құтылып кететін, аса төзімді, белді, асыл тұқымды асқан жүйрік, жүрісті ат. Мұндай жылқы сұлу мүсінді, жіңішке мойын, тұрқы ұзын болып келеді.

	Жел жетпес немесе, оқ жетпес жылқы – ең жүйрік тұлпар.

	Арғымақ – асыл тұқымды дене бітімі келіскен сымбатты, сұлу, жүрдек жылқы.

	Пырақ – аңыздарда айтылатын, айшылық алыс жерлерге лезде жеткізетін қанатты тұлпар.

	Күйсіз күлік – жаратпай-ақ бәйгеде шапшаңдығымен озған жүйрік сәйгүлік. Алатаң – қыстан күйлі шыққан жылқы.

	Желқуық – ұшқыр, жүйрік ат.

	Құлтұғыр – ерғашты болған, шабан ат.

	Мәстек – тапал, тұрқы қысқа кішкене жылқы.

	Жабы – қазақ жылқысының байырғы тұқымы.

	Қарабайыр – арғымақ пен жабының буданы.

	Тумыш – арғымақ пен қазақы жабы жылқыдан туған будан ат.

	Суын – қолданыста жоқ, тек аңыздарда айтылатын су жылқысы.

	Бұрақ – аңыздағы аспанға ұшқан ат.



	Түйе атаулары:

	Түйенің, пірі, сақтаушысы, атасы – Ойсылқара.

	«Ойсылқара – келенің бурасы екен, буралығын білдірген шудасы екен» - деп, ел аузындағы айтылған аңыз бойынша Ойсылқара – ең алғаш түйе бағып, түйе атасы атанған Уайсхарра есімді қасиеті зор арабтың құрметіне осылай аталып кеткен.

	Түйе – бір және екі өркешті ірі маңғаз мал. Күйіс қайырады. Түйенің жалпы атаулары:

	Айыр түйе – қос өркешті, нар түйе – жалғыз өркешті түйелер. Ал жалғыз өркешті піштірілген еркек түйені де нар деп атайды.

	Ішінде ботасы бар аналықтарын буаз, ботасы болмағандарын қысыр деп атайды.

	Түйелердің шағылысу кезеңі қаңтардан басталып, сәуірге дейін созылады. Үлек 30 түйені, ал бура 20 түйені қашыру мүмкіндігіне ие. Еркек түйе шағылысуға бес жастан түссе, ал ұрғашы түйе төрт жаста-ақ бота әкеледі.

	Бір өркешті түйенің буаз болу уақыты он екі айға, ал қос өркештініңкі – он төрт айға дейін созылады.

	Енді түйе атауларына тоқталайық:

	Бура – айыр түйенің таза тұқымды келеге түсетін аталығы.

	Үлек – бұйра жүнді, бойы биік, алқымдарында ұзын жүні бар, шал құйрықты, жалғыз өркешті нар түйенің таза тұқымды аталығы.

	Інген – қос өркешті айыр түйенің аналығы.

	Інгенше – бес жасқа жетпеген, боталамаған айыр түйе.

	Аруана – жалғыз өркешті таза тұқымды бұйра жүнді түйенің аналығы. Ұзын емшекті келеді, сүтті көп береді.

	Мая – жалғыз өркешті нар түйенің аналығы – аруананың қосымша атауы. Кейуана – жалғыз өркешті құрметті кәрі түйе.

	Бота, көшек – жасқа толмаған түйе төлінің жалпы атауы.

	Нарбота – аруананың жасқа толмаған төлі.

	Нарша – жас нар.

	Қоспақ – өркешінің ұшы ғана айыр, інген мен үлекті будандастырудан алынған ұрпақ.

	Нарқоспақ – аруана мен бураның буданы.

	Балқоспақ – бура мен маяның айыр түйеге ұқсап туған буданы.

	Ләкір – таза қанды бура мен аруанадан туған ұрпақ.

	Жампоз – жалғыз өркешті аруана мен айыр түйенің бурасынан алынған асыл тұқымды ұрпақ.

	Біртума – бір өркешті нар түйенің аталығы – үлек пен інгеннің, немесе, бура мен аруананың бірінші ұрпағы.

	Түс айыр – таза тұқымды айыр түйенің бурасы мен інгенінен алынған бірінші бота.

	Арақоспақ – таза тұқымды бура мен мырзақоспақ не балқоспақ інгеннің тұқымы.

	Әле нар – таза қанды үлек пен аруананың ұрпағы.

	Мырзақоспақ – бура мен балқоспақтан туған нардың үшінші ұрпағы. Дене бітімі мығым, жүні бұйра, түрі сиықсыздау, өркештерінің арасы алшақ емес, бір адам сиярлық кішкентай.

	Арақоспақ – таза тұқымды бура мен мырзақоспақ, не балқоспақ інгеннен алынған тұқым.

	Қырысты (керісті) қоспақ – үлек пен мырзақоспақ буданы. Бұл да бақырады.

	Үлек бота – таза үлек пен аруанадан туған жалғыз өркешті еркек бота.

	Алаша – асылтұқымды түйе мен жабы – жабайы түйеден шыққан тұқым.

	Кезпар – үлек пен маядан туған будан.

	Кезнар – қоспақ інген мен үлектің ұрпағы.; еркек.

	Қылағай – қоспақ пен айыр түйеден туған әлсіз, осал, нашар жетілген бақырауық түйе тұқымы. Жүні сирек, аяқтары жіңішке, басы кішкентай.

	Ақбақ – таза тұқымды үлек пен қалбағай інгеннің буданы.

	Қалбағай – қылағай інген мен үлектің буданы.

	Бекбатша – бура мен аруанадан туған будан. Өркеші биік, бұйра қою, қалың жүні бар, сандары үлкен, аяқтары жуан, мойындары ұзын, басы астау тәрізді келеді.

	Қолбатша – үлек пен інгеннен туған будан.

	Жөнек – бекбатша не қолбатша бура мен аруана не жампоз інгеннің ұрпағы. Сандары жіңішке, іші үлкен, жүні ешкінің жүніне ұқсас, қабағы қалың, бақырауық.

	Жарбай – мая мен үлектің екінші ұрпағы.

	Жөң – мая мен үлек буданның екінші ұрпағы.

	Күрт – айыр түйе мен үлектен туған будан.

	Оқбақ – қоспақты қылағай нар мен қоспақты қылағай бурасынан туған тұқым.

	Оқпақ – дене бітімі қораш, аяқтары сорайған ұзын, жапырақ өркеш, сұйық жүнді қылағайдан тараған тұқым.

	Тайлақ – екі жасқа дейінгі төлдің атауы.

	Сүттайлақ – енесі қысыр қалған, немесе, енесі боталауға бірер ай қалғанға дейін еміп жүретін тайлақ.

	Кердері, кердары – біртума нармая мен жөң буданы. Нармаядан туса екінші, жөңнен туса, үшінші ұрпағы.

	Бүлдіршін – үш жасқа шығар қайымаған түйе.

	Құнанша – үш жасар ұрғашы түйе.

	Дөненше – төрт жасар ұрғашы түйе.

	Тығыршын – қайымаған дөнежін түйе.

	Буыршын – аруана мен үлектен туған төрт жасар жас бура.

	Нарша – буыршын жас нар.

	Сапалдырық – будандастырылған түйеден тараған үшінші және одан кейінгі ұрпақтары.

	Соқтан – төрт жасқа шығар пішпе түйе.

	Үлекше – төрт жастан асқан, жалғыз өркешті түйе.

	Інгенше – төрт-бес жас аралығындағы боталамаған айыр түйе.

	Қылқи – енесі жампоз мая, атасы-үлек, жалғыз өркеш буданның төртінші ұрпағы.

	Атан – төрттен асқан ақталған, ірі айыр түйе.

	Атанша – жаңа піштірілген жас түйе.

	Тұмса – алғаш боталаған інген, не мая.

	Жөңбай – жөңнің ақта етілмеген бурасы.

	Шау түйе – қартайып, күші қайтқан кәрі түйе.

	Қаптағай – жабайы түйе.

	Желмая – шөлге төзімді, күшті, жалғыз өркешті, жүйрік түйе.

	Түйеде кездесетін түстер: ақ (атан), боз (інген), сары (тайлақ), қызыл (нар), қараша (қоспақ), қара (бура), қоңыр (мая).



	Түйелер немен қоректенеді

	Түйе екі түрлі «ақ от» - ақ өсімдік және «ащы от»- ащы өсімдіктермен қоректенеді. Ақ отқа жататындар: қамыс, мия, бидайық, жоңышқа, ажырық, көде және бетеге. Бұлар түйеге тойым бемегендіктен, түйе жүдей береді. Сондықтан оның күшін сақтау үшін, қосымша әдіске жүгініп, түйеге тұзды жиірек беру керек.

	Түйенің сүйсініп жейтіні мына ащы өсімдіктер: қара барқын, сексеуіл, қара сора, жантақ, күйреуік, жыңғыл, тал, жиде, тораңғы, торғай оты, балық көз, кекіре, ала бота, боз бота, жалмаң құлақ, бозды бас, көкбек, шыртылдақ, шытыр, қызғалдақ, теріскен, дүзген, ақ бас, теке сақал сияқты басқа да шөптер. Өте ащы болғандықтан көктеген кезде түйе жейтін күйеуік өте құнарлы шөп. Оны жеген мал қоңын бермейді.

	Жайылымда түйелерді жыл басынан 10 шілде аралығында, иреуік, ескі жұрттарда өсетін қара сораң сияқты зиянды шөптерді жеп қою қаупінен сақтау үшін, ондай шөптер өсетін жерлерге жаюдан сақтану керек.

	Мамыр мен тамызға дейінгі аралықта ішетін суына да абай болған жөн.

	Ақпай тұрып қалған, іркінді сумен барабар, сары сумен суару зиянды.





ЖЫЛҚЫНЫҢ ЖАНДҮНИЕСІНЕ ҮҢІЛІП БІР КӨРШІ, ҚЫРЫ МЕН СЫРЫН БОЙЫҢА СІҢІРЕ БЕРШІ




	Жылқының жынысы мен жас деңгейіне қарай берілген атауларына жоғарыда жан-жақты тоқталып кеттік. Енді Қамбар ата тұқымы – қылқұйрық атанған, тұяқты жануар – жылқының жандүниесіне үңіліп, қазақтың байлығы – жылқысында екендігін ескеріп, олардың өз болмыстарына сай, басқа түлікте кездеспейтін, соншама көп атауларына тоқталып, саралағанымыздың артықтығы бола қоймас.

	Жылқының бітім - жаратылысына сай берілген атаулары:

	Тақымға басқан төл ат – белгілі бір жеке адамның жастайынан күтіп - бағып, жеке шаруасына пайдаланып жүрген аты.

	Тарлан ат – көптен келе жатқан мініс аты.

	Желікті қызба жылқы – айғайда алып ұшар жылқы.

	Жүрісті жылқы – ұшқыр, аяғын жылдам, ширақ басатын ат.

	Мініс ат – күнде мінілетін көлік аты.

	Лау ат – жолаушылар тасуға бөлінген көлік аты.

	Пар ат – жегілгенде бір-біріне пар келген қос жылқы.

	Түп ат – жеккідегі аттардың шетіндегі мықтысы.

	Тұғыр ат – төзімді жұмыс жылқысы.

	Бедеу ат – бабы келіскен әсем міңгі ат.

	Жабық етті жылқы – семіз емес, қабырғасы жабық жылқы.

	Берік жалды жылқы – ортадан төмен жал майы бар жылқы.

	Жалы мұздай жылқы – семіз, жалы тұтасқан жылқы.

	Ер арқа жылқы – арқасы ой келген, жаясы мен шоқтығы биік жылқы.

	Астау жонды жылқы – жаяның екі жақтағы еті шығыңқы болып келген мал.

	Тік жонды жылқы – арқалығы мен жоны тұтасып кеткен мал.

	Қақпақ жонды жылқы – арқалық жоны тұтасып, қабырғаға қарай ойысқан, жаялы жылқы.

	Қоңды жылқы – бұлшық еттері қоңайған, еттілеу келген мал.

	Берік жалды, жабық жалды, өкпе жалды, су жалды, қара жалды жылқы – арық-семіздігін жалын ұстап білгенде айтылатын атаулар.

	Тарпаң жылқы – асау, жалт бергіш үркек, тарпып, тулағыш, тебеген, тістеуік келген мал.

	Қамыс құлақ – екі құлағы сыриып, серектеніп біткен жылқы.

	Қайшы құлақ – сүйрік біткен екі құлағын жүргенде қайшылап жүретін жылқы.

	Бәйге ат – бәйге жарысына дайындап, қатыстырылатын жүйрік.

	Құр ат – біраз мінілмей, семірген тың ат.

	Ереуіл ат – ұзақ жортуыл жүріске шыдамды, белді, мықты ат.

	Жарау ат – ащы тері алынған, ұзақ жүріске жарамды қоңы келген ат.

	Мәстек құлақ – екі құлағы екі жағына қисая біткен жылқы.

	Жеккі ат – арбаға немесе шанаға жегілетін әккі ат.

	Маймақ жылқы – аяғы қисық біткен сүрінгіш мал.

	Қырсау жылқы – шабан жылқы.

	Керенау, керден жылқы – аяғын ширақ басуды күш санап, жай басар ат. Барлыққан жылқы – семіздей мініліп, қызыл май болуға аз-ақ қалған мал.

	Жел саңлақ – жарау саңлақ ұшқыр жылқы.

	Сабылған жылқы – ақ көбігі шығып, шауып келген жылқы.

	Жетек ат – ұзақ жолға жетекке алынған тың жылқы.

	Қосақ ат – қосақта жүретін жылқы.

	Бөртекі жылқы – қара етті, тез болдырғыш мал.

	Сиырқұйымшақ жылқы – арқалы, құйрықтың қыл түбіне дейін түзу келген мал.

	Қойбасты жылқы – басы қойдың басына ұқсаған мал.

	Ешкібас жылқы – басы ешкінің басына ұқсас келген мал.

	Көсем ат – жегілген аттардың алдында жүретін, жол бастаушы дара ат.

	Месберік – күй талғамайтын, ауыр жұмыстарға пайдаланатын ірі, әрі күшті күш-көлік аты.

	Қызыл көз ат – шадыр мінезді, тарпаң ат.

	Орақбасты жылқы – кеңсірігі шығыңқы, дөңес тұмсықты мал.

	Су жалды жылқы – жалы қолға ілініп, ұстауға тым келмейтін арық мал. Қоңылтақ жылқы – дұрыс тойына алмай, бойына ет бітпейтін мал.

	Қоңторғай жылқы – өмірі ет алмайтын, тойынбайтын жылқы.

	Көбең – арықтап барып, енді оңалған міңгі ат.

	Шырсыз – арық жылқы.

	Көтерем жылқы – жілік майы кетіп, етінен арылған, буынына сары су толған, әлі кетіп, кісінің көмегінсіз орнынан өзі тұра алмай қалған мал.

	Қатпа жылқы – жөнді етеймеген, сүйектері ырсиып көрініп тұрған қызылсыз мал.

	Көк бақа – жілігі татымаған, өте арық жылқы.

	Жайланған жылқы – көп мінуден оңала алмаған ат.

	Зорыққан жылқы – жүруге жарамай, иесін жолда қалдырған ат.

	Соқтыққан жылқы – аурудан немесе жеккіден әбден болдырып, тізесі шалынысқан жылқы.

	Қысыраған жылқы – үйірдегі биелер іш тастап, жұтаңқырап, өлім-жітім орын алған үйір.

	Тесеген жылқы – тай, құнандар мен байталдар, тісеген соң орнына сорайып шыққан ұзын ұры тістен жайыла алмай жүдегендер.

	Қолау жылқы – мезгілі жетпей ретсіздеу мініс көріп, ерді нашар жабдықтағандықтан арқасына батып, алдыңғы аяқтарын баса алмай қалған тай, құнан, байталдар.

	Керең ат - жылқылардың жанаса келіп, оқыранып, кісінеуіне жауап қатпай, құлақтарын жымитып қана әрекетсіз тұра беретін ат.

	Солақай ат – жүргенде бірінші сол аяғымен қозғалатын, сүріншек келетін ат.

	Тауық соқыр ат – жолдың жайсыздығын сезбейтін, қараңғыда табан жолын көрмейтін, жуас аттар үркетін жағдай кездессе де үрікпейтін, керісінше кереғарлық жасап, үркек аттар үрікпейтін жағдай кез болғанның өзінде үркетін ат.

	Көзі кем ат – көздерінің қарашығы көк болып келетін, кірпік қақпайтын, көздері үнемі ашық тұратын, күндіз жақсы көрмейтін ат.

	Көкшіл көз ат – екі көзі бірдей көкшіл ат – жақсы ат, ал, тек мінер жақ көзі көкшіл ат – кеміс ат.

	Қыли ат – көзі қылиланып тұратын ат.

	Ұзын сирақ ат – аяқтарының буындары ауруға ұшыраған, сирақтары ұзын ат. Алдыңғы аяқтары ұзын біткен мұндай аттар, ылди мен өрге бірдей шаба алмайды.

	Қисық құйрық – құйрығы артын жаппай қисайып тұратын ат.

	Кісінеуік ат – жиі-жиі кісінейтін, тыпыршыған басы қатты, бас асау ат.

	Алаяқ ат – мінер жақтағы алдыңғы және арты бақайлары ақ болып келген кемістікті ат.

	Ақ көз, шегір ат – көздері шегір болып келетін ат.

	Жылқының мінез-әрекеттері мен үн шығаруларына қарай берілген атаулары:

	Бас асау жылқы – сирек ұсталатындықтан шалқая осқырынып, жүгендетпейтін, мойнына қамыт кигізуі қиын жылқы.

	Безер жылқы – құлағын жымитып, тістеп, теуіп маңына мал тұрмақ, адамды да жолатпауға түрліше әрекет ететін мал.

	Жеруік – су талғағыш, судан жерігіш жылқы.

	Шәді жылқы – жуасуға көнбейтін, шәлкес мінезді, тентек, бұғаулап ұстаған кезде қорс ете түсіп, шалқалай құлай кететін жылқы. Ондай жылқының көзінің ағы мол, қарасы аз, алакөз болып келеді.

	Қара тартқыш – жол жүріп келе жатып, қарсы келе жатқан көліктіге, алдағы кез келген ауылға қарай жалт бұрылып жүруге әдеттенген жылқы.

	Шегіншек, кекжек жылқы – ілгері баспай, жетекке жүрместен тартыншақтап, шегініп тұрып алатын жылқы.

	Жебір жылқы – байланып тұрған жеріндегі кез келген нәрсені кеміріп, қажап, мүжіп тұратын мал.

	Жерқорқақ жылқы – аяғын батылданып еркін баспай, кібіртіктете, өте баяу қозғалатын мал.

	Жерсінбеу – жаңа өңірге өріс ауыстырғанда шөбі мен суын өгейсіп, малдың жүдеп, тым арықтап кету кезеңі.

	Желдеу – аңызақ, ыстық пен тым тымырсық түндерде шыбын-шіркейден, масадан қорғану үшін, жылқының желге қарсы жүріп кету, немесе қарсы қарап тұру әрекеті.

	Үйездеу – күннің аптап ыстығында маса-шыбыннан, сона-бөгелектен қорғану үшін жылқылардың топтанып алып, бірінің көлеңкесіне, бірі бастарын тыға тұрып, жоғары-төмен шұлғылап, изеп тұруы.

	Шыбындау – аңызақ күндері жылқының шыбын-шіркейден, бөгелек, сонадан қорғану үшін, құйрықтарымен сипаңдата шалғылап, басын изеңдетіп тұру әрекеті.

	Масалау – іңір мен түнгі кездердегі, жылқылардың маса буып кеткен жағдайларда, жайыла алмастан қорғалақтанып, түнгі самал желге қарсы жүре оттап, жүріп кету әрекеті.

	Шұлғу – жылқының шыбын-шіркейден қорғану үшін, иектерін жоғары- төменді көтеріп, бас изеуі.

	Оқырану – айғырдың шағылысу кезіндегі, жемдеудегі жылқының жем әкелгендегі, құлынды биенің құлынына мекіреніп шығарар үні.

	Кісінеу – айғырдың үйірінен бөліп әкеткендегі үйірін іздеп, биенің өз құлынын іздеп, топтан бөлінген байлаулы не арқандаулы жылқының бар даусымен шығаратын үні.

	Осқырыну – жылқының тосыннан сескеніп, секем алып, қорқыныштан танауынан шығаратын дыбысы.

	Пысқырыну – жылқылардың жайылып жүріп, танауына тұрып қалған шаң- тозаңнан арылу мақсатында, танауынан шығарар дыбысы.

	Шұрқырасу – тосыннан келген ықпалдың әсерінен жылқылар шошынғанда шығатын үн.

	Ықылықтау – жасы кіші құлын-тайлардың үлкен жылқыдан жасқанып, аузын шайнаңдату әрекеті.

	Кісіней оқырану – күйі келген биеге шағылысарда айғырдың ұмтылғандағы шығарар үні.

	Шыңғырысу – айғыр мен күйті келген биенің иіскелесіп мекіренгендегі шығаратын үндері.

	Ышқына кісіней оқырану – үйірін іздеген айғырдың қаттырақ ышқына кісінеп, бірте-бірте бөле бәсеңдете жай кісінеу емеуірінін көрсетуі.

	Айғыр талас – екі айғырдың кісінесе келіп, тезектерін иіскесіп, жер тарпи тебісіп, тістесуі.

	Шыңғыру – жылқыны бұғалықтап байлағанда, немесе қасқыр тартып шошып қиналғанда шығарар үн.

	Іңір жусау және түн жусау – үйірлі жылқының тиісінше, кешкі және түн ортасы болған мезгілдерде от оттамай тыныстап, демалып тұруы.

	Таңғы жусау – оты қанып, тойған жылқылардың от оттамай, таң алдында тоғын басып, демалуы.

	Ойнақтау – көкке тойынғанда, сонан соң күзгі салқында суық су ішіп іш мұздағанда, жас саяқтардың ойын салып, қуысып, тістесіп, ала шапқын болу сәті.

	Мөңку – бас асау тай-құнандарды үйреткенде, басын төменге салып, артқы аяқтарын жоғарыға көтеріп тебінуі.

	Жылқының жатып-тұру қозғалыстарына байланысты айтылатын атаулары:

	Алдымен тұру – жылқының жатқан орнынан алдыңғы аяқтарын тіреп, көтерілу кезі.

	Алдымен жату – жылқының екі тізесін бірдей бүкпестен, кезектесе бүгіп барып жату сәті.

	Сиыршалап тұру – көтерем болуға аз-ақ қалған арық жылқының, орнынан алдымен емес, артқы аяқтарын тіреп, көтеріп барып тұрғандағы жағдайы.

	Аунау – жылқылардың көгалды, құмайтты жерлерге жатып, арқасын жерге тигізген соң, аяқтарын жоғары көтеріп алып, арқасын тіреп, екі жағына кезектестіріп, ерсілі-қарсылы домалауы.

	Сілкіну – жылқының аунап тұрған соң, үстіне жабысқандарды қағып тастау мақсатында сілкіне қағыну әрекеті.

	Үйелеу – ыңғайсыздау шұңқырға, не терең ақырға кептеліп, шалқасынан аяқтары серейіп, тұра алмай қалу сәттері. Мұндайда, уақыт өткізбей тұрғызып алмаған жылқының іші кеуіп, төрт аяғы серейген бойы өліп кететін жағдай да кездесетіні ойда болуы керек.

	Жылқының тісіне байланысты берілген атаулары:

	Жылқының тісіне қарап, тура жасын, асылдық және жүйріктік қасиеттері мен кемістіктерін де айыруға болады.

	Тіс атаулары мынандай болып келеді:

	Сүт тіс – құлынның еміп жүргендегі шыққан тістері.

	Күрек тіс – ауыздың асты-үстіне екі-екіден шыққан күрек тәріздес төрт тіс.

	Қасқа тіс – жылқының алдыңғы тісі.

	Шет тіс – күрек тістерден кейін орналасқан тістер.

	Тісеу – сүт тістерінің орнына, жаңа тістердің шығуы.

	Тұрақты тіс – жас жылқылар тісегеннен кейінгі, екі жас пен бес жас аралығында шыққан тістер.

	Үкпе тіс – ол азу тістер.

	Ұры тіс – жылқыны оттан қалдырып, жүдеуіне алып келер, азу тіспен қосарлана шыққан ұзын тіс.

	Қос тіс – тістердің жанынан қабаттаса шыққан тіс.

	Мөр – тістің үстінгі бедеріндегі шұңқыры.

	Қырқылған тіс – жылқының тіс бедерінің мұқалуы.

	Сопақ мөр – бес жас пен он жас аралығындағы жылқы тісінің бедерлерінің мұқалмай қалған көздері.

	Дөңгелек мөр – он екі жастан он сегіз жасқа дейінгі аралықтағы тіс шұңқырлығының сопақ түрінің дөңгелек түрге айналып өзгерген қалпы.

	Үш бұрыш мөр – он сегіз жас пен жиырма үш жас аралығында мөрді тіс шұңқырлығының тозып, үш бұрыштана өзгерген қалпы.

	Тістің қыры – тіс шұңқырларының шеткі жиектері.

	Жылқының түр-түсіне сай берілген атаулары:

	Қара жылқы (вороной) қара күрең (темно-рыжий)– түгі түбіне дейін шымқай қара, ұшы қылшықты жылтыр болып келетін жылқы.

	Торы жылқы (гнедой) – түктері тобылғы түсті, жал-құйрығы, сирақтары қара қошқыл жылқы.

	Жирен жылқы (рыжий) – түктері қылшықты, бірыңғай сарғыш қызылдау болып келетін жылқы.

	Сары жылқы (светло-рыжий) – түгі бірыңғай сары жылқы. Қара көк (темно-серый) – түктері қара қошқылдау жылқы.

	Қаракер жылқы (карий, караковый) – түсі қара, тұмсығы мен шабы күңгірттеу болып келетін жылқы.

	Ақжал жылқы (белогривый) – түр-түсі құлаға, жиренге, қызыл көкке және басқа да түстерге ұқсас болғанымен, сирақтары мен жал-құйрығы бозғылт немесе боз болып келген жылқы.

	Көк жылқы (серый) – түгі шымқай көк емес, қылшықты көкшіл болып келген жылқы.

	Қызыл көк жылқы (сиво-серый) – түк қылшығының ұшы қызыл түстес болып келетін, көк жылқы.

	Құла жылқы (саврасый) – кеудесінің түгі торы жылқының түсіндей болғанымен, өңі түскен күңгіртеу, қоңыр-сары болып келетін, жал-құйрығы ашық қоңыр, танауы мен көз айналасы, кеуденің төмен жағы, қарынымен ашық түсті, арқасында созылған қара жолақты, аяқтары қара жылқы.

	Құласұр жылқы (буланый) – аяқтары мен жал-құйрығы қара, арқасынан құйрығына дейін созылған қара жолақты, басы мен бүкіл денесі жылтыр сары немесе құрым сары түсті жылқы.

	Құлакер (мухортная, гнедая с подпалинами) – кеудесі ашық сары, басқа мүшелері құла жылқыға ұқсас келер қарақұла жылқы. Құлажирені де болады. Олардың кеудесі өңі түскен сарғыш қызылдау жирен, кекілі мен жал-құйрығы, арқасы қызыл-жирен болса, басқалары құла жылқы түсіндей болып келеді. Сонымен қатар, жалпы түсі қара болғанмен де, тұмсығы мен шабы күңгірт болып та келген жылқы.

	Шабдар жылқы (игреневый) – ақ қылы мен қара қылы аралас келген жалы бурыл, денесіндегі түгі ақшыл сары жылқы.

	Ашық шабдар жылқы (светло-игреневый) – жалы шабдар, бурыл бола тұра, денесіндегі түгі торыға жақын тобылғы түсті жылқы.

	Сұр (бледно-серый) – басы мен сирақтары және жал-құйрығы қара, арқасының қара жолағы, шоқтығынан құйрығына дейін созылған, жауырыны, тірсегі мен сирағы көлденең жолақты тарғыл тартып тұратын, денесіндегі түктері көкшілдеу ақ болып келген жылқы.

	Ала жылқы (пегий, пестрый) – негізгі түгінің арасынан, үлкенді-кішілі ақ дақты түктер өскен жылқы.

	Шұбар жылқы (чубарый, пятнистый)– көпшілік қылшық түстері басқаша болғанына қарамай, арасында ақ теңбілді қылшықты түк өскен, немесе керісінше, денесінің діні ақ түсті түктерге, түрлі майда теңбіл түстер араласа өскен жылқы.

	Бурыл жылқы (чалый) – басы мен аяқтары денесіндегі негізгі түгімен бірдей, ал денесіндегі негізгі түгімен қараторы жирен және біртегіс ақ қылшық араласып шыққан жылқы.

	Шаңқан боз (светло-чубарый) – өте шымқай ақ түкті жылқы.

	Қылаң (светло-серая, саврасая) – шаңқан боз және ақ боз жылқы.

	Баран жылқы (вороной, темной) – құйрық-жалы, сирақтары қара, денесі мен басы шие түстес қызғылттау торы түсті жылқы.

	Бұлардан басқа, ақбоз, алаша, ақбөрте, ақтаңгер, ақсұр, ақала, бөрте, кер, шауқар, күрең, ніл қаракөк, тарғыл, тарлан, теңбіл, теңбіл көк, тобылғы меңді торы, шамбыл, шұбар деген түстері бар.

	Осы келтірілгендерден басқа жылқыларда қасқа, төбел, ақ танау, ақбақай, ақтабан сияқты тағы басқа денедегі түктерімен қоса шыққан ақ түкті, ашық түстілерінде қара, қоңырқай түкті белгілері болады. Мысалы, қасқа – жылқының маңдайынан танауы аралығына түскен ақ жолақты айтса, төбел – деп, төбесінде орналасқан ақ түктері бар жылқыны айтады. Танауы ғана ақ болған жылқының атауы – ақтанау. Бақайындағы ақ түгіне қарап ақбақай, тұяғының ағына сай ақтабан атаған.

	Жылқының жүріс түрлері:

	Аяң – аттың қатты емес, баппен ақырын жүрісі.

	Өгіз аяң – өте жай жүріс.

	Сылбыр аяң – босаңсып, ілби басқан жүріс.

	Сары аяң – бірқалыпты жедел жүріп отыру.

	Ырғақ – шабандап жүру.

	Қара жүріс – шаппай, желмей аяңдап отырып ұзақ жол жүру.

	Бүлкіл – аяңнан тездеу болатын жүріс.

	Құлан бүлкіл – екпіндете бүлкілге басып жүру.

	Желіс – аяң не шабыс емес жеделдете, шоқырақтап жүру.

	Бөкең желіс – орта екпінде бөкеңдеп шабу.

	Сар желіс – ағынды өте жедел күшті желіс.

	Текек – желіс пен шабысаралық шапшаңдықтағы бірқалыпты емес, секектей жайсыздау желу.

	Жортақ – аттың желістен бәсеңдеу екпіндей бүлкілдей жүруі.

	Шоқыту – текіректеп желіп келіп, біраз шауып барып, ірку.

	Текірек – аттың жайсыз шоқақтап желуі.

	Қалмақ желіс – жортуылдап тынбай жүру.

	Шабыс – аттың бауырын жаза, қос аяқтап, екпіндете желдей есіп шабуы.

	Ағынды шабыс – көсіле, заулай шабу.

	Майшоқырақ – жайлап қана шабу.

	Жорға – төрт аяқты тең салып, тайпала ырғатылып, адамға жайлы келетін жылқы жүрісі.

	Жол жорға – жүріске барабар адамға жайлы, митыңдаған жорға.

	Үш аяқ жорға – жорғасынан жаңылып, текіректей желіп барып түзеп алатын жорға жүріс.

	Су жорға – жаңылмайтын шапшаң жорғалау.

	Тайпалған, төкпе жорға – екпіндей сәнімен, төгілтіп жорғалау.

	Су төгілмес жорға – аяқ тастауы тең, жайлы жорға.

	Жылқының жақсысы мен жүйрігінің сын-сипаты:

	Тістері аппақ, біркелкі, жұқалтаң әрі мығым болып келеді. Төменгі еріні салпы, танау қуыстары биік, кең болғаны жөн. Көздері мен кірпіктері қара түсті, маңдайы жазық.

	Құлақтары ұзын, арасы дөңес әрі алшақ болады.

	Жалы сирек, мойыны жұмыр, шүйделі, әрі кең алқымды. Кеудесі аяққаптай кең, омырауы ашық.

	Сирақтары жоғарғы сүйектерінен ұзын, аяқтарының арасы алшақ, тілерсекті.

	Жоталы, жаялылығы кең. Сауыры дөңгелек, ішкі жағы етті, шақпақ еті тығыз, қара түсті. Белі – қақпан бел. Бүйіріне өте жақын орналасқан кебеже қарын.

	Құйрығы сүзіліп біткен, құйыршығы қысқа келген.

	Тұяқтары қара түсті қалың, табандары төңкерілген кеседей дөңгелек келгені дұрыс.

	Жүріп, тұруы тыныш, жайлы. Үстіндегі адамның ыңғайын жақсы түсінетін жылқы.

	Жылқыдағы түр-түстің ең тәуірі – торы, құрма түс.

	Көзі қызыл болмаса, баран түстің ішіндегі шымқай қара түсті атты дұрыс санау керек.

	Еріні, көз-кірпіктері, ұмасы, екі сауыр аралығы мен жал-құйрығы қара болып келген алтындай жарқыраған жирен жылқы да жақсы жылқы тобына жатады.

	Арқасы қара жолақты, жал-құйрығы, көз-кірпіктері, еріні, аяқтары қара болған – сұр және көк түсті аттарды да жақсы деуге лайық.





ЖЫЛҚЫНЫҢ БАСҚА ДА ЕРЕКШЕЛІКТЕРІ МЕН ҚАСИЕТТЕРІ




	Жылқының ең түпкі атасы – 60 миллионнан аса жыл бұрын пайда болған тұяқтары төрт саусақты гиракотерия. Оның бойы небәрі – 14 сантиметр, ал салмағы бар болғаны – 5 кг тартқан.

	***

	Жылқы біздің дәуірімізге дейінгі жылдарда, Таяу Шығыс пен Қиыр Шығыста қолға үйретілген көрінеді. Жылқының жер бетінде қазір бір жүз алпыстай түрі бар. Ең таза тұқымды жылқы – араб жылқысы. Қамбар ата тұқымы 25-30 жылдай өмір сүреді.

	***

	Жылқының басқа малдардан ерекшелігі – мінсең қанат, ішсең шарап, жесең бал, жеге қойсаң нағыз қол, ауырсаң ем, жалғыз жүрсең сенімді серікке тең.

	***

	Аттың оң жақ бүйіріндегі қабырғаларының саны сол жақ бүйіріндегі қабырға санынан артық болады. Егерде аттың екі жақ бүйіріндегі қабырғалардың саны бірдей яғни, тең болса, ол нағыз шашасына шаң жұқпас, ешқандай қылқұйрық тұқымын алға оздырмас, нағыз сәйгүлік болғаны. Атпен жұмыс істеген әркімнің де осы бір ерекшелік ойында болса, ұтылмақ емес.

	***

	Жылқының сүйектері адамдікінен 18 сүйекке көп екен.

	Жылқы адамның көңіл-күйін дауыс ырғағына қарап, ажырата алады екен.

	***

	Жылқылардың түнде, қараңғыда көру қабілеті адамдарға қарағанда жақсы дамығанымен, түсті ажырату деңгейі өте төмен. Олар барлық көзіне көрінген нәрсені көк, жасыл түсте, көбіне, сұр түсте ғана көреді екен.

	***

	Жылқының көздері қырын орналасқандықтан, оларға алыстан көру мүмкіндігін береді. Бұл ерекшелік жылқыларға төніп келе жатқан қауіпті тез сезуге көп көмегін тигізеді. Алайда, мұның да кемшілік жақтары бар. Мәселен, жылқы малы тура алдындағы нәрсені көре алмайды. Сондай-ақ, жылқылар бір мезгілде екі бейнені көретін болса, адамдар секілді біріктіріп, толық қорыта алмайды.

	***

	Жылқының иіс сезгіштік қабілетінің кереметтігі сонша, үстіндегі адамның қобалжуын тез аңғарып, масаң болған жағдайын да бірден сезіп қояды екен. Сонымен қатар, қанның иісіне шыдай алмай, аласұрып кететіні де бар.

	***

	Жылқы малы өзіне қастандық ойлағандардың ниетін тез танып қояды екен. Қаскүнемдер өз қара ниеттерін жүзеге асырып үлгіргенше, болаттай тұяқтарын немесе, орып түсер орақ тістерін іске қосып та үлгеретін көрінеді.

	***

	Жылқылар өзара дене қимылы арқылы сөйлесіп, түсінісе алады. Үйірге хабарды оқыранып, кісінеп, шұрқырап, ышқына кісіней оқырану сияқты дыбыстарды шығару арқылы беріп отырады.

	***

	Әр айғыр әдетте өз үйірімен жүреді. Күшті, сұсты айғыр басқа айғырды өз үйіріне жолатпай, қорғайды. Өзінен туған құлынды байтал болғанда, асыл- тектілігінің жоғарылығынан, үйірінде жүргізбей шеттетіп, тістелеп, теуіп, басқа жаққа қуып шығарып жібереді. Үйірінен қуылған байталды басқа айғыр үйіріне қосып алады.

	***

	Жылқы өзін суреттен танып, басын шұлғиды.

	***

	Жылқының адамды емдеп, аурудан арылуына да септігін тигізер қасиеті бар. Жылқы баяу музыканы, сазды әуенді өте жақсы көреді. Ал рок сияқты тым дөрекі, өте қатты шығып аласұрған дыбысты музыканы естіген жағдайда, тынышсызданып, ол да қатты аласұрып кетеді.

	***

	Өз иесіне адал қызмет ететін бұл жануар, кез-келген қиын жағдайда иесін құтқаруға дайын тұрады. Небір қиын апат арасынан да алып шыға алады.

	***

	Жылқының жабулы тұрған есіктің ілгегін өзі ағытып, қорадағы малдарды, сыртқа шығарып жібере алатын да қабілеті бар.

	***

	Атқа мініп, серуендеу – адамға оң әсер беріп, жүйке жүйесінің реттеліп, күйзелісінің жойылуына себі тиеді.

	***

	Ғалымдардың анықтауы бойынша, жануарлардың арасында естілігі жағынан жылқы малы иттен де асып, бесінші орында тұрады екен. Қандай жағдайда болмасын, есті жылқы адамның көңіл-күйі мен іс-қимылына қарап, әрекет ете алатындығын дәлелдеу қиын емес.

	***

	Жылқының бітімі бөлек, өте сезімтал. Дәм сезу, түйсіну, есту, иіс сезу және көру қабілеті сияқты бес сезім мүшесі жақсы дамыған. Бие құлындағанда құлынының иісін тұшынып та үлгереді. Құлынын түгінен, сыңғырлаған үнінен, демінен, жүрек дүрсілінен таниды. Тұяғының тықырын да айыра алады. Осы сезімталдығы болар, биеге басқа құлынды тели алмайсың. Бөтен құлынды бауырына алмайды.

	***

	Жылқылардың тағы бір ерекшелігі – олар мысық, ит сияқты үй жануарларымен де иіскелей келіп, ерінін жыбырлата үйкелеп, тез тіл табысып, достасып кете алады.

	***

	Жылқы бағып, баптайтын, жалпы жылқыға жақын болған адамдардың қант диабеті ауруына шалдығуы өте сирек болатындығы ғылыми жолда дәлелденген.

	***

	Жылқының жанында көп жүрген адам өзіне-өзі сенімді, ішкі қорқыныш пен уайымнан арылады.

	***

	Жылқы бір айға дейін түрегеліп тұра береді. Оларға тәулігіне 4 сағаттық ұйқы жеткілікті болады.

	Таза ауада атпен серуендеу, аңға бару, атпен қыдырыстау адамның бұлшық еттерін ширатып, қан айналымын түзеп, дене тұлғасын тіктеп, көңіл-күйін көтеріп, денсаулығын нығайтады.

	***

	Үйірге қосылған айғырлар, құлындаған биені сыртқы жаулардан үнемі қорғаштап жүреді. Үйірін ит-құсқа бермейді.

	***

	Кейбір табындарда айғыр жоқ кезде, үйірді мама биелер де бастап жүре алады.

	***

	Жылқының жершілдігі сонша, буаз бие өрісін басқа жерге ауыстырып барып құлындағанның өзінде, одан туған құлын, биенің бұрынғы өрісін, жерін айыра алады екен.

	***

	Сергек күйлі жылқы құлағын қайшылап тұрады.

	***

	Жылқы тісі, денсаулығы мен жасын анықтайтын басты белгі.

	***

	Жылқының үстіңгі және астыңғы жақ сүйектерінде алтыдан күрек тістері болады.

	***

	Құлынның сүт тістері 6 айға дейін шығып бітіп, 2,5-5 жыл ішінде сүт тістері тұрақты тістермен алмасады. 6 жаста төменгі жақ сүйегіндегі ортаңғы екі күрек тістің ұштарындағы ойыс қажалып тегістеледі. 7 жаста – ортаңғы төрт тістің, 8 жаста – барлық алты тістің ойыстары тегіс жойылады. 9 жаста – жоғарғы жақ сүйегіндегі жұлқарлар, 10 жаста – ортадағы төрт тіс, 11 жаста – жоғарғы жақтағы барлық алты күрек тіс қажалып тегістеледі. 15 жаста күрек тістердің өткір ұшы – шеңбер, ал кәрі жылқыларда үшбұрыш пішінге еніп өзгереді.





ЕШКІ КӨЗІНІҢ ЕРЕКШЕЛІКТЕРІ




	Ешкі – аша тұяқты, күйіс малы. Оның түбіті, жүні, терісі, еті мен сүті өте пайдалы. Сүтінің сапасы ана сүтіне жақын. Терісінен сафиян, шевро сияқты былғары жасайды.

	Ешкінің бір ерекшелігі – үйілген үйінді, шөп-шалам, қараусыз үй көрсе оған шықпай, тал-дарақты кемірмей тынбайды. Оның көзі де ерекше. Көз қарашығы көлденеңінен жатқан ойылған жерге ұқсаған. Кеңейген кезде төртбұрышты пішінге енеді. Бұл ерекшелік ешкіге басын бұрмастан-ақ, айналасын 340 градус көлемінде көре беруге мүмкіндік береді. Ал біз адамдар, басымызды бұрмай тұрып, тек 160-180 градус аралығын ғана көре алады екенбіз.

	Ешкі жаратылысының тағы бір ерекшелігі – күндізгі күн сәулесі шапақ шашып тұрғанда көз қарашығы, күн сәулесі- жарықтан қорғану үшін жіңішкеріп кетеді. Ал, түнге қарай көзі кеңейіп, қарашығы төрт бұрышты пішінге енеді. Көз қарашығы төртбұрышты болып келу ешкілерден басқа, өріске жайылатын аша тұяқты жануарлардың көпшілігіне тән. Қарашығының ерекше болып жаратылуы оларға түнде жақсы көруге мүмкіндік береді. Сол ерекшілігінің арқасында олар, қараңғыда жақсы жол тауып, артқы жағынан келетін жыртқыштар шабуылы сияқты басқа да қауіп-қатерді тез көріп, сақтанып отырады.

	Көз қарашығы төртбұрыштының бірі – су жәндігі сегізаяқ.





МЫСЫҚТЫҢ ЕРЕКШЕЛІКТЕРІ




	Мысықтың көру, есіту органдары жақсы дамыған. Көздері бір бағытқа бағытталған, кәдімгідей үлкен. Оның басты органы – көзі. Кеңістіктегі болып жатқан қажеттіліктің бәрін көзі арқылы алады. Мысықтың қос көзі де бір нүктеге шоғырланатындықтан көру қабілеті өте жоғары. Заттың қандай қашықтықта тұрғандығын да жете аңғарады. Бірақ, өзі ойнап, шұқылап, тартқылап, жалыққан соң жеп тынатын тышқан сияқты қимылда болғандарды анық ажыратқанымен, қимылсыз тұрған заттарды аңғарып, ажырату қабілеті төмен. Көздері томпақтау, 187 градус аралықты қамтиды. Бұл, иттің көру аумағынан екі есе кең екен.

	Мысықтар қырын қарап отырып та, айналасын көре береді. Бірақ, адамдарға қарағанда түсті нашарлау ажыратады. Ал заттың көлемін өте жақсы қалыпта қабылдайды. Көру қабілеті адамнан алты еседей күшті. Таныс адамын жүз метрден анық ажыратып, «мияулап» белгі бере алады.

	Мысықтың көз қарашығы әр ортаға қарай түрлі кейіпке келіп, түрленіп, өзгеріп тұрады. Жай жарық кезде тік-дөңесті болып келсе, тым ашық жарықта кішірейеді. Ал қараңғыда дөңгелене мол ашылып тұрады.

	Жарықсезгіш торкөздерде, жарықты шағылыстыратын жасушалар бар. Жарық азда жасушалар жарықты қайтара шағылыстырып, оның сезімділігін екі есеге арттырады. Сондықтан да, мысықтың көздері қараңғылықта жақсы көре алады. Көздері қараңғыда жанып, кіші заттарды нысанаға алып, жемдік тышқанын көбінде түнде аулайды.

	Мысық түстерді тек сұр ретінде көрсе де, өте жақсы көреді. Оның тағы бір ерекшелігі – тәтті мен шекердің дәмін сезе алмауы.

	Мысықтың алдыңғы аяқтарында бес-бестен, артқы аяқтарында төрттен, бары 18 саусақ. Алдыңғы бас бармақтары тырнақсыз. Қалғаны тырнақты. Тағы бір ерекшелігі – көк көзді ақ мысықтың құлағы естімейді. Көзі сарылары ести береді. Бір көзі ғана көгілдірінің, бір құлағы саңырау.

	Мысық, назар аударту үшін мияулайды. Мысықтың энергетикасы адамдікіне жақын.Ол адамның қуат тепе-теңдігін қалпына келтіруде таптырмас құрал. Адамның биологиялық өрісімен сәйкестігінен мысық, адамдағы жайсыздықтарды жақсы сезінеді. Оның адамның ауыратын жеріне барып сүйкеніп, жатып алатын да ерекшеліктері бар. Жататын жерін табанымен басып, байқап, жату керек деп тапқан жағдайда сол жерге жатады. Адамның ауырып, ширығып тұрғанын, жүрек талмасына ұшырау жайын да сезіп, сүйкеніп тынышсызданады. Олар жабыққанға серік, науқастың жүрек жұмысын жақсартып, буын, бас ауруларын жойып, жарақат жазылуын тездетеді, ішкі қабынуларды басады.

	Мысық пырылдағанда адам тыныштанып, өзін жайлы сезіне бастайды. Демалып жатқанда мысық келіп пырылдай бастаса, оны қуып жібермей, бойыңыздағы құбылысқа мән берген дұрыс. Әсіресе, мәулен мен жас мысық адам психикасына жайлы әсер етіп, тыныштандырып, көңіл-күйді көтеріп, күйзеліп, ширығу кезінде пайдасы тиеді.

	Мысық бүйрек жетіспеушілігін, төмен қан қысымын, созылмалы шаршаңқылықты емдейді. Ем жүргізгенде, оның басын сол жағыңнан, ал құйрығын оң жағыңнан келтіру керек. Ал гипертония, остеохондроз, инсульт, инфаркт кезінде мысықты керісінше келтіріп жатқызады.

	Олар әрқалай әсер етеді. Мысалы, жүні ұзын сібір, ангор, парсы, норвег мысықтары психотерапиялық, неврапотологиялық бағытта шипалы. Ұйқысыздық, ашушаңдық, және депрессияға ем. Парсы мысығы бұлардан басқа, буын аурулары мен остеохондрозды емдейді.

	Қысқа жүнді, жүнсіз сфинкс, сиам, ориенталь, абисминия, тонкин, мысырлық мау асқазан-ішек, несеп-жыныс жолдары ауруларына шипалы.

	Британ, картезиан, шотланд, пұлыш матаға ұқсас орыстың көгілдір, бенгал мысықтары кардиологиялық ауруларға шипа екен.

	Қара түстілері жайсыз қуаттан арылтса, ақ түстілері жағымды қуатпен толықтырады, ал сары түстілері адамға оңды қуат сыйлайды.

	Мысықтың адамға үйірсектегенінің ғана шипасы тиеді. Емі тиетін аурулар түрі: ревматизм, миокард инфаркті, асқазан жарасы, гастрит, бронхит, өкпе қабыну, тұмау, невроз, жүйке ширығуы сияқтылар.

	Оны қанша биіктен тастағанмен, төрт аяғымен жер тіреп түседі.





МАЛ ОТТАРЫ




	Халқымызда жердің көгін буын санымен есептеп, малға өз ретімен пайдаланып отырған. От атаулы былай бөлінеді:

	Бір-үш буын – балауса көк шөп. Бұған көктемде ерте көктейтін раң сияқты тақыр оты жатады. Жаз жайлауға көшкенге дейін төрт түліктің барлық түрі осы тақыр отымен көректенеді. Бұл көктер ұлы шілдеде күйіп, жоқ болады.

	Бес-жеті буын – жайлаудың шүйгіні, көк от. Олар – мал сүйсініп жейтін «жаз отын» дейтін, көк балауса шалғын шөптері.

	Жеті-сегіз буын – күздің қара оты. Қара отқа жусан, көкпек, кекіре, мия, сораң, итсигек сиятылар жатады. Қара от өте ащы болғандықтан мал жаз айларында онша жемейді. Өте қуатты мал семіртетін шөптің дәні басына жиналады. Қара оттың қуаты күз ортасына қарай енеді. Бұлар қыста таптырмас азыққа айналады. Бұларға жеке тоқталсақ:

	Жусан – бір жылдық, екі жылдық немесе көп жылдық шөптесін өсімдіктер не шала бұта. Көбінесе түптеніп өседі. Көп жылдық сабақтары тұқым бермейді. Бір жылдық сабақтарының ұшында сыпырғы тәрізді гүл шоғы бар. Жусан еліміздің дала, шөл, шөлейт аймақтарында өседі. Сор, сортаң жерлерде өсетін қара жусанды жеген қой мен ешкі, далалық жердегі наржусанды, тамыржусанды жеген майда мал мен жылқы жақсы семіреді.

	Көкпек – жапырағы сопақша келген, сұрғылт қоңыр қабықты, жазық далада, тау бауырында, сортаң топырақты жерлерде өседі. Оны күз кезінде түйе жақсы жейді.

	Мия – өте ащы, көп жапырақты, хош иісті дәрілік шөп. Мұның «қызыл мия», «ақ мия» деген екі түрі бар. Қызыл мия майдың орта шенінде көктеп, қыркүйектің екінші жартысында піседі. Мия дәні сабағында сақталып, малға жем болады. Ал қызыл мия суық күз бен қыс оты. Оны жеген мал семіреді.

	Итсигек – өте ащы дәрілік шөп. Наурыздың соңында көктеп, қазан ұрғанша көгеріп тұрады. Өте ащы болғандықтан күздің ақ жаңбыры мен қыс суығы ұрып, қар суына шайылған соң ғана малдың жеуіне жарайды. Боранды қыста оны мал аздап қаужаса, малды жұтатпайды.

	Тоғыз-он екі буын – ащы бұталы баялыш, дүзген, құм отына жататын – кеурек, шағыр жусан, қалың түкті, бытыраңқы бұтақты, ұшы мұқыл, жіңішке жапырақты күйреуік, таспа тәрізді жапырағы қондырмалы, құмды жерлерде өсетін құмаршық өсімдіктері жатады. Күз-қыс мезгілінде төрт түліктің, әсіресе түйе мен қойдың ашырқанып жейтін өсімдіктері.

	Қыс оты – қопаның қалың нуы, сазды, сулы жерлерде өсетін қамыс, құрақ, ойдың қара сорасы жатады.

	Мысалы, бір жеті қара жусанға жайған қойдың денесіне ақ май жиналса, бір жеті изенді жерге жайылған қойдың еті қаракесектенеді. Осылай әр түрлі жер отына қарай алма-кезек ауыстырып жаюдан, малдың ет қабаты да жеген шөбіне қарай өзгеріп, семіретін болады.

	Аяқты малдың өрісі де өзгеше. Боз от – бетеге, бидайық, қоңырбас, ебелек, изен сияқты шабындық шөптер жылқының сүйсініп жайылып жейтін шөптері.

	Қара от, жусанды жайылым, тастаққа, ши түбіне көрінер-көрінбес болып шығатын өте құнарлы шөп тарлау, аласа келген қыр шөбі – итқонақ, реңі жасылкөк, хош иісті, гүлдері ұсақ, қызғылт не айқын қызғылт, қалқанша, шашақ тәрізді гүл шоғынан тұратын, құрамында эфир майы, илік заттар мен аскорбин қышқылы бар дәрілік шөп – киікоты қойдың нағыз қорегі.

	Күйреуікті қой қазан ұрып, жаңбыр суына жуылған соң ғана жейді.

	Құртқашаш – өте қуатты құмды жерлерде өсетін, жатаған тамыр сабақты, жапырағы таспа тәрізді шөп. Сәуірдің ортасынан бастап көктеп, жаз ортасында гүлдейді. Қазан ұрғаннан кейін ғана малға жеуге келеді. Құртқашаш жеген қойдың күйі тез көтеріліп, қыс бойы қоңын бермейді.

	Сортаң, жантақты-көкпекті өңір түйеге құт. Түйенің қорегі жайында арнайы тақырып беріп, бұдан бұрынырақта әдейі, жан-жақты тоқталғанбыз...

	Жасық от – сазды жерде өсетін, жапырағы ұзын, жіңішке, сырты түкті құмай, жапырағы қандауыр пішінді, гүл шоғы масаққа тонтанған мысыққұйрық, шым секілді судың бойында өсетін шөптерді сиыр малы ұнатып жейді. Содан да, халық арасында «өлеңді жерде өгіз семірер» деген сөз қалған.

	Дәрілік аласа шөп – кеуректі төрт түліктің бәрі бірдей сүйіп жей береді.

	Ал улы шөптерге ужапырақ, уқорғасын, ушайыр, усойқы, утаспа, ужуа, усасыр, убидайық, убалдырған, құлынембес, домалатпа, ойраншөп, жындышөп, әлекшөп, сарғалдақ, шырмауық, кекіре, көкнәр, меңдуана, ошаған, итсигек, сабынкөк, итқонақ, қырлышөп сияқтылар жатады.





АҢ – ҚҰСТАРДЫҢ АТАЛЫҚТАРЫ МЕН АНАЛЫҚТАРЫНЫҢ ЖӘНЕ ОЛАРДЫҢ ТӨЛДЕРІНІҢ АТАУЫН БІЛГЕНІҢ ДЕ АРТЫҚ ЕМЕС




	Аталықтардың атаулары:

	Бұланның бұқасы – қандағай.

	Бөкеннің бұқасы – андағай.

	Бұғының, бұқасы – сұғын.

	Бұғының танасы – пәйке.

	Арыстанның еркегі – арлан, ызақор.

	Мықтысы – абдан .

	Қасқыр – бөрінің еркегі – арлан, бірішек, көкжал, көкшұлан.

	Шүйебөрінің еркегі – қабылан.

	Қасқырдың көсемі, бастаушысы – абадан.

	Аюдың еркегі – мақат, сіті, істі, мәнжу.

	Жабайы түйенің атауы – қаптағай.

	Құланның, есектің айғыры – әңгі.

	Жабайы есек – домбай.

	Құмай тазы – құбарлан.

	Иттің еркегі – төбет, бәйтөбет, сырттан.

	Арқардың қошқары – құлжа.

	Жалпы киік тумасы – құралай.

	Жабайы ешкінің еркегі – таутеке.

	Ақбөкен – киіктің еркегі - теке.

	Киіктің бір жасар текесі – қорықпас.

	Киіктің кәрі текесі – құлтеке (қумүйіз).

	Ешкінің екі жастан асқан еркегі – теке.

	Доңыздың еркегі – қабан, теріс езу.

	Борсықтың еркегі – борақ.

	Мысықтың еркегі – күбік.

	Бүркіттің еркегі – шәулі.

	Үйректің еркегі – кежек.

	Тауықтың еркегі – әтеш, қораз.

	Аққудың, дуадақтың қоразы – саһар, саһау.



	Аналықтардың атаулары:

	Барыстың ұрғашысы – таутан.

	Арыстанның ұрғашысы – қаншыр.

	Аюдың ұрғашысы – кірекей.

	Пілдің ұрғашысы – мауыр.

	Бұғының ұрғашысы – марал.

	Маралдың тайыншасы – пәйкел.

	Еліктің ұрғашысы – сөге.

	Есектің ұрғашысы – мәші, меде

	Қасқырдың қаншығы – өлекшін, құртқа, шұлан сияқты үш атаумен атала береді.

	Шүйебөрінің ұрғашысы – қаншық.

	Жолбарыстың ұрғашысы – өлекшін, таутан.

	Қарақұйрықтың ұрғашысы – торапай.

	Шошқаның ұрғашысы – көшіл, мегежін.

	Түлкінің қаншығы – қанжыр.

	Сілеусіннің ұрғашысы – ілбиін.

	Ұрғашы мысық – мырсын.

	Ит тұқымдас хайуандардың ұрғашылары – қаншық.

	Тауешкінің шыбышы – жусақ.

	Ақбөкен – киіктің ұрғашысы – ешкі.

	Толықсыған құнажын – ақтамақ атанған.

	Ұрғашы бүркіт – ұябасар.

	Үйректің ұрғашысы – мекиен, бершін.

	Тауықтың ұрғашысы – мекиен.

	Жыланның ұрғашысы – мәлике.



	Төлдерінің атаулары:

	Арыстанның күшігі – абадан, теңбілше.

	Аюдың баласы – қонжық.

	Арқардың төлі, қозысы – қозықа, қоды.

	Барыс пен қабыланның күшігі – алан.

	Жолбарыстың күшігі – теңбілше, сарымақ, шөнжік, мәулен.

	Иттің күшігі – күшік, итақай.

	Үйіне жетпеген күшік – арсалаң.

	Кішкене шәуілдек ит – итаршы.

	Құланның төлі – қодық, көдек.

	Есек пен қашырдың төлі – қодық, тахай, күре, көдек.

	Тай есек – тайқар.

	Жас еркек есек – әздек.

	Жабайы есек – домбайдың қодығы – күрә.

	Маралдың, бұланның төлі – қодыға.

	Шошқаның төлі – торай.

	Бұғының төлі – бұғышақ, бұзау.

	Бұғының тайыншасы – пәйкел.

	Бұғының танасы – пәйке.

	Бұланның төлі – бұзау.

	Бұлғынның (соболь) төлі, кістің төлі - балакіс.

	Еліктің бұзауы – еңлік.

	Еліктің лағы – құралай.

	Ақбөкен – киіктің төлі – құралай.

	Бір жасқа дейінгі бұзау – баспақ, торпақ.

	Қасқырдың қарақұлақтанған күшігі – бөлтірік.

	Мықты, қайратты жас қасқыр – көксерек.

	Шүйебөрінің күшігі – күшік.

	Түлкінің күшігі – жаутаң, жәутік, мыршай, мыршық шираған кезіндегі атауы қарақұлақ.

	Борсықтың төлі – әзборақ, бодық.

	Сілеусіннің күшігі – інсін.

	Құндыздың күшігі – құнай.

	Тюленнің күшігі – боздақ.

	Итбалықтың күшігі – ақкүшік, боздақ.

	Мысықтың баласы – мәулен, марғау, безек, соқыр деген де атауы бар.

	Қоянның баласы – көжек.

	Суырдың күшігі – мөндін.

	Жыланның баласы – жіптей.

	Аққудың балапаны – жүні жаңа жетілгені – ақүрпек, төрт жасқа дейінгісі – көгілдір.

	Қаздың, үйректің топшысы бекімеген балапандары – мамыр.

	Бүркіттің балапаны – ақүрпек.

	Тауықтың балапаны – шөже, шибі.





ҚҰС АТАУЛАРЫ ЖӘНЕ КЕЙБІРІНІҢ ЕРЕКШЕЛІКТЕРІ




	Біз құс төресі деп білетін, үйрек тұқымдасына жататын аса көркем құс – аққудың сұңқылдақ аққу, сыбырлақ аққу, қарақу, кішкентай тундра аққуы сияқты түрлері бар.

	Сұңғақ мойын атанған аққудың жанама аттары: қу, ақ шандоз. Бұрынғылардан: «Аққумен жолдас болсаң, тәнің пәк болар» деген де сөз қалған. Бұдан шын мәнінде, аққудың киелі құс екендігін аңғаруға болады.

	Әупілдектің атаулары – оқпан, көлбұқа, орысша - выпь.

	Байғыздың атаулары – байғұс, түн сұлуы, апасыз жетім бала, адасқан жолаушы, орысша – сыч.

	Балықшы құстың атаулары – зымыран, тұйғын.

	Дуадақ атауы – (джек) тоқтыбалақ, қозыбалақ, жорға дуадақ (дрофа), безгелдек, шөл тауығы.

	Құрдың аттары – саңырау құр, саусылдақ, сақау құр, қызыл көз, меңіреу құр болып келеді.

	Үй әтеші – қораз.

	Жабайы тауық – банкив тауығы Күркетауық – түйетауық.

	Ұлар құстың атауына тұрып жатқан мекенін қосып айтып, алатау ұлары, қырым ұлары болып кете береді.

	Құтан – мойыны құлқын атанған ләйлек, көкқұтан, аққұтан.

	Тырна – қылдырық ұзын мойынды жыл құсы. Ақбас тырна.

	Қаз – қоңыр қаз, қызылқаз, сарыала қаз, қараша қаз, қара қаз, қоқиқаз, ала (итала) қаз, қутұмсық.

	Қарғалар – қара және ала қарға, ұзақ, көк қарға, таған, құзғын қарға, ақ тұмсық қарға, шауқара.

	Жабайы үйректер – дарқоңыр, мисақ, сұқсыр, бұла, тұрпан, ақбас үйрек (савка), сүңгуір үйрек, самүйрек, шіңкілдек, бізқұйрық.

	Шүрегей – кіші шүрегей, шыртылдауық көгілдір қанатты шүрегей, қырқылдауық шүрегей, сұршүрегей, мәрмәр шүрегей.

	Сұр түсті сүңгуір үйрек – кегер.

	Үйректің ең ұшқыры – бұлүйрек.

	Шағала – өгізшағала, түйе шағала, ақ, боз, қара шағалалар.

	Бөдене – бытпылдық, бүлдіршін.

	Бұлдырық – қарабауыр бұлдырық.

	Қараторғай – сайрауық, қарасайрауық.

	Торғайлар – суық торғай, молда торғай, көң торғай, жау торғай, шөже торғай, қоңыр торғай, қамыс торғай, мақтан торғай, мысық торғай, сары, сарықас торғай, шырша торғай, тақтақ, шақшақай, бозторғай, ақ қанат бозторғай, қырқылдақ торғай, пайыз, наурызек, түрлі шымшықтар.

	Сұңқар – (сокол) қылдырық, нағыз алғыр қыран құс.

	Абаз – сұңқардың текті, алғыры.

	Бөктергі – (пустельга) бұл да сұңқар тұқымдас.

	Ителгі – (балобан) кішкене сары шұбар қыран құс.

	Пәрім – ителгі тобына жататын қыран құс.

	Қаршыға – тұнжыр және қара қаршыға.

	Қырғи – мырза, құл тұйғындар – қаршығаның бір түрлері.

	Қырандар тобы: лашын, сақалтай, тұрымтай, жағалтай, бидайық, қозықұмай, күшіген, сарбалақ, құладын, бұқатана.

	Самұрық – мифологияда бүркіттің ең зоры, құстардың патшасы.

	Тоқылдақтар: қара тоқылдақ, үлкен ала тоқылдақ, кіші ала тоқылдақ, жасыл тоқылдақ, үш саусақты тоқылдақ.

	Әнші бұлбұлдың түрлері: кәдімгі шығыс бұлбұлы, зортұмсық оңтүстік бұлбұлы. Сандуғаш атауын да алған.

	Кептер – көгершін. Сондай – ақ, тау ормандарындағы кептерді сақау кептер және тұртұр деп атайды.

	Құмай қыран құсы – сақалтай, сақалды, бородач, қозықұмай, қозыжегіш, сақалдақ.

	Көксіл – ол алғыр, қажымас қайсар қыран. Ал күшігеніміз – ол тазқара.

	Құрқылтай (колибри) – кәдімгі құрқылтай, қамыс құрқылтайы, қарабас құрқылтай, тоқымашы деген де жанама атауы бар.

	Бүркіттерге және олардың ерекшеліктеріне арнайы тоқталған дұрыс болар деп есептейміз:

	Туып өскен мекеніне қарай бүркітке тау құсы, құз құсы, ой құсы деп ат берілген. Бітімі кесек, кеуделі болып келсе, ол құз құсы болғаны. Ал денесі шағын, ықшамды, жинақы бітімді ол – ой құсы. Ой құсының екі иығындағы ақ теңбіліне қарап, ақсеңгір деп әспеттеген. Бүркіттердің сипатына қарап мұзбалақ, төртперен, төртсары деп те атайды. Ұрғашы бүркіттің тұрқы 110 сантиметрдің айналасында алғыр болғандықтан қыран десе, еркек бүркіттің денесі шағын – тұрқы 80 сантиметрдей, қуаты әлсіз, нашарлау келгендіктен шәулі немесе саршадеп те атайды.

	Бүркіттің мекені мен бітіміне қарай атаулары көп. Мысылы: даламан – ақиық, алғыр тұқымды, аққұйрықты субүркіт, кезқұйрықты субүркіт, бақалтақ қыран, садақсан, жер атын қосып қаракер, қанды көз, сары құс, ақ балапан, аққанат, ақбұршақ, бақабас, бұқатана, барқын, қандыбалақ, қырансары, құлашкер, кершолақ, тақыр тірнек, мартулы қыран, ішжарғыш, кәрішөгел, шегір паян, көк сарша, ұзын шуда, құртырнақ, шырғашыл, жөлер ...т.б. болып кете береді.

	Биік құздарға ұя салған бүркіттің балапаны қаракер, көксұрлы болып келсе, бетбақты жердің балапаны қызыл жирен болады екен.

	Бүркіттерді өскен өлкелеріне қарап Оралдың мұзбалағы, Алтайдың ақиығы, шөгелдер деп атаған.

	Орал мұзбалағы қылаң түсті, басы қара қоңыр, иық жүндері сырт қарағанда ақтеңбіл, бауыры керітарлан, балақ жүндері кершұбар, қанат асты қарасы аз, қоңыр аңнан қаймықпайтын қайратты келеді.

	Алтайдың ақиығы – балақ, бауыр жүндері қоңыр қаратарлан, өте ірі, қарулы қыран. Олардың шұбар төс, ақ білек, мұзбалақ түрлері бар.

	Шөгелдер екі түрлі. Өте қуатты. Олар: мұзбалақ және шашақты шөгел. Мұзбалақ шөгелдің балақ жүні шудаланып, саусағына түседі. Шашақты шөгелдің шүйдесі шығыңқы, саусақты, тарғыл тырнақты.

	Академик Әлкей Марғұлан бүркітті мекендеріне қарай 12 түрге бөліпті.

	Олар:

	Орал мен батыс Сібірде болатын – Қазықтының қарагері. Сарысу мен Шудың таулы жерлерінде Қаратауды мекендейтін бүркіттер – құмның қызыл көзі. Тағы осылар сияқты – желектінің жирен тұяғы, қарағайдың қоңырлысы, есбалақтың есерсоғы, орманды жерде болатын – өлтірмей бермес Өтеген, таулы, қайыңды жердің – Ертістің сарышолағы, өте көнбіс келетін – несібелі байғасқа, биіктен шолатын нағыз қыран – қарашегір, бап таңдайтын шапшаң – сарықұс, шөгел тұқымдас – сарышегір, дересіннің тұяғы.

	Жұмыртқадан жарып шыққан бүркіт балапаны – ақүрпек.

	Қанат-қауырсыны шыққан кездегі атауы – темірқанат.

	Жүндері қошқылдана бастаған кезде – қарақанат дейді.

	Бір жасар бүркіт – балапан құс.

	Екінші жасқа аяқ басқанда – тірнек дейді.

	Үш жаста – тастүлек әрі қантүбіт атаған.

	Төрт жасқа толғанға дейін бұл жаста құйрығы мен қанатының астында ағы болады.

	Төрт жасары – тастүлек анабүркіт аталады.

	Бес жасар бүркіт – мұзбалақ. Бұл жаста құйрығы мен қанатының астындағы ақтар жоғалып байқалмайды.

	Алты жасар бүркіт – көктүбіт аталған.

	Жеті жасар бүркіт – қана немесе құмтүлек деген атау алған.

	Сегіз жасары – жаңа әрі қутүлек атанған.

	Тоғыз жасар бүркіт – майтүбіт (сүмтүлек, қоңыртүлек).

	Он жасында – барқын (кәрі түлек) атанған.

	Он бір жасар бүркіт – баршын (ақтүлек) кәрі бүркітке жатады.

	Он екі жасар бүркіт – шөгел (ақыр түлек) деген аттар алған.

	Бап таңдамайтын бүркітті нағыз қыран десе, баулуға оңайлықпен көнбейтін, тез үйірлеспейтін, сылап-сипағанды жақтырмайтын бүркітті мінезді қыңыр, шәркез бүркіт деген.

	Іс-әрекеттеріне қарап бүркітті батыр құс, қу құс деп бөледі. Батыр құс аңғал, албырт, қомағай, жүректі, күшті, аңға өршеленсе, қу құс адамға тез үйір болмайды, аң алғанда көп алыса қоймайды екен. Қу бүркіттің жүні жіңішке, сырты жылтыр қара, тұяғы иір, жылан бас, су көз келеді. Бұлар күшті аңдарға түспейді, қаршыға, сұңқар қатарлы құстардың жемін тартып жеуге әуес болғандықтан мырза құс атанған. Сондықтан да қу бүркіт – мырза құс күйшіл болатын көрінеді.

	Бүркіт есейген сайын табиғи ақшылдарынан басқасы түр-түсін өзгертіп отырады. Ақшыл құстардың жемсау арасы, екі жақ қаптал жүндері қызғылт сары түске айналады. Әрі құйрық түбінің үстіңгі жапырақ жүндері мен балақ шудалары, санындағы ақ бұршақ жүндер қызғылт сары түске өзгереді. Мұндай түске өзгерген бүркітке құсбегілер қандыбалақ деп ат қойған.

	Ал кеңсірігі, саусақ салалары түлеген сайын тотияйындай көкшілденген бүркітті – көк аяқтанған, көк тұмсықтанған бүркіт деген.

	Есейгенде құйрық шалғыдағы ағы тарландай бастаған бүркітті – тарлан бүркіт деген. Тарлан бүркіт алымыр қыран келеді.

	Балапан бүркіттің құйрық ұшы екі елідей қара болып, жоғары жағы ақ болады. Сол ақ жолақтың екі жағында шашыранды қара ноқаттар кездесіп тұрса, ол бүркіт – қара тарлан, ноқат жоқ болса, жай тарлан атайды. Ондай бүркіт жақсы қыран бола алмайды. Шашыранды ноқаттар қызғылтым, жүні ұзын әрі толық болса, бұл – нағыз тарлан болғаны. Мұндай бүркіт нағыз қыран болады.

	Үлкейіп марқаланған бүркіттің балақ жүні төмендеу бітсе, ол – жолды құс болғаны.

	Жіліншік жүні жоғары жағына біткен болса, ол – сидам сирақты жолсыз құс болғаны.

	Балақ жүні қалың, саусақтарының арасында төгіліп тұрған бүркіт ол – қыран бүркіт – аңшағар болғаны. Мұндай бүркіттің толарсақ сүйегінің басы жуан, жіліншік жағы сүйірлеу болып бітеді. Егер жіліншік сүйектерінің бас-аяғы бірдей болған жағдайда, мұндай бүркіт желмен ұшатын шабан, бапшыл болғаны.





ХАЙУАНАТТАР ЖАЙЛЫ ҚЫЗЫҒАРЛЫҚ ДЕРЕКТЕРГЕ ТОҚТАЛАЙЫҚ




	Ең кішкентай құрқылтайдан (колибри) бастап, алып пілге дейінгі жануарлардың барлығы, бір сөзбен жануарлар дүниесі – фауна деп аталады.

	***

	Пингвин – денесі жылтыр, тайғанақ, су астында ескек тәрізді қанаттарының арқасында, сағатына 25 км жылдамдықпен жүзе алатын, дүниедегі ұша алмайтын жалғыз құс. Ұяларын жерге салады. Жұмыртқасын көбіне жарғақты табанының үстіне қойып шайқайды екен. Терісі үш қабат екен де, алғашқы қабаты қабыршықты қауырсын болса, екіншісі – ауа қабаты, үшінші қабаты май екен. Осы қабаттардың арқасында, 50 градус суықтықта да тоңбастан тіршілік ете береді. Қанша уақыт өтсе де, мұзда аяқтары тоңбайды.

	***

	Еңкеймей,тікесінен тік тұрып жүртін жалғыз құс та пингвин.

	***

	Пингвиндердің 20 шақты түрі бар. Олар оңтүстік жарты шарда ғана таралған. Шамамен 25-35 жыл өмір сүретін көрінеді.

	***

	Пингвиндер қауырсындарын тастау үшін, аштық диетасын қабылдап, екі апта бойы, 14 күн ішінде ішіп, жемей бір орында қозғалмай тұрып, жаңа қанаты пайда болғанша күтеді екен.

	***

	Африка пілі – құрлықтағы ең ірі сүтқоректі жануар. Оның салмағы 9 тоннаға дейін жетеді. Ересек пілдер бір күнде 140 кг-дай өсімдік жейді. Олардың азу тісінің өзі 220 кг-ға жетіп қалады.

	***

	Алып піл, ұзын тұмсығын сом темірдей небір жуан ағаштарды қопарып тастауға, суға жүзгенде дем алар түтікше, су ішкенде шланг-түтік ретінде пайдаланып, сол тұмсығы арқылы ерекше дауыс та шығара алады. Жалпы салмағының 0,27 пайызы миына тиесі.

	***

	Еркек пілдің сыртқа шығып тұратын екі ұзын тісі бар. Пілдердің тістері аппақ.. Табаны жұмсақ, бес тарам болып келеді. Ұрғашы пілдің екі емшегі бар, ал сыртқа шыққан тісі болмайды. Жерде жатқан инедей нәрсені де тұмсығымен оп-оңай іліп ала береді. Өте түсінікті хайуан. Адамға тез үйреніп, көп қызмет етеді.

	Пілдер кәрілік пен аурудан емес, тісінің жоқтығынан өледі. Тісі түсіп қалғандықтан тамақты шайнай алмай, асқазан жұмысы нашарлап, ас қорытылмау себебінен өлім құшады.

	***

	Пілдер өз аталастарына 32 шақырым жерден сәлем жолдай алады. Бұл дабылды тіпті 150 шақырым жердегі пілдер де естиді екен. Сәлемді пілдер аяқтарымен жер тебу ақылы беруді меңгерген.

	***

	Пілдің қалқиған құлағы басқа аңдардыкендей қашықтықтан естуге емес, аптап ыстықта дене температурасын қалыпта ұстау үшін керек екен. Ұдайы желпіп тұратын құлағы арқылы жылжыған қан салқындап, дененің қызынуына жол бермейді.

	***

	Пілдің тағы бір ерекшелігі – секіре алмауы.

	***

	Жер жүзіндегі ең ауыр жануар піл, бес метр биіктен жапырақты ұзын тілінің арқасында жей алады екен.

	***

	Басымен тұра алатын, төрт тізесі бар жалғыз аң – ол піл.

	***

	Пілдер топ болып жайылғанымен, аналық піл қайтыс болып кеткен жағдайда, ол пілдің баласын ешқайсысы да қамқорлыққа алмастан, қараусыз қалып жататын жайлар кездесіп тұрады екен.

	***

	Пілдің басы үлкен болғандықтан, есте сақтау қабілеті күшті. Ми салмағы 5 келіге жетеді. Қуанышты да, қайғыны да сезінеді. Өзін ренжіткенді есінде сақтап, қанша уақыт өтсе де, кегін алуға күш салады. Олар тазалықты сүйеді. Тамақтанар алдында, тамағын жуады. Ақылдылығы сонша, кейбірі сурет те сала алады.

	***

	Шіркін ай! Бұлбұл үні ай! – деп тамсанамыз. Сайрайтын тек еркек бұлбұл екенін бәріміз біле бермейміз. Ол өзінің сыңарына күн-түн демей, жұмыртқасын басып шығарғанға дейін әнін шырқаудан жалықпайды.

	***

	Қолтырауын – салқын қанды. Олар 50-60 жыл, кейбірі 200 жыл өмірін суда өткізеді. Туылған кезінде шамамен 20 см-дей ғана болады. Жақ сүйегі жақсы дамыған. Ол жыл бойы тамақ ішпей жүре алғанмен де, кезіккен нәрсені талғамастан шайнамай, іш жағы қуыс болып келетін 60 тісінің арқасында бірнеше бөлікке бөліп, жұтып жіберетін ашқарақ екен. Асты ұсақтап, қорыту және тепе – теңдікті сақтау үшін тас жұтып алады. Бір ерекшелігі – тілін сыртқа шығара алмайды.

	***

	Қолтырауынның өкпесі үлкен болады. Құрғаққа дем алуға, көбеюге ғана шығады. Су айдыны болмаса, балшыққа батып та ұйқтай береді. Олар тас жейді. Жұмыр тастар асқазандағы бүтін асты ұсақтап, қорытуға дайындайды. Қорегі өзен-көлдердегі балықтар және суға түсіп жүрген елік, керік, сусыр секілді жануарлар. Сондай-ақ, жемтігін аулағанда мұрыны мен көзін ғана көрсетіп, суда қимылсыз жатуы үшін, жұтқан тасы да көмекке келеді. Қолтырауынның крокодил атануы грек тілінен аударғанда «тас құрт» дегенге келеді екен.

	***

	Қолтырауындар өзен жиегіне жақын құм, шұңқырларға жұмыртқа салады. Жұмыртқасы әктас тектес қатты қабықпен қапталған үлкендігі қаз жұмыртқасындай. Ұрғашылары ұяларын қорғап, маңынан шықпайды.

	***

	Қолтырауынның майы жасыл түсті, оларда тіл болмайды. Ал өткір 66 тісі, бір жылда екі рет түсіп, қайта өседі.

	***

	Қолтырауындардың 23 түрі кездеседі. Олар «Қызыл кітапқа» енгізілген. Еті мен терісін пайдаланады.

	***

	Ұқсас болғанмен де, қолтырауыннан аллигатордың өзіндік айырмашылықтарына қарап ажыратуға болады. Мысалы, тұмсығы сүйір келгені қонтырауын да, доғал дөңгелектеніп келгені – аллигатор. Одан басқа, ауыздарын жапқан кезде қолтырауынның 4 тісі көрініп тұратын болса, аллигатордың аузы толықтай жабылып тұрады. Тағы бір ерекшелігі – қолтырауындар тұзды суларда өмір сүрсе, аллигаторлар тек қана тұщы суларды мекендейді.

	***

	Тотықұстар адамдардың сөздерін қайталаудан басқа, кіші мен үлкенді, ұқсастар мен бөлекті де ажырата алады.

	***

	Ұша алатын жалғыз сүт қоректі – ол жарқанат.

	***

	Жарқанаттың көзі көрмейді. Олар дыбыс толқындарын жіберу арқылы ұшатындықтан ештемемен қақтығыспайды. Қараңғылық түсе ұшып шығып, қорегін аулап, 3000 метр биіктікке дейін көтеріліп, сағатына 100 шақырым жылдамдықпен, соқтығыспастан, бір сағат ішінде 600-ге тарта шыбын-шіркейді қылғытуға үлгіретін көрінеді. Бірақ, баласы ұясынан құлап қалған жағдайда, жерге төбесімен түсіп қалып, қайтадан ұясына көтеріле алмайды екен.

	***

	Түйеқұстар 70 жылға дейін өмір сүреді.

	***

	Түйеқұс ұша алмайды. Бірақ сағатына 80 км жылдамдықпен жүгіреді. Есту және көру қабілеті күшті дамыған. Жауын алыстан сезеді. Қауіп төнгенде түйеқұстар мойнын жерге созып, жердің дүмпуін тыңдап, бақылап жатады. Қауіп жақындағанда тұра салып қашуға әрекет жасайды.

	***

	Түйеқұстың жұмыртқасының ұзындығы – 15-18 см болса, диаметрі -13-15 см., салмағы 1,5 келіге жетеді. Еркек түйеқұс үлкен ор қазып, дайындалған ұяға барлық аналық түйеқұстар жиылып 6-8 жұмыртқа салады. 5-6 апта бойы кезектесіп басып шығарады. Балапандары жұмыртқадан шыға сала жүгіріп кете береді.

	***

	Түйеқұстың аяғында үш емес, екі ғана саусақ бар, көзі миынан да үлкен. Аяғының мықтылығынан 4 метр қашықтыққа секіре береді. Бойы 2,5 метрге жуық, салмағы 130 келіге жетеді.

	***

	Оңтүстік Америкада арнайы үйретілген түйеқұстар қой да бағады екен. Көзі өткір, тез жүгіре алатындықтан, мықты аяқтарымен қауіп төндірер жыртқыштарды теуіп, жазым ете алатын көрінеді.

	***

	Кептерлер сағатына 70 шақырым жылдамдықпен ұшып, 500-600 шақырым жерге қонбастан жете алатын алатын, бағытын айқын ажыратуға қабілетті, елпек құс. Осы қабілеті ескеріліп, оны адамдар пошта тасуға ертеден-ақ пайдаланып келген.

	***

	Көгеншіндер өте ертеден қолға үйретілген. Олардың жаңа нәрсені тез үйреніп алатын алғырлығы бар. Есте сақтау қабілеті жоғары. Айнадан өзін танып, түрлі заттардың бір-бірінен айырмашылықтарын тез байқап, тез шешім қолдана алады.

	***

	Адамның досы – қарлығаш болса, үшкір, жіңішке қанаттарының арқасында, 100-150 км/сағат жылдамдықпен шаршамай ұшып, өте алысқа бара алатыны сонша, Сахара шөлін 10-12 сағатта қондай ұшып өтеді.

	Қарлығаштың жұмыс күні – 16 сағат шамасында. Бұл уақыт аралығында олар балапандарына 640 рет жем жеткізіп, 6 мың төрт жүздей зиянкестердің көзін жояды екен.

	***

	Арктикалық қарлығашқа 40 мың шақырымға дейін ұшып баруға жердің магниттік өрісі көмектеседі екен.

	***

	Әлемде ұшып жүріп-ақ ұйықтай беретін қарлығаштар да бар екен.

	***

	Құстардың көбі әр түрлі жемістердің дәні мен сүйегін теріп жегенмен, оны қорытпастан басқа жерге апарып тастайды. Ішінен қайта түскен дәндер тез өніп, өз өскінін береді. Мысалы, шымшықтар қарамық, таңқурай, итбүлдірген, шетен; чечетка – қайың; көкқарға – самырсын; ал шырша торғайлар – қылқан жапырақты ағаштардың дәндерін тасиды.

	***

	Сарғалдақ мысық торғай (иволга) флейта сырнайда ойнағандай дыбыс шығарады. Сондықтан да оларды «орман флейтасы» кейбіреу, «орман мысығы» деп те атайды. Екі атау да дұрыс таңдалған.

	***

	Ұшқырлығы жағынан дүние жүзілік абсолютті рекорд жасаған құс – лашын екен. Аспанда 360 км/сағат жылдамдықпен зымырап ұшып, шабуылға шыға алады. Бірақ бұл тыз етпе жылдамдық бар-жоғы 2-3 минутқа ғана созылатын көрінеді.

	***

	Сұңқарлардың бізде оншақты түрі өмір сүреді екен. Олар: лашын, ителгі, шұбар сұңқар, жағалтай, тұрымтай, бөктергі, күйкентай, лаггар сияқтылар. Бұлардың ішіндегі адамға жақын жүретіні – бөктергі. Олар кеміргіштер және насекомдармен қоректеніп, егістік пен орман алқаптарына пайда келтіреді.

	***

	Бүркіт аспанда қанатын жайған күйі бір орында тұрса дағы құлап кетпейді. Себебі, бүркіттің ұзын, жалпақ қанаттары ауада қалықтап ұзақ жүруіне көмектеседі.

	***

	Казуар – жер шарындағы мүйізді айдары бар, тырнақты ең қауіпті құс. Тырнақ ұзындығы 12 см-ге дейін жетеді. Сағатына 50 км жылдамдықпен жүгіре алады. Ұштарында өткір тырнақтар бар кішкентай қанаттары ұшуға арналмаған. Ол қанаттар орманда жол ашып жүруге арналған. Бір жарым метр биіктікке секіре алады.

	Альбатрос деген құс теңіз үстінде қанатын қақпастан 6 күн 6 түн яғни, 6 тәулік бойы дауыл кезінде де ұшып жүре береді екен. Олар тамаша жүзгенімен, сүңгімейді.

	***

	Түйелердің мұрындары, ішінен шығар буды бөгеп, денесінде дымқылдылықтың сақталып тұруына ықпал етеді.

	***

	Африка шөлдерін мекендейтін түйелердің арқасында май жинайтын жалғыз ғана өркеші болады. Мұндағы қор түйенің бірнеше күн жем жеп, су ішпей жүре беруіне көмектеседі. Мүйізді тегіс әрі жалпақ тұяғының арқасында нар құмнан омбылаудан қорықпайды. Құм көтерілгенде танауын жабық ұстайды.

	***

	Түйе шөлге төзімді десек, егеуқұйрық одан да төзімді екен.

	***

	Түйелердің үш қасы болады екен.

	***

	Түйелер сегіз жыл өсіп, қырық жылға дейін жасай береді.

	***

	Түйенің ботасына ұқсас, Оңтүстік Американың Анд тауының биік беткейлерін мекендейтін альпака дейтін жануар бар. Оның қазақша атауы – кекілеш. Олар сүтқоректі. Күйіс қайтаратын түйе тұқымдастар тобына жатады. Ол жануарларды қой жүнінен бес есе жылы жүні үшін, Эквадорда, Перуде, Чилиде, Солтүстік Боливияда қолда өсіреді.

	***

	Кірпілер суды баспайды.

	***

	Хайуанаттар әлеміндегі суыққандылар тобына жататын теңіз тасбақасы 200-300 жыл, жайын, карп, акулалар – 100 жыл, шортан – 200 жылдай өмір сүреді екен.

	***

	Қолда ұсталған бүркіттің өзі 80 жылдай, аққу – 150 жылға жуық өмір сүретін болса, тотықұстар бір жарым ғасырдай жасайды.

	Ал тышқандар орта есеппен – 2 жыл, қоян – 8 жыл, тиін – 9, борсық – 10-12, қасқыр – 15 жылдай өмір кешеді екен.

	***

	Зоологтар, көшені кесіп өтуде зерделілік танытқан қаз деген. Ол ешқашан доңғалақ астына түспейді екен. Одан кейінгі орындарды шошқа мен мысық, ит пен тауық алады екен. Адам – ең соңы орында.

	Тиін қолға тез үйренеді. Оның есте сақтау, жылдамдық, ептілік, аңғарғыштық қабілеттері жоғары. Адамдарды тани біліп, жақын жүреді.

	***

	Жануарлар мұрынын иіс сезуден бөлек, басқа да мақсаттарға да қолданады. Мысалы, қараторғайлар мұрыны арқылы пайдалы қасиеті бар өсімдіктерді ажырата біледі. Балапандарына зиянды бактериялар мен шыбын-шіркейлерді жоя алатын шөптерді ұяларына тасып, жапсырып отырады.

	***

	Шырылдауық қара шегірткенің, саранча шегірткенің, цикад атты шегірткенің және түнгі көбелектердің есіту органдары басында емес, аяғында және қарындарына орналасқан екен.

	***

	Шаяндар екі жылға, ал таскенелер он жылға дейін нәр татпастан аш жата береді екен.

	***

	Өрмекшінің, шаяндардың, теңіз шаянының (краб) бойында гемоглобинді қызыл қан емес, негізі мыстан тұратын, гемоцианин өндірген көгілдір қан болады.

	***

	Ірі теңіз шаяндарының қаны көк түсті болады.

	***

	Ең кішкентай құс – колибри ұзын қанатты құстар отрядының бір тармағы. Оның 319 түрі бар. Тілі жылан тіліндей айыр. Бұлшық еттерінің ықшамдылығы арқасында, артқа да ұшып, секундына қанаттарын 80-100 рет қағып, ауада қалықтап тұра алады екен.

	***

	Ең кішкентай құс – құрқылтай (колибри), салмағы бар болғаны 2 граммнан аспайды. Олар жүре алмайды.

	***

	Кагуан – денесі мысықтай жануар. Оның түрі, тұмсығы лемуарға ұқсайды. Тістері кеміргіштердікендей. Жарғағының арқасында ауада ұшып, орын ауыстырады. Жарғағы иегінен басталып, табандары арқылы құйрығына дейін барады. Парашют сияқты кескінге енеді.

	***

	Тропикалық теңіздер мен мұхиттардың суының беткі қабатында 20 градустан жоғары температурада өмір сүретін, сағатына 70 км жылдамдықпен ұша алатын, 70-ке жуық балық түрі бар. Ұшу қашықтығы қысқа болғанмен де, жыртқыштардан ізін жасыруға көп көмегі тиеді. Олардың дене тұрқы 15-50 см көлемінде. Бүйіріндегі жүзбеқанаты құс қанатына ұқсас. Ұшуға көтерілгенде құйрық желбезектерін іске қосады. Олардың ұшу қашықтығы 50-100 метр шамасында. Су бетінен 6 метрге дейін көтеріле алады. Ең ұзақ ұшу уақыты – 45 секундтай екен.

	***

	Жапонияның тұщы суларында өмір сүретін түрлі-түсті Кои (тұқы) балығы тек әдемі ғана емес, қолға үйренген. Олардың ерекшелігі – жүзіп келгенде қолмен тамақтандырып, сипауға көнгендігі.

	***

	Ұрғашы ақ аю, еркек аюға қарағанда қыста көп ұйықтайды. Осы қысқы ұйқы кезінде салмағы небәрі – 170-230 грамм тартатын өте кішкентай қонжықтарын дүниеге әкеледі.

	***

	Ақ аюдың табанын жүн басқан. Суыққа жақсы бейімделген. Терісіндегі май қалыңдығы 10 см дейін жетеді. Денесінің қырық пайызы майдан тұрады. Екі жылда бір рет желтоқсан сәуір аралығы арасында балалайды. Олар солақай.

	***

	Қоңыр аю – Еуропа мен Азияға кең жайылған. Бойы – 3 метрге дейін жетеді. Өзі денелі болғанмен де, жидектер мен жаңғақтарды теріп жеуге ерінбейді. Қыста апанында ұйықтайтын ол, жаздыгүні кез келген оңаша жерге ұйықтай береді.

	***

	Бес-алты метрлік анаконда деген жылан екі жыл тамақ жеместен жүре алады екен.

	***

	Жыландар қоректенбей үш жылға дейін ұйықтап жата беруге мүмкіншіліктері бар жәндік.

	***

	Жыландардың көпшілігінде өкпе біреу ғана. Яғни жүрекке де онда орын бар. Ал питондарда өкпе екеу. Иіс сезу қабілеті күшті.

	***

	Ирландия, Исландия, Гренландия мен Антарктидада жылан болмайды.

	***

	Алып жылан – питон екі жақты жаңбырлы Экватор ормандарда өмір кешеді. Ұзындығы 10 метрге жетеді. Ол суда жақсы жүзіп, биік ағаш басына жылдам өрмелеп шыға алады. Питондар жемтіктеріне оралып, қысып, тұншықтырып, бүтін жұтып, қимылсыз жатады.

	Оңтүстік және Оңтүстік шығыс Азия аймақтарында ауада денесін еркін ұстай алатын жыландар бар. Олар құстар сияқты биікке ұшқанда денесі жалпақтанып, қабырғаларын жайып жіберіп, ішін тартып алатындықтан ойыс шұңқыр пайда болып, ол денені ауада қалықтауға жағдай жасайды екен. Бұтадан бұтаға оңай ауысады. Жоғарыдан құлдилаған кезде денесін еркін меңгеретін қабілетке ие.

	***

	Дельфиндер – ең әдемі, шимпанзеден кейінгі ең ақылды балық. Оның миының көлемі денесімен салыстырғанда 4-5 есе үлкен. Олар жалғыз өмір сүрмейді. Тістерін тек жемін ұстау үшін ғана пайдаланады. Тісін қорегін шайнауға қолданбайды. Себебі олардың жағында бұлшық еттер жоқ. Адаммен достасу арқасында алпыстай сөзді ажыратып, түсіне алады. Олар даусын дұшпандарын қорқыту үшін пайдаланады. Дельфиндерді әскери мақсатта теңізде миналар іздеп, оларды жоюға пайдаланады.

	***

	Барнео, Суматра аралдары, Малазия, Филиппин, Индонезия жерлері мен Оңтүстік Үндістанда кішкентай денелі, біркелкі жасыл, немесе қоңыр-сүр түсті ұшатын кесіртке бар. Олар ағаш басында тіршілік етеді. Олардың дене тұрқы 40 см шамасында. Отызға жуық түрі белгілі. Қос бүйіріндегі қатпарланған жалпақ тері созылып ашылғанда қанаттың қызметін атқарады. 60 метр жерге дейін көлденеңінен де, тігінен де, ұшып, бағытын өзгерте береді.

	***

	Панда – сүт қоректі жануар. Оның тұрқының ұзындығы 1,2-1,5 метр бола тұра, салмағы 160 кг-ға дейін жетеді. Тек бамбукпен ғана қоректенеді. Дамылсыз он сағат бойы үлкені күніне 30 килограммдай бамбук бұтақтарын жейді. Алдыңғы аяғының бір үлкен, бес кішкене саусағының арқасында, ағашқа емін- еркін өрмелей алады. Екі жылда бір рет балалап, өмірге тек екі ғана қонжық келеді екен.

	***

	Жылы жақтарға қайтарда құстар ұйымшылдықпен топ құрып бірігіп ұшады. Тырналар үшбұрыш жасап, қаздар – бұрыш жасап немесе қиғаш қатар-созыңқы доға түзе ұшады. Бұлардың шолғыншылары қашанда сақадай сай тұрады. Қауіп сезілсе, күзет дабыл көтереді.

	***

	Құстар күнге, жұлдыздарға, тіпті айға да қарап жақсы бағдарлай алады. Құстардың бұл қабілеті әлдеқайда жетілдірілген. Олар жердің магнит өрісін тіркеп, ауаның ылғалдылығын, ай фазаларының өзгеруін және жұлдыздардың орнын да дәл анықтай алады. Ортадан тепкіш күштерді сезетін органдары арқасында, ұзақ ұшу кезінде, қай ендікке аялдама жасау керектігін анықтап біле алады.

	***

	Құтан, дегелек, қара торғай, сары шымшық бір аяғымен түрегеліп тұрып, ал шымшық бұтақшаға екі аяғымен тұрып ұйықтайды екен.

	***

	Росомаха (құну) – сусар тұқымдас қомағай жыртқыш аң. Жүні қылшықты, ұзын, қоңыр-сұр түсті. Құйрық жүні үлпілдек. Салмағы 12-19 кг. Иіс сезу және көру мүмкіншілігі жетілген. Ас талғамайды. Өлекседен бастап, жемістер мен гүлдерді де жей береді.

	***

	Аққу – қанатты құстың төресі, бейбіт өмірдің бейнесі. Жалпы аққудың 6 түрі бар. Қазақстанда олардың сұңқылдақ және сыбырлауық аталатын 2 түрі кездеседі. Сұңқылдақ аққу мойынын аспанға қарай тік созып жүзсе, сыбырлауық аққу мойынын иректете иіп, басы мен тұмсығын су бетіне қарата тік ұстап жүзеді. Аққулар жұптасып ғасырға жуық өмір сүреді.

	***

	Қарақу деген де бар. Қарақу мен аққудың екеуінің бастары бір қазанға сыймайды. Аққулар секілді қарақулар су өсімдіктерімен қоректенгендерімен, өзара айырмашылықтары бар. Қарақудың аталықтары аққуларды тобына жолатпай ығыстырып тастайды.

	***

	Қарақудың аққудан бір ерекшелігі – олардың балапандарын еркегі қорғап жүреді. Сондай-ақ, дауыс ырғақтарында да айырмашылық көп. Аққуларға қарағанда қарақу ащы дауысты. Мойын омыртқасы 31-ге жететіндіктен мойындары ұзын келеді. Бүткіл денесі, жалпақ табанына дейін қап-қара, тек үшкір тұмсығы ғана қызыл болады. Қарақулар өздері дүниеге келген жерлерде өсіп-өнеді екен. Сондықтан да, Аустралия, Тасмания жағалауларында көп көрінеді.

	***

	Дүние жүзіндегі құстардың ішіндегі ең ірісі – түйе құс. Оның салмағы 150 кг да, бойының биіктігі 2 метрге жетеді. Жұмыртқасының ұзындығы – 15-17 см, көлденеңі – 10-15 см.

	***

	Қыс түсер алдында жылы жақтарға қоныс аудару және қайту кезінде, хайуанаттардың көпшілігі, әрі-бері жүрісте 600 мың шақырым қашықтықты еңсереді екен. Ал кішкентай жарқанаттың өзі, 1500 шақырымдай жерге ұшып барып қайтатын көрінеді. Жол-жөнекей көпір астына, үңгірлеу келген жерлерге, ағаш қуыстарына кіріп, тынығып алған соң, қайта ұшуын жалғастырады екен.

	***

	«Теңіз қасқыры» атанған акулада сүйек деген болмайды. Ұзындығы 20 сантиметрден 20 метрге дейін жететін акулалардың бар денесі шеміршектерден тұрады. Оларда балықтар сияқты торсылдақ пен желбезек қақпақшалары жоқ. Бес-алты жұп желбезек саңлаулары ғана бар.

	***

	Теңізде жүзіп жүрген акула қарнымен теріс айналып қалатын болса, есінен танып, өліп те кетуі мүмкін екен. Олар өн бойы қозғалыста болмаса, суға батып кетеді.

	***

	Акуланың терісі «тері тістері» аталатын сан мыңдаған қабыршықтардан тұрады. Бұл тістерден тұратын жабын жүзу кезінде иірім қалыптасуын болдырмастан, акуланың тез жүзуіне көмектеседі. Жүзгіштердің жүзу костюмдері осыған негізделген.

	***

	Акулалар тістерін жиі ауыстырады. Жаңа тісі 10 күнде ақ өседі.

	***

	Қысқы ұйқыға кеткен саршұнақты, інінен суырып алып, қанша сілікпелегеніңмен оята алмайсың. Оның ұйқысы сондай қатты.

	***

	Тірі жандардың ішінде итте ғана адамға тән қарапайымдылық қасиет бар екен.

	***

	Иттердің түп аталары үйірімен өмір сүріп, бір басшыға бағынған.

	Сондықтан болар, ит иесінің берген бұйрығын бұлжытпай орындайды.

	***

	Бүйі екі жылға, кенелер он жылға дейін қорексіз өмір сүре алады.

	***

	Шегірткелердің қаны ақ түсті болады.

	***

	Сауысқан – өте айлалы, сақ құс. Сақылдаған сары аязда жемі қатса да, өткір, қарулы тұмсығымен шұқып жей алады. Бір ерекшелігі – өзіне бірнеше ұя салып алуы және жылтыр әшекейлі заттарға әуестігі. Сауысқанның ұясынан түсті тастарды, күміс тиындар мен алтын заттарды кездестіресің. Оның адамның сөзін қайталап айта алатын да қабілеті бар.

	Бөктергі, аспанда ұшып жүріп, жердегі сұр тышқанның жүргенін көріп, оқтай зымырап шүйілетіні белгілі.

	***

	Жердегі жануарлардың ішіндегі ең жүрегі үлкені де, қан қысымы жоғары аң да – керік. Бойы бес жарым метрден асса, салмағы бір тоннадай. Сағатына 55 шақырымды еркін жүгіре алады.

	***

	Керіктің тілінің ұзындығы жарты метр. Бойы жетпеген жердегі жапырақтарды ұзын тілімен орап алып жей береді. Ол ылғалды шөптерді жеу арқылы шөлін басып, бес күнге дейін су ішпей жүре беретін көрінеді.

	***

	Қарғаның 6 туысы, 13 түрі бар екен. Олар торғайлар отрядына жататын құс. Салмағы бір жарым килодай. Қулығы адамнан өтеді. Олардың адам таңғалардай бір ерекшелігі – өлген қарғаның өлексесін жер бетінде ашық қалдырмастан, жерге көмуге әрекет жасауы.

	***

	Қарғаның жемейтіні жоқ, тіпті жас қояндарды, әсіресе жұмыртқаны сүйсініп жейтін қуақылау құс. Ұядағы жұмыртқаларды тауып жеу үшін, неше түрлі айла-әдістерді қолданады. Ұрғашысы басқа ұядағы құстарды көз жазбай аңдумен болады дағы, ұшып шығып кеткенде, жатқан жұмыртқаларды, тіпті балапандарды да жей бастайды.

	***

	Қарға шамамен 300 жылдай өмір сүреді. Ол ақылы асқан, ой өрісі дамыған құс қатарында. Аяқкиімнің бауынан қармақ жасай алады. Ал тістеп алған жаңғағын жару үшін жоғарыдан жол үстіне тастап жіберіп, көліктің басып өтуін аңдып, шағылған соң жейді.

	***

	Қарға қатты қарқылдайтынын білеміз. Байыптап тыңдаса тек көктем шығар кезде ғана әндетеді екен.

	***

	Құстардың мамық қауырсыны оларды суықтан қорғайтын бірден-бір қорғанышы болып табылады.

	***

	Ұзын тұмсығы мен сирақтары бірден көзге түсетін ақ және қара ләйлек (аист) адамға үйірсек. Биік мұнаралар мен мешіт, мазар төбелеріне ұя сала береді. Ақ ләйлектің түсі ақ, қанатының ұштары қара, бауыры қарақошқылдау болып келсе, қарасының түсі керісінше, үсті қара, қанаттарының ұштары ақ, бауыры бозғылт болады. Жылы жақтардан ерте көктемде ұшып келетін олар, көктем жаршысы.

	Биологиялық ырғақтылық пен тәуліктік белсенділік құстарға сезімталдық сыйлаған. Олардың оянуына қарап, уақытты ажыратуға болады. Мысалы, таң сібірлеп атпастан көп бұрын, яғни түнгі сағат екілерде бұлбұл оянса, онымен бір мезгілде орман бозторғайы – юла да оянып, діріл қаққан қанатымен ауада қалықтап, шырылдап тұрады.

	***

	Сағат 2 мен 3-тің аралығында дала бозторғайы аспанға көтеріліп, бөдене де ояна бастайды. Сағат 3-ке қарай көкек пен көзеген сары шымшық оянып, сағат 4-ке жуық шұбар шымшық пен сары торғай бір мезгілде шырылдайды. Бұдан соң сәл кейінірек, қара торғай оянса, жасыл шыбындар мен қаратамақ сілкінеді. Ал жалқау торғай ақ, сағат 5-ке дейін ұйықтайды.

	***

	Сирек ұшырысатын тырна – кіші аққұтан (белая цапля). Ну қамыстарды мекендеп, ұя салады. Мамырда жұмыртқалап, маусымда сарыауыздарының қорегіне шабақтар іздеп шығады.

	***

	Ең шағын тырна – ақтырна (белый журавль). Олардың алқымы қара болғанымен басы ақ, денесі мен қанаттары ақшыл. Жұп болып өмір сүріп, екі ғана балапан шығарып, күз кезінде топтасады. Егін зиянкестерімен және өсімдіктермен қоректенеді.

	***

	Құстардың дене қызуы басқаларға қарағанда жоғары. Мысалы, күрке тауық, қаз, үйрек, жапалақ, бірқазан мен қаршығалардың дене қызуы – 40-41 градус болса, тауық, кептер және бірнеше кішкентай құстардың қызуы – 42-43 градус болады.

	***

	Әр жануардың дене қызуы яғни, температурасы да әр түрлі. Пілдің, есектің, қашардың, маймылдың, тышқан мен жарқанаттың дене қызуы – 35-38 градус аралығында болса, мүйізді ірі қара малдың, қойдың, иттің, мысықтың, қоянның және шошқаның дене қызуы – 37-39 градус арасы.

	***

	Барша құс біткеннің тұмсықтарының жоғарғы жағында болатын тесік, тек үкіде ғана жоқ көрінеді.

	***

	Барлық құс туғаннан шырылдай алады. Бірақ өз тілдеріне тән әндерді тек келесі жылдың көктемінде, 300 күн толғанда ғана толық меңгереді екен.

	Жұмыртқадан жаңа жарып шыққан сары ауыз үйрек балапандарының өзі, санаулы сағат өтпей-ақ, қауіп-қатерді сезген мезетте, үлпілдек шариктей болып, домалана суға түседі де, өз тобынан бір қадам қалмай жүзіп отырады.

	***

	«Терілі тасбақа» деп аталатын тасбақаның сауытының ұзындығы екі жарым метрге жетіп, салмағы 900 кило тартады.

	***

	Тасбақаның қозғалысы температураға тәуелді. Төмен температурада өте баяу қозғалады.

	***

	Тасбақаларды жауларынан қорғайтын арқасындағы сауытын карапакс, ал бауыр сауытын пластрон деп атайды. Сауытының мықтылығы сонша, тасбақаның өз салмағынан 200 есе ауыр жүкке төтеп бере алады.

	***

	Тасбақалардың көру, иіс сезу мүшелері жақсы дамығанымен, нашар естиді. Жақтарында тіс болмайды. Тек иегінде тұмсық тәрізді мүйізді қабыршықтары болады.

	***

	Тасбақа жұмыртқасын көзімен басып, ашып шығарады.

	***

	Әлемде тасбақаның 328 түрі өмір сүреді.

	***

	Денесінің ұзындығы 11 сантиметр, салмағы 124 грамнан аспайтын ең кішкентай тасбақаны да «карапакс» деп атайды.

	***

	Қарақұс пен бүркіттің буданы – шажа. Шажаның текті қырандығы да, қарағыштығы да бірдей. Құмға қонып, тышқан мен жыланды да аулайды, көктен барлап, түлкі-қарсақ, қасқырға да түседі.

	***

	Қанаттарын жайса 30 см-ге дейін жететін ең үлкен түкті келген Агриппин танзаниясы көбелегі Бразилия мен Перу жерінде ғана бар.

	***

	«Геркулес» көбелегінің қанаттары 27 см болса, «Атлас» көбелегінікі – 26 см шамасында. «Геркулес» Австралия мен Жаңа Гвинея аралдарында кездеседі. Оның етін онда тамаққа пайдаланады. Ал тауыскөзді «Атластың» мекені - Азияның оңтүстік-шығысы. Үндістанда жоғары сапалы жібек дайындау үшін арнайы өсіреді.

	Қоңыр қызыл, қызғылтты әсем қанаттарын жайғанда 25 см-ге жететін, дүние жүзіндегі ірі көбелектердің бірі – атласты жібекқұрты.

	***

	Жайған кезде қанаттары 25 см-ге жететін желкенді «Антимах» күндізгі көбелегі – Африка құрлығында сирек болса да кездеседі. Сырт көзге әдемі көрінгенімен өте улы екен.

	***

	«Александра патшайымының құсқанаты» аталған күндіз ұшатын құлашы 28 см-ге жететін «Қызыл кітапқа» енген көбелек, Жаңа Гвинея – Папуа жеріндегі ылғалды ормандарда ғана тіршілік етеді.

	***

	Қанаттарын жазғандағы ұзындығы 18 см болғанмен, жоғарыдан төмен қарай өлшегенде дүниедегі ең ұзын – Мадагаскардың құйрықты жұлдызы атанған ең қызық, көңілді көбелек саналады.

	***

	Алуан түрлі көбелектерді махаббатқа беріктіктің белгісі ретінде Үндістанда ғашықтар бір-біріне сыйлап, европалықтар көбелектердің ұшып жүргеніне сүйсіне қарайтын болса, Қытайда, Оңтүстік Америкада және Мексикада оны пісіріп те, қуырып та жеп жатады екен.

	***

	Түрлі-түсті көбелектерден бірін-бірі қайталамайтын керемет эстетиканы, нәзіктікті, қанаттарындағы небір әсем қиялға келмейтін ою-өрнектерді көріп, ондағы жан-жағы теңдей болып келетін симметриялы реңдерге таңдай қағарлық үйлесімділік сыйына таңданбау мүмкін емес.

	***

	Көбелектердің өзіндік ерекшеліктері – не нәрсенің де дәмін аяқтарымен ғана сезуі. Олар гүлдердің хош иісін мұрындарымен емес, қанаттарының көмегі арқылы ондаған шақырымнан сезе алады.

	***

	Ешкі сүті ең пайдалы сүт. Сиыр сүтімен салыстырғанда, майлылығы екі есе жоғары. Ол тез сіңірілетін болғандықтан емшек жасындағы балаларға, сиыр сүті жақпайтын мүгедектерге беріледі.

	***

	Ағылшынның биолог ғалымдары ешкілердің үй жануарлары ішіндегі ең ақылдыларының бірі екеніне көз жеткізіпті. Тіпті, олардың қабілеттері иттер мен жылқылардан ешбір төмен емес деген тұжырымға келген. Ешкілер адамдардың түрлі әрекеттеріне жауап қайтарып, көңіл-күйіне қарай өз әрекеттерін өзгертіп, қиын жағдай туындағанда көмекке де келе алатындығын дәлелдепті.

	Денесі тышқанның денесімен шамалас болып келетін үлкен шегіртке Жаңа Зеландияны мекендейді.

	***

	Тышқандар құспайды екен.

	***

	Көртышқандардың көру қабілеті төмен. Бірақ, аздау көргенмен де олар жыртқыштардан қорғана алады. Інінен жарық сезілгені, бұлар үшін қауіпті белгі. Ол жау келді дегенді білдіреді. Сол нашар көретін көздері арқылы ауа ағынын да сезетін көрінеді.

	***

	Егеуқұйрықтар адамға жақын жерде өмір сүреді. Қолға үйренгіш. Ақылды, адаммен ойнағанды ұнатады. Нысанасын жылдам табады.

	***

	Денесінің ұзындығы 36 см-ге жететін «палочник» аталатын шегіртке Калиматан аралын мекендеген.

	***

	Құс көзі жақсы жетілген, өте қырағы. Олардың көру бұрышы 280-360 градус екен.

	***

	Лашын бір шақырымнан астам жерден көре алады.

	***

	Абадандарын асырау, ұрғашы арыстандарға тиесілі. Олар тәулігіне 15 рет тамақтандырылады. Сондықтан олар тәулік бойы тыным таппай жортып, нағыз еңбекқорлығын көрсете отырып, жемтік іздеп шарқ ұрып жүреді. Жүрегі ең кішкентай аң – ол арыстан.

	***

	Аналық арыстандардың тағы бір ерекшелігі – егер бір ұрғашысы ауырып, немесе өліп қалса, өзгелері жетім абаданды жатсынбай, өз қамқорлығына алып бағып жүре береді.

	***

	Бұрындары жануарлардың ішінде адамнан кейінгі ең ақылды – маймыл деген ұғым қалыптасқан болса, оны Швейцариялық профессор Алана Портмане жоққа шығарған. Оның қорытындысы бойынша зеректік көрсеткішті анықтауда, адам 214 балл алған болса, 195 балл жинап, екінші орынды дельфин иемденген.

	150 баллмен піл үшінші орынға, 63 баллмен маймыл – төртінші орынға ығысыпты.

	Зебра – 42, керік – 38, қу түлкі небәрі 28 балл ғана жинапты.

	Ал үндіс ғалымдары зерек жануарлардың қатарына пілден соң, жолбарыстың болғанын құптайды екен.

	Зеректігі жөнінен екінші орынды иеленген дельфин үнемі қозғалыста жүреді. Ауа қажет болғанда теңіз бетіне көтеріліп, тиісті ауасын жұтып, қайта сүңгіп жүретіндіктен ол ұйықтамайды. Ұйықтағанда да көздері ашық күйде болатын екен. Ғалымдардың анықтауы бойынша, олардың мый қабаты екі жартышардан тұратын көрінеді. Ұйықтау керек болғанда, жартышарлар кезектесіп ұйықтап, біреуі бар істерді атқарып жүре береді екен. Дельфин сөзі герекше – бауыр, туыс дегенді білдіреді. Олар адамға жақын жүруден қашпайды. Әдетте олар топтасып жүретіндіктен, алып акулалардың өзі де тиісе алмайды. Аналықтары 12 ай көтеріп, 8 ай емізеді. Адамның миы 1400 грамм тартатын болса, дельфинің миы – 1700 грамм.

	***

	Шимпанзе топтанып жүріп аң аулайды. Адамға ой-сезімін заттармен қимылы арқылы жеткізе алады. Орангутангтар бірлесіп өмір сүреді. Ұрғашысы балаларын түрлі әрекеттерге үйретеді.

	***

	Хайуандардың арасында шимпанзе – маймыл ғана айнадан көргенде өзін- өзі тани алатын қабілетке ие екен.

	***

	Реңі сарғыш, кейбірі қоңырқай, дене тұрқы 20 см, пішіні төртбұрышты болып келетін Суринам елінде және Бразилия мен Гайанада тіршілік ететін, Суринам пипасы аталатын құрбақа, екі жарым айдай балаларын арқасында көтеріп жүреді.

	***

	Аузын араммен аптап, өлексе жеп, жалқаяқ жұтып, бес жүз жылдай өлексе аңдумен өлмес күнін көріп өмірден өтетін құс құмай – тазғара екен.

	***

	Жыртқыш аңдардың ішіндегі ең ауыры – алясканың қоңыр аюы. Оның салмағы – 680 кг-ға дейін жетеді. Ал ақ аюдың салмағы – 400-450 кг. Салыстырып қарасақ, арыстан 280 кг- нан, жолбарыс – 270 кг-нан аспайды. Ең кішкентай аю, ол – 45 кг-нан аспайтын малай аюы.

	***

	Құмырсқалар қоғам болып, топтанып өмір сүруге бейім. Өзінен екі есе ауыр салмақты өздеріне керек затын тіспен көтеріп жүре береді. Әрқайсысы түрі мен жаратылысына сай, әртүрлі кәсіппен шұғылданады. Бірі құрылысшы, бірі дихан, бірі тазалықшы сияқты кәсіптермен шұғылданады. Азық іздеуде алдыңғыларының иісі арқылы жүріп отырады. Есте сақтау қабілеті өте күшті болып келеді.

	Құмырсқалардың денесінде жетпіс түрлі амин қышқылы мен түрлі дәрумендер бар екендігі анықталған. Олар адамзат баласына үлкен көмек боларлық, бір тәулікте илеуіндегі отыз мыңға тарта зиянды жәндіктерді жоя алады.

	***

	Құмырсқалардың он мыңға жуық түрі анықталған. Әр адамға шаққанда миллион құмырсқадан келіп, олардың салмағы жер бетіндегі барлық адамдардың салмағымен бірдей. Олар мұзды мұхиттардан басқа әлемнің барлық жерінде тіршілік етеді. Дегенмен де, ыстық аймақтарды ұнатады. Құмырсқалар өмір бойы ұйықтамайтын көрінеді. Ғалымдардың анықтауы бойынша, тазалықты сүйетіні сонша, илеуін тазалықта ұстап, қажеттілік үшін белгілі дәретхана бөлмесіне барады екен. Өте иісшіл.

	***

	Құмырсқалар ешқашан жұқпалы аурулармен ауырмайтын болғандықтан, буын аурулары мен қант диабетін емдеуге, қан қысымын реттеуге әсер етерлік дәрілер де дайындалады.

	***

	Құмырсқа илеуінің басты ерекшеліктері – ұяның кіре берісін күнге, әлемнің магниттік өрісіне қарай бейімдеп жасап, ауа жолдарының еркіндігін, қалыпты температура сақтау үшін желдетіліп тұруын, жылытып, суыту тепе-теңдігін ұстауды, қосымша ұяларын жасағанда ішкі ауаға әсер етпейтіндей етіп жасауын негізге алуы болып табылады.

	***

	Құмырсқалардың адам денсаулыына да пайдасы бар. Аяқ қақсап, балтыр сыздаған жағдайда оның илеуіне салып отырса, әсері мол екен.

	***

	Бейнеткеш тіршілік иесі – құмырсқаның сезім мүшелері өте жоғары дамыған. Миы денесінен үлкен. Олар жер сілкінісі болар алдында тыным таппай, ұясына кіріп-шығып, байыз таппай қозғалысқа түседі.

	***

	Құмырсқалар өте ұйымшыл. Өздеріне тән тілмен тілдесіп, ескерту, бірге жиналу, азық табылғанын хабарлау, тазарту, тамақпен алмасу, тану, жәндіктер тобын анықтауды мінсіз меңгерген.

	***

	Құмырсқаларды зерттейтін ғалымды – мирмеколог дейді.

	***

	Құмырсқалар қысқы азықтарын жаз күндері сыртта кептіріп, түнге қарай илеуіне кіргізіп қояды. Жауын-шашын болатын күнді алдын ала біліп, ол күні кептіруге сыртқа азықтарын шығармайды. Жауыннан дымқыл тартқан тамақтарын далаға қайта шығарып, кептіріп, құрғаған соң, үйлеріне тасып кіргізіп алуға дағдыланған.

	***

	Құмырсқалардың ұқыптылығында шек жоқ. Олар шашылып жатқан шөп- шалам мен дәнді ұқыппен жинап, ұясындағы қоймаларына жинауға дағдыланған. Әкелінген әрбір зат тазаланып, сұрыпталады. Астықты жемес бұрын қауызынан тазалап, ұн етіп ұнтақтайды. Аспаз құмырсқалар ұнтақ ұнды сілекейлеп, қамырға айналдырып, илеп, быламық етіп, құндақталған кішкентайларының аузына салады.

	***

	Африканың экватор белдеуі маңында кезбе құмырсқалар өмір сүреді. Улы жақ сүйектерінің арқасында, бір шаққаннан ажал уысына түсіріп, жолында кездескенді жойып кетеді екен. Олар өткен жерін тышқан, таракан, егеуқұйрықтардан тазартып кететін көрінеді.

	***

	Күллі жәндік ішіндегі бір-бірінің тірлігін бағып, бірінен-бірі үйреніп іс жасайтын жалғыз жаратылыс иесі – құмырсқалар. Олар бірінің тәжірибесін бірі алып, жаңалықтарды өздерінше тез меңгеріп отыратын, ақыл-ой иелері болғанына таңдана беруге болады.

	***

	Кенгурулер кері қарай жүгіре алмайды.

	***

	Бегемоттар баласын құрсағында 8 ай көтеріп, салмағы 50 келіге жететін, бойы 1 метрдей болатын төлді су астында туады. Төлін 18 ай бойы емізеді.

	***

	Пиранья – ол ұзындығы 20-30 см. ғана кішкентай балық. Ал жыртқыштығы ақ акуладан кем түспейді. Оңтүстік Американың су айдындарын мекен етеді. Салмағы жарты килограмм шамасында. Аналығы – күлгін, аталығы – қара-көк түсті. Тістері өте өткір, ара сияқты, қызыл, кейбірі алтын түстес. Өлекселермен де қоректене береді. Жақ сүйегінің жақсы дамығаны сонша, олжасын әп-сәтте ақ бөлшектеп тастайды. Өздері топтанып жүреді. «Су қасқыры» атанған бұл балықтар, олжасына бірден жабыла кетеді.

	***

	Ұрпақ өрбітудің қамымен капелла атты балық суға емес, жоғарыда салбырап тұрған жапыраққа секіріп, желбезектерімен жабысып, уылдырығын шашқан соң, суға қайта сүңгіп кетеді екен. Ал еркек аталығы, шашылған уылдырықтың кеуіп кетпей, жетілуін көздеп, төрт тәулік бойы тынымсыз айналып жүзіп, құйрығымен тынымсыз су шашумен болады екен.

	***

	Сусиырдың дауысы өте зор. Су астында жүріп те ақырып дауыс шығарумен ерекшеленеді. Олар қорсылдайды, әрі мөңірейді.

	***

	Киттен кейінгі сүтқоректі жануар – бегемот - Гиппотамның (сусиыр) салмағы - 3,5 тонна, тұрқы – 4,0 метрдей, биіктігі – 1,5 метрге таяу, дүниедегі ең ірі жануар. Терісінің өзі 1 тоннаға, тісі 50 см-ге жетеді. Ерекшелігі, күн қызуының әсерінен жәндіктерден қорғайтын, емдік қасиетті қызыл тер бөліп шығарады. Олардың еті мен тістері өте бағалы.

	***

	Гиппопотамның құлағы, көзі және мұрыны басының ең жоғарғы бөлігіне орналасқан. Олар күндіз ұйықтап, түнге қарай құрлықта жайылады. Асқазаны 3 метрге дейін созылатындықтан, бір түнде ең аз дегенде 40 кг. шамасында шөп жейді. Қарнындағы қорегі 2 күнге жетеді екен. Басының өзі 900 келіге жақын салмақ тартады.

	***

	Тюлендер су астында ұдайы бола алмайды. Олар құрғақ жерге балалайды. Күнге қыздырынуды, жағалауларда, мұз үстінде ұйықтауды ұнатады. Қолға тез үйренеді.

	***

	Кит – баласын тірідей туып, емшегін емізіп өсіретін, суда жүзетін, өкпемен дем алатын ең үлкен жәндік. Басы кеудесінің жартысындай, төбесі жалпақ, үстінде ашылып-жабылып тұратын екі тесігі бар. Тісі болмайды, тек екі езуінде мүйіздей қара нәрселер біткен. Жемі уақ балық, шаян, көр-жерді жей береді. Киттің еті жеуге жарамайды. Китті майы мен тіс орнына біткен қара нәрселері үшін аулайды.

	***

	Жаңа туған киттің баласының бойы 9 метрдей болады. Оны тойдыру үшін, анасы майлылығы өте жоғары-50 пайызға жететін, 200 литрдей ана сүтін бір жылдан артық емізеді.

	***

	Гренландиялық киттің арқалығы қара түсті, қанатсыз жаратылған ұзындығы

	20 метрге жетеді. Салмағы 75 тоннадан бастап, 100 тоннаға дейін болады. Арктикалық және субарктикалық суларда өмір сүреді.

	***

	Қан соратын сүлік екі жылға дейін аш жүре алады. Сондықтан да жарты жылда бір рет тамақтандырылады.

	Доңыздың миы үш жастағы нәрестенің ақыл деңгейіне сәйкес келеді. Есте сақтау қабілеті мен иіс сезу мүшесі өзіне керектіні табуына мүмкіндік береді. Олар кез келген жағдайға бейімделгіш.

	***

	Бұлдырық (рябок) – еті дәмді, тығыз келетін құс. Өсімдік дәндерімен қоректенеді. Қарабауыр және ақбауыр бұлдырықтар Қызыл Кітапқа енген. Бұлдырық екі-үштен ғана жұмыртқалайды.

	***

	Бал арасы сағатына 6,5 км жылдамдықпен ұшып, бір күнде 700 гүлге қонып, тозаң жинайды. 1 кг бал жинау үшін аралар 300 мың км ұшып жүріп, 19 миллион гүлден тозаң тасиды. Компассыз-ақ күнге қарап қайда болса да ұясын тауып келе алады. Кез келген бал арасы балға жарамды гүлдер шығып тұрған аймақты тапқан жағдайда, алыстағы басқа араларға өздері ғана түсінетін іс-әрекеттері арқылы, тозаңды сол жерден жинауға болатынын хабарлай алатын қабілетке ие.

	***

	Әр араның күнделікті міндеті бар. Бірі тозаң жинаса, келесісі оны алып, ұяға қаттайды. Тағы бірі ұя тазартып тұрса, бірі қанатын дамылсыз қағып, ұяны желдетумен болады. Ұя іші суық болса жұмыртқаны жан-жағынан көлегейлеп жылыта да алады. Ал бір ара, жаулар кіріп кетпеуі үшін ұя алдын қадағалап, қарауылдайды. Жас өскіндерді тамақтандыру жүйелі түрде іске асырылады. Бұлар міндеттерімен ұдайы алмасып тұрады. Тек аналық ара ғана жұмыртқалап, жас араның өмірге келуімен шұғылданады.

	***

	Аналық ара бір күнде – 1мың 500 дей, ал маусым бойы – 250 мың жұмыртқа салып, ұрықтандырылғанынан керегінше, ана ара мен жұмысшы аралар шығарады. Ал ұрықтанбағанынан еркек ара (трутен) шығады.

	***

	Аталық аралардың ерекшелігі – омартаны қорғауға да, жинастыруға да, азық жинауға да, бал жасауға да қатыспайды. Оның жалғыз ғана қызметі – аналық араны ұрықтандыру. Басқа қызметке олар жарамсыз келеді.

	***

	Ара – адам ағзасына пайдасы бар жәндіктердің көшін бастайды. Себебі, уы ем, ауруға шипа. Бір тамшы уының құрамында ақуыз, амин қышқылдары, Менделеев кестесіндегі көп элементтер мен дәрумендердің бірнеше түрі бар екен. Ара шаққаннан қорқудың қажеті жоқ.

	Аралардың өмірі өте қысқа. Бар-жоғы 30-35 күн ғана өмір сүреді. 1 кг бал жинау үшін, барлық ұя мүшелері жабыла жұмыс істейді. Аралар керемет құрылысшы, нағыз сауатты инженер сияқты, теңдей геометриялық дәлдікпен бір пішіндес алты бұрышты бал ұяшықтарын бір-бірінен айнытпай, ауытқытпастан жасай алады. Бір қызығы, алты бұрышты ұяшықтарға басқа пішіндегілермен салыстырғанда, ең аз мөлшерде материал қолданылып, көп бал сияды екен. Ұя салғанда бірнеше топқа бөлініп жасап, тоқығандарын соңында біріктіреді екен.

	***

	Інін қараңғы жер астына салатын, әлі дүниеге әкелмеген ұрпағы үшін, айлы түнде жал-жұлт етіп көрінетін күміс қоңызды айласын асыра шыр көбелек ызыңдап, құйқылжыта әніне еліттіре ұшып жүріп, өткір найзасын арқа жұлынына қадап, мүгедектікке жеткізіп талдырып, сүйреп ініне әкелген соң, оның жанында жатып ұрық тастайтын аммофиль-ара деген де жәндік бар. Бұл ара ұрығын төге салып, өз ұрпағының өсіп жетілгенін күтпестен, інінен қашып кететіндіктен оларды өмірінде көрмейді екен. Ал үш-төрт айдан соң көзін ашқан ұрпақтары, жандарында жатқан қимылсыз мүгедек қоңызға құрымдай құжынап, бас салып жеп, әлденіп, өмірлерін ары қарай жалғайтын көрінеді.

	***

	Мүкі тістілер тұқымдасы – сауытты армадилло. Бұл топтағы жалғыз сүтқоректі жануар. Олар 20 түрге бөлінеді. Олардың денесі тері тектес сүйекті сауытпен қапталған. Сауытының үстінде мүйізді қалқаны болады. Бұл қалқандар оларды жауларынан қорғайды. Олар шамада 55 миллион жыл бұрын пайда болған ең көне жануар. Бұлай ұзақ сақталуына үстін жапқан сауыт көмектескенге ұқсайды. Армадилло – испан тілінше «сауыт алып жүруші» деген мағына білдіреді.

	***

	Сауыттылардың есту және сезу қабілеттері жақсы дамыған. Бірақ, нашар көреді. Түсті мүлдем ажырата алмайды. Суда жақсы жүзе алады. Тыныс алмай 6 минут тұра береді.

	***

	Суаттан әкелініп шыны құтыға салынған сүлік, күн райы қалыпты болатын жағдайда тыныш жататын болса, жауын не қар жауар алдында су бетіне көтеріледі.

	***

	Сүліктер жаздағы найзағай мен қыстағы желді боран алдында су бетіне шығып, аударылып, төңкеріліп, өздерін тынышсыз сезінеді. Ал қатты жел тұрар алдында жоғары-төмен жүзіп, тыныштық таппайды.

	Шыбынның басындағы екі көздерінен бөлек, олардың ортасында тағы үш көзі болса, ал кейбір өрмекшілердің (паук) сегіз көзі бар.

	***

	Шыбын сағатына 8 шақырым жылдамдықпен ұшады екен.

	***

	Жолбарыстың тек жүні ғана емес, терісі де жолақ болады.

	Біраз жануарлар түр-түстерді ажырата білмейді. Мысалы, ара қызыл түсті қара түс ретінде көрсе, акуланың, иттің түс айыру қабілеті тіпті жоқ екен. Ал жылқы төрт түсті ғана айыра алады.

	***

	Кірпікті құрттар тобына жататын, тұрқының ұзындығы 35-60 см. болатын, ешқашан өлмейтін планария деген жәндік өзіне жау жақындап келсе, бірнешеге бөлініп, жауы кеткен соң өсіп, бұрынғы қалпына келеді. Егер тамақ таппай қалса, миын ғана сақтап, өз етін жей береді екен.

	***

	Бүйірінде үлкен жүзбеқанаттары бар ұшатын балықтардың дүниежүзінде 40-тан аса түрі бар екен. Олар су үстінен 200 метр биіктікке дейін көтеріліп, қуған жауынан шапшаң жүзуінің арқасында да оңай құтылып кете алады.

	***

	Дене тұрқы шағын ғана наурыз айында ұшып келетін көктем құсы – наурызек. Шығыс елдерінде оны алғаш көргендер «Наурызегім, келдің бе?» деп шақырып, жем шашады. Оны ешкім де үркітіп, қумайды.

	***

	Үлпілдеген жүнді үкі – тіршілік жасауға түнде кіріседі. Үкілер түнде өздерін еркін сезінеді. Адамға сирек көрінетін өте ұялшақ құс, «түн сақшысы» атанған. Ұшқанда қанаттарынан дыбыс шықпайды.

	***

	Үкілер «түн сақшысы» ретінде көптеген зиянкестерді жоюға машықтанған. Түнде көру қабілеті ерекше дамығандықтан, егінге залалды кеміргіштердің барлығы үкінің қорегі болып табылады.

	***

	Үкінің мойыны ерекше жаратылған. Иілгіш қан тамырлары мен икемді омыртқаларының көмегі арқасында, ол басын 270 градусқа бұра алады. Жыртқыш болса да, оны қасиетті құсқа балайды.

	***

	Кесірткенің төрт мыңға жуық түрі бар. Олар екі-үш жыл ғана өмір сүреді. Ішінара, еркіндіктегілері ғана 20-25 жылдай өмір сүруі мүмкін. Бір ерекшелігі, құйрығын беріп, құтылып кетеді. Жұлынып қалған құйрығы ұзақ та болса, регенерациялық циклдан өтіп, қалпына келіп жетілгенше тепе-теңдікті сақтап, жүруі қиындау болғанмен, өмір сүре береді.

	***

	Геккон деген кесірткенің табаны миллиондаған өте кішкентай түктерден тұрғандықтан, ол үйдің төбесі мен жып-жылтыр шыныларда емін-еркін жүре береді. Гекконның бұл ерекшелігін ескерген өнертапқыштар Гексин атты супер желім жасап шығарған.

	***

	Ұзындығы құйрығымен 1,5 метрдей түсі ашық сұр, өн бойы қара жолақтармен белдеуленген ең ірі, сұсты кесіртке – кесел (серый варан). Халықтық атауы – бат-бат. Айбат шеккенде тамақ асты ісініп, қалталанып, қызылқошқыл түске еніп, құйрығымен қатты соққы береді. Бел үзер күшті. Қорегі – жылан, тасбақа, тышқан, ешкіемер кесірткелер мен түрлі жәндіктер. Құм арасына 20-ға дейін жұмыртқа салып дамиды.

	***

	Келестердің ұзын тілі көздің қызметін қоса атқарады. Олар тілі арқылы олжасының түрін, оның қайда тұрғанын, оған жетуге кететін уақытты да дәл болжай алады.

	***

	Түсін өзгерткіш кесіртке – хамелеонның тілі өзінен екі есе ұзын екен. Көздерінің құрылысы да ерекше, әрқайсысы өзінше қимыл жасап, әр түрлі бағытқа қарай алады. Тек олжасы көзге түскенде ғана, бір нүктеге шоғырланып қадала қарайды.

	***

	Қасқыр – өте ақылды жыртқыш. Оның есту қабілеті ерекше жетілген.

	Қаншығы жылына 5-6-дан, кейде 10-ға дейін күшіктейді.

	***

	Өмірде қара қасқыр да бар. Олар Солтүстік Америка, Аляска, Сібір далаларында кездеседі. Оларды «канадалық қасқыр» деп атайды. Бұл «канадалық қасқырдың» қарапайым сұр қасқырға қарағанда құйрығы ұзын, жүні қалың келеді екен.

	***

	Түр жағынан аздап кәдімгі қасқырға да, түлкіге де, шиебөріге де ұқсайтын қызыл қасқыр өздері ін қазбастан, үңгірлер мен аңдардың тастап кеткен індерін паналайды. Ол еліміздің «Қызыл кітабына» енгізілген. Олар негізінен етпен қоректенеді.

	***

	Кәдімгі иттің шынтағы бар.

	Африкада тарғыл қорқаулар үйір боп өмір сүреді. Табынды арланы емес, ірі тұлғалы ұрғашысы басқарады.

	***

	Жойылып кеткен қалталы қасқырды тилацину деп атаған. Қойға келтірген зияны үшін ағылшындар оны құртып тынған.

	***

	Қиыр Шығыстағы теңбіл бұғының үстіндегі ағарған теңбіл дақтары, жауларынан қорғануға берген табиғат сыйы. Ашық күндері бұғының ақ дақтарына түскен күн сәулесі бейне бір күнге шағылысқан шықтай жарқырап, қимылсыз тұрған бұғы, айналасына білінбей тұра береді. Орманда, теңбіл таңбалар шағылысып, бұғыны білдіре бермейді.

	***

	Бұғылардың құйрық жағындағы ақ теңбіл дақ, бірге жүрген басқа бұғылар үшін, тобымен жосыла қашқанда бағдар болып табылады. Тал-дарақтардың арасынан бұғының өзі көрінбегенмен, құйрық тұсындағы жалтыл атқан ақ теңбілді нысанаға алып, артындағылар да жосыла береді. Бұндай әрекеттер арқасында олар жауларынан да құтылады.

	***

	Ақ бұғының отаны – Үндістан. Бірақ, індеттен қырылған соң, Чехияға ауыстырған. Часлав қаласы маңында оның тұқымы сақталған.

	***

	Шығыс Сібірде аз да болса, ақ түсті үзбара (ірі марал) кездеседі.

	***

	Бойы 25-37 миллиметр, жылтырап тұратын қара сасық қоңыз – көнкей. Ол көң арасынан домалақ жасап, оған өз жұмыртқаларын салады. Ежелгі Египетте олар бақыт әкеледі деп сеніп, оны киелі санаған.

	***

	Денесі шағын жарық қоңыздар, соңғы құрсақ буынтығынан жарық сәуле таратады. Ғалымдар сол негізде, қоңыз тарататын сәуледен 55 есе жарық беретін жаңа жарықдиод жасап шығарған.

	***

	Жәндіктердің дене тұрқы 2-см-дің айналасында болса, Амазонка жағалауындағы тропикте тіршілік ететін көлемі адамның алақанындай, «алып отын кескіш» аталып кеткен ең үлкен жәндік өмір сүреді.

	***

	Мали жеріндегі тастың арасында орналасқан Бамба ауылының жан-жағын, ерте кезде жасыл орманды, мөлдір сулы көлдер қоршап жатқан екен. Уақыт өте ауа райы күрт өзгеріп, құрғақшылықтан бір ғана балықты көл қалған. Бірақ, ондағы балықты аулауға тыйым санынған. Тек бір күн – Антого мерекесі күні, ерлер жағалауға жиналып, бір уақытта суға түсіп, жалаң қолмен 15 минут ішінде ұстаған балығын ортаға салып, теңдей бөлісіп алады екен.

	***

	Кермод аюы екі аяқтап тұрып, отыра да алады. Өте ақылды, зерек, қызыққұмар, әрбір жағдайға тез бейімделгіш жануар. Ағаш бұтақтарына өрмелеп, жеміс-жидектерді теріп жей алады.

	***

	Ақ түсті поляр аюына қатысы жоқ Канададағы кермод аюының жүні ақ, кейбірі ақшыл сары. Денесінің ұзындығы 250-270 см, салмағы – 200 кг шамасында. Жалпы саны 1000-ға жуық.

	***

	Дүниеде ақ түсті аңдар да бар. Мысалы, Оңтүстік Африкада ақ түсті арыстандар болса, ақ жолбарыстың барлық саны – 130 екен. Оның жүзге жуығы Үндістанды мекен ететін көрінеді.

	***

	Итбалықтың төлі дақсыз, түссіз, ақүрпек болып туып, үш апта бойы мұзда жатады. Туғанда түссіз терісінде май қабаты болмай, үш апта термос қызметін атқарып, күн сәулесінен жылынады. Үш аптадан соң теріге май бітіп, түлеп, күңгірттенген кейін ғана суға түседі екен.

	***

	Дәуіт – басын иығы арқылы артына толық бұрып, ұшып келе жатқан шыбын-шіркейді ұстай алатын бірден-бір жәндік.

	***

	Жирафтар суда жүзе алмайды.

	***

	Жирафтардың тілдері 35 сантиметрге дейін жетеді.

	***

	Терең суда тіршілік ететін мұртты треска, жыланбалық сияқтылар жер сілкінісін алдын-ала біліп, жағаға шығып қайырлап қалып жатады.

	***

	Басы бақаға ұқсас, денесі майшабақтай, қанат орнында саусақты аяқтары бар, өң денесі теңгесіз, жылпылдаған жылтыр, тұрқы 10-20 см-дей, өңі – қарақошқыл, бауыры – ақшыл-сұр жәндік – бақатіс (лягушкозуб) деп аталады. Олар тау өзендерін мекендеп, тамақты түнде іздейді. Уылдырық шашу арқылы көбейеді.

	Макропод балығының аталығы уылдырық шашу маусымында, ауа жұтып, оны сілекейлеп, біріктіріп, көпіршіктерден құрылған жүзіп жүретін ұяға айналдырады. Ұяның диаметрі 3-10 см шамасында болғанда ғана, аналық балықты дайын ұяға алып келеді екен.

	***

	Үй аквариумындағы балықтар нағыз «барометр» деуге тұрарлық. Себебі, далада ауа рауы құбылып тұрған жағдайда, балықтар жем жеуде белсенділік танытып, қуыс-қуыстан жем іздей бастаса, күн райы қалыпқа келетінін күтуге болады.

	***

	Жақсы күн райы бола тұрып, аквариумдегі балық берген жемге қарамай, ал суаттағы балықтар тастаған жемді қаппаса, күн райының өзгеретінінің нышаны. Кешке қарай балықтар суда шалпылдата ойнап, су бетіне қарай шоршыса, алдағы күн райының жақсарарының нышаны.

	***

	Түз мысығы – сабаншы (манул), мысықтан әлдеқайда ірі, жақ жүндері үрпиген, басы дәу, денесі жуан болып келеді. Жер бауырлап, көрінбестен, бұтақтар мен шөптесіндерді тасалап алып, түнгі жорықтарда жемін тауып жейді. Кеміргіштермен қоректенеді. Сонымен қатар, ауру-сырқау, әлсіз аңдар мен өлекселерді жеу арқылы табиғи сауықтырушы міндетін атқарады.

	***

	Қуыс-қуысты мекендеп, ұя салатын шыбын-шіркей тектес шырылдауық атанған цикада деген жәндік сыбызғыдай сызылтып қосылып ән салғанда ғажайып концерт тыңдағандай әсерде боласың. Бірақ, сол музыкант жәндік жарық дүниеде бір күн ғана өмір сүреді. Туылады да сол күні өледі. Өмірге де, өлімге де өзінің әсерлі әсем әнімен жауап беріп, ұрпағына да ән салуды тапсырып кетеді.

	***

	Теңіз жұлдызы – көмірқышқыл газын жойып, оттегі бөлетін омыртқасыз жануар. Ол балық тобына жатпайды. Оның 2 мыңға жуық түрі бар. Олардың денесі екі бөліктен тұрады, ми болмайды. Ортасындағы дөңгелекте бес сәулелі қолдар орналасқан. Әрбірінің ұшында көздері бар. Бұл сәулелі қолдардың бірі, жыртқышқа ұсталса, қолын тастап, құтылып, кейін орнына жаңасы өсіп шыға береді екен.

	***

	Теңіз жұлдызшалардың екі қарны бар. Оның бірі өңін сыртқа айналдырып, моллюсканы жейді. Жеп болған соң, сыртқы қарыннан жемтік екінші ішкі қарынға түсіп, өңделгеннен кейін денеге сіңеді. Оларда қан болмайды. Қан қызметін теңіз суы атқарады. Су арқылы денесіне ауа мен минералдар алады. 30 жыл өмір сүреді.

	Ақбөкенді киік деп те атайды. Олардың кеңсірігі кең, дөңес болып келеді. Дем алу кедергісі жоқ болғандықтан да, олар сағатына 80 километр жылдамдықпен жүгіре алады.

	Ақбөкендер жылына бір рет төлдейді. Көбі егізден, кейбіреуі үш лақтан да туады. Олардың бір ерекшелігі – туа салып лақтарын емізген соң, сырт көз әсіресе, жыртқыштардың көңілін өзі жүрген жаққа аудару үшін, төлдерінің қасынан кетіп, оларды сырттан бақылап жүреді.

	***

	Ақбөкеннің құралайлары да, туа салып біреу үйретіп қойғандай, енесі қасынан кете салысымен тіршілік нышанын білдірместен, жатқан жерінен қозғалмай, анасының қайтып айналып келуін тып-тыныш күтіп, орнында жата береді екен.

	***

	Ақбөкеннің лақтары суатқа тек екі аптадан соң келеді.

	***

	Ақбөкен – киіктің лақтары 4-5 күннің ішінде отығады. Отыққанға дейін, анасынан айрылып жатып қалған кез келген лақты кездестірген ана бөкен, оларды емізіп, өзімен бірге ерте кететін де ерекшеліктері бар.

	***

	Маймылдың 250-ден аса түрі бар. Ең кішкентайының денесі – 11-15 см, құйрығы - 22 сантиметр болса, салмағы – 85-145 грамм ғана.

	***

	Адам тәрізді ең үлкен маймыл – ол горилла. Еркегінің бойы екі метрдей, салмағы 250 килограммға жетеді. Жейтіні – шөп пен жапырақ. Зердесіз, үйренбейді. Аналықтары ұяда ұйықтағанды жақсы көреді.

	***

	Тау гориллалары табиғи жағдайда аман сақталған Африкадағы үш елдің бірі – Уганда.

	***

	Маймылдар айнадан өздерін көргенде танитын жануарлар тобына жатқанымен, горилла өзін тани алмайды екен.

	***

	Маймылдың аталықтары тақырбас болады. Суық тимейді.

	***

	Биік тауларында кездесетін, Қызыл кітапқа енген қар барысының дене тұрқы 125-135, биіктігі 60 сантиметр, салмағы 30-40 кг-дай. Түсі көк сұр, теңбілді, дөңгелек қар дақты, жүні қалың, әрі ұзын. Олар арқарды, тау текені, еліктерді, ұлар мен кекіліктерді іңірде, немесе түнде аулайды.

	Жанат – сүтқоректі жыртқыш. Олардың сыртқы бейнесі ит пен түлкіге ұқсас. Табаны адамның алақаны сияқты. Бұтақтардан ұстап, ағашта еркін қозғала алады. Құйрығы ұзын болғанмен, тұмсығы қысқа. Олардың көзі мысықтардікі сияқты жақсы көргенмен, сезу қабілетіне сүйенеді. Суда жақсы жүзеді. Баспаналары – ағаш қуыстары. Он метрден аса биіктіктен секіріп түсе береді.

	***

	Бытпылдықтап ән салатын бөдененің жапондық, ағылшындық, мрамор, фараон бөденелері атты төрт түрі өсіріледі. Бөденелерді жұптап асырауда 4-6 ұрғашысына 1 еркегі тиесілі. Әр бөдене 10-15 жұмыртқа табады. Жұмыртқаны 21-26 тәулікте басып шығарады.

	***

	Африкалық беренджи деген маңдай терісі қатпарлы, құйрығы иіріліп оралып қалған, ерекше ит, өзге иттер сияқты үрмейді. Бірақ, мазасызданғанда ғана сирек болса да, ырылға ұқсас дыбыс шығарады екен. Мысықтар сияқты табанын жалап, жиі жуынып тұрады екен.

	***

	Жаңа Гвинеяны мекен ететін ел ішінде – шыбыншы торғай атанған айдарлы питохуи деген құс, улы құстарға жатады. Салмағы 60-65 грамм ғана келетін құстың терісі, қауырсындары мен ішкі мүшелері де улы. Оның уытымен уланған ит, тышқан, қоян, бақа, құрбақалар ажал құшады екен.

	***

	Орталық Африкадағы Чад көлінің маңын ең әдемі жануар – су бөкені (ситатунга) мекендейді. Тұяқты бұл жануар, айдынның айналасындағы шөптермен қатар, таяз жерлердегі балықтарды ұстап та қоректенетін көрінеді.

	***

	Қырғауылдың елде ең көп тарағаны – кавказ, парсы, тәжік, қиуа, маньжур, жапон, гималай түрлерлері. Олар күніне 70-100 грамм жем жеп, үш айда өсіп жетіледі. Бір жылда 25 жұмыртқа басады.

	***

	Көкек өзі ұя салып, балапанын басып шығармай, бөтен ұяға туып тастап кете береді.

	***

	Бәрімізге таныс, балалар жайдақ мініп көкпар шабатын кәдімгі есектің қырсықтығы бір басына жетіп-артылады. Атқа мініп, есекті жетекке алып көрдің бе? Жетекке жүрмей тұрып алады. Ал есекке мініп, жылқына жетекке алсаң, ол тартынбай жүре береді. Суды кешіп өткенде, кесапаттығы сонша, дәретін сындырмай өтпейді. Бір жасқысы, жем-шөп талғамайды. Бар малдан қалған кәшекті жей беретіндіктен қоңын жоғалтпайды.

	***

	Қойдың аяқтары әлсіз келеді. Тіпті өз салмағын әзер алып жүреді десе де болады. Сол қой арқасын беріп құлаған болса, өзінше тұра алмай шаршап, үйелеп өліп те қалуы мүмкін. Оның себебі, арқасындағы тұтасқан жүн массасын жер тартып жібермейді.

	***

	Әлемдегі ең ірі бақа саналатын Голиаф бақасының салмағы 3 килограмм да, бойы 25 сантиметрге жетеді.

	***

	Жауын құрты жерді «жеп», жегенін артқы бөлігінен шығаратындықтан, соңынан қуыс туннель қалдырып отырады.

	***

	Таракандар тоғыз күнге дейін бассыз бос сандалып, өмір сүре береді. Тамақ жей алмағандықтан ғана аштан өледі.

	***

	Медуза – мәңгілік өмір иесі. Олар үнемі жасарып, өздеріне мәңгі өлмейтін тіршілік жасайды екен.

	***

	Каспийде өмір сүретін медузаларды «мнемиопсис» деп атайды. Олардың миы, жүрегі, тіпті сүйегі де жоқ. Бірақ, жүйке жүйесі өте жақсы дамыған. Өздерінің көлемі бір сантиметрдей ғана, түсі мөлдір, қарынша секілді – Жер жаралған кезден бері тіршілік етіп келе жатқан ең кәрі жыртқыш жәндік. Денесінен жиырма есе үлкен жәндікті жеп қоя алады. Жыртқыш балықтардың өзі де оның маңына жолай алмайды екен. Күндіз де, түнде де ақшыл-сарғыш түске еніп жарық шығарады. Қоректері – ұсақ балық пен шабақ, уылдырықтар, ұлулар. Мнемиопсистер алғаш рет Атлант мұхитында кездессе, кейін Қара теңіздің кішкентай тіршілік иелерін қырып жіберген екен.

	***

	Зымыран құсының пышақтай тұмсығы, биіктіктен суға сүңгуіне жағдай туғызады. Ол сүңгігенде су бетінде ешбір толқын сезілмейді.

	***

	Тұрқы кіші қабылан ең жүйрік аң. Салмағы бар-жоғы 45-60 кг. Аяғы ұзын. 650 метр жерді, 20 секундта яғни, сағатына 120 км жылдамдықпен жүгіре алады. 4,5 метр биіктіктен еркін секіреді. Қазіргі уақытта табиғаттағы қабыландар саны 12400 шамасында.

	Қабыланның көзі қырағы. Ол 5 км қашықтықтан да жақсы көре береді. Бірақ түнде нашар көреді. Азығын күндіз іздеп, қуып жүріп, алдыңғы аяқтарымен соққы беріп ұстайды. Олар неғұрлым жылдам жүгірген сайын аяқ күштері де арта түседі екен.

	***

	Қабыландардың бір ерекшелігі – шапшаң қимылдауға көп күш жұмсап қоятындықтан, бір минуттан артық жүгірмейді. Бұл уақыт ішінде олжасына жете алмай қалса, ары қарай қууды тоқтатады. Ал ұстаған жемтігін жүгірістен қалжырап қалатындықтан, тынығып алмай жеуге кіріспейді. Шаршап жатқан кезде оның олжасын, қорқау қасқырлар мен арыстандар пайдаланып кете береді екен.

	***

	Қабыландардың тағы басқа ерекшеліктері – олар ырылдай алмайды, тек пырылдайды. Кішкентай болғандықтан олжасын өзге жыртқыштардан қорғап ала алмайды. Үлкен, айбаттылау жыртқышқа тап келсе, ол қарсыласпай олжасын тастап кете береді.

	***

	Қабыландар жыртқыш бола тұрып, ағаштарға өрмелеп шыға алмайды. Суды 3-4 күнде бір ақ рет ішеді.

	***

	Қабыландардың көзін күннен қорғап және алысты көруге көмектесетін, көзінен аузына дейін созылып түскен «көз жасының сызығы» аталған, басқа жануарлардан ерекшелеп тұратын белгілі қара сызығы болады.

	***

	Дүниедегі ең жүйрік аң – сілеусін (гепард). Оның теңбіл шұбар түсі, ұзын шөптерден онша білінбейтіндіктен адам көзіне көп те көріне бермейді.

	***

	Коала деген аң тышқанға ұқсағанымен кеміргіштер тобына емес, қалталы жыртқыштар тобына жатады. Бірі талда, бірі жер бетінде тіршілік кешеді. Коала ұйқышыл, жалқау, жапырақты жеп жата береді.

	***

	Мара – Патагония қояны мен теңіз шошқасы да бір-біріне ұқсас. Мара қоян аталғанмен кеміргіштер тобына жатады.

	***

	Терісі бағалы «шиншилла» қояндар мен егеуқұйрықтарға туыс емес, оның туысы – жайра. Жайраны «тағылан» немесе «үлкен кірпі» дейді. Ол дұрыс болмас. Себебі, кірпі кеміргіш емес, ал жайра кеміргіш.

	Жыртқыш, көзі өте өткір аң – сілеусін биік тау-тастарда жүруге өте бейім, ағаштарға да өрмелей алады. Оның өзіне тән бір ерекшелігі – қос құлағының ұшында қылшықты шашағы, екі ұртында сәнді сақалы бар, жүрген кезде алдыңғы аяғы басқан ізді артқы аяғы дөп басқандықтан жерге тек екі аяқтың ақ ізі түсіп отырады.

	***

	Үнемі жер астында жүретін, сүтқоректілер тобына жататын, өткір тісті, қылтық өскен боз терісі өңсіз, жалаңаш, суыққанды, дене жылуын қоршаған ортасына сай, реттеп, бейімделіп отыратын жер үңгігіш жануар да бар. Бұл жалаңаш жерүңгігіштер 30 жылдан астап өмір сүріп, өсіп өнеді. Оның иіс сезу жүйесі өте жақсы жетілген. Үстіндегі қылдары арқылы жер астында бағытты тез айырады. 70-80 жерүңгігішті бір ғана аналығы басқарып, құмырсқаларша тіршілік етеді. Жұмысшы жерүңгігіштер екі метр тереңдікте, диаметрі 4 сантиметр үңгір жолды бірнеше шақырымға жеткізе алады. Ішінде жыландардан қорғап жүретін сарбаздары, тамақ тауып, бала бағатын, үйді реттейтін нәзіктері болады.

	Жерүңгігіштер Кения, Эфиопия, Самали сияқты елдердің шөлді аймақтарында, өсімдік тамырларынан нәр алып, су ішпей тіршілік етеді.

	***

	Кесірткенің әлемде 4000 аса түрі болса, 30-дан астамы біздің елде кездеседі. Қазақстанның «Қызыл кітабына» жұмырбас шұбар кесіртке, Зайсан жұмырбас кесірткесі мен келес кесірткесі енгізілген. Біздегі кесірткелердің ең үлкенінің ұзындығы 150-170 сантиметрге жетеді.

	***

	Африка құрылығының Руанда, Кения, Уганда, Бурунди тағы сол сияқты елдерінде салмағы 400-750 келі болатын анколе-ватусси деген сиыр өсіріледі.

	Бұқаларының мүйізінің диаметрі 90 см-ге, ал салмағы 50 келіге дейін жетеді. Сиырлардың ұзын мүйіздері термореттегіш қызметін атқарады. Ыстық күндері ауа ағымымен салқындатылып, қан қайта жүйеге еніп, дене ыстығын басып реттейді. Бұл сиырлар шөлге де, азыққа да төзімді келеді. Өздерін жақсы қорғай алады. Әлділері шеңбер жасап, әлсіздерін, жас бұзауларын ортаға алып, жыртқыштардың қатігездік әрекеттеріне еш жол бермейді.

	***

	Құндыз (бобра), ондатр, кәмшат (выдра) сияқты су аңдары алыстан көрмейді. Ал балықтар екі жағындағы көздерімен алдын ғана көріп, көргенін басқа көзіне шағылыстыра беру арқылы көреді.

	***

	Ұлудың тамақты майдалайтын тістері, тілінде орналасқан. Ұлудың үш жыл бойы ұйықтап жата беру мүмкіндігі бар.

	***

	Жетісу тритоны да (бақатіс) тек Жоңғар алатауында кездеседі. Ол ортатаулық суық өзендер мен бұлақтарды ұнатады.

	***

	Тотықұстың (попугай) әлемде 330 түрі бар. Олар 100 жылдай өмір сүреді. Ал бұйра, жасыл тотықұстар 12-13 жыл ғана өмір сүреді.

	***

	Тауыс (павлин) – екі түрлі қырғауыл тұқымдас, кәдімгі тауыс және көкқанатты тауыс құстары. Қоразының құйрық үсті қауырсынының ұзындығы 120-130 см. Мекиендері сұр түсті. Балапандары тез жетілгіш, бір айда ұша алады. Топтанып өмір сүреді. «Қызыл кітапқа» енгізілген.

	***

	Тауыстың еркегі ұрғашысына қарағанда, басқа құстарда кездеспейтін өте әсем суретті келеді. Бұл әсемдігін ол өзінің өмірлік сыңарына ғана паш етеді екен.

	***

	Ғалымдардың анықтауы бойынша, дала кеңістігінде ұшып, еркін жүрген құстарға қарағанда, қалаларды мекен еткендері ақылдырақ, иммунитеттері де күштірек болады екен.

	***

	Қара бозторғай тек Қазақстанда ғана өмір сүреді. Олар басқа жерлерге өте сирек ұшып барады екен.

	***

	Әжуан деген құс өзіне тән дауыспен талғамастан күні-түні сайрай береді. Оның ерекшелігі, басқа құстардың дауысын, тіпті машина гүрілін, сигналын, иттің үргенін де сала алуы.

	***

	Құстардың көбі бұтақта отырып сайраса, бозторғай ұшып жүріп сайрай береді. Сондықтан ол, «ұшқыш әнші» аталған.

	***

	Жаңа Зеландия елінің символы саналатын 60 жылға дейін өмір сүретін киви деген батыл құс бар. Оның қанаты да, құйрығы да жоқ, бірақ, мысықтың мұртындай мұртшалары бар, қауырсындары да сүтқоректілердің қалың жүніндей. Олар жермен өте жылдам жүгіре алғанымен жасырын тіршілік етіп, азық іздеуге түнде ғана шығып жүреді. Олардың қорегі – шыбын-шіркей, жауынқұрттар, ұлулар және өсетін жеміс-жидектер. Көзі нашар көргенімен, есту мен иіс сезу мүшесі жақсы дамып, жетілген. Кивидің жұмыртқасы өте үлкен, жарты килодай тартады. Бір ерекшелігі, балапандары басып шығарылғанда мамық емес, қауырсынымен шығады.

	***

	Кенгуру тектес қалталы жануарлардың төлдерінің туғанда жүні шықпай, көздері көрмей, аяқ-қолдары мен саусақтары жақсы жетілмей шала болғандықтан, дамып жетілгенше анасының қалтасында болып, жетілген соң да бір жыл бойы анасының қалтасына келіп ұйықтап жүреді.

	***

	Қазақстанның «Қызыл кітабына» енгізілген отырықшы құс – орақтұмсық 2015 жылдың құсы атанған. Суреті арнайы эмблема болып бекітілген. Өте сирек кездесетін бұл құс, негізі ұсақ балықтармен, түрлі омыртқасыздармен қоректенеді. Олар таулы беткейлерде және Шелек, Асы, Қаражар, Қарқара өзендерінің жоғарғы ағысында кездеседі.

	***

	Құлағының ұшында ұзын шашағы бар, аяқтары ұзын, құйрығы қысқа, Қазақстанның «Қызыл кітабына» енгізілген аң – қарақал. Түсі ақшыл сарғыш, құлағының шашағы мен арты қара. Азығын 4-5 метрден секіріп ұстайды. Жемі:тышқан, кірпі және бауырмен жорғалаушылар.

	***

	Қысылған кезде бүйі өзін өзі шағып өлтіреді екен.

	***

	Жұлдызқұрттар өте айлалы. Олардың бір ерекшелігі – түсін ғана емес, дене пішінін де өзгертіп, денесі тікенек те бола алады.

	***

	Оңтүстікамерикандық түлкі өте айлалы аң. Олар ірі құстардың жұмыртқасымен қоректенеді. Жұмыртқа ауыр болғандықтан оны ебін тауып домалатып, тасқа ұрып жарып жеп, қарнын тойғызады.

	***

	Евразия құрлығында әсіресе, Испания мен Корея жері аралығында мекендейтін, шапшаң қимылдап, өте епті, шөптің бұтасына дейін өрмелеп шыға беретін, шөптен бір метрге дейінгі биіктікте ұяны тоқып салудың шебері – ең кішкентай сүтқореткі бөбек-тышқандар бар. Бұлар ыңғайлылық үшін ұяға кірудің бірнеше жолын қарастырады. Ұя сырты сарғая бастағанда, қауіпсіздігі үшін сыртын ортадағы шөптен айырма болмайтындай етіп жаңартып, балалап болған соң ол ұяны тастап, қысқы ініне қайтады екен.

	***

	Ұлар – азаттық сүйгіш бостан құс. Ол ұясын таудың биік қиясына, ұшар басына салады. Кекілікке ұқсас бұл құс, көзден тасада тіршілік етеді. Торға түскен жағдайда тез өліп қалады. Балапанына адам қолы тисе болды – өледі. Зоопарктерде ұстауға шыдамайды.

	***

	Лашын – өткір ілмекті көк тұмсық, сырты қара көк, бауыры сұр шұбар, аяғы көк, көзінің алды қос қара жолақты, үшкір құрыштай нығыз, найзағай қанатты, бұлшық етті, ұзын саусақты, өте сүйкімді, өткір, өте өжет құс. Асылдығы – жерде отырған құсты еш алмайды. Қанатының зуылы, құстарды ес-ақылынан айырып, жотадан соғып құлатады. Айқай шығып, дабыл қағылса, тіпті еліріп кетеді.

	***

	Үлкен ағаштардың басына ұя салатын жануардың бірі – қара аю мен нағыз құрылысшыға тән қасиетке ие – шимпанзе.

	***

	Тау қояндары шөптен ұя салса, үштікенді кішкентай балық су астына шөптен ұя салады.

	***

	Шыбындардың төбеде, тіпті сырғанақ айнаның бетінде емін-еркін жүре беруінің себебі, аяқтарындағы түк қаптаған жастықшаларынан желімге ұқсас сұйықтық бөліп, қадам жасаған сайын сұйықтық жаңарып тұрады екен. Сондықтан да олар төбеден құлап қалмайды.

	***

	Мұхиттардың тереңінде жүретін, ұйықтар алдында денесін қоршап тұрарлық шырыш бөліп, соған оранып ұйықтайтын, оянған соң ол шырыш киімін шешіп тастайтын – тоты-балық теңіз маржандарынан ұя салып, уылдырығын құс сияқты жинап, ұрпағының жетілуіне қарамай ұясын тастап кете береді екен.

	***

	Балықтар көздерін жұмбай ұйықтай береді. Азығын күндіз аулай беретіндері түнде ұйқыға кетіп, түнде жорыққа шығатындары күндіз көз шырымын алса, тунец деген балық жүзе жүріп ұйықтай беретін екен.

	***

	Атлант, Тынық және Үнді мұхиттарында кездесетін семсер-балық сағатына 130 км жылдамдықпен жүзіп, қалыңдығы 2 см кеменің қаптауын тесіп кетер қабілетке ие.

	***

	Тынық мұхитында тіршілік ететін эулахон балығының тұрқы 23 см-ден аспайды. Бірақ тұла бойы майға толы. Кептірсе, білте өткізіп бөлмеге жарық беруге болады. Оны талехт «шырақ-балық» деп те атайды. Ол баяу жүзгендіктен қолмен де ұстап алады.

	Инелік – жыртқыш. Жыртқыштығы сол – өрмекшіні, масаны, кез келген шыбын-шіркейді аулағанда еш қалт кетпейді.

	***

	Кептірген соң жақсы жанатын майлы балық – англиялық сэйблфиш балығы.

	Оның бір атауы «көмір-балық» екен.

	***

	Шағыл мысығы Маңғыстау мен Қызылқұмда өмір сүреді. Арқасы мен бүйірі құм түстес сарғыш. Құйрық ұшы қарақоңыр. Саны аз.

	***

	Құланның жылқыларға қарағандағы бір ерекшелігі – болатын қарлы боранды 10-12 сағат бұрын болжап, ықтасындар табады.

	***

	Бүркіт – ең ірі, әрі күшті құс. Салалы саусақтары қарулы. 100 жылға дейін өмір сүре алады. Салмағы 6-7 килограмға жетеді. Қазақтар киелі, қасиетті құс санаған. Балапанынан қолға үйретеді. Қасқыр, қоян, түлкі аулауға пайдаланады. Қазақстанның «Қызыл кітабына» енген.

	Оң көзімен солға, сол көзімен оңға қарай алатын жалғыз тіршілік иесі бар, ол – құбылғы (хамелеон). Оның екі көзі әр бағытқа қарайды.

	***

	Борсық – інде тұрып, тек түнде жортатын аң. Дретханасын бөлек жасап, індерін таза ұстайды. Иістері арқылы таниды. Суық түсе қысқы ұйқыға кетеді. Дәруменге бай болғандықтан майы пайдаланады.

	***

	Тұмсығынан азық түспейтін қомағай құс – сарнауық торғай. Ол бар уақытын азық іздеумен өткізіп, мұз қатқан жидектерді жегендіктен талып қалып, біршама уақыттан соң жеген азығы дене жылуына жеткенде ғана бастапқы қалпына келіп, қайта үйренген ісіне кірісіп кетеді екен.

	***

	Суыр – өте сақ, көздері өткір аң. Жайылымда қарауылдап тұрып өмір сүреді. Олар індерін үш бөлік етіп қазады. Бірі – қыста ұйықтар бөлік, екіншісі – төсеніш шөп жинайтын бөлік, сонан соң дәретхана.

	***

	14 сәуір күнін – дүниедегі құрт-құмырсқаның, жануар-жәндіктің бәрінің тегіс ұясы, іні-үңгірі ашылатын күні деп есептеген.

	***





КЕЙБІР ӨСІМДІКТЕРДІҢ ОРЫСША АТАУЛАРЫН БІЛІП ЖҮРГЕННІҢ ДЕ АРТЫҚТЫҒЫ БОЛМАС




	Андыз – девясил,

	аққурай – мордовник,

	ақ кекіре – астры,

	апиын – опий,

	адыраспан – могильник,гармала,

	ақмия – софора,

	ақбас жусан – полынь седал,

	арша - межжевельник

	атқұлақ – шавель конский,

	айдаршөп – хохлатка,

	алтын тамыр немесе қызғылт семізот – радиола розовая,

	айрауық – вейник,

	айбалдырған – дягиль,

	ақжелкек – хрен обыкновенный,

	анар – гранат,

	ақжелек – петрушка,

	айбатмия – сферофиза,

	ақжелкен – петрушка огородная,

	ақселеу, боз – ковыль,

	ақсора – сведа,

	аюқұлақ – толокнянка,

	ақшатыр, балан – калина,

	ақшытыр – клоповник

	алабота – лебеда,

	алмұрт –груша,

	атқонақ – тимофеевка луговая,

	алхоры – слива,

	айғырқияқ – волосоносец,

	айрауық – вейник,

	айланшөп – геморройная трава,

	ақбасшөп – желтушник,

	ақгүл – жасмин,

	ақжиде – белладонна,

	аққоңырбас – белометлик,

	аққурай – псоралея,

	аққылтан – белоусник,

	ақтаспа – астрагал,

	ақшатыр – калина,

	алатікен – расторопша

	алқа – паслен,

	арпабас – костер,

	аскөк – укроп,

	ащытамыр – гирча,

	арамсояу,

	жөргем – повелика,

	аюоты – борец, аконит,

	аюбадам – бузина,

	бадам – миндаль,

	бүрметікен – репейничек,

	боз арша – туя,

	бәйшешек – примула,

	подснежник,

	бидайық – пырей,

	ботакөз – незабудка,

	бүлдірген - земляника

	балдыркөк – сельдерей,

	балмұрын – шиповник

	бөріқарақат – барбарис,

	бетеге – типчак, ковыль,

	бөденешөп – вероника,

	балтозаң– перга,

	бақажапырақ – подорожник,

	бақбақ – одуванчик,

	балбетеге – ковыль,

	балғын – мирикария

	балқарағай – листвинница,

	балшөп – крупноплодник

	балшытыр – медуница,

	балықоты – ряска,

	бозшалғын – бородач,

	ботташық – пастернак,

	бөріаяқ – зюзник,

	бақытгүлі – хризантема,

	бүрген – калина,

	гүлзардақ – горисвет

	гүлкекіре – василек,

	гүлшетен – розмарин,

	гүлрайхан – зизифора,

	долана – боярышик,

	даршын – корица,

	дермене – дармине,

	дәрібас – очанка,

	ермене - тысячелистник

	еркекшөп – житняк,

	ебелек – рогач,

	егеушөп – уруть,

	еңлік – румяна,

	жалбыз – мята,

	жыланқияқ – касатик,

	жоңышқа – люцерна,

	жөке – липа,

	жалбызтікен – проскурняк,

	алтей, жаңғақ – орех,

	жауқазын – шафран

	жауқияқ – колосняк,

	жантақ – верблюжая колючка,

	жиде – джидда,

	жауқарын – кондыка,

	жусан – полынь,

	жолжелкен – подорожник,

	жуа – лук дикий,

	жер жаңғағы – орех земляной,

	жұпаргүл – душица,

	жылбұрыш – хвощ,

	жыңғыл – тамариск,

	жанаргүл – златоцвет,

	жолжелкен – подорожник

	жарықгүл – купальница,

	жасымық – чечевица,

	жаушымылдық – пион степной,

	жебіршөп – чабер,чабрец,

	желайдар – ветреница, анемона

	зығыр – лен,

	зайтүн – оливка,

	зире – тмин,

	итошаған – череда,

	изен – кохия,

	иттабан – сайгачья трава,

	итмұрын – шиповник,

	иттікен – лопух, череда,

	иіржапырақ – крапива,

	итсигек – анабазис,

	көде – ковыль,

	көкнәр – мак,

	киеуіл – каперс,

	кәріқыз – рогоглавник пряморогий

	кемпіршөп - акантолимон

	киікоты – душица, матрушка

	көктарақ – ворсянка,

	көкбасгүл – синяк,

	көкекоты – черногорка,

	көкпек – лебеда,

	көктал – ива голубая,

	көктікен – козолец,

	василек көкшағыр – полынь,

	күреңот – киприт,

	иван-чай,

	кеурек – ассафетид,

	кекіре – остролодочник,

	көкмерен – зизифора,

	қоға – рогоз,

	қарағай – сосна,

	көкемарал – зизифора душистая,

	қара бүлдірген – ежевика

	қызылбояушөп – подмаренник,

	қызылша – свекла,

	құмқараған – акация песчаная,

	қазтамақ – герань,

	қалақай – крапива,

	қалампыр – гвоздика

	қараот – портулак,

	қияқ – острец,

	қожакендір – ворсянка,

	қазоты – живость,

	қоңыраубас – колокольчик,

	құртқа – ирис,

	құлқайыр – мальва,

	қылша – эфедра,

	қуатты сүттіген – молочайник мощный,

	қырмызы – календула,

	қоғажай, шегіргүл – фиалка,

	қарақат – смородина,

	қостабан, бүлдіргенжапырақ – лопчатка,

	қайың – береза,

	қырымошаған – репешка,

	қызылмия – солодка,

	қылқанжапырақ – хвоя,

	құртқашаш-касатик,

	қасқыр жидек - волчеягодник

	қырықбуын – хвощ,

	қаңбақ – перекати-поле,

	қарақұмық – гречиха,

	қарандыз – девясил,

	қарасұлы – овсюг,

	қорғалжын – ковыль сочный,

	құлақоты – очисток,

	құлпынай – клубника,

	қыранот – орляк,

	құлмақ – хмель,

	қырыққұлақ – папоротник,

	қарлыған – крыжовник

	лақса – мордовник,

	лала гүл – лилия,

	лапыз – безвременник,

	лапса – бородавник,

	мойыл – черемуха,

	майқоға – сахарный тростник,

	майтамыр – окопник,

	маралқурай – чемерица лобелья,

	мауын – валериана,

	мақсары – сафлор,

	меруертгүл – ландыш

	меңдуана – белена,

	мия – солодка,

	мөлдіршөп – ледяная трава,

	мысыққұйрық – пырей,

	майқарағай – пихта,

	мыңжапырақ – тысячелистник,

	ошаған – репейник,

	оймақша – чехлик,

	оймақгүл –колокольчик,

	өгейшөп, тозғанақ – мать-и-мачеха,

	рауғаш – ревень,

	риандар – марены,

	раушан – роза,

	сексеуіл – саксаул,

	субетеге – типчак,

	сасыр – ферула,

	сақаушөп – мытник,

	сарбұрау – желтокорень,

	сарағаш – барбарис,

	самалдық – кислица,

	сарбас – жеруха,

	сәлбен – шалфей,

	сабынкөк – норичник,

	садақбоз – ковыль волосат.

	саздақшөп – болотник,

	сабынкөк – норичник,

	сауыршөп – весенник,

	сарыгүл – купальница,

	сарысояу – дурнишник,

	сарыраушан – золотарник,

	сарықараған – желтая акация,

	сарана – красноднев,

	семізот – радиола,

	сепкілгүл – рябчик,

	сүттіген – молочай,

	селдірек – луговик,

	сүмелек – живокость полевая,

	сүйсін – ятрышник,

	сүйелжазар – гелиотроп,

	сүйелшөп – чистотел,

	сиырбүлдірген – ежевика,

	сиыржоңышқа – вика,

	сасықшөп - пустырник

	сағызшөп – хондрилле

	сиякөк – льнянка,

	сұлыбас – овсец,

	сарбасшөп - желтушник,

	субетеге – типчаг,

	суыроты – горицвет,

	суылдыр – блисмус,

	суоты – полевица,

	сыңғақтал – ива,

	сужелкек – поручейник,

	субидайық – зубровник,

	сортаңшөп – солорес,

	сылдыршөп – смолевка,

	сораң – солянка,

	сүтқұлақ – млечник,

	сұңғыла – заразиха,

	самырсын – кедр,

	сіпсебас – метлица,

	сүмбіл – гиацинит,

	сор жердің өсімдіктері – соланчаковые растения,

	арамшөп өсімдіктері – сорная растительность,

	салаубас – бессмертник,

	супияз – пролеска,

	текесақал – додарция,

	таға – папоротник,

	тамыршөп – многокоренник,

	тамырдәрі – чемерица,

	талқурай – вербейник,

	талақшөп – сеезеночник,

	тарлан – змеевка,

	таран – горец,

	тасшөп – чебрец,

	түйесіңір – курчавка,

	тамырдәрі – чемерица,

	таңқурай – малина,

	тауықкөз – курослеп,

	тәжішөп – венцовник,

	теңбебас – сусак,

	тегеурінгүл - живокость

	түйетабан – парнолистник,

	торғайбас – василек,

	таужапырақ – скабиоз,

	тобылғы – таволга,

	томарқұлақ – опенок,

	томардәрі – горец земнов.

	толғақшөп – золототысячник,

	түйежоңышқа – донник,

	түйебұршақ – фасоль,

	темекі – табак,

	түйетікен – татарник,

	түйешырмауық – ластовен

	түйешағыр – солянка холмовая,

	түйеқарын – перекат.-поле

	түйесүйек – астрагал малопарн.

	таусағыз – козлец,

	тау қарақұмығы – гречиха альпийская,

	түймедақ – ромашка,

	торкөзді қазоты – живость сетчетоплодная,

	талшын – каштан,

	тобылғы – лабазник (бұтақ тектес өсімдік)

	тарғақшөп – ежа,

	таушымылдық – пион,

	тораңғыл – тополь сизолитный,

	түктіөрік – миндаль,

	түйежапырақ – лопух,

	түтікгүл – трубкоцвет,

	түнқоғажай – ноч.фиалка,

	түнжапырақ – симпегма; колюрия,

	түктісор – пиптопера,

	түктіқурай – схизонепета,

	түйнекшөп – буниум,

	түймебас – серпуха,

	тораңғы жыңғыл – гребеньщик изящный,

	тырнашөп – жабрица,

	тырнақгүл – календула,

	тітір – солянка почечконосн.

	тісшөп – зубянка,

	тістіжапырақ – гелиопсис,

	тісжеміс – аксирис,

	тірне – пикульник,

	тіктікен – крупина,

	тікенқурай – бодяк, будяк,

	тікентүк – четочник,

	тікенше – колючник,

	тікенот – рохелия,

	тікенғалдақ – шиповник,

	тікенбас – колючеголовн.

	укекіре – горчак,

	ушырмауық – ломонос,

	уқорғасын – аконит,

	уқалақай – крапива глухая,

	утамыр – вех,

	усойқы – алтай қасқыржидегі – волчьягодина Алт

	усасыр – шитовник,

	упияз – чеснок,

	ұшқат – жимолость,

	ұйқышөп – прострел,

	ұзын жыңғыл – гребеньщик удлинен.,

	қызыл жың. – гре. мн.ветв.

	үшегіз – антонина,

	үкікөз – иванда-мария,

	үштіс – триострнник,

	үрмежеміс – пузырница,

	үрмебұршақ – фасоль,

	үңгіргүл – печерница,

	шырғанақ – облепиха,

	шағыр – бурьян,

	шермен гүл – горчевка,

	шайқурай – зверобой,

	шоқайна – кузиния,

	шырғанақ – облепиха,

	шалғам – редис,

	шетен – рябина,

	шырыш – эромурс,

	шаған – ясенец,

	шомыр – редька,

	шырыш – эремурус,

	шытыр – пажитник,

	шытырық – зюзник,

	шырша – ель,

	шытыршөп – хориспора,

	шыңкетер – недотрога

	шынар – плптан, чинара,

	шайыр – свинорой пальчатый, пальчатая трава,

	шүлдік – пион,

	шырмауық – вьюнок,

	шәңгіш – калина,

	шырмауық – вьюн,

	шүйіншөп,

	шүйгіншөп - валериана ,

	шыбынжек – мухоловка,

	шықжапырақ – росолист,

	шыбыртқы – ива. прутов.,

	шыбықтал – ива корзин., лоза,

	шүкір – корневище,

	шоған – солянка малолистная,

	шеңгел - колюч. тростник

	шамшат – бук,

	шайыр – свинорой пальчат

	ырғай – кизильник,

	ызбан – краскучник,

	іргешөп – торичник,

	інжугүл – ландыш,

	ілім – вяз полевой,

	ілмешек – прицепник,

	ілбі – вульпия,

	эдельвейс – эдельвейс.





ЖЕР – СУЛАРДЫҢ, ЕЛ – ЖҰРТ ПЕН ЕЛДІМЕКЕНДЕРДІҢ ЕЖЕЛГІ АТАУЛАРЫН БІЛІП ЖҮРГЕННІҢ ДЕ АРТЫҚТЫҒЫ БОЛМАС




	Афрасияп, Мараканда, Байтақ – Самарқан қаласы

	Аштархан (Хажы Тархан) – Астрахань қаласы

	Азау – Азов теңізі

	Абиссиния - Эфиопия

	Аңғар – Ангара

	Ангора, Туркия – Анкара, Түркия

	Аңқай – Жоңғар қақпасы

	Асы, Ясы – Түркістан қаласы

	Аспантау – Тянь-Шань таулары

	Александровск – Запорожье қаласы

	«Ағаш қала» – Көкшетау қаласы

	Ақтау, Шевченко – Ақтау қаласы

	Бекдаш – Кара-Богаз қаласы

	Бұланай тауы – Гималай тауы

	Бейне тауы, Баянаула тауы – Баянауыл тауы

	Балқан тау – түркменнің теке, ерсары, салордай сияқты байырғы тайпалары қоныс тепкен Небит-даг қаласы жақтағы алыс, жырақ жер атауы

	Бабыл – Вавилон

	Байкөл – Байкал көлі

	Белоцарск, Хем-Белдыр – Қызыл қаласы

	Бегомия, Моравия, Чехославакия – Чех және словак Республикасы

	Бирма - Мьянма

	Ворошиловоград – Луганск қаласы

	Ворошиловск – Ставрополь қаласы

	Гүржістан – Грузия

	Галлия - Франция

	Гавриловка – Талдықорған қаласы

	Ғажам жұрты – Африка халқы

	Дамашық, Шам – Дамаск қаласы

	Дешті Қыпшақ – Ертедегі қазақ даласы

	Дюшамбе, Сталинабад – Душанбе қаласы

	Доржынкит(жеті шатыр),

	Семипалатинск – Семей қаласы

	Еділ – Волга өзені

	Енесай – Енесей өзені

	Естек – Башқұрт

	Елизаветполь, Гянджа, Кировабад – Гянджа қаласы

	Екатеринослав – Днепропетровск қаласы

	Екатеринодар – Краснодар қаласы

	Екатеринбург, Свердловск – Екатеринбург қаласы

	Жаманқала – Орск қаласы

	Жөйіт, жейбірей – Израилдық

	Жетісу – Алматы облысының аймағы – ондағы Іле, Қаратал, Биен, Ақсу, Лепсі, Басқан, Сарқанд өзендеріне байланысты атау.

	Жиделі Байсын – Ел жұтамас киелі, бай жер

	Жейқұн – Амудария

	Жоғарғы Вольта – Буркина-Фасо

	Жапония – жапонша «Таң шапағы елі», аталуы: «Күншығыс елі».

	Заир - Конго

	Зәңгі – негір

	Итжеккен – Сібір

	Иассы, Қамысқала, Перовск, Ақмешіт – Қызылорда қаласы

	Йаңы, Талас, Тараз, Әулие Ата, Мирзоян, Жамбыл – Тараз қаласы

	Иерушалаим, Әл-Кудс – Иерусалим қаласы

	Иеддо, Эдо – Токио қаласы

	Караклис, Кировакан – Ванадзор қаласы

	Кінған – Палестина

	Күлзім дариясы – Қызыл теңіз

	Кәріс – Корей халқы

	Кәпір – Дінсіздер

	Көкшетеңіз – Балқаш көлі

	Константинополь – Стамбул

	Кампучия - Камбоджа

	Каменское – Днепродзержинск қаласы

	Кёнигсберг – Калининград қаласы

	Кумайри, Александрополь, Ленинакан – Гюмри қаласы

	Кетік, Форт-Александровск – Форт-Шевченко қаласы

	Қараөткел, Ақмола, Целиноград – Астана қаласы

	Қап тауы (Қойқап) – Кавказ тауы

	Қарамөрен – Амур өзені

	Құддыс – Иерусалим

	Қызылбас – Ирандық

	Қарашекпен – Орыс мұжығы

	Қозыбасы – XV ғ, Жамбыл облысы, қазақ ордасы тігілген жер

	Қорған – Курган қаласы

	Қызылжар – Петропавл қаласы

	Қытай кохинхинки, Аннам, Тонкин - Вьетнам

	Қытай елінің жалпы атауы «Аспан асты елі»

	Қазақстан – ол «Ұлы Дала елі»

	Лабас, Шымбас,Талас, Шуас, Арқас – Бес Алатау

	Манги – Қытайдың оңтүстігі және жалпы Қытай елінің атауы

	Мысыр – Египет, Каир шаһары

	Месопотамия - Ирак

	Машын – Үндістан

	Молдавия - Молдова

	Мағүріп – Шығыс жақ-Тунис, Алжир, Марокко, Мавритания, Либия, Батыс Сахара аймағы

	Мәскеу – Москва қаласы

	Мажар – Венгрия

	Мадияр – Венгрия халқы

	Мырзашөл – Гүлстан қаласы

	Микоян-Шахар, Клухори – Карачаевск қаласы

	Нумидия – Алжир

	Немістік Шығыс Африка – Руанда және Бурунди

	Новая письмянка, Лениногорск – Альметьевск қаласы

	Новониколаевск – Новосибирск қаласы

	Небит-Даг – Балканабад қаласы

	Нижний Новгород,

	Горький – Нижний Новгород

	Ноғай – Ставрополь өлкесіндегі татарға жақын түркі тектес халық.

	Орынбор, Чкалов – Оренбург қаласы

	Омбы – Омск қаласы

	Орджоникидзе – Владикавказ қаласы

	Оман дариясы – Үнді мұхиты Оңтүстік

	Родезия – Зимбабве Оңтүстік-батыс Африка – Намибия

	Оңтүстік Корея елінің жалпы атауы – «Таңғы шық» елі

	Парсы - Иран

	Пішпек, Фрунзе – Бішкек қаласы

	Пермь, Молотов – Пермь қаласы

	Ресей - Россия

	Риддер, Лениногор – Риддер қаласы

	Ром – Рим қаласы

	Рашид – Мысырдағы Розетта қаласы

	Санкт-Петербург, Петроград (Питер, Петербург),

	Ленинград – Санкт- Петербург қаласы

	Сарандил – Цейлон

	Самара, Куйбышев – Самара қаласы

	Ставрополь – Тольятти қаласы

	Сарытау – Саратов облысы, Саратов қаласы

	Сарт – саудагер деген сөз, тәжік пен өзбектерге телінген ат.

	Сейқұн (Сайқұн) – Сырдария

	Сергиополь (Серепөл) – Аягөз қаласы

	Сауық – Торғай өзені

	Свердловск – Екатеринбург қаласы

	Селебе – Челябинск қаласы

	Сорокино – Краснодон қаласы Солтүстік

	Родезия – Замбия

	Сайгон, Оңтүстік Вьетнам – Хошимин,

	Вьетнам Сиам – Таиланд

	Судан республикасы - Мали Теке,

	Уральск – Орал қаласы

	Төмен – Тюмень облысы

	Терең өзен – Днепр

	Тұран – Орта Азияның жалпы атауы Тұзкент,

	Кереку – Павлодар қаласы Тұрарбанд, Тұрар, Тарбанд,

	Фараб – Отырар

	Талгиз Алмалығы – Талғар қаласы

	Түркістан – түркі халықтары мекен. тарихи географиялық атау

	Танганьика, Занзибар, немістік Шығыс Африка – Танзания

	Триполитания және Киренаика - Ливия

	Урга – Улан-Батор қаласы

	Уратөбе – Истаравшан қаласы

	Ұш, Алмату, Үш Алматы, Верный, Алма-Ата – Алматы қаласы

	Ұлыбритания – құрамы: Солтүстік Ирландия, Шотландия, Уэльс және Англия.

	Бейнелі атауы – Тұманды Альбион (тұманды ақ жер)

	Үлбі, Усть-каменогорск – Өскемен қаласы

	Үйшік, Гурьев – Атырау қаласы

	Үрім – Кіші Азия

	Үстіқұт – Усть - Кут

	Хазар теңізі – Каспий теңізі

	Ходжент, Ленинабад - Худжанд қаласы

	Халеб – Шамдағы Алеппо қаласы Царицын,

	Сталинград – Волгоград қаласы

	Царево-кокшайск,

	Краснококшайск – Йошкар-Ола

	Цейлон аралы – Шри-Ланка

	Франзуздық Экваторлық Африка - Чад

	Шам (Шағам) – Дамаск қаласы, Сирия

	Шымқала, Чимкент – Шымкент қаласы

	Шын, Машырық – Қытай елі

	Шын-Машын – Үндіқытай

	Шаш (Шашкент), Шыназ – Ташкент қаласы

	Шүршіт – Қытай

	Шолақтау – Қаратау қаласы

	Шойындыкөл – Жасыбай көлі

	Шағадам, Красноводск – Туркменбаши қаласы

	Щегловск – Кемерово қаласы

	Чигу, Шығу, Надеждинская – Есік қаласы

	Чарджау – Туркменабад қаласы

	Чкаловск – Бустон (Бостандық) қаласы

	Чкаловск – Гулистон қаласы (Тәжікстан)

	Чазон – Солтүстік және оңтүстік Корея

	Чу – Шу қаласы

	Ірбіт – Иркутск қаласы

	Іңкәрдария – Сырдарияның бұрынғы бір саласы

	Ілінгір – Ленгер қаласы

	Цзи, Сицзинь, Наньцзин, Чжунд (Дасин), Даду (Ханбалық), Бэйпин, Бэйцзин

	– Бейжін, Пекин қаласы

	Эдо - Токио

	Юнан – Грек елі

	Юзовка, Сталино – Донецк қаласы

	Ямен – Йемен

	Түркі импер. астаналар: Орхон – Монголия, Суяб – Қырғыз жерінде.





Үшінші бөлім





ҚАЗАҚТЫҢ ЫРЫМДАРЫ МЕН ТЫЙЫМДАРЫ




	Ойда болғай қазақтың,

	Ырымы мен тыйымы!

	Ауытқытпай әлде де,

	Бабалар салған мұраға,

	Болмайық әсте бұйығы.





ҚАЗАҚТЫҢ ЫРЫМ МЕН ТЫЙЫМ ТЫЛСЫМДАРЫНЫҢ ӨМІРДЕ ӨЗ ОРЫНДАРЫ БАР




	Ықылым заманнан бері халық үшін қағида болып қалыптасып, ұрпақтан ұрпаққа беріліп келе жатқан, ұлтымыздың салт-дәстүрінде де өз орындарын алып, мінез-құлық пен тәртіп нормасына айналған ырым мен тыйым, кесім тылсымдары жетерлік. Бабалар жаман іске тыйым салып отырған. Олар санаға: - тыйым салынғанды істесең – жаман іс, қырсыққа ұрынасың. Тыйым салынған істі істеу тек жаман іс қана емес, қазақ ұғымында – күнә-деп, түсіндіруден жалықпаған. Халқымыз күнәні өлімнен жаман санаған.

	Қазір қоғамдық дамуымызға орай мәдениет те өсіп, өзгеріп келеді. Талғам да өзгеруде. Бірақ, ежелден бері бабаларымыздан қалып, әбден сынақтан өтіп, бізге жеткен адам сенгісіз нәрсе сияқты ырым мен тыйымдарында, көңілге қонарлық, ойда болып, орындаса олқы болмайтын тұстары жетерлік. Ырым деген адамның жақсыға жақын болайын, жаманнан абай болайын деген ниетінен туады. Ырым – адамның көңілі. Оларды балалардың да білгені еш артықтық етпейді. Негізгілері мынандай болып келеді:

	***

	Үлкендер арнайы тапсырма бергенде: «оң құлағыңмен тыңдап ал» дегеніндей, қызмет орындарында берілетін тапсырмалар мен бұйрықтардың негізінде оң құлаққа айтылғанын жөн санаған.

	***

	Қазақ қыздарына діні басқаға тұрмысқа шығуына рұқсат беру күнә болып есептелген. Ал басқа дінді әйелдер мұсылманға тұрмысқа шықса, өз дінінде қалғанның өзінде, онан туған балаларды мұсылман санаған. Ондай әйел мұсылмандықты өз еркімен қабылдаған болса, құптауға тұрарлық әрекет деп білген.

	***

	Ғашық болған адамың туралы тіс жарып ешкімге айтпаған жөн. Махаббат құрығына іліккен адамның жүрегі ашық келетіндіктен, тіл-көз тиіп кету қауіпі жоғарырақ болатын көрінеді.

	***

	Айтылған сөздің тез қабылданатынын ескеріп, махаббат сезімін білдіруді, көңіл көтерерлік әзіл, әжуа, қалжың, сондай-ақ оларға кереғар, көңіл қалдырарлық қаткыл сөздерді және көпшілікке қажетті насихатты сөздерді де сол құлаққа айтса жүрекке тез жетеді екен. Сол құлақпен естіген сөзден сәтті шешім жасау мүмкіндігі жоғары болады деп күтілген.

	***

	Қыз баланың қапасы ауырлық әкеліп, көп зиян шектіреді деген түсінікпен оларды ұрысып, сөкпей, тек төрге ғана отырғызу керек деген де ырым бар.

	***

	Қонақ қызды да босағаға отырғызбайды. Олар сыйлы қарттар отыратын құрметті орынға отырғызылуы керек. Олай болмаған жағдайда, үй қожасы бақытсыздыққа ұшырайды деген ырым бар.

	***

	Қыз баланың ұшып-қонған ұшқалақ, шошаңдаған шошақай-жеңілтек мінезді болып өспеуін көздеп, құйымшақ біткенді жегізбейді және қырқынан ерте шығармайды.

	***

	Жаңа түскен келіннің төркініне «өлі-тірі» жіберу кәдесі, оның ауру- сырқаулы болмау жағын көздеп жіберіледі.

	***

	Жаңа түскен келінге ұлды болу үшін, алғаш сойылған малдың ұлтабарын жегізу ырымы бар.

	***

	Екіқабат келін басқа үйге өз дастарханынан апарған дәмнен татып алмау керек деген де ырым бар. Ондай астан жеген екіқабат әйел, қыз болсанады екен.

	***

	Екіқабат болған келінді «ата-баба аруағы қолдап жүрсін» деген мақсатты көздеп, ауылдағы үлкен үйдің керегесіне ақ орамал тағып қояды. Бұл «керегеге орамал тағу» ырымынан кейін, бүкіл ауыл келіннің аяғының ауыр екендігін біліп жүретін болады.

	***

	Аяғы ауыр келіншек шошынбас үшін, қайғылы хабарларды босанғанша естіртпеуге әрекет жасалынады. Себебі, оның көз жасы төгілсе, нәресте жасық болып туылатын көрінеді.

	***

	Жолым болсын десең, ертеңгі астан ең болмағанда ауыз ти. Ертеңгі асты тастама, кешкі асқа қарама деген қағида содан қалған.

	***

	Айдалада өсіп тұрған жалғыз ағашты кескен дұрыс болмайды.

	Өз атыңа айтылған қарғысты қайтарудың қарапайым жолы: сол иығыңнан асырып түкіру немесе ағашты үш рет тоқылдату екен.

	***

	Таңертеңгі ас дастарханынан ауыз тимегеннің әйелінің, не ерінің бірін-бірі тастап кету қаупі болады деген сенім бар.

	***

	Аттылы ер адамның жолын кесіп өткен әйелдің бақытсыздыққа душар болып қалмау жағдайын көздеп, оларға келе жатқан ер адамды өткізіп жібергеннен соң ғана, жүрулеріне болатындығын, үлкендер жағы ескертіп отыруды жөн санаған.

	***

	Үйге кіріп келе жатқан адам сүрініп кетіп, құлап қалған жағдайда, үйге береке, ырыс, кіріс-байлық кірмек. Баланы төрге үш аунату керек.

	Адамның кей кездерде түрлі ағзалары жыбырлап тартатыны бар емес пе? Ондай жағдайда, оң көзі тартқандар, қуанышқа кенеледі, сол көзі тартса, қорқыныш болуы, табаны қышыса, жаяулатып жол жүруі мүмкін деген түсінік бар екен.

	***

	Балаларға жүріп тамақ жеу, ыстық тамақты үрлеу, нанды екі саусақпен сындыру, нанды ыдыстың астына қою, майлы тамақтан соң мұздай су ішудің жөн еместігін құлағына құйып отырған орынды саналған.

	***

	Қазақ дәстүрінде қосарланып, қатар біткен ағашты «қосағыңнан айырыласың, қанатыңнан қырқыласың»деп, кесуге тыйым салған. «Дүние түгел егізден жаралған, ал егіздің сыңарын құлатқан оңбайды, көңілі қапаланып, зарығып өтеді» деген ырым да бар.

	***

	Нәрестенің кіндігін кестірерде, бесікке саларда, тұсауын кесерде, жаңа түскен келіннің шымылдығын құрарда, төсегін саларда жақсы жағынан ел ілтипатына бөленген, сыйлы болған адамды жан-жақты қатты таңдауды міндет санаған.

	***

	Жас босанған келіннің тұңғыш баласының кіндігін, екінші баласын тумай қалу қауіпінің мүмкіндігін ескеріп, тумаған әйелге кестірмеген.

	***

	Үлкен адамның алдын кесіп өту әдепсіздікке жатады.

	Сәбиді қырқынан шыққанда қарын шашын алмаса - қарғысы қатты болады.

	Қырқынан шыққанға дейін сүйіп, аймалауға болмайды.

	***

	Емшектегі сәби анасының төсін ұстап еметін болса сараң, еркін еметін болса, жомарт болады деп болжаған.

	***

	Көйлегінің етегі бүрілмеген сәбидің тілі тез шығады.

	***

	Жаңа туған нәрестесі тұрмай шетіней беретін болса, қазақ ырымында нәрестені үлкен әжелік дәрежедегі кісілер бір-екі күнге бөлек алып кетіп, әке- шешесі керегенің астынан немесе, терезеден келіп, ырым жасап, сатып алу рәсімі қолданылады.

	***

	Баласы тұрмай жүргендер, өмірі ұзақ болсын және қарғыс өтпесін деп, нәрестені жасы үлкен, елге құрметті ең кемі үш кемпірдің бұтының арасынан өткізіп алады. Бұл ырымды халық ақыны Кенен Әзірбаев өзінің қызы Төрткен туғанда қолданып, атын да Төрт кемпір бір шал қойған. Кейіннен ғана, атын Төрткен деп өзгерткен екен.

	***

	Екіқабат әйелдерге ауыр жүк көтеруге, түнде жалғыз қалуға, ішімдік ішуге, темекі тартуға рұқсат етпей, баланың дамып өсуіне қажетті барлық жағдайларды жасап отырған. Жерік асын тауып беруге күш салған.

	***

	Екіқабат әйел керулі тұрған немесе шұбатылған арқаннан аттамайды. Аттаған жағдайда, іштегі баланың кіндігі мойнына оралып, тұншығып, өміріне қауіп төнеді деп ырымдалған.

	***

	Нәрестенің болашағын ойлап, ер баланы «үй күшік болмаса екен» деп, кесілген кіндігін қырдан асырып лақтыру, «кітапқа жақын болсын»-деп, кітап арасына сақтау, ат құлағында ойнаса деген ниетпен ат жалына, малсақ болуын ойлап, малдың мойнына байлау, қыз баланы «үйдің құты болсын» деп, кіндігін ошақ түбіне көму ырымдары бар.

	***

	Баланы бесікке саларда ешкім сөйлемегені жөн. Себебі, біреу сөйлеп қалатын болса, бала жылауық болғанымен қатар, өскенде өсекші де болу қаупі бар деп есептелген.

	***

	Қазақ балаларының санын туралап айтпайды, санамаламайды да.

	Сәби шалқалап жатып, башпайын тістелесе, соңынан тағы бір бала келгелі тұрғаны деген ырым бар.

	***

	Сәби шалқасынан жатып ұйықтайтын болса – елге белгілі азамат болуының, бүк түсіп ұйықтаса – жігерсіз, жасық, уайымшыл болуының, етпетінен жатып ұйықтайтын болса – ойшыл болуының нышандары деп топшылайтын болған.

	***

	Бала асықтың етін мүжімеуі керек. Қазақта: «Алты жыл аш болсаң да, асық етін мүжіме» деген нақыл тегін айтылмаған.

	***

	Бұғана ұстаған баланың бойы өспей қалу қауіпі бар дегендіктен, баланың бұғанаға қол тигізбей ақ қойғаны және аты сүріншек болмауы үшін, төстің сүріншегін жемегені жөн болар.

	***

	Аталарымыз қазанды тіршіліктің қайнар көзі, үйдің ырысы санаған. Қазақта «Қазанды төңкеруге болмайды» деген ырым бар. Оның себебі, бейіт басында төңкерілген қазан, марқұм болған адамның артында тұяқ қалмай, оты өшкенін білдіреді екен.

	***

	Шаңырақ төңкерудің де мәні тап осындай. Марқұмның шаңырағы күйреді, артында мирасқор қалмады деген белгі.

	***

	«Шаңырақтан қара қазан кетсе, үйден ырыс кетеді» деген нақыл тегін айтылмаған. Өз қазанын көшкен жұртқа қалдырмайды. Алып жүру мүмкін болмаса, қазанды өзінің ырымын жасап көміп кетеді. Ондағы мақсат, үйден қазан кетсе, ырыс-несібеміз, құтымыз кетеді деп санаған.

	***

	Өз үмітің өшпесін десең, ошақтағы отты үрлеп өшірме.

	***

	Қазанды пайдалануға алған адам, иесіне таза жуып, құлағына ақтық байлап, түбіне дәм салып қайтарулары тиіс. «Өкпесі қара қазандай» дейтіндей, олай етпесе, «қазан өкпелейді» деген бар.

	***

	Бақ пен береке біреуге ауып кетеді деген сеніммен қазанды біреуге сыйға бермейді, тарту етпейді.

	***

	Қазанға байланысты: қазақтарда қыз жасауына ешқашан қазан берілмейді.

	Қайтыс болған адамның моласы бұзылса, түске кіріп мазалай берсе, басына қазан апарып қоятын болған.

	***

	Қазанға қатысты: «қазаның ортаймасын», «қазаның қуанышқа қайнасын», «ошақ оты өшпесін» деген сияқты жақсы тілектер де осы қазанмен байланысты.

	***

	Суға батып кеткен адамды төңкерген қазанды суға жіберіп, табатын да ырым бар.

	***

	Қазақта қазаннан айрылу құт-берекеден айырылумен бірдей.

	***

	Балалар тіл-көз тиіп ауырып қалғанда, ұшынғанда, қара қазанның құлағынан қара күйесін алып ұшықтайтын да ырым бар.

	***

	Толғағы келген әйелдің жеңіл, аман-есен тез босануы үшін Аллаға жалбарынып, қазан асу рәсімін жарысқазан атаған.

	***

	Қазанның қаспағын кішкентайында көп жеген жастардың үйлену тойында, жауын-шашынды, сыбылыңқылықты күткен.

	***

	Ұзақ уақыт ауылдас болған адамдар айрылысарда, яғни, басқа жаққа көшкенде ел-жұртты жиып берілер асты «айрылыс қазан» атаған.

	***

	Жаңа қонысқа келгендерге: «Бақытты мекен болсын!» деген дұрыс болады.

	***

	Есікті, яғни босағаны керіп, табалдырықты басып тұруға, босағаға сүйенуге болмайтынын біл.

	***

	Бойындағы жағымды қасиеттері, мінез-құлқы сәбиге жұғысты болсын деген ниетпен, ата-анасының сұрауы бойынша, үлкен адамның сәбидің аузына түкіруі де болып тұрады.

	***

	Төрт түлік жүрген жерде Қызыр пайғамбар болады деген сеніммен, отарлар мен табынның ортасынан кесіп өтуге тыйым салған.

	***

	Ай қараңғы болғанда мал – ұрғашы, жарық болғанда – еркек төл туады деген де болжам айтылады.

	Есіктің тұтқасын жуған сумен көз тиген баланың бетін, екі алақанын, екі табанын жуатын болса, тәуір болар деген сенім де бар.

	***

	Күйеуі қайтыс болған әйел ғана бүйірін таянып тұратын болғандықтан, әйелдерге бүйіріне қолын қойып, таянуларына тыйым жасаған.

	***

	Ер азаматтары бар қазақ әйелдерінің бастарына қара орамал салып тартуына тыйым салған. Қара орамалды азаматтары о дүниелік болғандар ғана салып, тартуына болады.

	***

	Әйелдердің шашын бос жіберіп, иығына дейін еркін жайып жүруі, жаман ырым, күнә. Олай ету тек ерінен, және басқа да етене өз жақынынан айырылғанда ғана жасалынатын ишара. Сондай ақ, шашты ақыл есі ауысқан әйел, талақ етілген әйел және елді жау шапқанда ғана жаяды. Сонан кейін, әйелдер шаштарын жуған кезде ғана жаятынын ескерген дұрыс. Басқа кездерде әйелдердің шаштарын жайып, ешқандай біріктіріп түйреместен, иықтарына бос тастап жүрулеріне жоғарыдағы келтірілген себептерден басқа кезде болмайды. Өлім шақырады...

	***

	Жегені бойына тарамай қиналатын жүкті әйелдің жерігін қазақта «итжерік» атаған. Одан құтылудың жолы: итаяқты тазалап алып, оған алма, өрік сияқты қабығы аршылатын жемістер мен тағамдарды салып араластырып, қабығын аршыған соң жуып, жерік әйелге жегізу. Сондай-ақ келіннің жерік асын тауып беруге әрекет жасау. Жерігі қатбаған әйел, босанғанша құсып, тамағы бойына сіңбегендіктен, дүниеге келген сәби ес жиғанша сілекейі шұбырып тұратын болады екен.

	***

	Жүкті әйелге тіл-көз тигіш келерін ескеріп, бойына бітіп, аяғы ауыр тартқаны туралы жаңалықты туыстардың өзіне де неғұрлым кеш айтса, соғұрлым жақсы екен.

	***

	Түйе етін жеген екіқабат әйелдің толғағы қатты болып, баланы он екі ай көтеретін болған. Мұндай жағдайда, үй төріне бураның бас сүйегін іліп қойып, немесе, бураның мойнына ақ мақта салып, мойнынан аттап өткізсе, нәтижеге қол жеткізуге болады екен.

	***

	Екіқабат әйел қоян етін жесе, нәресте қоянжырық болып туады деген де ырым бар.

	Жүктілік кезінде әйелдер, айналадағы сұрықсыз, қорқынышты дүниелерге, ұсқынсыз заттарға, мәйітке, тіпті ажарсыз адамдарға да қарамау керек.

	***

	Қорқып қалып, шошымаға ұшырап қалмауы үшін, әйелге түнде суға баруға тыйым салған.

	***

	Мерзімінен бұрын босанып қалмауы үшін, жүктілік кезінде әйелге қайшы не ара сияқтыларды пайдалануға, затты майыстырып, кесуге болмайды деп ырымдаған.

	***

	Аяғы ауыр әйелдің толғағы ауыр болмауы үшін, итке «кет» деп айтуына болмайды. Ал жаңа босанған әйел, итке «кет» деп айтатын болса, ол әйелдің қайраты кеміп, әлсіздік басып, жағдайы нашарлап, тісі де түсіп қалады деген және итке тас лақтырса – үйдің ырысы кетеді, әйелдің бағы қайтады деген де ырым бар.

	***

	Іштегі сәбидің қимыл-қозғалысына қарап: оң жақтан қозғалып, іш кішкене, үшкір, шошақ болса, ұл, сол жақтан қозғалып, іш төмен түсіп тұрса, қыз дүниеге келер деп ырымдаған.

	***

	«Қасиетті Жер Ана, күш, қуат бере көр», - деп мезгілі жақындаған әйелді жалаң аяқ қара жерді басқызып жүргізеді.

	***

	Босану қиындықсыз өту үшін, жүкті әйелге түйме қадап, жамау жамауға рұқсат бермеу керек.

	***

	Толғағы қатты болмау үшін, екіқабат әйел толарсақ жемеу керек.

	***

	Жүктілік кезінде шашын кескен әйелдің баласы кемтар болып, бақыты да кесіліп кетуі мүмкін.

	***

	Келіннің ата-енесінің төсегіне отыруы сөкеттікке саналады.

	***

	Әйел үйде толғатса, сандықтың аузын ашып, үй ішіндегі ілулі тұрған заттарды алып қойса, толғақ жеңіл өтеді деп ырымдалған.

	***

	Іштегі баланың кінәратсыз тууын көздеп, жүкті әйелдің кіндік шеше болуына жол берілмеген.

	Жаңа туған сәбидің «жолдасын» елеусіз тастаса, босанған әйел ауырады деген сенім қалыптасқандықтан, оны таза жуып, жақсылап орап, аяқ баспайтын жерге қастерлеп көмген.

	***

	Түсік тастамауды көздеп, екі қабат әйелдің етегін бүріп қояды.

	***

	Ылғи қыз туған әйелдің басынан жаңа туған нәрестенің «жолдасын» айналдырса, келесі сәби ұл болады деген де сенім бар екен.

	***

	Босанған әйелдің жеті күнге дейін су алу үшін құдыққа, бұлаққа, өзенге баруына, мал қораларына кіруге, сиыр сауып, қамыр илеуіне, жалпы қазан- ошаққа жақындауына, қараңғыда жарықсыз далаға шығуына рұқсат бермеген.

	***

	Өмірге келген нәрестенің суық жүрек, тас бауыр болмауы үшін, әйелдің босанған соң қырық күн бойы, суық суға қол салмауын, қандай да салқын затқа қол тигізбеуін қадағалап отырған.

	***

	Жаңа босанған әйел ішін қалпына келтіру үшін белін буып, тісті түсіп қалудан қорғау үшін, аузына маска ұстап, суық су ішпей, оған қол салмай, шашы түспеу үшін тас қылып өріп тастау ырымын ұстанғаннан жамандық көрмейтін шығар.

	***

	Қалжа жемеген әйелдің баласы ынжық, жасық, икемсіз-болбыр, езбе, күйрек, бозөкпе, тауансыз болып өседі. Сондықтан, жаңа босанған әйелге арнап, ақ тілеу айтып, қой сойып, қалжа жегізу керек.

	***

	Нәрестелі әйелге дәметкен асынан ауыз тигізген дұрыс. Олай болмаған жағдайда, ол әйелдің емшегі ісіп кетеді.

	***

	Бала шашалып, қолқасы қабынып қалмауын көздеп, сөйлеместен қалқалап отырып, омырауын бөгде адамға көрсетпей емізуді ұсынған.

	***

	Әжелер нәрестені қырқыннан шыққанша, тұзға жиі шомылдырып, бөгде адамдарға көрсетпей, шашын да, тырнағын да алмау әдетін ұстанған.

	***

	Нәрестенің кіндігі қатпай, түнде күл шығармаған, жалпы ымыртта күл төгілмеген.

	Жас сәбиді қырқынан шығарғанда күміс салынған суға шомылдыра отырып,

	«Отыз омыртқаң бекісін, қырық қабырғаң қатсын»- деп, тілек айтқан.

	***

	Қырқынан шыққан соң, балаға суық тимей, таза жатуы үшін бесікке бөлегенді аталарымыз дұрыс санаған.

	Жағдайға орай ұл баланы отыз сегіз, отыз тоғыз күнде де қырқынан шығара береді. Қырық күнге толтыру шарт емес. Қыз балаға тіптен отыз бес күн де сауап деген.

	***

	Қазақтың ырымында балалардың ит көйлегіне байланысты, сәби аяғын апыл-тапыл басып жүрген кезде, ит көйлегінің жеңдерін түйіп, құрт, тоқаш, өрік- мейіз, тәтті, кәмпиттерге толтырып, иттің арқасына таңып, балаларға қуғызатын да ырым болған. Бұрынғылардың жосығы бойынша, иттің арқасындағы түйіншекті қуып жетіп, ішіндегілерден ауыз тию, бойдағы бәлекет біткен, ауру да итке көшіп кетсін деген ұғым бойынша, ит көйлектің иесі – сәби, бойындағы келеңсіздіктердің бәрінен арылмақ екен.

	***

	Нәрестені жұп жасында емшектен шығаруға тыйым салып, бір жарымнан үш жасқа дейін емізуді жөн санаған.

	***

	Бөбектің еңбектеуі кешіксе, оның бауырынан тағам толтырылған табақты өткізіп алу ырымы ойда болсын.

	***

	Баланың тісі шықпай кешіккен жағдайда, қойдың басын екі адам баланың төбесіне жақындата ұстап, басты екіге бөліп ырымдайтын болған.

	***

	Тіл шығуы кешіккен баланы, жаңа сойған қойдың тоқ ішегін немесе көтеншегімен нағашы апасының мойнына салып буындыра қылқындыру ырымы да өз нәтижесін береді деп сенген.

	***

	Аяғын апыл-тапыл жаңа басып келе жатқан сәбиді «ала жіпті аттама»,

	«аяғыңды шалыс басып сүрінбе» деп, баланың жүріс-тұрысы, болмысы, болашағы, тұсауын кескен кісіге ұқсарын ойлап, елге сыйлы, абыройы асқан, жан-жақты жақсы әрекеттерімен ел аузына ілінген адамға кестірген.

	Жас нәрестенің әрбір қызық мінезіне, тамақ ішкеніне, ет алып, бойының өскеніне, тағы да басқа ерекше қылықтарына ішек тартып таңырқау, таңдай қағып дабырлап, таңдану дұрыс саналмаған.

	***

	Бос бесікті тербетуге болмайтынын біліп жүр.

	***

	Біреуге бесігіңді сыйлап, сатушы болма.

	***

	Нәрестенің бетіне ай сәулесін түсірмеу керек.

	***

	Бесіктің бетін ашық тастау дұрыс болмайды.

	***

	Баланың нәжісін абайсыз басып кеткен болсаң, олжа күт.

	Нәрестелердің бетіне күйе, далап жағу көз тиюден қорғамақ.

	***

	Жаңа түскен келіннің өз іш киімін тұңғышы дүниеге келгенше қысқартуын дұрыс санамаған.

	***

	Балалардың кішкентайынан тамақ ішердің алдында және тамақ ішіп болған соң қолын сүртіп, сумен тазалап жууға қалыптасуларын ата-ана қадағалауы керек екен.

	***

	Қол жуып болған соң, қолдың суын сілкуге болмайтыны ойда болсын. Орамалға сүртіну керек. Қол сүртетін орамалға ауызыңды сүртсең де, қақырынып-түкіруге болмайды.

	***

	Табалдырықты басып тұратын баланың бойы өспей қалады.

	***

	Баланың басындағы екі орай, өскендегі екі некенің нышаны.

	***

	Сәбидің қырқынан шыққандағы «иткөйлегін» бедеу келіншек алса, бала көтереді деген де ырым бар.

	***

	Нәрестелердің киімдерін түнге қарай сыртта қалдырмау керек. Себебі, олар киген киімдерге жын-шайтан әуес келеді екен.

	***

	Қуаңшылық болып бара жатса, тасаттық жасаса, Алла жауынын береді деген сенім қалыптасқан.

	Алыста жүрген ағайынды аулына келіп, алғашқы қадамын жасағанда-ақ,

	«Туған жерің осы, перзенттік парызыңды ұмытпа! Еліңе деген патриоттық сезімің арта берсін!»-деп, жерге аунату рәсімі бар.

	***

	Жас жігіт алғаш рет сапарға аттанарда оның аман-сау ортаға оралуын тілеп, мал сойып, дастархан жаю ырымы – тоқымқағар.

	***

	Қазақта сойылған малдың етін дастарханға әкелер алдында, басты жасы үлкен адамның алдына қояды. Әкесі бар адам бас ұстамайды. Әкесі бар адамның, әкесіндей адамдар отырып, бас ұстауы келіспейтінін ескеріп, бас ұстаған жастың әкесі өліп қалады деген ырым қалыптасқан.

	***

	Жаңа туған ботасы бар үйге, көз тимеуін көздеп, бет алды тіміскіленіп қарай бермей және екпіндете қатты жүріп келмеуін ескерткен ишарасы ретінде, қызыл жалауша іліп қою дәстүрі бар.

	***

	Ас ішерде қол жумай, дастарханда отырып қасынуға, мұрынды шұқуға, басты сипауға, шанышқымен тісті шұқылауға болмайды.

	Балалар тамақ жегенде, кісі алдынан емес, өз алдынан аздан алып, асықпай шайнап жұтуға, тамақ жеп болған соң «әл-хамду лиллаһ» деп айтып отыруға дағдыланғаны дұрыс.

	***

	Мүшел жасқа толғандардың жоқ-жітікке садақа таратып, адамдарға қайырымдылық жасағаны дұрыс саналған.

	***

	Тамақтанып отырғанда қолды жалау үлкен әбестік.

	***

	Табанның қышуы – адамның ұзақ уақыт жаяу сапар шегерінің нышаны деп білген.

	***

	Қолынан қамшысын түсіріп алған адамның қуаты мен айбаты қайтар деген де ырым бар.

	***

	Ырыс кетпеу үшін, тұмса туған малдың уызын алғаш иелерінің татқандарын жөн саналған.

	***

	Кесапатты адамның артынан бір уыс топырақ шашу, пәле-жала сонымен бірге кетсе екен деген сенімнен шыққан.

	Дастархан басында отырған адамдарға қол беріп амандасу сөкеттік болып табылады. Отырғандардың да тұрып сәлем берулеріне болмайды.

	***

	Көрген түсті түнде жорытуды жаман ырым санаған.

	***

	Болашағы жарқын болса екен деген ниетпен, бағы жанып, бақытқа кенеліп, абыройы өрлеп, ақылды, арлы, алымды, дарынды адам болып қалыптасуын қалап, ел мақтаған, даңқы дүйім жұртқа танылған адамнан, бойындағы жақсы қасиеттер жұғысты болсын деп, сондай адам отырған орынға, жерге жас сәбиді аунатып алу ырымы бар.

	***

	Ер адамның жүрелеп отыруына болмайды. Себебі, қырық адамның жолы бөгеледі екен де, керісінше, әйел жүрелеп отырса, қырық адамның жолы оңғарылып, бақыт пен игілік орнайды деген сенім бар.

	***

	Басыңдағы бақты ұшырып алмау үшін, біреуге бас киіміңді сыйлаушы болма.

	***

	Мінген аты сүріншек болмасын деп, балаға төстің сүріншегін жеуге рұқсат бермеген.

	***

	Еңбектеп жүрген сәби ойнап жүріп өзінше тоңқайып тұрып алса, жолаушы кеткен адамның оралуын немесе тосыннан қонақ келерін білдіргені деп түсінген.

	Жас бала тілін шығарса, алыстан хабар келерін күт.

	***

	Үй иесі тамақ алғанда, «бисмиллаһир рахманир рахиим» деп өзі бастап оң қолмен жеп, өзі ең соңында қойғанын жөн санаған.

	***

	Сыпырғышпен баланы ұру – сорақылық, әдепсіздік.

	***

	Асығыс үйге келген адам, үй иесінің назарына қалмау үшін, тізе бүгуі керек.

	***

	Өлік шыққан үйге көңіл айта келгендерді алдынан шығып қарсы алуға, қайтадан үйден шығарып салуға болмайды. Қарсы алып, шығарып салу жаман ырым саналған.

	Тамақтанып отырып тіліңді не ұртыңды тістеп алсаң, үйіңе ашыққан қонақ келерін күт.

	***

	Тамақты бірге отырып жеуге дағдыланған жөн. Жұрттан бөлініп, бұрын, не қалып жеу дұрыс болмайды.

	***

	Үйіне қарлығаш ұя салған адамның дәулеті артпақ.

	***

	Аттың аузын ашып есінеуін жақсылыққа балаған. Ал ат мініп жүре бергенде қи тастай бастаса, жол болады деп ырымдаған. Сүрінген атты ұруға болмайтынын ескерген.

	***

	Қарға есік алдына келіп, үйге қарап қарқылдаса, қонақ келеді немесе, жақсы хабар әкеліп тұр, қуаныш болсын деп ырымдаған.

	***

	Пышақ жүзін шалқасынан қоюға болмайды. Себебі, иесінің малы шығынға ұшырайды, не пышаққа ілінеді деген сенім болған.

	***

	Ит жамандықты алдын-ала сезетінін білгендіктен, иттің аспанға қарап ұлуын жаман ырымға жорыған.

	***

	Үйдің бұрышына ит келіп сарыса, құт құйылар деген.

	***

	Бір топ атты жол жүріп бара жатқанда, біреуінің аты тоқтай қалып, несеп шығарса, басқалар аттарының басын тартып тоқтап, күтіп тұрулары керек. Олай етпегендер жолдасын қандай жағдайда болмасын, жолда қалдыратындар тобынан екен деп ырымдаған.

	***

	Қазақтарда, періштелер үйге жылан бейнесінде де келуі мүмкін деген сеніммен, үйге кірген жыланды басына сүт, айран сияқты ақ құйып, шығарып жіберер ырым бар.

	Кісі өлімі болып ауылға ат қойып келгендер немесе, тай үйретіп, құнан жарыстырып жүргендер болмаса, ауылға қарай ат қойып шауып келу – жағымсыз әрекет. Үйге қарай да жүгіру дұрыс емес.

	***

	Жол бойында жатқан жылқының не түйенің басы танауымен жолаушыға қарап жатса, жақсылықтың белгісі, ал керісінше болса, жолы болмағаны деген.

	Аттың құйрығын, иесі дүниеден озғанда және бордақыға қойғанда ғана талдап кесуге болады.

	***

	Киіз үйдің түнде оты мен күлін алуға болмайды.

	***

	Төлдің көп болуын тілеп, қошқарлардың күйегін алып, саулықтарға жіберген кезде жайылатын дастарханды – шашыратқы ырымы дейді.

	***

	Мал төлдеп жатқанда төл көп еріп, аман болуы үшін желінсадақа атап ас таратылады.

	***

	Жылқыны сатқанда, не сыйға бергенде ноқта-жүгенін алып қалу дұрыс саналған.

	***

	Алдына мал салып келе жатқан адамға: «Айдар көбейсін!», ал мал бағып жүргенге: «Бағар көбейсін!»-деп, тілек білдірген жөн.

	***

	Қарсы кездескен адамға «Жол оң болсын!»-деп айтқан дұрыс. Ал «Қайда барасың ?»- деп сұрау жөнсіз.

	***

	Атқа мініп шыққанда соңынан ерген итті жол болатын болды деп ырымдап, қайтармайды.

	***

	Көкпаршылар көкпар әкеп тастаған үй, келісіп белгілі бір уақытта көкпар береді, немесе көкпар құнын өтейді.

	***

	Ішіне дұға жазылған тұмар тағу – түркілік дәстүр. Тұмар сөзі – түркінің «тума иер» сөзінің кірігуінен пайда болған. Бұл туған жерді қадірлеп, қастерлеуден шыққан дәстүр.

	***

	Түнге қарай тағам біткеннің бетін ашық қалдырмау керектігін әркім де білуі тиіс.



	***

	Арам тиген нәрсені адалдау үшін, су болмай қалса, құм пайдаланылады. Үш рет сумен жуып, бір рет шаяды.

	***

	Күйеу бала қайын жұртында бас ұстамайды, бата бермейді, сүйекке түспейді.

	Суға, желге қарсы, жол үстіне, күл-қоқысқа және елдің көзінше дәрет сындыруға болмайды.

	***

	Балалардың есінде болатын бір жағдай, әжетханаға сол аяқпен кіріп, оң аяқпен шығу керек. Әжетхана ішінде сәлем алып, сәлем беруге, бекер отыруға, газет оқуға, көп сөйлеуге болмайды.

	***

	Ішімдіктер құйылған ыдыс жеті рет жуылу керек.

	***

	Қазақ халқында қаңтар айында, өсімдіктерде тіршілік тоқтап, жан- жануарлар көбейіп, өспейтінін ескеріп, ұрпақ та өспей, қаңтарылып қалуы мүмкін деп, қайтар айында қыз ұзатуды, келін түсіруді дұрыс санамаған.

	***

	Ежелгі бабалар, қой қоздау науқаны аяқталмай, малды сатуға әрі сыйлауға тыйым салған.

	***

	Ай толған кезде, ай сәулесі адамның барлық күш-қуатын сорып алуға тырысатын көрінеді.

	***

	Ай сәулесінің сау адамды ауру етуге, тіпті өлімге алып барар күші бар екендігін де білгендіктен, ұйықтағанда ай сәулесінің бетке түспеуін, ай жарығында көп жүріп қалмауын, үлкендер қадағалап отыруды әдетке айналдырып отырған.

	***

	Толған ай кезінде адамға әсер етерлік құбылыстардың болатынын ескеріп, наным-сенімге байланысты халықта төмендегідей көптеген ырымдар қалыптасқан:

	жалаңбас далада жүрмеу; сыртта ұйықтамау;

	айға ұзақ қарамау;

	әсіресе, жас нәрестенің бетіне ай сәулесін түсірмеу;

	айға қарата саусақ шошайтпау;

	айға қарап тұрып, дәрет сындырмау сияқтылар.

	***

	Жаңа үйленгендерге берілетін неке суына қойылатын талап – ол өмірлерің қанттай тәтті болса да, тұздай ащы болса да, бір дәммен анттасып ішкен соң, серт бұзғанды тұз атады, дәм атады деп, неке суына міндетті түрде тұз бен қантты араластырып қосу.

	Ас атасы – нанды қасиетті санап, алыс сапарға жүріп бара жатқан адамға тістетіп алып, үйдің төріне іліп, сақтап қоятын ырым да бар. Оның сыры – тіс тиген нан үзілместен орнында тұрған болса, тісі тиген адам орнына оралмақ та, жазатайым жібі үзіліп түсетін болса, тисі тиген адамнан күдер үзуді меңзегені.

	***

	Табалдырықты аттай сала, аяқ киімімізді шешіп, сырт киімімізді іліп, қолды жуып отырғанымыз дұрыс боларын ойдан шығармау керек.

	***

	Жекжат-жұраттар мен құда, достардан сыйлыққа ит пен пышақ алмайды. Алмасқан болса, жауығысуы мүмкін. Ең ақыры мысық алсаң да, алған жандының аман сау өзіңде қалып, кездейсоқ өлімге ұшырап қалмауы үшін, ырым жасап, азғантай болса да ақша берген жөн.

	***

	Жұлдызды қолмен нұсқап көрсеткен, қазақ ұғымында дұрыс саналмаған.

	Нұсқаған адамның қолын сүйел қаптайтын көрінеді.

	***

	Қазақ әйеліне жайшылықта «қайғылы күн шақыру нышаны» деп, қара орамал салуына болмайды. Қара орамал: әйел жесір қалған жағдайда және баласы өлгенде ғана «баласыз әйелдің күні қараң» деген нышанды білдіретін болғандықтан салынған.

	***

	Аңшы атқан олжасының басы мен сауырын міндетті түрде өзі алып, қалған бөліктерін серіктестеріне бірдей бөліп беретін дәстүр бар.

	***

	Мүшел жасқа толған адамның жолында кесір кездеспеуін көздеп, қимас заттарын, не киімдерін достарына, ағайындарына мұқтаж жандарға таратып, құран оқытып қою ырымы бар.

	***

	Келіндер ата-қайнағаларымен қол алысып амандаспайды.

	***

	Келіннің күн шыққанша ұйықтап жатуы үлкен күнә саналады. Келін қалайда да енесінен бұрын тұруы тиіс.

	***

	От – үйдің иманы, сондықтан от таза қолмен жағылуы керек. Беті-қол жумай от жағуға болмайды.

	***

	Дән сеуіп жатқан егіншіге: «Бір дәнің мың дән берсін!»-деп, сәлемдесу салты бар.

	Тісі қағылмаған басты тартуға болмайды. Ол біріншіден тазалыққа қайшы келері өзінен-өзі түсінікті.

	***

	Тісі қағылмаған малдың басы әдетте, ренжіп жүрген адам үйіне келгенде, өзінің ренжігенін, әлі де тісін басып, өз қыжылын білдіргендігінің белгісі ретінде тартылған.

	***



	Сыйлы қонақтың алдына қоятын қойдың басын бөлек қазанға салып қайнатып, пісірген дұрыс саналған.

	***

	Екі қойдың басын бір қазанға салып қайнатуға болмайды. Себебі, ел билегендер арасында ұрыс-керіс болып, жаманшылыққа бастайды.

	***

	Құран, намаз оқылып жатқанда сөйлеуші болма, тұрып кету тұрмақ, қозғалушы болма!

	***

	Ең бастысы, аш болсаң да, тоқ болсаң да, Аллаға құлшылық ет! Құдайыңды ұмытпа!

	***

	Дүйсенбі, сейсенбі күндері қарызға ақша алма да, қарыз берме. Жұма күні қарызыңды қайтаруға дағдыланушы болма.

	***

	Қарыз алмауға тырыс. Керісінше, қарыз сұрағандардан қайтару қабілеті барлығына көз жеткізе тұрып, бас тартпаған жөн.

	***

	Алған қарызыңды кешке емес, таңертең қайтарғаның жөн болады.

	***

	Үйде жүріп ысқырушы болма. Ол жаман әдет, әдептілікке де жатпайды. Әрі бар ақшаң желге ұшып кететін болады.

	***

	Қараңғылық түсе бастағанда ақша санама. Есептеспе. Ақша беру керек болған жағдайда, ақшаны тікелей қолына берме, бөлек таста, алатын адам өзі көтеріп алатын болсын.

	***

	Күн батқан соң үйден басқа заттарды, дүниелерді айтпағанда, ең ақыры қоқысты да сыртқа шығармау керек.

	***

	Жұтаймын демесең кеш батқан соң үйіңнен ақша шығаруды доғар. Нан да, тұз да беруші болма.

	Көзіңнің жасқа толмауын қаласаң, стол үстінде майда ақша қалдырушы болма.

	***

	Үстелдің үстінде бос шөлмек, кілт, қолғап, тұмақ және басқа да заттарды қалдырмауға тырысатын бол.

	***

	Сол алақаның қышыса, ақша келерін күт, ал оң алақаның қышыса, ақшаның шығасы боларын күт.

	***

	Күмістен жасалған затты сыйға алған болсаң, бақыттың да бірге келетінін ұмытпа.

	Ырысың кетпесін десең, жуған қолыңның суын сілкуші болма.

	***

	Қайғы-қасіреттен шаршаған адам, бетін екі қолымен басып отыратыны бар.

	Бұл – жамандық шақыратын ырымды жасамау керек.

	***

	Пышақтың жүзін жалауға болмайды.

	***

	Үйден шығарда кілтіңді түсіріп алсаң, жолың болмасын біле бер.

	***

	Ақшасыз қалғың келмесе:

	-Үстелді жапқышсыз қалдырма;

	-Үстелдегі қиқымды алақаныңмен жинаушы болма;

	-Тамақ ішетін үстелдің үстіне отырушы болма;

	-Әмияныңды тамақ ішетін үстел мен төсек үстіне қойма;

	-Дүкеннен сауда жасағанда төлеуге тиісті ақшаны қолма-қол берместен, арнаулы табақшаға тастайтын бол;

	-Үйдің қорғаны табалдырық. Оның бір жағында тұрып зат алмасуға, қол беруге болмайды. Табалдырықты басып тұрушы болма;

	-Бұлыңғыр, бұлтты күндері үйден ештеме шығармауға тырысқаның жөн;

	-Қоқысты терезеден лақтырушы болма;

	-Ақшаны мыжып, умаждап ұстама, қыртысын жазып қой;

	-Әмияныңда майда тиындарды көп ұстама, санама;

	-Әмияныңда «5» цифрлы ақша ұстағаның дұрыс болады;

	-Әжетхана унитазының қақпағы жабық болуын қадағала;

	-Қарыз алуға да, қайтаруға да таңертеңгі уақыт ыңғайлы;

	-Әмияныңның бос қалмып жүрмейтін болсын;

	-Үстел жапқыштың астына ақша сақтап жүру артық емес, ақшаны берерде тарелкаға салып оң қолмен бер де, сол қолмен ал;

	-Күн батып кеткен соң, пысықтығың ұстап, үй тазалау, үй жинау, сыпырыну үйден бақытты қуып шығару. Мұндай жұмыстарды жүргізу ақшаны қашырып алатынын білетін бол. Ондай жұмыстарды таңертең, немесе күндіз атқарған дұрыс болады.

	***

	Үйді сыпырғанда қолыңдағы ақша сыртқа сыпырылып кетпеу үшін, табалдырықтан бастап сыпыр. Ал еден жууды терезе жақтан бастап, табалдырыққа қарай жылжитын бол.

	***

	Қарыз алған ақшаңды ұтқызсаң жолың байланарын біл.

	***

	Үйіңде сыпырғы біреу болсын. Оны қолға ұстар жағын емес, сыпыратын жағын жоғары қаратып қоюды үйрен.

	***

	Қаражаттан қысылғың келмесе, гүл салғыш сауытқа солмаған қалампыр (гвоздика) гүлін бейсенбі күні әкеліп салып қоятын бол.

	***

	Үйден шығар алдында ештеңе тікпе, үйге қайтып оралма. Ұмытқаныңа қайтып келсең, жолдың оңғарылуы үшін, орындыққа отырып, немесе айнаға қаранып алған соң ғана үйден қайта шығатын бол.

	***

	Қалтаңда үнемі ақша болу үшін, әмияныңды бос қалдырма. Күн батқаннан кейін ақша санамауға тырыс. Өзің емес, басқа адам санасын.

	***

	Шелегі не болмаса басқа зат құятын ыдысы тола адам кездессе алдын кесуші болма. Оны жақсылықтың нышанына жори бер.

	***

	Алдыңды ер адам кесіп өтсе – табыс күт, ал әйел кесіп өтпей ақ қойсыншы...

	***

	Жол жүрер алдында қоқыс шығарушы болма.

	***

	Еденде жатқан түймені қолға алмаңыз, отырыста бокал ауыстырмаңыз, үстел үстінде бос бөтелке, түнге қарай пышақ қалмасын.

	***

	Көйлекті теріс киіп алу – таяқ жейтіннің белгісі. Ал артын алдына қаратып кию – таныстыққа апару белгісі.

	Денсаулықтан айрылмайын десең, ешкімге сол қолыңмен ештеме берме.

	Сол алақан қышыса – шығын, оң алақан қышыса – табыс келер.

	***

	Үйдегі бос шыны ыдыстар – банка, жәшіктер үйге келген кірісті тартып әкетері ойыңда болсын. Оларды бос қалдырмай ішіне дән немесе тиындар тастап қой. Үстел үстінде бос шыны ыдыс қалмасын.

	***

	Ұлыстың ұлы күні – Наурызға байланысты ырымдарды да білгенің артық болмас:

	Наурыз күні Қыдыр атаның назары ақ құйылған, дән толы ыдысқа түссе, мал төлді болып, егін бітік болар деген;

	Қыдыр түні ыдысты дәнге, таза бұлақ суына толтырып қойса, тоқшылық, молшылық болуды күтуге болады;

	Кетіліп, жарылып, сынған аяқтарды, шөмішті сындырып, ескі-құсқыны өртеп, тазарту – ескі күндерден қалған қиындықтар мен бәле-жаладан арылу, адамдардың қатынастарын реттеу, жаулыққа жол бермеу, жамандық біткеннен тазаланудың отпен аласталануы деп түсінген дұрыс;

	Бірігіп, ағаш егу, көпір салып, өткел жасау – ізгілік болмақ;

	Бұл күндері киелі істер саналған: бұлақ көзін ашу, көкті жұлып, таптамау, ағашты кеспеу, ысырапқа жол бермеу, аңшылық, саятшылық жасамау сияқты табиғатты аялау жұмыстары есте болғаны жөн;

	Шаш пен тырнақ алу, «ескімен алысқанның есі кетеді» деп, ескі киімдердің жыртығын жамауды, іс тігуді де жаман ырым саналған;

	Жыл бойы үйіне тоқтамай, алыс сапарда болудың нышаны санап, бұл күні бөтен үйге қонуды дұрыс санамаған;

	Жылап-сықтап, жүз шайысып, боқтасып, шайпау сөзге барып, басқа да жат қылық жасағандар жыл бойы жанжалдан құтылмайды деген сеніммен ондай әрекеттерге баруға жібермеген;

	Бұл күні күндіз жатып ұйықтауға тыйым салынған. Төсек тартып жатқан науқастың өзі, мүмкіндігіне қарай басын көтеріп, бір мезгіл болса да наурызды қарсы алып, көңіл көтеруі тиіс;

	Тірі жан иелерінің ажалына себепші болмау үшін, төрткөз итті қан шығармай күшәла беріп өлтіреді не қуып жібереді;

	Төңіректің төрт бұрышына сүт шашу, жаманшылық атаулыны аластап, көшіру ырымы деп түсіну керек;

	Мереке күні мал сойып, пышақ қандау – өркендеу, жасампаздық идеяларына қайшы келетіндіктен, мал бауыздауға тыйым салынады;

	Наурыз көжеге қосылатын жетіден кем емес тақ санды дәмдер – береке, бірлік нығая берсін деген идеядан туындағаны есте болсын. Наурызды тойлайтын мұсылмандарға Ғайып Ерен, қырық шілтен, абрар деп аталатын жеті әулие тобы ерекше. Яғни, наурыз көжедегі жеті дәмде де, сол жеті әулиені пір тұту жатыр деген жорамал да бар.

	Наурызды тойлау – ата-баба жолын дәріптеу, руішілік, руаралық қатынастарды реттеу, ел бірлігі мен олардың тұтастығын сақтау мақсаты көзделіп, табиғатпен «тіл табысу», оны қасиет тұту, адамдар арасындағы шынайы қатынастарды реттеу көзделген.

	***

	Үйге енгелі тұрған құт-берекені сәулесі арқылы кейін қайтарады деген сеніммен, айнаны есіктің кірер аузына бағыттап ілуге болмайды деген де ырым бар.

	***

	Адам өлімі кезінде айнаның бетін жауып қоюдың тағы бір себебі, айна о дүниеге есік ашатын қақпа тәрізді болғандықтан, сол арқылы үйге жын-шайтан кіріп кетпеуді көздеу екен.

	***

	Айна жағымсыз оқиғалар мен науқас адамның күйін «жадына» жазып, сақтар қасиетке ие дегендіктен, өлген адамның жаны айна арқылы кері қайтып келмес үшін кісі қаза тапқанда айнаның бетін жауып қояды.

	***

	Жолда алдыңды тарғыл, не жүндерінің түсі ең кемі үш түрлі түсті мысық кесіп өтсе, қорқатын ештеме жоқ, өмірің бақытқа кенелерін біл.

	***

	Мүсылман қауымда Құдайдан: «шын көңілден тілегімді бере гөр!» деген ниет ұстап, белбеуін мойнына бос салып жалбарынып, үйге сол жақ тізесін сипап кіретін ырым бар.

	***

	Кешкі апақ-сапақ - бейуақта, екі кеш арасы, ымырт, қызыл іңір кезінде ұйықтауға, жылауға, шу шығаруға тыйым салынған.

	***

	Тұрғын үй құрылысын жаңадан бастаған кезде, байлық мол болу үшін – әр бұрышына ақша, жылы болу үшін – жүн салып, іргетас қалау ырымы бар.

	***

	Таза су ішсең көбірек, ағза біткен жанданар. Ширатар бүкіл денеңді, судан артық қайда бар!?

	***

	Көз тимес үшін сол иықтан асып түкіретін ырым да ойда жүрсін. Себебі, сол иықта мысқылшыл сайтан күзетіп отырады екен.

	Шалбарды, ішкиімді отырып кию керек. Тұрып киюге болмайды.

	***

	Шалбар мен төменгі ішкиімдерді жастық орнына басқа жастанып жатуға болмайды.

	***

	Киім киерде әуелі оң қолдан бастап киіп, содан кейін ғана сол қолды кию керек. Ал шешкенде керісінше, сол қолдан бастап шешеді.

	***

	Таңертең төсектен оң аяғыңмен тұрсаң, күнің тиімді өтпек.

	***

	Ұйықтағанда аяқты есікке беріп жату дұрыс саналмаған.

	***

	Тұзды төгіп алу – бақытсыздық әкеледі деген ырым бар.

	***

	Оң қабақ тартса – қуаныш, сол қабақ тартса – өкініш нышаны.

	***

	Оң құлақ шуласа – жақсы, сол құлақ шуласа жаман хабар.

	***

	Күн мен түннің, жарық пен қараңғыға алмасар бейуақ шақтың ауырлығын ескеріп, қоқыс төгуге, ауырған адамның көңілін сұрауға, балтамен отын жаруға, ағаш аралауға, өткір жүзді құралдарды пайдалануға болмайды деген ырымдар бар.

	***

	Өлікке көңіл айтуға келген адамның сүйегі шығарылған шаңырақта ғана болып, басқа танысының, жолдасының, не жақынының, үйіне бас сұғып кіруіне тыйым салынған.

	***

	Үкінің үлпілдеген жүнін қазақтар үкі дейді. Оны қадірлеп, «тіл-көзден» сақтайды деп нәрестенің бесігіне, қалыңдықтың орамалы мен сәукелесіне, домбыраға, жалпы үй төріне, бәйге аттарына да тағып қояды.

	***

	Үкінің өзі қасиетті құс болғандықтан, ұзатылар қыздың жасауына қосылатын басты кәденің бірі де – үлпілдеген үкі.

	***

	Жас баланың шүйде-желкесіне шоқ шаш – тұлым қою, қазақ ырымында дұрыс саналмаған. Ондай шаш ата-анасынан ерте айырылып, жетім қалған, туған-туысы жоқ балаларға «осы бала тұлдыр жетім» дегенді білдірер белгі ретінде қойылған. Мұндай баланы көргендер жетім екенін біліп, қамқорлық көрсететін болған.

	Сәби дүние есігін ашқаннан бастап, төбесіндегі орайын қосып қарын шашын алмай қойылатын бір шоқ ұзын шаш – айдар. «Айдарлы бала айбарлы келеді, оған көз тимейді» деп есептеген. Айдар шаш сүндетке отырғызылғанда ғана алынатын болған.

	***

	Жас балаға көз тимесін деген ырыммен киімінің астарына түйреуіш қадап қоятын да ырым бар.

	***

	Мал құмырсқадай көп болсын деген ырымды ұстап, малдардың құлақтарына кесіп ен салғанда, құлақтан кесіліп алынған қанды бөліктерге ақ құйып, құмырсқалардың илеуіне апарып тастайды. Тасталған құлақтардың қанды бөліктерін құмырсқалар кешке дейін жым-жылас, қанталапай еткен болса, мал да сондай көп болмақ.

	***

	Бота, тайлақ ойнақтаса – молшылық еніп, тоқшылық болар, Кәрі түйе ойнақтаса – жұт келіп, жоқшылық болар.

	***

	Топтанып өмір сүретін құмырсқалардың илеуін бұзуға болмайды.

	Мүмкіндігіне қарай оларды қорғай білген жөн.

	***

	Бей-берекет төгілген ақтан келер зиян – сауын малының желіні ісіп кетеді.

	***

	Малдың төс сүйегінің сүріншегін алып тастамаса, сол үйдің балаларының мінген аттары сүріншек болар.

	***

	Нәрестенің желкесінен сүйген дұрыс саналмаған. Желке шұқырынан сүйілген бала, өскенде кесірлі, жалқау болады екен.

	***

	Жасөспірім жігіт ожаумен су ішкен жағдайда, болашақ келіншегінің мұрыны кепшіктей болар деген болжам бар.

	***

	Балық қылқанына қақалып, тамағына тұрып қалып, обалына қалып жүрмеуді көздеп, балықшылар әулеті қонағына балық аспайды. Қонағына балық қойғанның өзінде, «жеңіз» деп мезірет жасамайды.

	***

	Адыраспанды бәле-жаладан сақтауға септігі тиер деген сеніммен, қызыл лентамен орап, босағаның жоғары жағына іліп қояды. Баланың бесігін және сырқат адамды аластайды.

	Алапес ауруына шалдығып қалмайын деген ырыммен, балық жегеннен кейін балықшылар ағарған – айран, сүтті аузына алмайды.

	***

	Қазақта болған жамандықты мойнына белбеуін салып, екі қолын көкке көтере, тізерлеп отырып естіртетін көне ырым-дәстүр бар.

	***

	Өреден жас құрт алып жесе, жаңбыр жауады екен деген бар.

	***

	Жамандық біткеннің жолын кесу үшін жолына ақсарбас айтып, мойнына бұршағын салып тілейтін ырым болған.

	***

	Қызға қойдың кәрі жілігін ұсыну сөкеттеу болады. Себебі, кәрі жілік мұжыған қыз күйеу көрмей, оң жақта отырып қалуы мүмкін.

	***

	Аң аулауға шыққанда бірінші соғылған аңды, аңға алғаш рет шыққан адамның қанжығасына байлап алып қайтатын ырым бар.

	***

	Аяқ басқалы отырған жаңа жылды қалай қарсы алған болсаң, жыл бойы сол өз істегеніңнің нәтижесін көресің деген де сенім бар. Сондықтанда келер жылдан мол жақсылық күтіп, әркім өзінің өмірінің шатты өтуіне талпыныс жасап, ізгі ниетпен жақсы істер істеп, мойында қарыз-құрыз қалдырмауға әрекеттенгені жөн болады.

	***

	Қазақта жас кісі қайтыс болғанда қаралы ту қызыл, кәрі өлсе, ақ, орта жастағы кісінің қаралы туы – бір жағы ақ, бір жағы қызыл болады. Қаралы туды өліктің артын күтудің үлкен бір серті есебінде тіккен.

	***

	Қайтыс болған адамның мініс атын жылын бергенге дейін иесінен тұл қалғандығының белгісі ретінде, кекілі мепн құйрығын шорт кесіп, келесі жылға дейін мінбестен семіртіп, иесінің асында сояды.

	***

	Қайтыс болған адамның асы аяқталған соң, қаралы жыл өтті, азалы күндер бітті дегеннің белгісі ретінде, тігілген қараны алып сұлатып, табанға басып, сындырады, қаралы теңді бұздырады.

	***

	Адамның оң аяғында құт, сол аяғында жұт болады деген түсінік қалыптасқан. Үйіңде және жеке басыңда береке дару үшін, жолға шыққанда, үйге, қасиетті орындарға оң аяқпен кіріп, жаңа іс бастарда «бисмилла» айтып, киімді де оң жақтан киіп, сол жақтан шешеді.

	Адамдар қол жуғанда сүлгіге сүртпестен қолдарын сілкіген жағдайда, шашыраған әр тамшыдан ібілістің балалары пайда болады екен. Олардың көбеймеуі үшін, жуған соң қолды сілікпестен сүртіп жүр.

	***

	Тырнақты тістеу – кәсібіңнің құты мен берекесін үркітер жаман, жағымсыз әдет. Ондай әдеттен арылмағандардың төккен тері мен есіл еңбегі зая кете береді.

	***

	Егіз туған сиырдың төлінің егізін малданбастан, балалар жарысын өткізіп сыңарын сыйға беріп жіберу ырымы қазақтарда қалыптасқан.

	***

	Асты оң қолмен алып жеу керек.

	***

	Аяқты көкке қаратып көтеріп жату, жағымсыз қылық. Көкке аяқ созу – «Аяғың аспаннан келеді» дегенмен барабар әрекет деп білген.

	***

	Әйелдер мен сүндетке отырғызылмаған балалар мал бауыздаса, ол мал арам болып саналатындықтан, оларға мал бауыздатпайды.

	***

	Маңдай алдынан өрмекші түссе, сағынған адамы келмек.

	***

	Түйені кендірмен байламайды, жыңғылмен айдамайды.

	***

	Жемісті тазалап жуып немесе қабығын аршып жейтін бол.

	***

	Бұрынғылардан қалған ырымның бірі, екіқабат әйел аруақты үйдің уығына шүберек байлап, ырымы үшін, зат не мал әкелетін болған. Ол ырым босағаға ақтық байлау деп аталған.

	***

	Өз жылқың табынды, өрісті өгейсіп шеттей беретін болса, бір тал жалын жұлып алып, сілекейлеп, қалтаға салып қойып – сілекейлеу ырымын жасау керек екен.

	***

	Біреуге киімді садақаға берер болсаң, бір түймесін, не бауын алып қалсаң дұрыс болатын көрінеді.

	***

	Төрт түлігімізді сатқанда немесе сыйға бергенде бас жібі берілмеу керек. Ең ақыры бүркіттің томағасын да, иттің қарғы бауын да алып қалу дұрыс саналады. Тамақ шайнап үйге кіруші болма. Аузыңдағыны далаға түкіріп кететін бол.

	Үйден тамақ шайнап шыққан жақсы ырым.

	Үйге қонақ келсе, есікті үй иесі ашуы тиіс, ал шығарда есікті қонақтың өзі ашқаны жөн.

	***

	Аспанға, адамның бетіне түкіру де жаман ырымның бірі.

	***

	Төсек тартып жатқан науқастың көңілін сұрай келгенде, аяқ жағында отырып қайтатын салт бар. Аурудың бас жағында отыру – халінің нашарлағанының белгісі болады.

	***

	Бас киіміңді бөтен адамға ауыстырушы болма, ол жаман ырым.

	***

	Бұрынғы қазақтардан барымта, жорық кезінде сөзді өзгертіп айту ырымы болған. Мысалы, «аттан түс» дегенді – «қон», «байла» деген сөзді «бекіт», «саптыаяқ» сөзін «жолаяқ» тағы басқа да сөздердің мағынасы түсінікті сөздермен алмастырып ырымдаған. Өлең айтуға тыйым салған.

	***

	Егіннің шығымын анықтау үшін дихандар көктемде құмырсқа илеуіне үш тал ши шаншыған. Оның бірі ұзын – ол кеуде қағар, екіншісі одан қысқалау – кіндіктен аспас, үшіңншісі қысқа – тізеден келер.

	Құмырсқа кеуде қағар шидің басына шығып аялдаса – егін бітік болмақ, екінші шиге аялдаса – өнім орташа, тізе қағарда аялдаса – егін шығымы аз боларын біліп ырымдаған.

	***

	Қазақ ырымы: досыңа пышақ берме суысасың, қайрақ берме қажасасың, қамшы берме қағысасың, ит сыйласаң таласасың деген

	***

	Ата-бабалардан қалған төмендегідей амалдарды істеу күнә болғандықтан, олардан әркімнің де сақтануын талап етіп отырған. Олардың бастылары:

	Нақақтан қан төгу;

	біреуді мертіктіріп, мүгедек ету, бетінен ұру;

	хайуандарды азаптау;

	мал біткенді теуіп, балағаттау;

	ұрлыққа бару, тонау;

	өлшегенде таразыдан жеу;

	қарызды қайтармау;

	аманатқа қиянат жасау, біреудің құпиясын жариялау;

	жетім-жесірдің ақысын жеу;

	іштегі баланы қасақана тастау;

	емшектегі баланы ұру;

	әйел азғыру;

	адамдардың ақысын кезінде бермеу;

	біреудің сыртынан ғайбат айту, мазақтау, кемсіту;

	біреудің бақытсыздығына қуану;

	өлген адамның артынан кемшілігін айтып жамандау;

	ата-анаға тіл тигізу;

	адамды кінәсіз қорлап тілдеу, ұрыс-керіс жасап, сөгу;

	екі адамның арасына от салу, айтыс-тартысқа араласу;

	үйге рұқсатсыз кіру;

	көршіге тынышсыз болып, зиян тигізу;

	адамға жала жабу және жалған куәлік беру;

	жолды бұзып, көпірді алып тастау;

	уәдені бұзу; өтірік дос болу;

	ысырапқа жол беру;

	барға шүкіршілік етпеу, сараңдық жасау;

	басшының әділетсіздігі, екіжүзділікке салыну;

	басшыға мойынсынбай, тапсырмасын орындамау;

	құмар ойындарын ойнау;

	пара алу;

	Ішімдік, доңыз еті, есірткі сиятыларды сату;

	дүниеқұмарлық;

	сабыр сақтай алмау, өзіне қатысы жоққа араласу;

	өзін-өзі өлімге қию;

	Алладан біреуге жаманшылық тілеу;

	Құран оқылып жатқанда, өз ісімен болып, көңіл қоймау;

	еңбек етпей, жалқаулықпен жатып алу;

	Тәңірінің бұйрығында жоқ нәрсе, ер адамның әйел киімін, әйелдің еркек киімін киюі;

	әйелдердің тәні көрінетін жұқа көйлек киюі, омырауы мен жауырынын көрсетіп киінуі, кіндігін жарқыратып киім киюі;

	ер адамның алтын-күміс тағынуы;

	туыстық, басқа да жақындық байланысы жоқ ер мен әйелдің оңаша жерде қалуы;

	арам өлген малдың етін жеу;

	ұрлықы затты біле тұрып сатып алу;

	Мешіттің ішінде қатты есінеп, керілу;

	Мешіттің ішіне қақырып-түкіріну;

	Мешітке барғанда мұртын ширатып, қолдарын айқастырып, саусақтарын шытырлатып, мұрынын, тісін, құлағын шұқу сияқты әдепсіздік жасап отыру;

	Намаз оқып жатқан адамның алдынан өту;

	Құран оқылып не уағыз айтылып жатқанда көңіл бөлместен өзара сөйлесіп отыру;

	Азан шақырылып жатқанда, сәлем алып, сәлем беру;

	қасиетті нанға пышақ сүрту;

	Құбылаға қарап дәрет сындыру;

	жол үстінде тұрып дәрет сындыру;

	жолға, көшеге күл-қоқыс пен кір суын төгу;

	сақал-мұртты уақтылы түземеу;

	үй ішінде ит ұстау;

	жас төлді анасынан бөліп сату не, ажыратып сою.

	бейітке төбесі жабық қорған жасау;

	нанды беталды ысырап ету, жерге тастау;

	нан қоқымын көріп тұрып басу;

	сүтті жерге төгу;

	торғай балапанын азаптау, өлтіру;

	өзін жоғары санау тағы да басқа осы сияқтылар.

	***

	Қазақтың жазылмаған дала заңы бойынша, жасөспірімдерге әбден құлаққа сіңісті болып, қалыптасып қалған мына төмендегі әрекеттерге тыйым салынған:

	Орынсыз ұрынуға;

	Ұрлық-қарлыққа;

	Ішімдік ішуге, шылым шегіп, насыбай атуға;

	Көрпенің аяғын тұйықтауға;

	Қазанды төңкеруге; Суды сапыруға;

	Үйде және қараңғыда тырнақ алуға;

	Бас киімді басуға;

	Арқанды, көсеуді, балтаны, аттың жүгенін аттауға;

	Бүйірі мен жағын таянуға;

	Талтайып отыруға;

	Кісіге қарап керіліп, ауызды ашып есінеуге;

	Кісінің үстінен аттап кетуге;

	Қызыл іңірде жатуға;

	Түске дейін ұйықтауға;

	Жарыса сөйлеуге; Ұрыс-керіске;

	Қараулық жасап, ысырапқа жол беруге;

	Рақымсыздық пен қатыгездікке;

	Жетім-жесірдің ақысын жеуге;

	Әдепсіз сөйлеуге;

	Кісіні қорлап, жәбірлеуге;

	Даладағы итке ожаумен апарып ас құюға;

	Киімді теріс айналдырып тастауға;

	Бейітті саусағыңмен шошайтып көрсетуге;

	Тәкаппарлық пен сайқымазақ жасауға;

	Айғай-сүреңге;

	Қызғаншақтық пен күншілдікке;

	Менмендікке барып, өзімшіл әрекеттерге жол беруге;

	Біреулерді алдап, арбауға;

	Көрсеқызарлық пен нәпсіқұмарлыққа баруға;

	Құдыққа, отқа түкіруге;

	Оттан аттауға;

	Отпен ойнап, шашуға; Көкті жұлуға;

	Күлді шашып, оны басуға;

	Аяқ-киімді төрге шығаруға;

	Нанды бір қолымен үзуге;

	Нанды лақтыруға;

	Нанның үстіне басқа зат қоюға;

	Бас киіммен ойнауға;

	Үйде ысқыруға; Қолды төбеге қоюға;

	Тізені құшақтап отыруға; Таңдайды қағуға;

	Табанды тартуға; Үйге сыртпен кіруге;

	Мойынға белбеу, жіп салуға; Жер сабалап, тепкілеуге;

	Құранды аттауға, оны жерге тастауға; Намазды бұзуға;

	Нанды лақтырып ойнауға;

	Дастарханды басып, аттауға; Бақанды аттауға;

	Кісіге мылтық сияқты қару кезенуге,

	Адамға қаратып пышақ сұқтануға;

	Аһлап, үһілеп беталды күрсінуге; Кемтар адамға күлуге;

	Киімнің жағасын басуға;

	Бас киімді босағаға іліп, теріс қаратып киюге; Аяқ киімді төрге шығарып қоюға;

	Құдыққа түкіруге, суды бос сапыруға; Шашты түнде жайып жүруге;

	Түнде құдыққа барып су алуға; Отқа су құюға, отпен ойнауға;

	Күл-қоқыстарды басып, үстінен жүруге; Ымыртта, күн шықпай күлді төгуге; Кірдің суын жол үстіне төгуге;

	Табалдырыққа шығып, басып тұруға; Аққуды атуға;

	Жас малдың тісін санауға;

	Мал қоршауының үстіне шығуға; Сүт сауатын шелекпен суға баруға;

	Малдың жаңа шығып келе жатқан мүйізін қолмен сипауға; Итті, итаяқты тебуге;

	Көк шөпті беталды жұлуға; Көкөрім шыбықты сындыруға; Орманды бет алды бүлдіруге; Жерді өртеуге;

	Суға зәр сындыруға.

	***

	Қыздарға жоғарыда аталғандармен қоса, мына төмендегідей әрекеттерге тыйым салынған:

	Жалғыздан-жалғыз қыдыруға;

	Жыртақтап күліп, сыпсыңдап сөйлеуге; Басқаларға қол тигізуге;

	Суық жүріс пен сумаң қылыққа; Шалқайып жатуға;

	Тамақты обырлана асауға;

	Ұятты мүшелерін ашып жүруге; Бұраңдап қылымсуға;

	Кісі алдында қасынуға, киім ауыстыруға; Салт-дәстүрден аттауға;

	Бейәдеп сөз айтып, босқа ғайбаттауға; Әдептен асып, орынсыз сөйлеуге;

	Тарыс-тұрыс епетейсіз жүріске;

	Тәкаппарланып, намысқа тиетіндей сайқымазақтыққа жол беруге;

	Үлкендердің жолын кесіп, атын атауға;

	Қол тигізуге;

	Тіл тигізіп, беттен алып, төстен шауып, бет жыртысып, бажбаңдауға; Түнде суға жалғыз баруға;

	Қараңғыда киіз қағуға;

	Түнде кір жаюға, су бетін ашық қоюға; Жұма мен айт күндері кір жууға;

	Жат жыныстылармен араласып жатуға; Күйеуге қашып тиюге;

	Қарқ-қарқ етіп, бар даусымен даурығып, жөнсіз күлуге; Адамдарды, жануарларды тебуге;

	Ескі сыпырғышты отқа жағуға; Қараңғыда киіз қағуға;

	Есікті қатты жабуға;

	Қамырдан қуыршақ жасауға; Нанның үстіне басқа зат қоюға; Нанды қоқысқа төгуге;

	Жұрт көзінше керіліп, қасынуға; Шектен тыс сыланып жасануға;

	Киіп жүрген киімді бір күнде сан ауыстыруға; Ақ және қара орамал тартуға;

	Ақ орамал – жаулық, қара орамал – қайғы нышаны. Білетін бол; Орынсыз іске ұрынуға;

	Түкке тұрғысыз зат болса да, ұрлық-қарлыққа баруға; Жалқаулыққа салып, ластануға жол беруге;

	Заттардың үйде, сондай-ақ, ретсіз әр жерде орынсыз шашылып жатуына жол беруге;

	Біреудің байлығына, дүние-мүлкіне сұқтануға;

	Үйіңдегі бұйымдардың, ас-ауқаттың, мал-мүліктің, қаражаттың ысырабына жол беруге;

	Қызғаншақтыққа жол беріп, күншіл болуға; Тойымсыздыққа барып, жолдан шығуға; Өзгені күндеуге;

	Ерді қорсынып, ойға келгенді істеуге, айтқан сөзін жүре тыңдауға, әдепсіз әрекеттерге итермелеп, зорлауға;

	Бойкүйез болуға;

	Шылым тартып, насыбай атуға, ішімдік ішуге; Шашын бос жіберіп, жаюға, отқа тастауға; Ішек тартып, таңдай қағуға;

	Тіліңді, ерініңді шығарып, тістеуге; Арызқой болуға;

	Жасаған жақсылығыңды міндет қылуға;

	Сабырсыздық танытып, көршілермен қырғи-қабақ болуға; Ерлі-зайыптылардың ішкі сырларын тірі жанға жаюға;

	Су бойы кешке қарай жын-шайтанның ойнайтын жері. Соны ескеріп, ала- көлеңде су перісі қағып кетпеу үшін жекелеп суға баруға болмайтыны қыз- келіншектің ойында болғаны жөн.

	***

	Қыз-келіншектерге тән ырым-тыйым өсиет ретінде:

	Келіншегі еріне жердей болып, күң болуы керек, ері келіншегіне төбеңдегі көктей бола тұрып, құл болуы керек. Сонда ғана Алла оларға шатты өмір кешуді жазбақ.

	Әйелдің бақыты – ақыл-парасаты мен кемеңгерлік кемел ісінде, текті кісілігінде. Ашуды сабырға жеңдіріп, айнала шуақ шаша жүретіндер ғана бақытты бола алатынын ескеріп, тексіз надандықпен өзімшілдікке, опасыз кещелікке салынба, еріңнің сезімінің азаймауын ойлап, оны шаршата көрме. Сенен ылғи жақсы сөздер есітетін болсын.

	Жаңа түскен келіннің пайымы мен парасатына, әулеттің ынтымақты тірлігі, суыспас сыйластығы, бірлік туының шаттана желбіреуі, отбасының ауызбіршілігінің сақталуы, жан тыныштығының орнауы тікелей байланысты екендігі бірінші кезекте ойда болсын.

	Келіншегінің жарына жұмақ нығметі екендігін ұмытушы болма. Келіншегі жарының жәннат нығметі бола біліп, оған азап шектірмеудің жолын іздейтін болсын. Келіншек үй болса, ері үйдің тірегі болу керек.

	Ішіп-жеуге ерің не әкелсе, соған қанағат қыл. Жоқты айтып шағым жасаудан аулақ бол.

	Жалпы ел алдына шыққанда қыз-келіншектердің етек-жеңі тыртиған, тізеден жоғары, иық пен жауырын түгелдей ашық, жалаңаш жерін көрсетіп, ашық дене бітімін бүкіл көпке жария етерлік киімдер киюі сөкеттік екендігі есте болуы керек. Әсіресе, келіншектің тәні тек күйеуіне ғана арналған аманат екенін ұмытушы болма.

	Жақсылыққа жақсылық жасағаның тез ақ ұмытылып кетерін, ал жамандыққа жасаған жақсылығың оңайлықпен ұмыт болмайтындығы жайы әр кезде де ойыңда жүретін болсын. Жақсылығыңды міндет қылушы болма. Үйіңнің қорғаушысы бола біл.

	Қазақ әйелінің қара орамал тартуы жаман ырым. Қара орамал салу – басына қайғылы күн шақыру белгісі болып табылады. Сондай ақ, қара орамалды бас иесінен айрылып, жесір қалған әйел ғана тартады. Оны қазақта «қаралы әйел» деп атаған. Күйеуінің жылын өткізген соң ғана, киген қара киімдерін, орамалын тастайды.

	Таза әрі пәк болуға мән бер. Әр нәрсе таза, өз орнында тұруына көңіл бөл. Дәретіңе жеңіл қарама. Тамақ жасарда тазалықты сақтап, шашыңның тамаққа араласып кетпеуін қадағалайтын бол. Нәрестені емізер алдында да дәрет алғанның сауабы зор екенін біліп жүр.

	Ата-ененің, қайын ағалардың төсегіне отыруға, жатқан жерлеріне жатуға болмайтыны есіңде болсын.

	Ешкімнің арбаулы сөздеріне ерме, арандататын істерге сенбе.

	Өтірік пен өсек адамдар арасына от салып, іштен бүлдіретін жегі құрт екендігі ойда болып, көр-жердегіні қоқитып, естігендерін еселеп, көргендерін көпіртіп сапыратын сыпсыңдаған өсек-аяңнан, ұтыс бермес әңгімеден қашық жүр.

	Қолдағы барыңды қанағат тұт. Ысырапшылдыққа жол бермегін. Қанағат қарын тойғызады, жүрекке тыныштық әкелерін біл.

	Көршілермен тату болуға тырыс. Олардан зиян келіп жатса да сабыр сақтап, шыдай біл. Ақылды, есті адам кекшіл болмайды. Ибалы, инабатты, көргенді жан мейірімді, кең болуға тырысады.

	Күйеуіңнің ас ішіп, ұйықтайтын уақыты назарыңда болсын. Бұл уақыттардың шамадан тыс созылуы жаман әсер әкелуі мүмкін.

	Күйеуіңнің қателіктерін тек өзіне, жұмсарта ескертуге дағдылан.

	Отбасылық ішкі шаруаға ешкімді араластырма. Адаспау үшін отбасы сырын жайма. Жұбайлар сырлары құпия болу керек.

	Өзіңе айтылған сөзді жүре тыңдаушы болма. Жолдасыңның тілектерін орындауға күш сал. Оған айнымас жақсы дос бола біл.

	Қыз-келіншектер ер азаматқа әр кез жол берулері тиіс. Ер азаматтың жолын кескендердің өздерінің жолы болмайтынын біл.

	Жаңа түсіп жатқан келіннің бас киіміндегі үкіні: «қош енді, қыз қызғалдағы! Өмірің ақ желегіңдей кіршіксіз болсын!» деп, сол жердегі қыз баланың біріне: «сен де бой жеткен қыз бол» деп, төбесіне қадайды.

	Айтқаным болады десең, ұзаққа бармай, өзің сорлайсың.

	Халқымыздың салт-дәстүріне, құлшылықтарыңа мұқият болып, үлгі- өнегеңмен озық болуға, мейірімді, шуақты болуға тырысатын бол.

	Жолдасыңның көзін, мұрын мен құлағын сақта, жақсы сөз айт. Еріңнің туыстарын сыйлап, қадірлеу ойыңнан кетпесін.

	Оң жақта отырған қыздың да төсегін басып, отырма.

	Кез келген мәселені басқаларды араластырмай, ерлі-зайыптылар бірге отырып өздері шешуге дағдыланғандары дұрыс болады.

	Иман мен ниет-ықылас әрқашан таза, дұрыс болатын болсын. Не сөйлеп, не жасасаңдар да, еріңмен ақылдасып, ең бастысы, Алла разылығын ұмытпаңдар.

	Жасы үлкен кісілерді құрметтеп, көңілін аулай біл, оларға ақ ниетті қабақпен, жанашыр көңілмен қарап, пана болуға тырыссаң келіндік парызыңды өтегенің. Үлкендерге жол беріп, жөн көрсет. Керек болса жүгін көтеруге көмек бер. Қолтығынан демеп, орын ұсын.

	Сезіміңді тыя біл. Ешқашан ерінбе, еңбектен алшақтама, еңбекшіл, елгезек, тыянақты бол. Қолыңа алған істі тындырмай тынба.

	Әділ, адал бол. Ата-анаңа кір келтірме. Өтірік-өсектің адамды сүйкімсіздікке апарары ойыңда болсын. Аңқау болу да жақсы емес.

	Ана бола алмайтындар мен әке бола алмайтындар қоғам үшін қауіпті және қазақ деген атқа ұят келетіні ойда болсын.

	Қазақтың ырымында тұла бойы суықтап, өлім аузында жатқан ер адамды өлімнен алып қалу жолы да бар. Ол үшін ер адамды жалаңаштап, шалқасынан жатқызып, жылы суға малып, сығылған орамалмен ыждағаттықпен төсін, омырауын, ішін, кіндігін, санын, аяқтарын ысқылай сүртіп, тазалап алған соң, дүниеде пәк қызды дәрет алдырып, оны да тыр жалаңаш күйінде талып жатқан ер адамның үстіне етпеттей жатқызып, үстін бүркеп жауып қояды. Бұлай ету арқасында, өлім аузында жатқан ер адамның бойындағы қуат, пәк қыз арқылы оянады екен. Тек қыздың бар ойы, бұл адамды өлтірмей аман алып қаламын деген таза ниетпен шошымастан, жиіркенбей жатуы керек. Қорықпай, жиіркенбей, батылдық танытып, бұлайша адамды өлімнен арашалаған қызды, құдай қолдап, өмірбақи жолын оңдап жүреді екен.

	***

	Әр санға байланысты халықта қалыптасқан өзіндік ойлар мен мақсат- мағналардың ерекшеліктері мынандай:

	Әр сан нөмері адам өміріне әсері бары дәлелденген. Мысалы: қайталанып келетін 11,22,33,44,55 секілді пәтерде тұрсаңыз, ондай сандары бар үй, өзгеше қасиеттерге ие, ерекше үй саналады.

	Бір нөмірлі үй мен пәтер сенімді, өз қателіктері арқылы үйренуге тырысатын іскер адамдарға тән. Олар тазалықты қалайды.

	Екінші нөмірлі үйде тұратындар, спортшы немесе ғылым адамы болуы ғажап емес. Бұл үйде тұратындармен дауласу пайдасыз. Олар, өте үнемшіл, жауапкершілікті, бір-біріне көмектесетінді ұнататындар.

	Үш нөмірлі үйде тұратындар өзара түсіністік орнаған ақжарқын көңіл күй иелері. Олар демалғанды, көңіл көтергенді жақсы көретін, шығармашылық ахуалдың салтанат құруын қалайтындар.

	Төртінші нөмірлі үй мен пәтерде тұратындар ылғи кедергілерге тап келетіндер болуы мүмкін. Бірақ, оларды төрт саны тұрақтылыққа жеткізіп, сенімділіктерін нығайтуларына септігін тигізеді.

	Бесінші нөмір үнемі қозғалыс үстінде болатын, идеяларға сезім мен романтикаға мол шығармашылық тұлғалар мен саяхатшылар үшін өте қолайлы үй, не пәтер. Жайбарақат асықпайтындарға орын болмас.

	Алтыншыдағылар, сенім мен тұрақтылық үйлесім тапқан, сыр шертісіп, бөлісуге ыңғай беретін, көбінде үйде болуды қалайтындар.

	Жетінші үйде тұратындар үнсіздік пен тыныштық, қиялға беріле ахуал кешетін, салмақты зерттеулер жүргізетіндер. Ойларына талдау жасау, ішкі әлеміне терең үңілгенді ұнататындар үшін қолайлы үй.

	Сегізінші нөмірлі үй – ақыл парасатты, үнемшілдікті ұнататын, аса танымалдылықты қажет ететін адамдарға тән.

	Тоғыз санды үйде тұратындар көмекке ұмтылып, біреудің қайғысына ортақтасуға орын табатын, ісін жарты жолда тастамайтын, қателіктерді ортаға салып, бөлісетін, жақсы жолдас бола алатындар.

	Он бірінші үй тұрғындары үнемі қозғалыста, тынымсыз әрекетте жүріп, ойларын жүзеге асыруда түрлі нұсқалар ұсынып, білетіндерін үйрететін – мұғалім, шығармашылық кәсіп маманды жандар болады.

	Нөмірі 22-ші үйде қайырымдылық жасауға бейім, тыныштық пен қауіпсіздікке жағдай жасауға деген тілек күштілер тұрады.

	Нөмірі 33-ші үйде өте ашық, қонақжай, шаттығы мен қуанышы мол, кіреберісінен-ақ шуақ шашылған шұғылаға толы жандар тұрады.

	***

	Халқымыздың бұрыннан келе жатқан тәрбиелік сөздерінің біразы мынандай:

	Ант – бұлжымай орындалатын, міндетті түрде жүзеге асырылатын адамдардың бір-біріне берген серті. Жалпы игілік үшін екі жақ та берген антын орындамаған жағдайда «антұрған» деп, келісілген шартқа сай жазалануға пейіл болады. Екі жақ та «айтылған сөз – атылған оқ» қағидасымен сөзге тоқтаулары тиіс рәсім.

	Лұқпан Әкім баласына жазған хатында «Балам, ұстамды бол, өз еркіңе ерік берме, аз асқа қанағат қыл, елмен дөрекі қатынас жасама, әр ісіңді ойлап істе, мақтағанға мастанба, көп білім алуға тырыс, жақсы жолдастарыңмен байланысты үзбе...» деген екен.

	***

	Қыз – қонақ, жат жұрттық. Оларға әке үйінде құрмет көрсетіліп, дәріптеу керек. Қыз үйге кіргенде ақсақалды қарттың өзі орнынан тұрып, төрден орын беретіні ойда болсын. Қыз – ата алдында тізе бүкпейді.

	***

	Қиындықтан қорықпай, алдыңа қойған мақсатыңды орындау жолында бар күш-жігеріңді жұмсай біл, батыл болуға дағдылан. Ізгілік жолынан тайма. Аманатқа қиянат жасама.

	***

	Үнемі көңілді жүруге дағдылан. Ойға келген жаман нәрсені тез ұмытуға тырыс. Жақсы нәрсе ойлайтын бол. Аз сөйлеп, көп тыңда. Өсектен қашық жүрген жөн.

	***

	Біреуге телміріп, иек артушылық мінез, керенаулық жаман әдет. Өз еңбегіңе сенетін бол. Ой-пікірі таяз адамнан алшақ жүр. Ондайларға кім не айтса да бәрі бір, жақсы, жаман деместен жетегінде жүре береді.

	***

	Етене араласып, дос болып жүрген адам, сатқындық жасап, досын жамандап келсе, ондай адамнан сақтанудан басқа амал жоғын білетін бол. Ондай адам, күн өте келе саған да сол сатқындығын жасарына сен.

	***

	Сөйлескенде сабырлы бол. Орыннан тұрып сөйле. Отырып сөйлеу мен тұрып сөйлеуде дауыс мақамында өзгеріс болатыны ойда болсын.

	***

	Қолыңнан келетін іспен шұғылдан. Шамаң келмейтін іске өзіңді қинама. Істі орындауға құрғақ уәде беруден аулақ бол.

	***

	Ағаға, әкеге, үлкенге қарсыласу былай тұрсын, алдынан көл- денең өтуді қазақ дәстүрі көтермейтінін біліп жүр.

	***

	Көпшілік ортасында біреудің намысына тиетін соқтықпа сөз айтушы болма.

	Ол ұят болады.

	***

	Жасы кішілерден, күш-қуаты кемдерден, жалпы кемтар адамдардан көмегіңді аяушы болма. Кішіні сыйла.

	«Терідей илі, жүндей жұмсақ бол» деп, жаңа түскен келін үйге кірерде, босаға алдына илі тері жайып қояды.

	Өзіңе зияны тигелі тұрса да, шындықтан таюшы болма, ондай әрекетіңнің қайырын көретін боласың.

	***

	Адамгершілікке, жалпы адамдық болмысқа, қарым-қатынастағы әрекеттерде жамау сияқты жараспайтын небір әдеттерден қашық бол.

	***

	Ата-анаңнан ешнәрсені жасырушы болма. Ойыңды оларға бүкпесіз айтуға үйрен. Ата-анаңды, еліңді қорға.



	Уайым – жанның жегі құрты. Сондықтан уайымға салынбауға тырыс. Тез шешім қабылдауға дағдылан. «Тәуекел түбі жел қайық, өтесің де кетесің, Уайым түбі тұңғиық батасың да кетесің» деген бабалар.

	***

	Қай жерде болмасын өзіңнен үлкендерге ізет көрсетіп, жол бер, орын ұсын.

	Қарсы келме. Сәлем беруді ұмытпа.

	***

	Алдыңа мақсат қоя біл. Өзің ұнатқан іспен шұғылданған дұрыс. Сөзінде тұрмайтын адамға жолама. Болашағыңа сен.

	***

	Жеке өміріңе байланысты мәселені, қатысы жоқ адамдарға айту жөн болмайды. Бұл тәртіп қатаң сақталса оңды болады.

	***

	Бағың байланып, бақытың қайтпасын десең, таңдайыңды қақпа. Саусағыңды сықырлатпа. Олай ету шайтанға қызмет еткенің.

	***

	Өсекшінің сөзіне мән бермеуді үйрен. Өсекшіге дос болдым дегенше, өміріңнен тыныштық кететіні ойыңда болсын. Болмашы мәселеге араласып, бас сұға беру жаман әдет.

	***

	Адамның айыбын оңашада өзіне жеке айтып түсіндіріп, түзу жолға түсуіне көмектесетін бол.

	***

	Өмірде шыншыл, табанды, әр қимылың өзгелерді таңғалдырардай батыл, әрі нық, қарапайым және жомарт бола білгенге не жетсін.

	***

	Зұлымдық жасау ойыңа кіріп те шықпайтын болсын.

	Қонақпен еріп, құт келетіні, қонақтан қашқаннан, құттың да қашатыны ойда болсын. Қонақ босағаны басып тұрмасын.

	***

	Жұмысқа құлшынысты арттырып, түйткілді істердің оңтайлы шешімін табу үшін, бос уақытты табиғат аясында өткізіп тұрған, әсерлі нәтижелерге қол жеткізуге септігін тигізерін біліп жүр.

	***

	Шөбересінің алақанынан су ішкен ата мен әже бақилық өмірде жұмақтың төрінен орын алмақ. Әркімді сол күнге жеткізсін!

	***

	Жақсы өнегелі адамдарға еліктеу, жақсы қасиет екенін ұмытпа.

	***

	Іштар, күншіл адамға сырыңды аша берме. Ондайлар күліп кіріп, күңіреніп шығып, берекеңді қашыруды мақсат ететінін ұмытпа.

	***

	Ұлды бөтен үйден тойдырмаған жөн, қызды бөтен үйге қондырмаған жөн.

	***

	Біреудің дене кемістігіне сұқтана қарауға болмайды.

	***

	Ерте тұрған еркектің ырысы артық, ерте тұрған әйелдің бір ісі артық деген бабалар өсиеті есте болса!

	***

	Жамалған, жыртық киім жетіскендіктен киілмейді. Жоқшылық болған соң солай етуге мәжбүрліктен киеді. Сондықтан да, шұрық-тесік шалбар кию деген өзіңе жамандық шақыру екенін біліп жүр.

	***

	Тізесін құшақтаған, «Қу тіземді құшақтап, ұрпақсыз қалдым» деген жаман ырым саналады.

	***

	Айдың тоғысында көшпе, сапарға шықпа, үй тікпе, желі тартпа, қыз ұзатпа.

	***

	Сәуір-мамыр айлары төрт түліктің, жан-жануардың жас төл өргізетін айы болғандықтан аңшылар құралай айы атайды. Төл үстінде пышақ қайралмайды. Құралай жолы әрқашан ашық, оны қаділеу керек.

	***

	Екі қолды мықынға қойып, белді таяну, қайғы-қасірет шақырудың нышаны.

	Ал қара жамылғы – қасірет шегу, қайғыру белгісі. Жаман ырым. Қайғы-қасіретті адам ғана екі қолды төбеге қойып отырады.

	***

	Біреуге ор қазушы болма, өзің түсіп қаласың.

	***

	Өсер жастың алдын кеспе, өсер ағаштың басын кеспе.

	***

	Байқаусызда сүрініп, құлап қалған болсаң, құлаған жеріңе бір түкір де жүріп кет. Бұрынғылар: «Аяқтан тартқан пәлекетке түкіріп кетсең жазымнан қағады» деген.

	***

	Хайуанаттарды қорлама, жәндікті қырма, аңды өлтірме.

	***

	Еден жуғанда табалдырықты қолмен жу. Кірдің суын көрінген жерге төгуші болма.

	***

	Ырыс-несібем кетпесін десең, жуған қолыңды сілкуші болма.

	***

	Адамға тән жақсы қасиет – әдептіліктен бастау алады. Соны біл.

	***

	Үй қабырғасына аттың тағасын қағып қою, үй тұрғындарына сәттілік пен тыныштық орнап, дұрыс жолмен жүрулеріне көмектесер деген ырымнан туындаған.

	***

	Алма жемісін артығымен сақтап, әдемі ыдыстарға салып қойған үйде, алманың хош иісі жақсы энергиямен тыныстататындықтан қайғы болмайды деген наным бар.

	***

	Түйреуіш сырт көздің қаһарынан қорғап, жағымсыз энергияның жолын кеседі. Бір-біріне қарама-қарсы ілінген түйреуіштер тіл-көздің айналып шығып кетуіне көмектеседі екен.

	***

	Адамдар бір-бірінен көңілдері қалғанда, ашуға басып, дауыс көтерісіп ұрсысады. Ұрысу кезінде жүректер тітіркеніп, бір-бірінен алыстай бастайды. Мұндай жағдайда ғашықтар жүректерді алыстатпау үшін араны алыстатар сөздер айтпау керек. Дауласқан жағдайда қайтып жақындасуға жол қалмайтындай деңгейден асырмаған жөн.

	***

	Барға –тәубе, жоққа – сабыр, ауырға – төзім, жетістікке шүкір ет.

	Ескі-құсқы заттарды жинай беру дұрыс болмайды. Олардан ертерек құтылсаң, жағымсыз энергиялардан да құтыласың.

	***

	Жасанды гүлдер мен жануарлар бейнесін ұдайы сүртіп, таза ұстап тұрмаған болсаң, олар адамға кері әсері боларын ұмытушы болма.

	***

	Сарымсақты тізбектеп іліп қойған үйдің отбасы мүшелерінің денсаулықтарының жақсарып, ұрыс-керістің болуынан сақтап, оларға әсер етер жағымсыз энергияларға қалқан бола алады екен.

	***

	Алыс жолдан оралғанда, балаларға базарлық сыйлау жақсы әдет екенін біліп жүр, ал жаңа киім киген сыйласыңа, мұңдасыңа, жолдасыңа байғазы беруді ұмытпайтын бол, жаңа туған нәрестеге көрімдік беру, қаныңа сіңсін, қасыңа жаңа көрші қоныстанса, ерулік беруді ұмытпа.

	***

	Болашақ ұрпақ мәселесін терең түсінген бабалар, тұқым сау, қан таза, болашақ жарқын болуды көздеп, жеті атаға дейін қыз алыспаған. Бұл қағиданы қолдап, жадымызда сақтағанымыз жөн болады.

	Ара балы шуақты күндер сыйлап, адамдар арасындағы қатынастарды жақсартып, бауырмалдықтың артуына көмектеседі. Үйінде балды мол сақтаған үйдің берекесі артып, қонақ арылмайды.

	***

	Үлкенге бірінші болып сәлем бер, жаңалықпен қуантқанға сүйінші беруді ұмытпа, қандайда бір қуанышқа шашуыңды шаш, қимасыңа соғымнан сыбаға сақтау ойыңда болсын, егін жинау кезінде қырманыңа келгенге кеусен ұсынсаң, берекең артарын біл, бай-бақуатты болсаң, төлден көгендік бергенің көрегендік болары ойыңда болсын.

	***

	Сынған айнаны ұстама. Сынық үйді қорғайтын энергия көздеріне кері әсер етерін ұмытпау керек.

	***

	Адамдардың бір-бірінен айырмашылығы адамгершілігі мен білім, қабілетінде.

	Білімге көңіл бөлсең, қор болмайсың.

	***

	Қалтаңыз бен әмияныңызда керексіз мыжылған заттардың болмауын қадағалаған жөн болады. Олардан арылған дұрыс.

	Ішімдікке, шегім шегуге тыйым екенін де еш ұмытпа!.

	Мүсәпірге садақа беруден кедейленбейсің, сондай-ақ, жетімге қолқайыр берсең, ал байлығыңнан шүлен үлестірсең қайырымына кенелесің. Сағынған адамыңа сәлемдеме жіберсең жеңілденесің.

	***

	«Той – құдайдың қазынасы» - деп бекер айтпаған. Тойға сый-сияпат жасасаң, кезі келгенде қайтатын өз мүлкіңе санай беруіңе болады.

	***

	Диқаншылықтың атадан қалыптасқан салтында айналадағы бақша өнімдерін екпейтін малшы қауымға тоғыз тарту рәсімі бар. Әр қапқа, не қоржынға тоғыздан іріктеліп, көз тартар қауын- қарбыздардан салып, үйлеріне жеткізеді. Тоғыз тартылған үй иесі, диқаншылығына береке тілеп, жоралғысын жасайды. Мұндай алыс-берістен достық нығаяды.

	***

	Сырқаттанған адамның көңілін сұрау, қалжыраған қарттардың қал-жағдайын, жетімнің – жай-күйін, саудың - амандығын біліп тұру адамгершіліктің биік шыңы екені ойда болғаны жөн.

	***

	Отау құрған жастарды шақырып, отыңмен таныстыру, жас босанған анаға, қалжа жегізу парызың екенін ұмытпа.

	***

	Түскен олжадан тәбәрік берсең, берекең артар, қонақтан бұйымтай білсең, орында, ризалығын алып қайтар.

	***

	Болашаққа сеніммен қара, өткенге – салауат ет, қолыңдағыға береке тіле. Ала жіпті аттама.

	***

	Жасы кішілерге үлкендерді сыйлап, алдарынан кесіп өтпей, сәлем беріп жүру парыз еебінде саналуы тиіс.

	***

	Жасы үлкен ақсақалды кісілерден қарғыс емес, алғыс алуға бейімделу керек. Олардың ақ батасын алған жастардың болашақтары жарқын боларына сенімің болсын.

	***

	Тірі адамның үстінен бүтін киімін дар еткізіп жыртып, айыра салып шешу, нағыз масқара іс. Оның кесапаттыққа апарарын білетін бол.

	***

	Жылқының тектілігінен болар, тұлпардың басын бабаларымыз тудай қастерлеген. Кесірге ұшырамас үшін аттың басына қамшы тигізбеген. Құлынды тепсең, құрығың құтаймайды деген де бар.

	Сондай ақ, бие туғанда құлынды алтын басты деп, оның серігі – шуын аяқ асты етпей, итке жегізбей, жерге көміп тастайтын ырым бар.

	***

	Ымыртта, әсіресе қыздың тұрағы күңгірт тартпау керек деген адал ырыммен үйдің жарығы жанып тұрғаны дұрыс болатынын біл.

	***

	Жолға шыққанда артыңа қайырылып қарамауға, ұмыт қалдырғаның болса, оны алуға қайтып айналып соқпауға тырыс.

	***

	Ортада ерсі көрінер, адамға тән емес жат, жексұрын, жаман әдеттерді кезінде тежей біліп, шектеудің амалын жасамаса, үйреншікті ауруға айналып, қалыптасып, созылмалы аурудай емдеуі қиынға түсерін білген адам қателеспейді. Опық жемейді.

	***

	Бұрынғылардан «Ойыннан өрт шығады» деген сөз тегін айтылмаған. Ойын ойнағанда да, жауласу, атысу, ұрысу, төбелесу, алдап-арбау тағы басқадай теріс ойындар жаман ырым екені ойда болған жөн. Мысалға, елге қайғы, көзге жас әкелетін соғыс жақсы ма? Әрине жаман.

	Онда, «соғыс» ойыны ойналмау керек. Тағы сол сияқты...

	***

	Көшіп-қонып жүретін үйдің отыны көшке артылып жүретінін біл.

	***

	Жақсының көңілін қалдырма.

	***

	Адамның еңбегін жеме. Шыншыл бол.

	***

	Шошынған жағдайда, түнде «бисмилла» деп айтып жүретін бол.

	***

	Қандай жағдай болмасын құдайдан қорық.

	***

	Алланы аузыңнан тастама! Денсаулық, амандық, тіле.





Төртінші бөлім


	САНДАРДАН ТҮЗІЛГЕН ТҰЖЫРЫМДЫ ТОПТАМАЛАР





	БІР САНЫ

	Бір саны – бар құбылыстың, тіршілік жаратылысының бастауын білдіреді. Бір санының баламалары – жеке, дара, жалғыз, саяқ болса, Ай – біреу, Күн – біреу екені белгілі.

	Бір саны Жаратушымен байланысқан. Содан: «Жаратушы ортақсыз біреу, әлемде жоқ оның теңдесі. Одан басқа тәңір жоқ, Алла жалғыз! Оған кәміл сену керек өмірдегі пендесі» деген сөз қалған.



	АЛЛАНЫҢ СӨЗІ ДЕ РАС, ӨЗІ ДЕ РАС

	«Күніне мың пәлеге жолықсаң да, бір Алладан күдеріңді үзе көрме» деген сөз тегін айтылмаса керек. Адам ризашылықты тек Жаратушы-Алладан күтіп, айналасындағыларға аса құрметпен қарап, бекзаттық болмысқа ие болып, өмірдің күйкі тірлігінен биік тұрып, Алланы танып, оған сеніп, құл бола білуге талпынғандары дұрыс болады.

	Данышпан Абай өзінің отыз сегізінші қара сөзінде: «Растың бір аты – хақ, хақтың бір аты – Алла» дейді.



	БІРІНШІ КЕРЕК: Ұлы бабамыз Әбу Насыр әл-Фараби: «Адамға ең бірінші білім емес, рухани тәрбие беру керек. Тәрбиесіз берілген білім – азаматтың қас жауы. Ол келешекте оның өміріне зиян әкеледі» десе, ел аузында: «Тәрбиесіз берілген білім адамзатқа апат әкеледі» деген де сөз бар. Іс жүзінде, ұрпағымызға берілетін білім, ұлттық мақсатқа бағытталып, Отанға деген сүйіспеншілікке негізделіп, ата-бабамыздан келе жатқан салт-дәстүрмен ұштастырылып отырса ғой.



	АЛЛАДАН КЕЙІНГІ ЖАРАТУШЫ

	Кім ол?

	Белгілі ғалым, қоғам қайреткері Мырзатай Жолдасбеков былай деп анықтама береді:

	«Әйел – Алладан кейінгі жаратушы. Әйел – анаң, жан-жарың, таусылмайтын қызығың, ожданың әрі қорғаның. Әйел – базарың, от басыңның ажары, әділеттің, тазалықтың, кісіліктің қамалы; әулетіңнің таусылмайтын берекесі; ыстықтасаң сая болар көлеңкесі; өшпейтін өнегесі, қанатын жайған керегесі».

	Орынды айтылған. Әйел туралы алда тағы тоқталамыз.



	ӘЛІПТІ ТАНУ ҮШІН, БІРЛІКТІ ТАНУ ҚАЖЕТ

	Әліптің бейнесі тік сызық, ол көкті нұсқап тұр. Көк – ұлы да шексіз ғалам. Оны тану үшін Жаратушының бірлігін түсіну керек. Бірліктің бейнесі әліптен басталмақ. Тік сызық – тура жол, ақиқат жолы. Ақиқат жолын түсініп, Алланың бірлігін тани білген жөн.



	БІР САНЫНАН БІРЛІКТІ ҰҒЫНҒАН ДҰРЫС

	Бір, бірлік сөзінің түпкі түбірі саналады. Білгенге бір – бірліктің тынысы. Адам өмірін басқаратын, әр пенде алғаш өз ұмтылысымен, талпыныс жасайтын сан. Бір санының омонимдері де синониумдері де – намыс, абырой, ұтыс, жеңіс яғни бірінші орынды иемдену. Береке – бірлікте. Бірлік, ынтымақтастық, татулық отын сөндірмеуге бар мүмкіндіктерді пайдалана отырып, әрекеттенген дұрыс болады.



	БАСТЫСЫ – ОҚУ ЖӘНЕ ТӘРБИЕ

	Компьютерден бас алмастан күн ұзын көк жамбас болып отырып, түрлі берекесіз «қызықтарды» іздейтін, мақсатсыз тентіреп, сарсылса да қоймайтын, сенделісте жүріп «сергитін», кітап оқымай, білімді мансұқтап кергитіндерден, жақсы маман шықпайды. Білім – адамды тұмшалаған қараңғы қапастан, жарық та, кең әлемге алып шығады. Білім алу жолында табандылық керек. Білім – кісіні ізет пен абыройға жетелейтін құрал. Білімге ұмтылмау – жаман іс. Білімге қызығушылығы жоқ, құштарлықтан жұрдай адам – жаман адам. Өйтіп-бүйтіп бітіріп, ісін білмейтін бос дипломды маманды кім жақсы көрсін! Ондай маман өмірден орнын таппай, бала кезіндегі сандалысынан опық жейді. Бала, біле білгенге – жас көшет. Сондықтан да:

	Ұлыңа өсиет айтып,

	Қызыңа ғибрат көрсетіп,

	Тәліміңді жастай бер!

	Жалықпай берсең қашанда,

	Ақталары кәмілсіз!

	Тәрбиеге төккен тер.



	ЖАҚСЫ ЖАННЫҢ БАСТЫ ҚАСИЕТІ

	Жақсы адамның жүрегі, ығы мен көлеңкесі көпке бірдей түсетін – биік бәйтерек. Жақсылардың ақылы азық, сөзі сусын!

	Жақсы адамның жамандық жасау қолынан келмейді.

	Жақсы адам – күйініш-сүйінішке де, сәтті не сәтсіздікке де, байсалдылық пен жеңілтектікке, ашушаңдық пен сабырлылыққа да салқынқандылықпен қарай алатын адам.

	Жақсы адамның ойы, сөзі, ісі де қалтқысыз. Тәкаппарланбай, жымиып жүретін адам – жақсы адам.

	Жақсылыққа жақсылық әр кісінің ісі, ол – әділеттілік. Ал жақсылыққа жамандық жасау – қылмыс, ол – қара адамның ісі. Жамандыққа жақсылық ер кісінің ісі, ол – адамдықтың ең ұлы дәрежесі.

	«Мың қарға – бір кесек. Жаманның жүзі бірге есеп» деген де бар.

	Көргенсізге жөн сілтемегеннің көргенділігінен не пайда?! Таспен атқанды аспан ата біл. Жамандық ойлағанға, ойланбастан жақсылық ойлағанның алды жарқын боларын да біл. Жақсылығың жақсылықпен қайтар, жамандықтың соңы жамандыққа алып келер. Жақсылығың да өзіңе, жамандығың да өзіңе.

	Майлықожа шайырдан:

	Жақсылық отқа күймес, суға батпас,

	Гауһар тас жарық қылмай, жерде жатпас.

	Қолдан келсе, етіңіз жақсылықты,

	Жақсылықты еткендер жаман таппас

	- деген нақыл қалған.



	НАҒЫЗ БАЙЛЫҚ

	Жан сарайың бай болу үшін білімді болуың керек. Білім – адал досың, ақылшың, бақытыңның бастауы, қуанышың, көзге көрінбес сарқылмайтын қазына-байлығың. Олай болса:

	Зейін қойып, бақылап, тыңдар болсаң қырағы,

	Білімдіден шыққан сөз – шырындай жан құнары!



	НАҒЫЗ ШЫНДЫҚ

	Нағыз байлық – дүниенің көптігі емес. Нағыз байлық – жан сарайының байлығы. (хадис, Бұхари)

	Бай адам арнадан асып кетпеуі керек. Ол – халықтың басы. Бас басқа мүшелердің қамын ойламаса, бастың жағдайы түбі мүшкіл болмақ.



	ЕҢ БАСТЫСЫ – АР-ҰЯТ

	Адам баласына нағыз керекті, басты қасиет, шынайы сезім – ол ар-ұят пен адалдық, кісілікке бейімделу, үлкенді сыйлау, кішіні баулу. Ар – адамның адамгершілік қасиетінің өлшемі, намыс, ұяты. Адамға адал серік – ар ғана. Ар- ұят дегеніміз иман. Ар – адамның сақтандырушысы, қорғаушы күші, дер кезінде тоқтам салар, күнәдан сақтап, нәпсіні тиятын тек адамға тән қасиет. Ар-ұят үнемі жақсылыққа бастайды. Былайша айтсақ, ар-ұят дегеніміз – абыройды айрандай төгіп алудан қорып, үрейлену. Ар жазасы – ең ауыр жаза. Біле білген адамға бірінші кезекте, ар – қазақбайшылдықты емес, қазақтығыңды сақтай білу. Арың өлсе – бойыңдағы барыңның өлгені. Ұят жоғалса, аярлық та, арамдық та, арсыздық та, айлакерлік те, жемқорлық та, ашкөзділік те андыздап, қоршап ырқына көндіреді. Ұятсыз адам нәпсісін тия алмайды...

	Мұхтар Әуезов: «Ең ауыр жаза – ар жазасы» деген.

	Ақылы шолақ, көкірегі ұятты болса, ол адам өлік. Ақылдың ала-құласынан ұяттың ала-құласы жаман. Көкірегіне нұр жетпеген адам қанағатсыз. Қанағатсыз көңіл ұятты аттап жүре береді.

	Ұрсысып үйренген адамдарда ұят болмайды. Әсіресе, ерлі-зайыптылардың ұрсысуы өте жаман әдет. Бір ұрсысқан адам екіншісінен де тартынбайды. Ондайларға ұрыс-керіс, ұрлық-қорлық, ит-ырғылжың өмірлерінің қалыпты мөлшеріне айналып кетеді. Тез ұрысқаны сияқты тез табысып алып, бір болар болмас нәрсеге ерегісіп, қайта бет жыртыса береді. Оны өздері артық та санамайды, оларының ұят екенін де сезбейді.

	Жазушы Бексұлтан Нұржекеұлы:

	«Ұят жоқ жерде бәрі жоқ» деген екен.

	Сондықтан жоғарыдағы айтылған келеңсіздіктерден сақ болған жөн.



	РУХАНИ ТӘРБИЕ ДЕГЕН НЕ?

	Рухани тәрбие – ол адам бойындағы құдіретті күш – ар-ұят пен иман тазалығының қайнар бұлағының көзін ашу.

	Рухы жоғары адам – нағыз адам. Басымен емес, қарнымен ойланатын көкірегіне нан піскен кейбір дүниелілер, руханият шыңына ұшып шығар қыран бола алмайтынын біле тұра, ұлтымыздың ең нәзік буындары – рухани дүниені лайлап тастауды ар санамайды. Өмірдегі басты тұлға өзім деп сезінеді. Тап сондай бір байға Бөлтірік шешен:

	«Арғымақ атта жал болмас, жабы келіп жалыменен теңесер. Ақиық ерде мал болмас, жаман келіп малыменен теңесер. Мен арғымақ болғанда, сен жабы емес пе едің? – жалыңмен теңесіп тұрсың-ау. Мен ақиық ер болғанда, сен бір жаман ез емес пе едің? Малыңмен теңесіп тұрсың-ау. Жабы арғымақ бола ма, жал біткенмен. Жаман жақсы бола ма, мал біткенмен» деген екен.

	Ақылғабілім ұштасып, жымдасар болса, бақыт сол адамға келіп қонады, жеңістің бәрі соның қолында болады. Рухани байлықты ешқандай да дүние-ақша байлығымен алмастыру мүмкін емес.



	ТЕКТІЛІК ДЕГЕН НЕ?

	Тектілік – ол адамға тән кісілік құндылық. Ол дегеніміз – ата-баба аруағын ардақтай білу, ата-ананың борышын ақтауға жан-тәнімен берілу, ағаны арқа тұта сыйлау, ініге ілтипат, қыз баланы ерекше құрметтеу.

	Текті адам – барынша қарапайым, жүзі жылы мейірімді, сыпайы, әдепті, инабатты, биязы мінезді, кешірімшіл, үлгілі, өнегелі адам.

	Тектілердің ата-бабалары да құрметке ие болғандар.

	Тектілік кездейсоқ қалыптаспайды.Текті адамға ата-бабасының жақсы қасиеттері, парасаттылық үлгісі, ділі, дүнитанымы рухани сабақтастықпен беріледі. Бұл қасиеттер ұрпақтан-ұрпаққа ділде сақталып жалғаса береді.

	Тектілер – ұлттық мұрат жолында қызмет ететіндер, ел жүгін арқалағандар. Өз халқының асылы мен жасығын, жаманы мен жақсысын парықтауға мән беретіндер. Ұлт тағдырына бей-жай қарамай, ұлт мүддесін көздеп, ұлты үшін бар қиындыққа төзе білетіндер.

	Тексіздер – пендешіліктің, нәпсіқұмарлықтың, теріс жолдардың сан түрлі шырмауына шырмалып, салт-дәстүрді сыйламайды, айтқан сөзіне берік емес, біреуге жалтақтап, жарамсақтануды зор мәртебе санайды. Намыстан жұрдай болып, өз мәртебесін көтеру мақсатында әлеумет алдында ұлылар санатына қосылуға әректін аямайды, болмашы жетістігі болса, зорайта көрсетуге күш салады. Бұл әрине, жасанды тектілік. Мұндай әрекеттермен нағыз шынайы тектілік қалыптаспайды.



	БӘРІ ДЕ БІР ӨЗІҢЕ КЕЛЕДІ

	Дүние айна тәрізді. Жасаған жақсылығың да, жамандығың да айнаға түскен сәуле тәрізді өзіңе, не болмаса ұрпағыңа айналып келеді. Халқымыз: «Жақсылық етсең де өзіңе, жамандық етсең де өзіңе», «Азар берсең кісіге, өзің де азар көресің» деген мақалдарды бекер айтпаған. Жамандыққа бейім адам түбінде өзін-өзі жазалайды. Болмаса, ұрпағы жазаланады. Ал жақсылыққа бейім адамның көңіл күйі де, денсаулығы да жақсы болады. Жақсылықтың да жамандықтың да қайтары бар. Құранда «Кімде-кім титтей жақсылық жасаса, оның сыйын алады, ал кімде-кім титтей жамандық жасаса, оның жазасын тартады» -деген аяттар бар.

	Мүмкіндігінше, қолдан келер жақсылықты жасауға не жетсін! Жерлес ақынымыз марқұм Әшірбай Есмырзаев болса:

	Жақсылықтың жолында, жамандыққа ұрынсаң,

	Құтылуың қиын ба, түз бетіңе бұрылсаң,

	Сапқа қайта тұруың, қиын болар бәрінен,

	Пайдаң үшін етпеттеп ми-батпаққа жығылсаң.

	Сондай-ақ: Талған шақта су сұрасаң тамыз деп,

	Ол тамызса, білгін мәңгі қарыз деп.

	Бір жақсылық еткен ізгі адамға,

	Жүз жақсылық арқаланып бар іздеп –деген.

	Сонымен қатар өмірде кездесетін алғыс және қарғыс бар. Қарғыс – аураны жарақаттап, тессе, ол адамға тіл, көз, ауру, бар жамандық үйір келеді. Ал алғыс – аураны қалыңдатып, кеудеге нұр құйып, бәле-жаланы жолатпай қорғайды. Бұлар ғылыми дәлелденген. Бұлар ойда болып, жақсыны мақтап, нашарды жақтап жүрген дұрыс болады.



	ӨМІРДЕ БІР НӘРСЕДЕН ҮМІТ БОЛМАЙДЫ

	Ол, көктемі мен жазы өтіп, жапырағы қуарған ағаштай, еңкіш тартып, ұрты солып, жанары жасаурап, басы қыраулап, құлақтары сыңарлап, жағы суалған кәрілік екен.





	САБЫР ТҮБІ – САРЫ АЛТЫН

	Сабыр – ол төзім, тағат, шыдам, дегбір, байсал. Сабыр – азамат санасы. Азаматтық сана. Сабыр барда қадір болады. Сабырлылық – ең асыл қасиет. Ол – шүкіршілік ету, қиындыққа мойымай, жақсылықтан үміт үзбеу. Төзімділік танытып, сабырлылық сақтай білу – шын даналықтың символдары. Сабырлылық қажыр-қайратпен ұштасып, адам бойындағы ар-ұждан, ынсап сияқты қасиеттерге негіз болады.

	Сабырсыздық – асығыстық. «Асыққан шайтан ісі» деп бекер айтылмаған.

	Асығыстық – шайтан азығы.

	Төзімділер – сабырлы, шыдамды, тағатынан танбайтын, ашу-ызаға бармайтын, адамдарды бос ренжітіп, салмақ салмайтын, дегбірі қашпайтын, салмақты, тұрақты мінезді байсалды жандар. Төзімділер дегеніне жетіп, төбеге, төрге шықса, төзімсіз адам төзімдінің қолы жеткен табыстарына қаныға отырып, қателіктерін кеш ұғады. Төзіммен сабыр сақтау, қасіретке де шыдау – әркімнің парызы.

	Пайғамбарымыз (с.ғ.с.): «Сабыр – иманның жартысы, «Сабыр еткен адам жеңіске жетеді» деген.



	САНА ДЕГЕН НЕ?

	Адамды өзге жаратылыс иелерінен дара ететін – тек сана. Сана – психиканың (жанның) ең жоғары түрі. Сана – ми қызметінің ажырамас бір бөлігі, тек адамға тән дара, ерекше қасиет.

	Сана – өмірі бітпейтін, айнала беретін Ұлы шеңбер. Сананың төмен не жоғары болуы, адамның иманының мықтылығына, жүрегінің тазалығына байланысты болады. Адам сана, ақыл-ойы арқылы дүниені танып-біліп, сырына қанығып отырады. Ұлтымыздың жан жарасына айналып бара жатқан бүгінгі рухани кесапаттардың түп төркіні санада, сол сана қызметінің әлсіреуінде жатыр.

	Жүсіпбек Аймауытов: «Саналы ұлт қалыптасу үшін арлы болуымыз керек. Өйткені, арсыз ұлт – тексіздікке, ал тексіздік – санасыздыққа алып келеді», - деген болатын.

	Ой – қуатты қару. Ол – болмысты қалыптастырады. Игі іске ұмтылған адам, шапағатқа бөленеді.

	Ой – жасампаздықтың анасы. Ой мен сана әркез қозғалыс пен даму үстінде болмаса, олар ортайып, өшіп те қалады. Сана топастанбауы керек. Ой түбінде жатқан сөзді қалың ұйқыға жіберместен, топастанудан сақтап, халық қажетіне жарайтындай етіп, сыртқа шығарып отырған жөн.



	АДАМГЕРШІЛІК ДЕГЕН НЕ?

	Адамгершілік – қоғамдық талапқа сай өмірде ізгілікті, инабаттылықты білдірер моральдық ұғым.

	Адамгершілік –асыл ізгі қасиет. Ол – ар-ождан, намыс, абырой, мінез және ұят шам да. Адамның өзгелерге жақсылық тілейтін жүрегі кең, ниеті аппақ мөлдірдей, бүкпесіз түзу, ойы сара, басқа да адами таза асыл қасиеттері көп болса, әркез құрметтеледі. Адамдармен шынайы, ықыласпен қарым-қатынас жасап, сыйласып, ниеттестік білдіріп, өз ісіңе, айналаңа адал болу – адамгершіліктің биік шыңы.

	Адамгершілігі зор адам – ер адам. Жөнімен аз сөйлеу де – абырой. Ал өшпенді, дықшыл кекшілдік, ашушаң-ызақорлық, кесапат атаулының қайнар- бастауы, азап шектірер көп қырлы құбылыс. Бұлармен қоса, табашыл күншілдік пен біреудің жақсылығын көре алмайтын іштарлық та жаман. «Іштарлық өзгені көздейді, өзіне тиерін білмейді» дейді халық. Бұлар адамгершілікке сыйыспайтын – жат әдеп. Адамгершіліктен айрылу – заманның ақырының келген күні десе де болады. Сондықтан да, өтірікті судай сапырып, сұм, алаяқ, қу, сайқал атанғанша сақ атануға тырысқан жөн.

	Адамгершілігін жоғалтқан адам – надан. Оны жоғалтып, қайта тауып алатын зат емес, оны сақтай білген жөн.

	Адамдар малымен емес, арымен мақтанатын болуы керек.



	АДАМ БОЛУ ДЕГЕН НЕ?

	Адам болу – ол өмірдің ең ғажап, ең биік сатысы.

	Адам болу – ол өтірік айтпау, шыншыл, мейірімді, адал болу. Сондай-ақ, құлшына еңбек етіп, Отанды, елін сүю, әке-шешені қадірлеп-қошеметтеу, қастерлеп-сыйлау, пір тұту. Ол – достарын, туыстарын құрметтеу, бағалау. Ол – атасы мен әжесіне жақсы істерімен танылған сүйікті немере бола білу.

	Жан жақты, сергек ойлы, сезімтал жүректі, рухты, сәтсіздіктерге мойымайтын жігерлі, түзу ниетті, қажымас қайсар, тынымсыз ойлы, қадір- қасиеті жоғары, анық жемісті еңбекке беріліп, халыққа қамқор іс істеп, өсиет болар өнеге қалдыруды, адамшылық танытуды парыз іспетті санаған адамды – үлкен әріппен жазылған нағыз АДАМ деу керек шығар. Мұның бәрінің қалыптасуы тәрбиеге байланысты. Тәрбие деген не? Тәрбие – адамды татулыққа, бірлікке, достыққа, бауырмалдыққа негіздей отырып, мұрат пен жоғары мақсаттың, асқақ арман мен шынайы тілектің, ойлы мүдденің орындалуына бағыттап отыру.

	Осы айтылған топтамалардағыны тұжырымдай келіп, адам – құл, ар – патша, адамгершілік білгенге – уәзір деген дұрыс болар.



	АДАЛ АДАМ ҚАНДАЙ АДАМ?

	Тазалық таза мінез, адал ой, әділ жүректе ғана қонақтайды.

	Адал адам – ешкімнің ала жібін аттамайтын, арамдықтан ада, ар-ожданы мөлдір, жаны да, ары да таза, өз ісіне шын берілген, сенімді қимыл жасайтын, адал жүректі, ақ ниетті, адамгершілігі жоғары, кімге болса да кіршіксіз қызмет ететін, әділдікке жүгінетін адам.

	Адалдығыңа ешкім сый-сияпат бермейді, бірақ адалдықтың да қайтарымы бар. Ол – өзіңнің аман-есен, ой кірбіңінен ада болып, жақсы жүруің, тыныш ұйықтауың, өз ортаңда өзіңді бақытты сезінуің.

	Өзің ешкімге жамандық жасамасаң, саған да ешкім жамандық жасай қоймас. Адал адам – шыншыл. Ал арам адам – тайқығыш, күншіл келеді.

	Жүректен әділдік жоғалса, ниет бұзылса, мінезге мерездік араласса, адалдық пен тазалық айдалада мәңгіріп, әркі-тәркі күй кешіп, адасып қалады. Осы ойларды былай тұжырымдағанымыз жөн сияқты:

	Жөн білер шыншыл, әділ адам – шыңдағы биік шынар, Ақ пейіл, адал адам – саф алтын, қастер тұтар тұмар.

	Адал адам – арын ойлаған нағыз адам, Дүниеге тоймаған ашкөз адам – надан адам.

	Әркім-ақ үлкен әріппен жазылар Адам болуға ұмтылса. Еліне қарлығаштың қанатымен су сепкендей болса да, бойындағы жақсылығын жеткізуге, адал, ақ ниетті азамат болуға, халықтың қамқоры, қорғаны, қашанда қамшыл болуға ұмтылса ғой шіркін!



	МАНСАПҚОР ҚАНДАЙ АДАМ?

	Мансапқор адам – үндемей қабатын итке ұқсайды.

	Қарсы тұрар күшке тісі батпасын біліп, сырттайды.

	Қорғансыздау күші кемшіндерді бопсамен ұстайды.

	Мансабын тұрақты ұстау, ондайлар үшін бас қайғы.

	***

	Баққұмар, мансап үшін қарманып, жанын салар.

	Бәрін құрбан етіп, достық та жайына қалар.

	Табансыз, жарамсақ, тұрлаусыздық Тәңірге жат!

	Ондайлар түбінде «лайықты орынын» алар.



	РУХ ДЕГЕНІМІЗ НЕ?

	Рух – ол идеалды бастаманы білдіретін ұлттық формадағы жалпыазаматтық құбылыс. Ол – рухани күш-қуат, батылдық.

	Ұлттық рух – ұлтыңа деген сүйіспеншілігің.

	Ұлттық рухтың негізі – өз ұлтыңның болмысын қаныңа, жаныңа, тәніңе сіңіре білу, тілін меңгеріп, тарихын, мәдениетін, әдет-ғұрпын білу, ұлтың үшін бар іс-әрекетке батыл бару.

	Ұлттық рухтың қайнар көздері:

	-Табиғатпен үйлесімділік, табиғаттағы өзгерістерді тани отырып, ауа райын жұлдыз арқылы болжап әрекеттену;

	- сөзге тоқтап, сөз бостандығын сақтау;

	-ұлттық рухтың қайнар көзі – жеті атаға дейін қыз алыспау нәтижесінде тектілікті, қан тазалығын сақтап қалу;

	-әркім өзінің аталас бауырына қамқорлық көрсетіп, жетімін жылатпай, жесірін жалғыз қалдырмау;

	- осы айтылғандардан туындайтын негізгі ұлттық тәрбие, ар мен ұят мәселесін алдыңғы қатарға шығара білу.



	ШҮКІРШІЛІК ДЕГЕН НЕ?

	Шүкіршілік – ол барға қанағат, ынсап, нысап, таупық, салауат ету. Ол – қанағатсыздыққа, нәпсіге, ындынға, ашкөздікке қойылар тосқауыл.

	Қазақ: «Қанағат – қарын тойғызар, қанағатсыздық – жалғыз атын сойғызар» деген.



	Шүкіршілік адамға тән жақсы әдет, асыл қасиет.

	Шүкіршілік ету – ол құдайға тоба етіп, тәубе ету, ризашылық білдіру. Ол адамды күпірліктен сақтайды. Олардың марапаты артады.

	«Тойсаң тоба қыл», «Нысап сайын - береке» деген мақалдар тегін айтыла салған сөз емес. Әрқайсысында үлкен мән жатыр.

	Шүкіршілік – бүгінгі өміріңе сән, болашағыңа жарқын үміт беретін, құдыретті өз қолыңдағы қуатты қару.



	ЗИЯЛЫ ДЕП КІМДІ АЙТАМЫЗ?

	Зиялы деп – бірінші кезекте, сыпайы, инабатты, әдепті, ізетті, білімді, тереңді адамды айтады.

	Сондай-ақ, зиялы деп – халықтың жоғын жоқтап, барын ұқсатып кәдеге асыра білетін кемел ойдың иесі – қайраткерді айтады. Зиялылар өз халқының саяси, экономикалық, әлеуметтік дамуына қызмет ететіндер.

	Зиялы адамдар өмірде кездесетін небір әрекеттерді жоғарыдағы көрсеткеніміздей парасат тұрғысынан пайымдап, жан-жақты зерттеп, зерделеп, ой таразысынан өткізіп, жете тани біледі.

	Зиялылар адамдармен ықыластана қарым-қатынас жасап, сыйласа біліп, қарапайым биязылығымен қатар, өз білгенін айналасындағыларға үйретуден жалықпай, ел мүддесіне немқұрайды қарамай, жанкештілік көрсете білетін бюрократтыққа қаны қас, ар-ұяты жоғары, рухани тәрбиелі, адал, биік мәдениетті, парасат иесі атануға лайықтылар.



	ПАРАСАТ ДЕГЕН НЕ?

	Парасат – ол дариядай ақыл мен шалқыған ой, сана-сезім. Ол – ең киелі қасиет, адамның шын жүректі әділдігі, сенімі, ыстық ықыласы, мөлдір мейірімі, қасиетті қайырымдылығы. Сана – өзіңнің парасатың.

	Парасатты адам ар-ұят, шындық, ізгілік, әділдік, обал-сауап, парыз сияқты адами қасиеттерді аттап өте алмайды. Өмірдің мәні – мансапта емес, адамға тән парасаттылықта. Парасатты адам – ақылды, зерделі, ойшаң, ұлағатты, көшелі, салауатты, парықты, байсалды адам.

	Ал ой мен сезімнен, тіл мен ділден кенде қалғандар, қуыс кеуде адамдар. Ондай құнарсыз құр көкіректі адамның өсиеті де болмайды, үлгі болар қасиеті де болмайды. Олар ішкі әлсіздігін, жұтаңдығын сездірмеу үшін көзін алартып, сыртын суыққа салып, бедіреюді ғана біледі. Бұл парасатсыздық. Парасатсыздық – қасірет.



	ҚАБІЛЕТ ДЕГЕН НЕ?

	Қабілет – адам бойына біткен іскерлік, бейімділік қасиет.

	Қабілет деген – ол мызғымас ерік-жігер, сабырлылық сақтай білу, тұрақты мінез, ұшқыр қиял, беріле ойлау, қажымас қайрат сияқты адам бойына біткен жан қуаттарымен тығыз байланысты дарындылық, данышпандық белгісі.

	Қабілеттілікке тән өлшемдер, ол – сезімтал-байқампаздық, ойлампаздылық, ақылды-естілік, зейінталдық, зеректі-зерделілік, алғыр, тапқыр, көрегендік, қырағылық, даналық, қиыннан қиыстырушылық, еркінділік, кез-келген ортаға бейімделе білулік сияқтылар.

	Еңбек, қабілеттің кез келген түрін қалыптастырады. Іске жан-тәнімен беріліп, ащы тер төкпесе, адам бойындағы қабілет мән-маңызы жоқ, игілікке аспаған, жарық көрмеген, пайдасыз күйде қала береді. Қабілетті ырыққа көндіру, адамның өзіне байланысты.



	ЖАУАПКЕРШІЛІК ДЕГЕН НЕ?

	Ол – айтқан сөзіңде тұра білу. Сөз бердің бе, орында! Ол – ішкі жоспарыңа, берген сертіңе берік болу. Жауапкершілігі жоқ адамға тіпті сенім артуға болмайды. Жауапкершілігі жоқ адамда, дос та, жолдас та, ар да, намыс та, тіпті Отан да жоқ деуге толық негіз бар. Ондайлар сырдаң өмір кешкенмен, есеп берер мезгіл боларын еске алуы жөн болар еді...

	Адамдардың, немесе тұтас қауымның құлқы бұзылып, күнәсі көбейгенде, күпірлігі асқанда, өткен замандарда жат әдетті дарытқан Шұғайып пайғамбардың қауымына қолданылған құдіретті күш иесінің қаһарынан, машақатты күн туып, жер бетінен жойылғаны есте болса!



	МЕЙІРІМДІЛІК ДЕГЕН НЕ?

	Мейірім – мерейіңді өсіреді.

	Мейірімді болуды мейірлі пейіл, қайырымды көңіл, ыстық ықылас дейтін болсақ, мейірімділік – ол қайырымдылық, мейірбандылық, рақымдылық. Ол дегеніміз – адамдардың бір-біріне қамқорлығын арттырар күш яғни, басқаның игілігі үшін қамқорлық танытуы. Ол – адамның жан саулығы мен денсаулығын нығайтар, тіршілікті тірілтер баға жетпес дәрумен.

	Мейірімділік – адамдықтың айнасы, ең қасиетті сезім, адамгершіліктің асқар шыңы. Мейірімділік қарым-қатынастан бөлек, жануарлар мен табиғатпен де байланысты болады.

	Мейірімді болу деген сөз – өзіңмен қатар, өзгенің қамын ойлау, қоршаған ортаға алаң болу, рақымшылық пен қайырымдылықты, аяушылықты жоғалтпау. Оған ықтиятты, бекем болу. Мейірімді адам, мұқтаждықты сезсе, мүмкіндігін қарастырып, шын жүрегінен қол ұшын беруге дайын тұратын адам.

	Мейірімсіз, тәкаппарланған ойсыз таяз тобырдан, сүлейлерден қиын кезде ақыл да шықпайды, олардан ешкім де опа таппайды.

	Ондайлар қиыншылық түссе өз бастарын ғана қорғап, сытылу жолын іздеп сырттайды. Ондайлар өзгеден де мейірім күтпейді, тек өз жайларын күйттейді. Қазақ: «Адам баласынан мейірім қашса, жер бетінен жақсылық қашады» деген.

	Дүниедегі барлық нәрсе мейірімнен жаралған. Соны ескеріп, әрбір ата-ана бала тәрбиесіндегі басты құндылық мейірімділік, бір-біріне деген сезім, қайырым, кісіліктен жаңылмау, жақсылықтарын жоғалтпау екендігін ұмытпаса.

	Баланың үлкені кішісіне қамқорлығын аямай, жыласа – жұбатса, құласа – тұрғызса, қолындағы барымен – бөліссе, әрекеттерімен – келіссе, бауырмал, мейірім-шапағатқа бөленіп, бір-біріне үйірсек болып өседі.

	Мейірімділік - жаратылысты уыздай ұйытып тұрған ең басты құндылық екенін әркім біліп жүрсе.



	ТӘУБЕ ДЕГЕН НЕ?

	Тәубе, тоба деген мағыналас сөздер. Тәубе, тоба – өмірде жеткен жетістіктеріңе риза болып, оң өзгерістер сыйлаған Тәңірге, тағдырға өз ризашылығын білдіре отырып, оған шын көңілден шүкіршілік етіп, қанағат тұту.

	Тәубе – істеген күнәларыңнан тыйылу деген сөз. Яғни, жіберген кемшіліктері үшін Жаратушыдан кешірім сұрап, қынжылатындығын білдіру, істеген ісіне ұялып өкіну, кеткен кемшіліктерді түзету жолында күнәні қайта істемеуге шешім қабылдап, көңілден сөз беріп, бар ықыласын аударуға Алланың алдында уәде беру.

	Олай болса:

	Байыған үстіне байысам деп, құнықпаған жөн,

	Жүректегі асыл байлық – иманды суытпаған жөн.

	Тәубе еткен жөн болар, байытып, қажыту да,

	Алланың әмірімен боларын ұмытпаған жөн.



	ОТБАСЫ ДЕГЕН НЕ?

	Отбасы – ол сенің атаң-әжең, әкең-анаң, өзіңмен бірге туған бауырларың және бірге тұратын әкеңнің не анаңның бауырлары.

	Ал үйелмен – ол туыстастардың біріккен жиынтығын білдіреді.

	Отбасы – өміріңнің мәні, бақыттың, қуаныштың, шаттықтың қайнар көзі, таусылмас кені. Отбасы жақсылығының басты тірегі, бой жылытар жылуы, сарқылмас бұлағы, жарық шашар шырағы, шаңырақ біткеннің ұйтқысы, бірінші кезекте – от анасы – әйел-жар.

	Біле білгенге тұжырымдай айтсақ, үйдің іргесін шайқалтпайтын, іріткі дегенді байқатпайтын, татулықтың тірегі – ер, жүрегі – әйел, осы екеуін біріктірер тірегі – әже мен ана.

	Осыларды былайша түйіндегеніміз жөн сияқты:

	Отбасы – үй-іші, үй-жайың, мал-жаның, мекенің.

	Бір шаңырақ астында:

	Ата-әжең, әке-шешең, бауырлар боп, бірігіп,

	Білер болсаң ақиқаты:

	Түтініңді бір түтетер, ұйымдасқан үйлі-баран екенің.

	Ойыңда боп, жолын ізде әр кезде,

	Отбасыңның өмірлері тату-тәтті, бақытты боп өтерін!



	НАҒЫЗ ЖЕТІСТІК

	Құрмысы бидің нақылы:

	Көрген сайын «сіз» десіп,

	Сыйласқанға не жетсін?!

	Шашылғанды бірлесіп,

	Жинасқанға не жетсін?!

	«Жақсылық іс қайда болса, жақсы атақ та сонда», «Жақсылық жаса басыңа, басыңнан асса жасарсың досыңа» дегендер де бар.



	СЫЙЛАСҚАНҒА НЕ ЖЕТСІН?

	Құрамыс бидің: «Сыйласқанға не жетсін» дегені қамшы болып, ортақ істі еңсеріп, сыйласқанға не жетсін деген оймен, біз:

	Топтан бөлінген торға шырмалады, Жоламастан торсаңдап, бұлданады. Орға түскен соң ғана ойланады, дедік.

	Қателігін мойындап, ой толғап, кемшіліктерінен қортынды шығара білген де өжеттілік.



	ЕҢ АСЫЛ АДАМ

	Шәкәрім Құдайберді атамыз:

	«Адамның ең асылы – қиянатсыз, ақ пейіл адам», - дейді.

	Адамға жамандық ойлауды білмеу – Тәңірдің сыйы. Қиянатсыз өмір сүру – бақытты ғұмыр кешу. Себебі, қиянат жасамасаң, ісің дамып, ілгерілейді, жолың сара, ашық айқындалып, жүрегің саф алтындай таза, рахатты күй кешіп, ұйқың тыныш болады. Олай болса, жақсылық етсең де, жамандық етсең де өзіңе келерін ұмытпа.

	Қай кезде де адам, өкпе, реніш, қиянатты пиғылдарды ойдан шығарып тастаған жөн болады.

	«Айгөлек» журналының бас редакторы, ақын ана – Қымбат Әбілдақызы балаларға арнаған «Өзіңнен үйрен» деген өлеңінде былай жырлап, балаларға ақылын айтады:

	Жақсы болу – өзіңнен,

	Жаман болу – өзіңнен.

	Өзіңе жаның ашыса,

	Ой көрейін көзіңнен.

	Жақсылық көрсең біреуден,

	Мен қандаймын? – деп ойла.

	Жамандық көрсең біреуден,

	Мен қандаймын? – деп ойла.

	Өзіңді-өзің қолыңа ал,

	Өзіңде ақыл айнасы.

	Ақылды жанға тиеді –

	Өзіңді тану пайдасы.



	АРЛЫНЫҢ ІСІ

	Тыныш жатып, көзін сатып, біреуден тіленбей, жанын қарманып, адал еңбекпен мал іздемек – ол арлы адамның ісі.

	Сұрауын табамын, қалауын табамын деп қорлықпенен өмір өткізгенше малды не жерден сұрау керек, не аққан терден сұрау керек қой...

	Абайдың жиырма тоғызыншы қара сөзінен.



	МҰРАТ ДЕГЕН НЕ?

	Қоғамдық, адамгершілік, эстетикалық мұраттарды айтпағанның өзінде, мұрат деген –алға қойған мақсат, ол мақсатқа жету. Яғни, ол – арман, тілек, бір істі аяғына дейін орындау жолындағы түбегейлі, ойлы мақсат. Мысалы, басқаны айтпағанда жай ғана өмірде кездесер жол ақысы – жүру, көз ақысы – көру, мұрын ақысы – сезу, қол ақысы – алу, беру, достық ақысы – сену екені сияқты, қыз ақысы – кету, жол ақысы – жету, сауда ақысы – сату, көпір ақысы – өту, іс ақысы – біту, сабыр ақысы – жақсылық күту екенін т.с.с. білеміз...

	Мұрат жайлы Сырым шешен: «Дау мұраты – біту, саудагер мұраты – ұту, қыз мұраты – кету, жол мұраты жету» деген екен.

	Мұратқа жету деген «бақыт» ұғымымен төркіндес десе де болады. Алдыңа қойған мақсаттың орындалуы – бақытқа жеткенің...



	КӘПІР ДЕГЕН КІМ?

	Кәпір деген ол – құдайға сенбейтін, обалды түсінбейтін, сауапты жасай алмайтын, парызды өтемейтін, күнәні мойындамайтын, тіршілігіне шүкіршілік етпейтін адам. Бауыржан Момышұлы



	НАЙСАПТАР КІМДЕР?

	Найсаптар – жексұрын, арамза пиғылды,

	Әрекеттері: зұлымдық, аярлық, қитұрқы.

	Ант ұрған, табанда ширыға күндейді,

	Таба да, тоба да оларға сіңбейді.

	Ондайлардың қателігін бетіне басаң да,

	Ойыңды білдір. Жазғырма, жазалама.

	Терістікті жазалайтын Алла ғана.



	СҰҒАНАҚ, СУМАҚАЙ ДЕГЕН КІМ?

	Сұғанақ ол – обыр. Жымысқыланып, тіміскіленіп, жылпостана жылпылдай жүріп, құмша сусып, аумалы бұлттай, қолына түскенді қомағайлана қарпудан арылмай, кезбелі қаңбақтай, суқаны қашып жүретін адам. Сұғанақтықтан арылмаған сумақай адам, күннің ығына қарай ығысатын көлеңкедей, өзінен-өзі зәре-құты қашып, шеттеп қаларын қаперіне алып, ұзатпай тура жолды таңдағаны – келешегіне, ұрпақтарына оң әсер беріп, даңғыл жол ашыларын ұқса қандай ғанибет.



	МӘҢГҮРТ ДЕГЕН КІМ?

	Мәңгүрт – ол кеудесінде жаны бар, ішіп-жеуге, қара дүрсін жұмыстарды атқаруға ғана қабілетті, ақылы кем, алыс пен жақынды, пайда мен зиянды ажырата алмайтын, өз анасын дұшпан санайтын, жадынан айрылған миғұла, жарымес, топас, есуас, мүскін-пенде. Мәңгүрт деген – тарихи жады өшкен, адамгершілік қасиеттері жойылған, салт-дәстүрден ада ұлтсызданған адам. Яғни, мәңгүрт ол – өзінің ұлттық тарихи тамырынан ажыраған адам. Жадынан айрылған адам тек өзінің қожайынын ғана білетін халге жетеді. Жад басқарылып, біреулердің ойы ғана іске асырылады. Қожайынның үстемдігімен өмір кешеді.



	ГЕНИЙ ДЕГЕН КІМ?

	Гений ол – білгіш, ақыл-білімі асқан, ойшыл, рухани әлемі бай, жаңашыл, жұрт мойындаған оқымысты дана, данышпан, кемеңгер адам.



	ЖАҚСЫ ДОС ҚАНДАЙ БОЛАДЫ?

	Бала би (Бименбет Есенәліұлы):

	Екі жақсы дос болса, біріне-бірі өш болмас.

	Бақ қонбайтын жігітке, іздегені дес болмас.

	Бұлақсыз сай тасқынмен көл болмас,

	Жаманның қанша айтқаны ем болмас- деген екен.

	Ал біз:

	Жақсы дос – Адалдық шуағын шашып тұрар, кең пейілді, кең ойлы – жазықсыз жаны бар, түзде жан қияр жолдас, үйде бөліп жер сыйлас, ойын бүкпейтін сырлас болады деп білеміз.

	Жақсы дос қандай жағдайда болмасын асқан жігермен, қажымас қайратпен, қайыспас табандылықпен досын қорғауға дайын тұрады.



	АҚЫЛ ДЕГЕН НЕ?

	Ақыл – адамның ойлау қабілеті, сана-сезімі.

	Ақыл деген – шалқыған шалқар теңіз, шексіз дария.

	Ақыл, зерде адамды жетектеп, жөн сілтейтін, қайраттандырып, қиыннан қиыстырып жол табар, айнымас әділ басшы.

	Ұлы Абай:

	Сенбе жұртқа, тұрса да қанша мақтап,

	Әуре етеді ішіне қулық сақтап,

	Өзіңе сен, өзіңді алып шығар,

	Еңбегің мен ақылың екі жақтап – деген ғой.



	БӨЛТІРІК ШЕШЕН АҚЫЛ ТУРАЛЫ

	Ақылдың орыны мен кереметтігін былай сипаттайды:

	Дүниеде азбайтын байлық біреу, ол – ақыл.

	Дүниеде тозбайтын байлық біреу, ол – ақыл.

	Дүниеде қайтпайтын адал қолдаушың біреу, ол – ақыл.

	Дүниеде таймайтын адал қорғаушың біреу, ол – ақыл.

	Дүниеде жарығы тұтас елге түсетін қасиетті шырақ біреу, ол – ақыл.

	Дүниеде асыл текті жел жетпес пырақ біреу, ол – ақыл.

	Дүниеде елдің басына қонатын бақ біреу, ол – ақыл.

	Дүниеде елдің басына қоятын тақ та біреу, ол – ақыл.

	Ақылсыз басқа қонса, бақ баянсыз,

	Нақылсыз насқа қонса, тақ баянсыз.

	Құдай ақылсыз бас болғаннан сақтасын

	Нақылсыз нас болғаннан сақтасын.

	Елдің ақысын өле жегеннен сақтасын.

	Ұрының табысын бөле жегеннен сақтасын.



	АШУ ДЕГЕН НЕ?

	Ашу – адамның ішкі әлемі мен кескін-келбетін де өзгертіп жіберетін, ыза, реніш, дықтан пайда болатын күйі.

	Ашу, ыза, қаһар – жамандыққа жол бастар нағыз пәлелер. Ашу – әлсіздің қаруы.

	Ашу – ақылдың жауы. Ашушаң адам – аурушаң адам.

	Ашу шақыру – қысқа мерзімге ақымақ болу. Ақыл жұқарған жерде ақиқат та теріс айналады.

	Ашу, бауырдағы өт-запыранды асқазанға құйып, құсық әкеледі.

	Ж. Баласағұн:

	«Ашу-ыза – ақымақтықтың белгісі» деген. Олай болса, ашуланған адамға дауыс көтерудің орнына өзің бір мезгіл дамыл табуды үйрен. Босқа ренжісіп, оны да өзіңді де қинамағаның жөн.

	Қандай жағдай болсын, бүгіліп келіп тұрған сөзді айтпай, сабыр сақтай білуді әдетке айналдыру керек.

	Өмірде кешірілмейтін күнә мен кінә жоқ. Кімнің қателескенін ажыратудың керегі шамалы. Амалына өздері жауап береді.

	Ашуланғанда өзіңе өзіңнің келудің бір жолы – жеке қалып, ән тыңдау, не серуендеп жүру, басқа іспен айналысып, ұмытуға тырысу.

	Өрекпіген ашуға, ақыл бөгет дегендей, ашулану – жүйкеге салмақ, жүйке бұзылса, ұйқыны алмақ. Сондықтан да, ашуға қарсы қару – ақыл-парасат, шыдамдылық, төзімділік және сабырлылық.

	Сабырлы, табанды адамның алмайтын қамалы болмайды, төзімділік сақтамаған, соқтығысып жүрген соң, жұмысы бір оңбайды.

	Ашу қысса сабыр сақтап, күт артын.

	Сабыр сыйлар мынадай көп сап алтын:

	Ерте қартаймайсың;

	Жақсылықтарға кенеліп, шапағаттарды көресің;

	Қайырын алып өмірден, айналаңа мейір төгесің.



	ЖҰҚАРҒАН ЖҮЙКЕНІҢ ЕМІ НЕ?

	Адам жаны деген – ол сезім. Сезімнің яғни, жаныңның, көңіл күйдің беймаза сәті – жұқарған жүйкенің емі – адамдардың бір-біріне деген ыстық ықыласы, пейілі, шынайы жақсы ниетті ілтипаты, іждағаты, қайырымды мөлдір мейірімі, мейірбандылығы, рақым-шапағаты, сезімді селт еткізар шарапаты, шын жүректен жасаған қасиетті қайырымдылығы.



	ПЕЙІЛІ КЕҢНІҢ - НИЕТІ ТҮЗУ

	«Кең болсаң, кем болмайсың» дегендей, пейілді кеңге салған жөн.

	Пиғылы түзу, сараңдық танытпай, қолындағы бар мүмкіндікке таршылық етпейтін адам – қайырымды, бауырмал, кең көңіл, адалниетті жомарт адам. Тоқпын деп тасымай, жоқпын деп жасымай шүкіршілік етіп жүрген адамның болашағы жарқын болады. Ал пейіл тарылса, дүниенің кеңдігінен келер пайда болмайды. Пейілі тарлар, қытымыр, ниеті жаман, пиғылы бұзық, қараниет, қызғаншақ болады.

	Дүниеқор, дүниеқоңыздан жақсылық шықпайды. Дүниеқұмарлық мінез – адамды жақсылыққа жетелемейді.

	Адам көңілі тасыса – көл, басылса – шөл болады.

	«Тарылмай тұрсаң көңіл әдемі, тарықпай жүрсең өмір әдемі» деген мақал ойыңда жүргені жақсы.



	ЖІГІТТІҢ БАСТЫ ЖҰРТЫ.

	Біз жігіттің үш жұрты жайында білеміз. Олар – өз жұрты, нағашы жұрты, қайын жұрты. Бірақ, басты жұртын ұмыт қалдырып кететініміз бар. Ол – жігітті күндемейтін, сынамайтын, мінемейтін төртінші жұрттың аты – ол алаштың азаматы! Әр ұл, алты алаштың азаматы болуы керек.



	СӨЗ – СЕМСЕРДІҢ КЕРЕМЕТІН ТҮСІН

	Сөз – атқан оқ, өткір жебе, қылыштан өткір, қиып түсер семсер.

	Сөз – тілдің көркі, тіл – ойдың көркі.

	Сөз жеткізер тіл – тіліп түсер наркескен.

	Сөз – мамықтан жұмсақ, майдан да тәтті.

	Сөз тіркесі – сөйлемнің тетігі.

	Сөз – Алланың бір сипаты, сөз – иман, намыс, күш , билік.

	Сөз – құдірет. Сөзде керемет күш, қадір-қасиет бар. Білер болсақ, адамды өлтіретін де, өсіретін де – сөз. Жақсылыққа да, жамандыққа да жетелейтін, жаудан да қорғай білетін, досқа да ыстық сезіміңді жеткізетін де, ұлттық қауіпсіздікті сақтауға ықпал ететін де – сөз.

	Сөз – ұлттың ұятын, болмысын ұстап тұратын, қазақтың тоқтамы.

	Сөз – адамзат санасына, ұрпақ тәрбиесіне әсер ететін бірінші қару.

	Сөз – әлемді құтқарады. Адамды шыңға шығаратын да, шыңырауға тастайтын да – сөз.

	Сөз – жауһар. Сөз – қару! Сөз – күш! Сөз – дария! Сөз – ғұмыр! Тек сөзді қолданудың қыр-сырын жете меңгеру керек.

	Сөз – құрметті, ол асыл.

	Сөз – киелі, қонақ. Ол сананы нұрландырған – шырақ. Біздің қазақ, сөзбен рухтанған, сөзге тоқтаған халық. Сөздің қадірі кетіп, киесі жоғалмау үшін, қайда, қалай қолдануды білу керек. Сөз тіркесін түзуде, сөйлемге тән интонацияның орыны ерекше. Сөзді айтқанда, дауыс ырғағы-интонацияны, сөйлем құрылымына сай жеткізер болсаң, тыңдаушыға да әсері ерекше болады.

	Халқымыздың: «Сөйлегенше сөзіңе өзің қожа, сөйлеген соң – өзіңе сөзің қожа» дегенді есте ұстаған жөн.

	Сөз – халықтың қаруы, тарихы, тағдыры, жаны.

	Сөз – ұлттың бізге жеткен аманаты, ұлттың ұстар туы.

	Тіл жарасы жазылмас.

	Ойнасаң да ойлап сөйле,

	Бейпіл сөзге ерік берме.

	Сөзіңді жөнде, тура жүр!

	Торыққан көрсең ерінбей,

	Жақсы үмітке иландыр.

	Жас ақын Ақылбек Шаяхмет:

	«Арам сөздер бейнебір көміртегі, Адал сөздер – оттегі, семіртеді...» деген. Яғни, ақын меңзегендей: Сөз – адамды жылыта да, суыта да, арыта да, семірте де алады.

	Ақын Ә.Есмырзаев: «Әр сөздің жауап-дауы бар, дауласқан жан жауығар.

	Кей сөзден адам ауырар, кей сөзден адам сауығар» деген.

	Халықта: «Сүйреңдеген жаман тіл, сүйгеніңнен айырар», «Сырлы сөз – сүйсіндіреді, сыпсың сөз – күйіндіреді», деген қанатты сөздер бар. Содан да, пышақ салған жарадан да қауіпті тілді, тыйып ұстау керек.



	СӨЗДЕН ТӘТТІ НӘРСЕ ЖОҚ

	Бөлтірік шешен баласына:

	«Сөзден тәтті нәрсе жоқ. Сөзден ащы нәрсе тағы жоқ. Сөзден жеңіл нәрсе жоқ. Сөзден ауыр нәрсе жоқ. Сөзіңді тіліңе билетпе, ақылыңа билет. Ақылды сөзіңді ақылсызға қор етпе, ақылдыға айт. Не сөйлейтініңді біл. Кімге сөйлейтініңді біл. Қай кезде, қай жерде сөйлейтініңді біл. Қалай сөйлейтініңді біл. Оны білмесең, сара сөзің шала болады, арты жала болады, әкең нала болады» -деп, ақыл беріпті.



	СӨЗ МӘНІСІН БІЛМЕГЕН ҚАЛАЙ БОЛАДЫ?

	деген сұрақтың жауабын Бөлтірік шешен былай термелеп:

	Сөз мәнісін білмеген – ел мәнісін білмейді.

	Ел мәнісін білмеген – жер мәнісін білмейді.

	Жер мәнісін білмеген – ер мәнісін білмейді.

	Ер мәнісін білмеген – бар мәнісін білмейді.

	Бар мәнісін білмеген – мал мәнісін білмейді.

	Мал мәнісін білмеген – ал мәнісін білмейді.

	Ал мәнісін білмеген – бер мәнісін білмейді.

	Бер мәнісін білмеген – не мәнісін біледі? - депті.



	ТІЛ ДЕГЕН НЕ?

	Тіл – адамдардың пікір алысып, түсінісетін, қатынас жасайтын құралы. Тіл

	– елдің және ұлттың жаны, баға жетпес байлығы.

	Тіл – жүректің қалауын айналасына жеткізетін тілмаш. Тіл – айтпақ ойды мәнерлі тіркестермен білдіретін сөз.

	Сөз – жанның тілі. Тіл – рухтың үні. Тілі тайыздың, ойы да тайыз болады.

	Тіл болмаса, ой жоқ, ой болмаған соң, тіл жоқ деген сөз.

	Тіл – бес функциялы құрал. Олар: отбасы-ошақ қасы, кәсіпкерлік, саясат, экономика, жаңа технология мен ғылым.

	Бөлтірік шешен: «Сөзді тілге емес, ақылға билет» деген.

	Ғұлама шайыр Әбубәкір Кердері: «Тілі екеудің – діні екеу, «Бисмилла деп сөйлесем тілге жәрдем бере гөр, тіл жаратқан Жалалым, Жанға жәрдем бере гөр, жан жаратқан Жалалым» дейді.

	Жүсіп Баласағұн: «Тіл – сенің есігіңді күзеткен арыстанның, қарасаң – сені бағады, қарамасаң – өзіңе шабады» деген.

	Аса маңызды тіл құндылығын қадірлеп, қастерлеп, мәпелеп, ұрпақтан- ұрпаққа жеткізу әркімге міндет саналуы тиіс.

	Шет тілдерін біле тұрып, өз тілінде сөйлеу ұлтты оздырады, ал өз тілін ұмытып, өзге тілде сөйлеу қазақты тоздырады. Бұл ойда болса!



	БӘРІ ДЕ ТІЛДЕН

	Ақын Ә. Есмырзаевтың мынандай қанатты сөздері бар:

	Тіл – қоса алар жер мен көктің арасын,

	Тіл – айырар анасынан баласын.

	Тіл – атағың өсірер де, өшірер,

	Не тапсаң да, өз тіліңнен табасың.



	ӘДЕБИЕТ ДЕГЕН НЕ?

	Әдебиет сөзі – арапша сөз, асыл сөз деген мағына береді. Әдебиет – асыл сөз ғана емес, даналық, білім, тәрбие, көркемдікке құштарлық.

	Әдебиет – өте кең ұғым, ол жан азығы, өмірдің айшықты айнасы, өмірдің өңделген нұсқасы, ақиқатты айғақтардың сырлы суреті. Әдебиет – ол өмірді асыл сөздермен образдап, көркемдеу арқылы бейнелеп беретін халықтың көркем тарихы, түрлі шығармалардың жиынтығы.

	Әдебиет – өмір оқулығы. Ол – халықтың сөзі! Халық сөзін қадірлеу, тыңдап, құлақ асу әркімнің парызы.

	Әдебиет – тәрбие құралы. Ол – ұлттың жады, ақыл-ойы, ожданы, интеллектуалы, болмысы, арман-қиялы, құмартқан сағынышы, мехнатты азабы мен шерлі қайғысы, зар-мұңы, өмірге деген ынтықтық, іңкәрлық.

	Әдебиет – халықтың қадір-қасиетінің, ар-ожданының, тағдыр-талайының, ақыл-ой қазынасының, ойлау мәдениетінің көркем суретке, ұғымдар мен қағидалар жүйесіне айналған ұлттық және жалпыадамдық құндылықтардың жиынтығы.

	Әдебиет – киелі іс. Ол әуесқойлық нысан емес, ол – өнер, ол – өмір, ол – көкке самғар мәдениеттің асыл тарауы. Ол Адам мінезін дәл беретін, адамгершіліктің сүзгісі болған сөз өнері.

	Әдебиет – сөз өнері. Сөз өнері – шексіз, өмірдің өзінен азық алатын терең мұхит.

	Ойдың көркі – тіл болса, тілдің көркі – сөз.

	Тіл – тіліп түсер наркескен болса, сөз – өткір жебе тау тескен. Сөз өнері әлсіз болса, онда ұлт та әлсіз болмақ.

	Әдебиет – қоғамның жақсы болса кескін-келбетін, жаман болса ұсқынын, сұрқын, сиқы мен сықпытын көрсетер айна.

	Әдебиет – адамның рухын кемелдендіріп, жан саулығын сақтап,бойға ләззат сыйлап, рухани қорек беріп, әлемдегі құбылыстарға араласып, оны игеруге жол ашушы.

	М.Горький: «Тіл – әдебиеттің бас мүшесі» десе, К.Федин: «Сөз – шығарманың негізі» ал, М.Әуезов: «Әдебиет – ардың ісі» деген.

	Итемген би: Кітап сөзі – көл, теңіз, бұлақ.

	Қазақ сөзі – жағалай біткен құрақ.

	Сондай-ақ, кітап сөзі – қара жол, қазақ сөзі – омақа, - деген.

	Әдебиет – өмірді танытушы, көзқарас пен мінез-құлыққа, тұрмыс- тіршілікке ықпал етуші, қоғамды сауықтырушы күш.

	Әдебиет – адамзаттың жетістігі және оның рухани меншігі, мәңгілікті сақтайтын мекен.

	Әдебиетке қатысты сенім санасы, тарихи сана және ұлттық сана бар. Бұлар әдебиет қарастыратын, сатылап келетін қағидаттар. Ардың ісіне айналған әдебиетті жасаушы ерекше талант иелері – Адамдар.



	КРЕАТИВ СӨЗІНІҢ МАҒНАСЫ ҚАНДАЙ?

	Креатив – ол адамның шығармашылық дарын деңгейі мен оның шығармашылық қабілеті деген мағынаны білдіреді.



	БАҚ ДЕГЕН НЕ?

	Бақ деген ол – ырыс, құт, береке, бақыт, талай.

	Даналардан:

	«Бақ» деген – кішкентай құс. Ол тек ерінбегеннің етегіне, жұмыскердің жотасына, көкірек көзі ашық адамның кеудесіне, байыптының басына қонады.

	Сондай- ақ, «Басына бозторғайдың бақыт қонса, самұрық қызмет етер панасында» деген әпсана қалған.

	Шынында, бақ дегенің ұшқан құс емес, ол – тамшылай аққан ащы термен, қажымас қайрат, ынта-жігермен, істің қисынын, көзін таба білген шыңдалған еңбекпен ғана келер тәтті, шырынды жеміс. Еңбек еткен адам еліне елеулі, халқына қалаулы болып, сый-марапат, дәріпті қошемет көрсетіліп, шаттыққа бөленеді. Ондай адамды бақ өзі іздеп табады.

	Еңбек ер атандырып, көңілді шаттыққа бөлеп, отбасы, ұжым және ел алдындағы жауапкершілікті арттырып, сый-құрметке кенелтіп, бақыттың шыңына шығаратынын өмірде көріпте жүрген жоқпыз ба!?.

	Шәкәрім қажы: «Анық бақ деп айтарлық үш нәрсе бар: кірсіз ақыл, мінсіз сөз, адал еңбек» деп жырлаған.



	БІЗ БІЛЕТІН ҚАСІРЕТТІҢ ҮЛКЕНІ

	Бір туғанмен татулықтан жұрдай, өтірікті қиыстырар жырдай, жаланы жағатын сырдай, ішімдікті іздеп ішетін судай – бауырың болса, қасіреттің басқа үлкені болмас мұндай. Бейшаралық қалыпқа енген, жалыншақ әрі жасық. Тек адам сүлдері. Жылуы жоқ түбіт қасиетсіз болса, намыссыз, жігерсіз жігіт те қасиетсіз деген осы болады да. Қаптаған көп қарғадан, қаңқиған қырағы сұңқар артық емес пе?!

	Бұрынғылар: «Жаман жұрат ұятқа қалдырар, жақсы сөз рухты қандырар» деп осындайды көрген соң айтқан екен ғой.

	Саққұлақ шешен арғынның Шәңкі шешеніне арнап: Ел қызығын көрмесе, іште жатқан алтыннан не пайда? Ұят, арың болмаса, ақылыңның көптігінен не пайда?

	Тірі күнде таратып бақ сөзіңді,

	Мыңнан біреу ұқса да ұмыттырмас өзіңді, деген екен.

	Мұндайда ашуды сабырға жеңдіріп, тәрбиелей берген дұрыс болар.



	ҚҰНДЫ – ҚАСИЕТТІ ҰҒЫМ

	Қарапайым ғана бағалы, нарықты, татымды, қажетті, керекті, тиімді, қолайлы, жағдайлы, ыңғайлы, ұтымды, ұтқыр, пайдалы, жарамды сөздері құнды сөзінің синонимі болғанымен де, құнды сөзін оларға айырбастауға келмейді. Құнды сөзі ол – бір нәрсенің баға жетпес бағалылығы, мәнділігі мен маңыздылығы. Баға жетпес ол – денсаулық, адам өмірі және иман.



	АДАМДАР ҮШІН ЕҢ ҚАСИЕТТІ МҰРА

	Адам баласы үшін атадан балаға жалғастырып, ауытқытпай ұстануды қажет ететін нағыз қасиетті мұра:

	Ол – адалдық, қайырымдылық, көпшілдік болып табылады.



	СЕНІМ ДЕГЕН НЕ?

	Сенім – ол үміт, наным, тиянақ.

	Сенім – қалжыратпай, шаршатпай, шалдықтырмай биік армандарға жетелеп, зор шабыт сыйлап, жүрекке жалындаған ыстық шынайы махаббат, бойға сергектік беретін, сарқылмастай күш-қуат құятын, ерік-қабілетіңді бағыттап, болмысыңды билейтін серпінді, құдіретті ұлы күш!

	Нағыз азамат жаны таза адам. Олар берген сертін орындап, сенім үшін қажырлы қайратын аямай, қиялына қанат бітіре, рухтана отырып, қиындық, тосқауылдарға қарсы тұра біліп, ойын жүзеге асыру ісіне жан-тәнімен белсене кірісіп, жанын аямай еңбектеніп қана жауап береді.

	Жауыздық жаман адамның еншісінде. Қаскүнем-зұлымдарға айтылған ұлағатты сөз – құмға жазған серттей, тез өшіп ұмытылады.



	ЖҮСІП БАЛАСАҒҰН ЕҢБЕК ТУРАЛЫ

	Басым көкке жетсін десең, армандап,

	Әр жұмысты біліп істе, қарма оңдап.

	Барлық істі сарапқа сап істегін,

	Қисаппенен қазынаңды үстегін.

	Кісі танымақ болсаң, ісіне қара.

	Өз күшің жеткенше, өзің үшін аянба.

	Ерте тұрып, кеш жат – ұйқың қанады.

	Ерте тұрған ердің бағы жанады.



	ЕҢБЕГІҢДІ САУ

	Төртінші қара сөзінде Абай:

	«Қулық саумақ, көз сүзіп, тіленіп, адам саумақ – өнерсіз иттің ісі құдайға сыйынып, екінші өз қайратыңа сүйеніп еңбегіңді сау, еңбек қылсаң, қара жер де береді » деген.



	ЕҢБЕК ҚАНАУДЫҢ БАҒАСЫ

	Абай ақынның сөзімен сабақтас болар, өмірден өткен Қ.Омаров ақсақал «Жүректен туған жыр» кітабындаеңбек жайлы:

	«Мүлікті тек еңбекпен жый, қоғам мүлкін сақтай біл. Қанағат ет, өзіңді тый, сенімін халық ақтай біл» деп тұжырымдайды.

	Ал жазушы Қажығұмыр Шабданұлы өзінің «Пана» романында әділет пен рақымнан жұрдай еңбекті қанаған тасжүрек Мардан дейтін ішмерезге:

	«Харамдардың ішіндегі ең харамы – адам ақысын жеу. Ол – адамның етін жеумен бірдей арам» деп, парасаттылық танытқан.

	Ал ұрлық, адам ақысын жеудің ең сорақы жолы емес пе? Әдетте:Ұрының пиғылы – жымқырудың жолын табу.

	Жымысқы ойын жүзеге асырып алған соң, Аярлана мүләйімсіп, монтанси көлгірсіп,

	Түк білмейтін пендедей «періште» бола қалу.



	ЕҢБЕК ЕТУ ДЕГЕН НЕ?

	Еңбек ету деген – ол қолға алған іске ынта қойып, жігерлене, ықыласпен кірісу, шын беріле «терлеу», қонымсыз іске көңіл бөлмеу.

	Еңбек ету деген – ол істің көзін табу, іздену, жан-жақты шолу. Түпкі мақсат – алдыңғылар қатарында болу, озу!

	Жұмыстың көзін таппағандарға үйрету, қол созу,

	Қажет болса, үйрену, өгейсітпей ұстаздық күйге ену.

	Еңбек етуге оқу, қол жұмысымен әрекет ету, жазу, ойлау жатады. Еңбектенуде ой жұмысы – жерден кен қазғаннан да ауыр, жүйкені жұқартар зілбатпан жұмыс. Ол күш-қайратты да, қажымас жігерді де, сауатты сананы да қажет етер өте «айтары жоқ» бейнетті жұмыс.

	***

	Белсенді еңбек еткенді,

	Молшылық тосар алдынан.

	Бұйырар күнде шат көңіл,

	Қуаныш пенен той-думан.

	Еңбектен тиіп-қашып аулақтама,

	***

	Еңбек – мерей, абырой, жанға пана.

	Еңбек еткеннің мұраты жарқын,

	Жалқау, біле қоймас өмір парқын.

	 ***

	Ниет түзу болса адам жасағанды, үйренемін деген ынта мен жігердің арқасында, кез келген адам істей алады. Үйренуге ниет етерде, үйренгенім өзіме жақсы, істегенім еліме жақсы болар деген ой болса болды

	***

	Маңдай теріңді төге берсең,

	Елжірей берер жомарт жер.

	Өтелер тез-ақ төккен тер

	Тәуекелдің төресі де – еңбек,

	Әлемнің әміршісі де – еңбек.

	Еңбек – білгенге дәулет,

	Білмегенге – құр бейнет,

	Құрметің – нағыз сәулет.

	***

	Қажырлы еңбек пен шынайы парасаттылық, пәктік адамға қастерлеуге лайық бедел әпереді, ал аярлы көлгірсу мен кежірлік, нысапсыздық, ашкөздік емдемесе жазылмас кесел әкеледі.

	***

	Соңына түспегейсің дүниенің,

	Байлыққа еліткенің – күйрегенің.

	Нысап сақтап, мал тапсаң адалынан,

	Бақ-береке сол болар сүйінерің.

	***

	Байлық пен мол дәулет, тамшылап төгілген термен, шынайы кәсіби жұмыспен шұғылдана отырып, кәсіпкерлігін дамыту арқылы ауыр еңбек ете білумен келмеген болса, ондай байлық опа бермейді. Яғни, ондай байлықтың қайыры, шапағаты тимейді. Ал керісінше болған жағдайда, молшылыққа кенелген үстіне кенеліп, берекесі артады. Берген зекет-қайыры Алладан қайтады.

	***

	Адамның бақыты да – еңбек.

	Өмірдің өзегі де еңбек.

	Еңбек еткен әр адамға,

	Табыс та келер селдеп.

	Мамыражай өмір кешіп,

	Қажеттісіне атар мелдек.

	***

	Еңбек сүймес еріншек, елін де сүйе алмайды.

	Табыссыз болған соң, тоқ болып та оңбайды.

	***

	Ісің өрге басу үшін ынталы бол.

	Жағдайға сай, керегінде бастап кет қол.

	***

	Еңбекті сүйген жақсы, одан артық еш мұрат жоқ.

	***

	Еңбек – жеміс, ырыс әрі береке.

	Сыйлар саған шат көңілді мереке.

	Ерінбей еңбек етер болсаң,

	Елің де сенімен кеңеседі, елің кеңесер болса,

	Тартынбай тырбанғанның арқасында,

	Сенің де терезең жұртпен теңеседі,

	Қадір-қасиетің артып,

	Бар ісің оңға басып, мәртебең өседі.

	***

	Еңбектің өтеуі – тұрмысты сәулеттендіреді,

	Жақсылық-шапағатты бүкіл әулет көреді.

	***

	Еріншек – еміншек келеді.

	Еміншек емініп жүріп, арынан айырылады,

	Арсыз қалған адам, барынан айырылады.

	***

	Еңбек – термен келеді, нәпақа – жерден келеді.

	***

	Еңбек шыққан жерден,төзім де шығады.

	Төзімділер, өмірде әркез жан-жақты:

	Өзін-өзі шыңдайды,

	Межесіне жетпей тынбайды.

	Адал еңбек ет,

	Дәулет «өзі іздеп» келеді.

	Ащы тердің есесін,

	Алла ризық етіп төгеді.

	***

	Еңбектен рахат тапқанның, қашанда еңсесі биік болар.

	***

	Еңбексіз тапқан мал дәулет болмайды,

	Оңай олжаға еліткендер, түбі оңбайды.

	Ауырдың асты, жеңілдің үстімен жүргендер,

	Болашағы бұлыңғыр, ақыры бір сорлайды.

	***

	Еріншек ерініп жүріп, аузындағысынан айырылады.

	Ерінбей еңбектің көзін таба білген,

	Арыстанның аузындағысынан, өзіне қажеттіні айырады.

	***

	Еңбекпен келген байлық – шыны, нығыз!

	Бейнетсіз келген байлық – еритін мұз.

	Еңбекті сүйгенді – ел жақтаған!

	«Еңбек – ер атандырар»,

	«Еңбек еткен емер» - деп,

	Халық әркез қалпы айтпаған.

	Ойланса мұны жалқаулар,

	Істен қашып тайқақтаған.

	***

	Адам деген ат алған соң, Алла қол-аяғыңды сау етіп, қайрат-күш берген болса, талабыңды ұштап, жігеріңді жанып, еңбекке құлшына кіріссең, ортаң толады, ойыңдағың болып, бақыт басыңа келіп қонады.

	***

	Қажырлы еңбек – берекенің бастауы.

	Енжарлық – барлық істің қас-жауы.

	***

	Ісі өнімділер – өз ісінің маманы,

	Даңқы шыққандар – көпшіліктің адамы.

	***

	Маңдай терді аямаған еселі адал еңбек,

	Абырой, атақ, даңқ болып, өзіңе қайтып келмек.

	***

	Еңбектің түбі – қайыр,

	Ұрлықтың түбі – қорлық зайыр.

	Еңбек еткен бай болады,

	Тарта ішсе, тай қалады.

	***

	Балықтың еркіндеуіне судың тереңі жақсы.

	Еңбектенбеген адамға өмірдің саясы тапшы.

	***

	Барлық іске бесаспап болу, тіпті де мүмкін емес,

	Білуге тырыспай, ниетсіздік таныту кешірілмес.

	***

	Бақыттың кілті – еңбекте,

	Еңбек өнімділігі – бірлікте.

	Бірліктің берері – береке,

	Береке сыйлар мереке.

	Еңбек пен бақыт ажырамас ұғым.

	Ерінбегенге бақ қонарын ұғын.

	***

	Молшылық-берекені көктен тілеместен, жігерлене берілген қажырлы, қайратты еңбегінен тілеген озар.

	Еңбекті сүйгеннің:

	Ешқашан ырыздығы сарқылмайды,

	Несібесі еселеніп тасқындайды.

	Қазаны көңірсіп қайнап,

	Босқа қаңсымайды.

	***

	Жалқаудың тыңдауы бар, тындырымы аз.

	Кежегесі кейін тартып, жатқанына мәз.

	Қоғамға түскен жұлын құрттай құны аз –

	Қитұрқылы қиямпұрыс-жалқауларды

	Жолға салуды ойлансақ екен біраз.

	***

	Ізі таза болмаған, топқа ілеспей малтығар,

	Сара еңбек – ақиқаттың құрығына ілініп,

	Иесіне мадақ айтқызып, кеңістікке ап шығар.

	***

	Әрекеттену, еңбектену – тіршілік заңы. Дүниеде жанды заттың бәрі де өмір үшін арпалысады, еңбектеніп, әрекеттенеді. Еңбектен ерінбей, халыққа жақын болып, әрекет ете еңбектенгенде ғана, небір биік мансаптың өзі, өзіңді іздеп келеріне сен. Адам игілігі үшін нешебір құрбандыққа апарар мансап, адамға қажымас қайсарлық қасиет бітіреді.

	***

	Киікбай би Айтуғанұлы: «Нағыз бақ еңбектіге бітеді. Қызыр оның талпынысын күтеді. Ғұмыр үйретіп, данышпан етеді. Сүтпен кірсе, сүйекпен кетеді» деген екен.

	***

	Ақын М.Әлімбаев еңбекті былай бағалаған: «Тәттілікті татуға кермек ащы тер керек. Өмірді өрге тартуға ез емес, тек ер керек».

	***

	Қожамберді Омаров қария өзінің «Жүректен туған жыр» атты кітабында:

	«Тер төгілген бейнет, үйге кірер дәулет, қиындықты қашанда, еңбек қана жеңбек». «Қайратпен еткен еңбек, ғажайып жеміс бермек. Ерінбесең еңбектен, бақыт та өзі келмек» деп нақылдаған.



	ЖАСТЫҚҚА БЕРЕР АНЫҚТАМАМЫЗ

	Жастық – ол: Ақ алмастың жарқылды жүзі,

	Өмір бақшасында жайраң қағар –

	Қысы, жазы, көктемі мен күзі.

	Өмірге сан түрлі өрнек салар –

	Кестенің орамды, мұқалмайтын бізі.



	КӨҢІЛ – НАҒЫЗ ҚАЗЫНА

	Көңіл деген көк дөнен! Көңіл – ықыласың, шалқыған рухты ниетің, ынта- шабытың, ой дүниең, пейілің, көксеген арман-қиялың!

	Көңіл – арманға көксей берілген ішкі сана-сезімің, зейінің ауған ықыласты құштарың – махаббатың, көнбіс төзімің. Ол – меселіңді қайтармас ниеттестігің, достығың мен ынтымақты бірлігің. Әдепті, сүйінішті, рақатты тірлігің, ілтипатың, кішіпейілділігің. Көңіл – осындай қазына. Дертке де дауа, жанға да шипа болып, айттырар кейде базына.



	ЕҢ ҚАУІПТІ ҚАЛЫП

	Мінез-құлығын, жүріс-тұрысын өзгертіп, төбеден түсердей асылық сөздерін селдетіп, қарадүрсін сәлем бергенсіп, жасанды қылықтарымен көлгірсіп, қанағаттан кенде, ашкөздене, дүниеге көзі де, өзі де, көңілі де толмай, дүниеқорлығын сездіріп, көзі тынып, кеңсірігі тартыла дүниеқоңызданып, ен дәулеттің құлы болып, жиғандары өз құнынан асып, елге пайдасыз болып сасып, асқынғаннан ақылын жоғалтып, халыққа қайыры жоқтар – дүние үшін небір әрекетке баратын ең қауіпті жандар. Лайым ол қауіп, тек қауіп болып ақ қалса ғой!

	Бұрынғылар: «Қарақұс бауырына басып жейді, сауысқан айдалаға қашып жейді, ал ақсұңқар жан-жағына шашып жейді» деген.

	Болымсыз, дүниеқоңыздарға тән Майқы биде халық нақылына айналған мына тіркестерге көңіл аударып көрейікші:

	«Тұлпардан тұлпар туады, сұңқардан сұңқар туады. Асылдан асыл туады, жалқаудан масыл туады, масылдан малбақпас туады, тілазардан қылжақпас туады. Таздан жарғақбас туады. Сараңнан бермес туады. Көрден көрмес туады. Мылжыңнан езбе туады. Қыдырмадан кезбе туады...» деген жоқпа еді.



	БІР КЕМІСТІК ТУДЫРАР САН КЕМІСТІККЕ ТОҚТАЛАР БОЛСАҚ

	Есейгенде, әркімнің туған жері өзіне Мысыр шаһары дегендей сөз қалған. Туған ауылын еске алмау – балғын балалық шағын еске алмау, өмір бесігіне жолдама берген құт мекенін, өзі тербелген бесігін, ананың ерекше дәмді ақ сүтін ойламау, сонда байыз тапқан ата менен ананың рухын ойға алмау, көз көрген ағайын-туысын, бауырларын ойламау, жалпы дүниенің байыбына бойламау. Мұндай адамды меңіреу деуге келеді. Ондайлардың өзіндік айтары да болмайды, айтқаныңа жаңғырық болар қайтары да болмайды. Бұл кемшіліктерді өзімнен кеткен кемістік деп ұғып, түзей білу, әркімнің өзіне ғана байланысты.

	Осы сияқтыларды тұжырымдай келе былай дейміз:

	Жақын жүріп жат болу – кесапат әрі қасірет.

	Алыс жүріп жақындау – шарапат шын қасиет.

	Ар-ұятты ту етіп, әдептілікті түлетіп,

	Шын жүректен мейір төге араласу – ғанибет.



	ЕҢ ҚАСТЕРЛІ ҰҒЫМ

	Адамзат үшін ең қастерлі ұғым, адамгершіліктің биік шыңы, ол – сөзде тұру.

	Турашылдықтың қашанда бағаланарына күмән болмау керек.

	Пайғамбарымыз Мұхаммед (с.а.у): «Кімнің жүрегінде шаңның тозаңындай тән болса, ол жәннаттың иісін де сезе алмайды» деген. Сондықтанда әр адам теріс қасиеттерден арылып, атағың айға жетіп тұрса да, тән асыл болғаны жөн. Адамдарды өзіндей көріп, қажеттерге қолынан келгенше жәрдем берсе, айтқан сөзінде тұра білсе.

	Шоң би: «Еркектің мақсаты – сертінде тұру. Ол армансыз еркек. Ал серті жоқ еркек – ез еркек» деген.

	«Адам боп оңай туғанмен, адам боп қалу көп қиын» – деп, ақын Қ. Мырза Әли бұл атқа лайық болудың оңай еместігін айтқан ғой.



	ӨСЕКШІЛДІК – ЖЫМЫСҚЫ ҚЫЛЫҚ

	Өсекшілдік – өсек сөзге құмарлық, өтірік айтушылық. Сумаңдай, сыпсың қағып өсек тарату – кесел. Жымысқы қара ниет қылық.

	Өсекшіліктің негізінде іштарлық, көре алмаушылық, кекшілдік жатады. Өсекші ашық күреске бармастан, құпия түрде мүләйімси отырып, өзі жапа шеккенсіп, тыңдаушысының ойынан шыға тұрып, жазықсыз адамның сыртынан айыпты үйіп, «қара суды теріс ағыза» жалалы, жалған сөз тарата береді.

	Халықтың: «Өркөкіректің өзі жаман, өсекшінің сөзі жаман» деген нақылын еске ала отырып, атына кір жұқтырғысы келмейтін әрбір адам, ондай кесапаттан аулақ болуға, ұрпақты да солай тәрбиелеуі тиіс.

	«Туасы жаман туғанын жамандайды» дегендей, саған біреуді жамандап келген адам, сені де өзгелерге барып жамандайтынына шүбәң болмасын. «Үйдің жылы-суығын қыс түскенде білерсің, кімнің жақын-алысын іс түскенде білерсің» деген мақал тегін айтылмаған.



	ЖАСҚАНШАҚТЫҚ – ЖАМАН ҚАСИЕТ

	Жасқаншақтық – ол адамның өз-өзіне сенімсіздігі. Ол ешқандай да әдептілікке немесе инабаттылыққа жатпайды. Жасқаншақтың баламалары – қорқақ, қорғаншақ, именшек. Жасқаншақтық қасиет, адам бойындағы бар қасиеттерін сыртқа шығаруға кесір келтіріп, адамға ылғи опық жегізеді, адамды нанымсыз етеді. Мұндай адамдар өзгеге ауыз ашып үйренген. Елдің қамын жейтін зиялы болып қалыптасу үшін, жастар өмірді жаңаша көзқараспен түсініп, өміріне берілген қабілеттің қадірін біліп, оны ұштай түсіп, тәуелсіз әрекет етуге үйренендері жөн.



	КӨРСЕҚЫЗАРЛЫҚ ТА – ЖАМАН ҚАСИЕТ

	Көрсеқызарлық – жаман әдет.

	Ондайларға жат, ізет-әдеп!

	Қызбалығы қанына сіңген,

	Құйтұрқылық әдетпен әлек.



	КӨП ҚОЛПАШТЫҢ НӘТИЖЕСІ

	«Сен ойшыл-данышпансың, сен ақылды, білгіш, кеменгер-данасың» дей берсең, адам ойы өзгеріп: «е, мен шынында да дүниеде теңдесі жоқ данышпанмын, данамын»- деп, қалыптасып сана да, тән болардай балаға, лағатыны бар «далаға». Жазушы Ғ.Мұстафин: «Басына тұрымтайдың бақыт қонса, самұрық қызмет етер панасында» деген.

	Мақсат-мүддені мүжіп жоқ қылатын, барыңнан мақрұм қалдырар масайраған, шаттанды көтеріңкі көңіл күй – масаттанушылық деген тажал ойдан шығарылмаса екен.

	Қателіктің жолын кесуде,

	Ашығын айту айып болмас.

	Қателікті тез тойтармаса,

	Өкініш болар орыны толмас.



	КҮДІКШІЛДІҢ КҮНІ ҚАРАП БОЛАДЫ

	Күдік сөзінің синонимдері: секем, сезік, шүбә, дүдәмал, шәк, күмән, кәдік, дәркүмән, қалтқы сөздері. Үрей сөзі күдікке жақындау болғанымен, ол – тез ұмытылатын өткінші сезім. Ол – жақындап келе жатқан қауіп-қатерден туатын, тірі жанның бәріне тән, табиғи қорқыныш сезімі. Ал секем алу, иланбау – үрейден қауіпті. Адам бір нәрсеге күдіктенсе қорқа бастайды. Қорқудан соң күдік ұзаққа созылып, адамды іштен жеп тауысатын ем қомбайтын ауыр дерт, аса қатерлі науқасқа айналып кетеді. Күдік ұлғая берсе, кез келген сенім қамалының күлпаршасы шығады.

	Жалынсыз, уайымшыл, мұңды, шерлі, қайғы оты шарпыған, қасіретті қам көңіл жандарға күдік құрты үйір келіп, жүйкені жұқартады.

	Дүдәмал-күдік – ол да жала, өтірік. Көз көрмесе, келтіре көрмегін күдік дегендей, күдік атаулының кені жүрек емес, бастағы ми – ақыл-ой.

	Таза жүрек ізгілікке жараған. Ондай жүрек жамандыққа бармайды.

	Сені әрбір келеңсіздіктерден сақтандырған адамға күдікпен қарау күпірлік болады. Ондай адам саған қас емес, қамыңды жеп, болашағыңды ойлап, жаны ашығандығын ескертумен білдіруді өзіне парыз санаған адам. Оны айыпты санау – өзімшілдік, қыңырлық.

	Күдікшілдер, көп созбастан жігерді жанып, уайым-қайғыны ұмытардай әрекет етіп, миға кіріп алған ызғарлы күдікті ойдан қуып шығу үшін, шер- мұңнан, жанды жаныған күдіктен арылып, болашақтың жарқын боларына сеніп, үміт үзбегендері жөн.



	ӘДЕП ДЕГЕН НЕ?

	Әдеп – ол шынайы биязылық, кішіпейілділік, нәзіктік.

	Әдеп – ол сыпайыгершілік, мейірбандылық, инабат, ибадат, ізет, ізеттілік, пәктік, турашылдық, қайырымдылық, ұқыптылық, тазалық.

	Әдеп – ол жай бет перде емес, ғасырлар бойы қалыптасқан халықтың қарым- қатынас формасы, әдет-ғұрпымыздағы этикалық тәртіп. Яғни, адамдар қарым- қатынас жасап сөйлескенде, бірінші сәлемдесіп, шамадан аспай, сыпайылық шегінен шықпастан, дөрекі сөйлемей, көңіліне тимей, ол адамның жеке ерекшілігін ескере отырып қатынас жасауды талап ету.

	Әдептіліктің бастауы – ауызды баға білу.

	Әдеп – басқа адамды ыңғайсыз жағдайға қалдырмауды көздеп, оның кей жаңсақтығын байқамауды, жеке ерекшелігін ескеруді талап етеді. Туа ана сүтімен, адал жүректің қанымен, қалтқысыз жанымен пайда болатын ақылдылық пен сезімталдық та әдептілікпен ұштасқан.

	Әдеп – өзгенің ар-намысымен санасумен бірге, өз намысыңды сақтауды білу. Әдеп бар жерде әдет қол қусыруы тиіс.

	Әдептілер – қоғам үшін баға жетпес байлық, жоғары мәртебе.



	БІР БІЛМЕСТІК

	Қазақта: Әке алдында баланың жылауы айып емес, ал бала алдында әкенің жылауы – әлсіздік деген сөз бар. Ол әке неге жылайды? Тәрбиесін жіберіп алғанына да. Өз бағын өзі байлағанына да...

	Ақын М.Әлімбаевтың «Әке самайындағы ақты аңдамаған бала, өз маңдайындағы бақты бағалай білмейді» деген нақылын оқығанда, «Қарағайға қарап тал өссе, отбасына қарап бала өседі» деген халық даналығын жоққа шығаратындар да кездесеріне қынжылмасқа болмас...

	Ұрпақ жалғау табиғат заңына тән.

	Сол ұрпаққа тектілік сабақтасса,

	Риза болмақ бұрынғыны білген жан.



	ГЕНОЦИД ДЕГЕН НЕ?

	Ол деген – тұтастай бір ұлтты, этникалық немесе діни топты дінінен бездіріп, бас көтерместей етіп өлтіру, парасатты, мамыра жай салауатты өмір сүруге келмейтіндей етіп денсаулығына зиян келтіру, бала-шағасын тартып алу, жалпы өмір сүру мүмкіндігінен айыру жолымен тұқыртып, құртып, жойып жіберу.



	ҰЛТЫН ҚҰРМЕТТЕУ ӘРКІМНІҢ ПАРЫЗЫ

	Ұлттық мақтаныш – жеке адам мен ұлт үшін бұлжымас заң. Кімде-кім өз ұлтын құрметтемесе және оны мақтан тұтпаса – ол адам сөзсіз арамза, қаңғыбас.

	Бауыржан Момышұлы



	ЛЕВ ТОЛСТОЙ БАТЫРЛЫҚ ЖАЙЛЫ

	Батырлық деген - қорқатын жерде қорқа білу, шабатын жерде шаба білу.

	Қорқа білетін , қауіпті сезіне білетін адам ғана батыр болады.



	ҒЫЛЫМ ДЕГЕН НЕ?

	Ғылым – алған бағытыңды саналылықпен саралай отырып, біліктілерден білім алып, олардың ізінен ере білу, әр нәрсені ақылмен сараптай білу. Ғылым – қоршаған орта, табиғат пен жалпы қоғамның даму, өрістеу заңдылығы туралы жан-жақты тексеруден өткен білім жүйесі. Ғылым адамзат дамуының қозғаушы күші. Ғылымсыз елдің әлеуметтік-экономикалық дамуы мүмкін емес. Ғылымды таланттылар мен дарындылар ғана алып жүре алады. Талант пен дарын – табиғаттың адамға сыйлаған үлкен сыйы. Бұл екеуін тек табиғат қана сыйлай алады. Нағыз адамға, адамгершілігі тиянақты, адамшылық негізі берік кісіге дарыған талант пен дарынның бағы ашылады, нұры тасиды.

	Қарт ақын Қ.Омаров ғылымды былай тұжырымдайды:

	Ғылым – ақылдың жартысы,

	Дүниені саған танытар.

	Ғылым – жақсылық жаршысы.

	Меңгерсең табыс ағытар.



	БАТАГӨЙ ДЕГЕН КІМ?

	Батаның синонимі – алғыс, тілек. Бата беру дәстүрін жалғап, насихаттап жүрген тұлға – ол батагөй. Батагөйлер – құрметті, ел ардақтысы, көргенді, өмірлік тәжірибесі бар, ақыл-парасаты кемел ерекше адамдар. Олардың қатарына жырау Абыз, қоғамның дана ақсақалдары кіреді. Бата сөз адамға ақ пиғылды көңіл, ізгі мақсат, жағымды күй туғызатындықтан, бір қалыппен салмақты эпикалық мәнермен айтылады.



	ТӨЛЕ БИДІҢ БАҒАСЫ

	Сапақ датқаның Төле биді «өзіміз» дегендерге тоқтау айтқан сөзінің түйіні: Төле би де өзіміз, Төбе би де өзіміз, төте би де өзіміз.

	Қисық болса ісіңіз, құрулы тұрған тезіңіз.



	«ҰЛТТЫҚ КОД» ДЕГЕН НЕ?

	Ұлттық код – ұлттық сананы құрайтын негізгі фактор. Ол – бір халықтың бойына ғана тән болатын дүниетанымдық құндылықтар кешені. Қазағымыз үшін ол – шежіре-жеті ата ұғымы, ұлттық бірегейлік пен рухани мұраны жалғаушы, біте қайнасқан мәдениетіміздің қайнар бұлақтары арқылы көрініс беретін – тіл, Отан түсінігін қалыптастыратын – Ел мен Жер ұғымы, іс-әрекеттеріміздің мәні болар – Ар мен Намыс. Егер мақсат санаңа кірмесе, ештеме де болмайды.. Ұлттық код – ол рухани жігер, ол – импульс. «Малым – жанымның садақасы, жаным арымның садақасы!» нақылымыз құндылақтар жүйесінде негізгі орын алуы керек. Ұлттық кодты сақтау үшін үлкен мақсатты рухани жігер керек. Жігер болса, мақсат та болады, мақсат болған соң даму да болады. Тұжырымдай айтсақ, Ұлттық код – тарихи сабақтастықпен көрініс тапқан ұлттық сананың өзегі. Ұлттық кодсыз бәсекеге қабілетті бола алмайсың. Рухани құндылықтарды салт- дәстүрден, сенім-наным, ырым-тыйымдардан іздесек адаспаймыз.



	ПРАГМАТИЗМ ДЕГЕН НЕ СӨЗ?

	Прагматизм – іс, іс-әрекет дегенді білдіреді. Прагматизм нарықтың заңын, жаһанданудағы бәсекенің күшін сезініп жауап қайтару деген сөз. Прагматизмнің басты қағидалары: ақиқатты тиімділік тұрғысынан мойындау. Адам мақсатын жүзеге асыру үшін өмір сүреді. Сол мақсатына жету жолында көңілдегі дүдәмалдың бәрін еңсеріп, сеніміңе ие болып, оны орындауға ұмтылуды ұсынады.

	Прагматизм – ол ұлттық байлықты, өз байлығыңды нақты білу, үнемді пайдалану, болашағыңды жоспарлай алу, ысырапшылдық пен астамшылыққа, даңғойлық пен кердеңдікке жол бермеу деген сөз. Қайда да ұстамдылық танытып, қанағатшылық пен қарапайымдылық жолынан ауытқымай, үнемшілдікдікпен, орынды пайдаланар болсаң, ол нағыз көрегендік белгісі, ол шынайы мәдениет белгісі. Мақсатшыл адам – межесіне еңбегімен қол жеткізетін, өз тағдырының иесі. Данышпан Абай: «Өзің үшін еңбек қылсаң, өзі үшін оттаған хайуанның бірі боласың; адамшылықтың қарызы үшін еңбек қылсаң, Алланың сүйген құлының бірі боласың» дегені ойда болсын.



	БІР ЖЕТІМ

	Бөлтірік шешен, дүниеде кім жетім? дегендерге:

	– Жастар елеп келмесе, келіп сәлем бермесе, қайғысы жетіп күңіренген, қартайған күнде ер жетім.

	Жас жетім емес, әлі-ақ жетіліп кетеді, -деген екен.

	Ақын Қ.Мырза Әли: «Жетесіз жеті ұлдан ақылды бір қыз артық» десе, жетесіз ұлы барлар да жетім болғаны да.



	ҚАРЫЗ – КІСІ АМАНАТЫ

	Аманатқа қиянат жасау – арсыздықтың басы, азғындықтың аяғы. Аманатқа қиянат жасамау – ол өмір. «Уәде – құдай үйі» -деп бекер айтпаған. Уәде еткен соң, уәдеге опа етіп, оны орындау парыз. Ақын Қ.Мырза Әли: «Қарыздар болсаң – есебіңді айыр, өрігін алсаң – шабдалымен қайыр» деген. Тағы да :«Біреуге қарыздар болмасаң, соның өзі байлықпен бірдей» -деген де сөз қалған ақын Қ.Мырза Әлиден.



	БІР ҒАНА ҚАНАҒАТ

	«Аз жұмысты қиынсынсаң – көп жұмысқа тап боларсың, азға қанағат қылмасаң – көптен құр қаларсың!» Ыбырай Алтынсарин.



	ӨНЕР ЖҰТАМАЙДЫ

	Егер де мал керек болса, қолөнер үйренбек керек. Мал жұтайды, өнер жұтамайды. Алдау қоспай адал еңбегін сатқан қолөнерлі – қазақтың әулиесі сол... Абайдың отыз үшінші қара сөзінен



	ҰЛТТЫҚ МӘДЕНИЕТТІҢ ОРЫНЫ

	Мәдениет ол – ұлттың бет-бейнесі, рухани болмысы, адамзаттың алдаспаны атанған ақыл-ойы, шынайы парасаты. Ойланып қарар болсақ, ұлттық мәдениет – ғылымның, мемлекеттік құрылыс пен рухтың құнарлы сорпасы. Мәдениетің болмаса, рухпен байланыспаса, білімнен пайда болмас. Әлемдік мәдениетті біліп, өз мәдениетін менсінбеген адам, мүлдем тәрбиесіз, халқына зиянды адам деп түсінемін.



	ӨНЕР – ЖАНҒА АЗЫҚ

	Өнер – Алланың сыйы, Ол – өмірдің айнасы, ұлттың рухани келбеті. Ол – керемет құдірет, талант! Дүниенің барлық кілті өнерде.

	Өнер – қасиеттілік, қадір тұтар киелі дүние.

	Өнер қонған адам дұрыс қабылдап, оны көтере алса бақытты. Шыңға да шығады, биікке де самғайды. Іздене білсе шарықтайды, талмайды.

	Жүрек қылын шертер, әуезді әндерді шырқар, құдіретті күйді төгер мамандық иелері – өнерлілер, шыңдала білсе аршындап өрге жүзер.

	Өнер – отырғызбас қарап, қызмет етер өмірге жарап: мінсең ат, ұшсаң – қанат, кисең – жанат, ішсең – тамақ.

	Мұра мүлік тозады. Ал, мұралы өнер тозбайды, қайта озады.

	Қыран қалықтаса да, биікке самғамай қоймас, шынайы өнерге адам тоймас десек, оған өмірден көріп жүргеніміз дәлел бола алады.

	«Ойпаң жерге су жиналады, өнерлінің қасына ел жиналады» дегендей, байлығы – он саусағы, абыройы – өнері қаншама құрмет пен сыйдың иелерін мақтан еткен жөн.



	ӘН ДЕГЕН НЕ?

	Ән – таңғажайып жағымды үн, сазды ырғақ, жүрек қылын шертер әуез, әуенді сазы бар музыкалық шығарма.

	Ән – сезімнің күші, қуаты, көңіл ырғағы, әуезді нақысы, ажар берер суаты, жүректің мұңы, шері, қасіреті, оның жылуы, өзгеге елеусіз лүпілі, тебіреністі толқыны.

	Ән – әсем үн шындығы арқылы, сұлулық кестесін тоқи отырып, қиялыңа қанат бітіріп, жан-жүрегіңді толқытып, жаныңды тебірентіп, тербеп, тыныштыққа шақыратын, жадыраған көңіл болса, одан сайын нұрландыра түсетін ұлы рух, құдіретті рухани күш, құдірет.

	Ән – ерекше өрнекті құбылыс, нәзік саз, адамға қуаныш пен шаттық сыйлар көкпенбек нағыз көктем, самалды салқын жаз.

	Ән – ашуланған адамды сабырға шақырардай, қайғырған адамның жүрек жарасын емдейтіндей, кірлеген жүрегін тазартатындай, барқыттай жұмсақ, жанға жайлы кереметтей тәтті үмітті ұялатар сенімді серік, ғажайып тылсым, баға жетпес дәрумен.



	БҰЛ АҚИҚАТ

	Өркөкіректік-менмендік –

	Мейірім мен иба кетіп,

	Адамдықтан қалдырмай түк,

	Инабаттықты жеңгендік.

	Түсінгенге бұл – үлкен мін!

	Тай етіне тойып, тау жебеген бөрідей болып тәкаппарлану, өрлік, паңдану, кекірттік үлкен кесір, мұндай ағаттыққа жол бермеу керек. Ниеті түзудің ағайыны алыстамайды, игілер қалыстамайды. Соны біл.

	Бар екен деп аса берме, Жоқ болғанда саса көрме.

	Сонда, өмір өз арнасымен кілтипансыз жылжи береді.



	БҰЛ ДА АҚИҚАТ

	Ақындардың Пайғамбары Абай ақын:

	«...Әкесі ұрысса балаға – ол да достық, баласы ұрысса әкеге, жараса ма?!» деген екен. Екеуара әдептілік бұзылмауын ойлан.

	Осы тұрғыда, баланың әкеден – ақыл, анадан – мейір алып өскені нәтижелі болары ойда болса екен.

	Сондай-ақ, «Әке тілін алмаған ұлдан без, шеше тілін алмаған қыздан без» - деп, халық берер айтпағанын түсін.

	Әке-шешенің қарғысына қалма. «Ата-ананың ашуы – Алланың ашуы, ата- ананың қалауы – Алланың қалауы» дегенді ұмытпай, қарғысқа ұшыраған адам құтылмайтыны ойда болсын.

	Үлкеннің қойған қатал талабы ұрыс емес – Оны жақсылыққа емексіту деген дұрыс.



	ҚОНАҚЖАЙЛЫҚ ДЕГЕН НЕ?

	Қонақжайлық – танымасты таныс етіп, бауырластырып жіберетін біліктілікке үйретер халық дәстүрі. Үлкен өнеге, тәрбие мектебі.

	Қонақжайлық – адамның тіл-дініне, ұлтына қарамай, амандасып, құрметтеп ашық қабақпен қарсы алып, төр ұсынып, қонақ етіп, достық ықылас көрсету. Барыңды жайып, адал ас-дәміңді ұсынып, оның еркін отыруына жағдай жасау. Қонақ құт! Олай болса, аңқылдап, ақтарыла жарылған аста-төк көңіл мен пейіл, инабатты қылықпен шарапаттың бәрін мейманыңның зор құрметке лайық болуын сезінуіне мәжбүр ететіндей жағдай жасауға әрекеттенген жөн.

	Халқымызда: «Қонақ әкеңдей қадірлі», «Қонақ кірсе есіктен, пәлекет шығар тесіктен» деп тегін айтылмаған.

	Қонақжайлық жайында шешендер: «Мейманға, сәлем беріп, қол алсаң, – бірінші еткен құрметің. «Түсіңіз» деп, шылбырына оралсаң, – екінші еткен қызметің. Есік ашып енгізіп, көрпе төсеп құп алсаң, – үшінші еткен құрметің» деген. Қандай керемет өсиет!

	Қазақта: «Қонақ келсе есікке, жүгіріп шық кешікпе, қарсы алмаса қонақты, кесір болар несіпке» деген де сөз бар.

	Мейман риза болмағы құрметпен үйге қонғаны. Кешіктірмей шай берсең, ұмыт болар тоңғаны. Тысқа шықса қария, қолында болсын құмғаны. Ірікпесең барыңды, қонақжайлық сол – дағы.

	Қазақ қонағын «кісі келсе есің шықсын, есебін артынан санап ал!» қағидасымен күтетін халық.



	ҚАЙЫРЫМДЫЛЫҚ ДЕГЕН НЕ?

	Қайырымдылық – ол мейірімділік. Рақымды болу. Ол – ұстамдылық, батылдық, жомарттық, әділдік, даналық, парасат, ақыл-ой тапқырлығы. Ол – ғажап сезім. Ол – айналасындағыларға деген ықылас, адами қарым-қатынас, мүмкіндігіне сай көмек қолын созып, жақсылық жасай білу. Қайырымдылық адам бойындағы ең асыл қасиет, дүниенің тірегі де.



	ДҮНИЕНІҢ ЕСІГІ

	Төле би баба бесікті: «Баланың бесігі – кең дүниенің есігі» деген.

	Халықта: «Әйелдің бақыты – балада. Ер адамның алдында ашылатын есігі болсын, әйелдің алдында асылатын бесігі болсын», «Ұлыңды басқа үйден тойдырма, қызыңды басқа үйге қондырма», «Ұл – ұрпақ, қыз – өріс, ол – жұрағат», «Баласыз үйде бақыт болмайды», «Бақыт күлкілі үйге кірер», «Балалы үй - жұмақ», деген нақылдар бар.



	БАЛА БІЗДІҢШЕ КІМ?

	Бала – адамның мәуесі, нағыз жанды суреті. Бала – ата-ананың жүрегінің алтын кілті, өмірінің жалғасы, бауыр еті, айнасы, сарқылмас бағы, балы, байлығы, көздерінің нұры, мақтанышпен көтерер туы, жайқалып өскен нуы, жүректерінің дамылсыз соғар жыры, тасыған мейірі, ақжарқын пейілі. Бала – гүл, күтімге зәру. Бала – гүл, күлкіге зәру. Бала – ата-ананың қолына берген Алланың аманаты. Оны имандылыққа тәрбиелеу міндет. Бала – көңілдердің көркі, жұптасқан жүректердің айнымас серті, шат-шадыман көңіл, жалғасқан қуанышты өмір.

	Тек, «Балаңды бес жасқа дейін хандай көтер, он бес жасқа дейін құлдай жұмса, он бестен ары досыңдай ақылдас» сөз есте болғаны жөн.

	Қымбат ӘБІЛДАҚЫЗЫ – БАЛА ТУРАЛЫ

	Бала – бақыт, бала – базар, бала – өмір,

	Балалықтың шат үнімен бал – өмір.

	Баласы бар үйдің бәрі бақытты,

	Баламенен қызығырақ бар өмір.

	Балалардың тілі тәтті, өзі де,

	Күлме олардың боямасыз сөзіне.

	Бұлтиып ап, бұртиып ап бұйырып,

	Қызметін жасататын өзіне...

	Бала, бала! Жоқ олардың жаманы,

	Үлкенге сын – әр аттаған қадамы.

	Сөзбен емес, іспен үлгі бола алсаң,

	Көргендерін өзі-ақ тоқып алады,

	Бала деген – балғын ми ғой саналы.



	ҚЫЗ КІМ?

	Қыз – үй көркі, қырмызы нәзік қызыл гүл, жұпарын шашып, өңін бермейтін құлпырған өмір қызғалдағы – өмір гүлі! Ішсең суы шәрбаттай, рақат-ләззат сыйлап, қуат берер, бүлкілдей көтеріліп, сыр сақтаған күміс күлкілі мөлдір бұлақ. Өріс кеңейтерге жол сілтер, мәңгі жанған шырақ.

	Қыз – балапандай сүйкімді, аққудай сұлу жүзі нұр жанған, жүрек сезімі шыңдалған, мінезі – жібек, сыпайы, ақылы – дария, көгершіндей көрікті, көзі – күн, дауысы балдай бұлбұл, темірдей берік, төзімді.

	Қыздар – дерт біткеннің дауасы, екі елді таныстырып, табыстырар елші, ел- қоғамның күші, қуаты, гүлі. Жұрағат саналған қыз – кез келген даудың отын өшірер ғажайып ұлы күш, теңдессіз асыл қазына.

	Қыздар – тәрбиенің бастауы, күнделікті тірлікке, өмірге қажетті нәрі, ұрпақ ұласар сабақтастықты жалғастырар жаратылыстың еш нәрсе тең келмес, теңсіз керемет, баға жетпес сыйы – болашақ ана.

	Қыз – халықтың асыл қазынасы. Ұлтты ұрпақпен ұластырар ұлы күш, қоғамның қуаты.

	Гүл – дала сәні болса, қыз – ауыл сәні. Береке басы қыздан, мереке басы да қыздан басталады.



	ҚЫЗДАРДЫ ЕҢБЕКШІЛДІККЕ ШАҚЫРУ

	Қыздар:

	Әдемі, әсем болыңдар! Сонымен бірге ақылды болыңдар! Сұлу болыңдар, сымбатты болыңдар! Саналы болыңдар!

	Ең алдымен еңбекшіл болыңдар! Еңбекшіл адам – ардақты адам.

	-Егер сүйген жігіттеріңе сүйікті жар боламын десеңдер, Ата-енеге қымбатты келін боламын десеңдер, еңбекшіл болыңдар!

	-Келісті ана, кемеңгер әже болу үшін, еңбекшіл болыңдар!

	-Егер ертең шәкірттеріңе үлгілі ұстаз боламын десеңдер, еңбекшіл болыңдар!

	Дүниедегі ең сұлу әйел – еңбекшіл әйел.

	Еңбекшіл әйел – ерге сүйікті, елге сүйкімді, семьяға жайлы.

	Ал қазіргі ең қымбатты қыз – еңбекшіл қыз. Өңді қыз өтімді қыз болғанымен, түптің түбінде есті, еңбекшіл қыз ғана жақсы жігітті өкіндірмейтін ең асыл жар, жан серік дос бола алады.

	Әзілхан Нұршайықов.



	ЖАЗУШЫНЫҢ ҚЫЗДАРҒА ӨСИЕТІ:

	Қазір сендердің жігіттерден көз алмайтын, жігіт жаққа көп қарайтын шақтарың ғой бұл кез. Қарағанда олардың сыр сиқына, киген киіміне, ресторанда қалталарынан шытырлатып шығарған ақшаларына қарамаңдар, қарақтарым. Өңді қыздың бәрі жөнді қыз бола бермейтіні сияқты, жылтырағанның, жымыңдағанның, жылпылдағанның бәрі бірдей жақсы жігіт бола бермейді. Жаман жігіт болғанымен, жақсы жар бола бермейді. Сондықтан жігіттерге қарағанда олардың ішкі дүниесіне үңіліңдер, адамгершілік, азаматтық сапасына көз жүгіртіңдер... Жігіт таңдағанда көңіліңнің қос қанаты – ақыл мен сезімді тең ұста. Тек сүйген жанға ғана қосылу қажет, қосылған жігітіңді өмір бойы сүйіп өтетініңе кәміл сенімің болсын. Өзімшіл, өркөкірек жігіттердің өкінішке ұрындыратынын ұмытпаңдар. Жаман жолдастан жалғыздық жақсы.

	Әзілхан Нұршайықов.



	ӘЙЕЛ КІМ?

	Әйел деген гүл. Гүл – әсемдік, көркемдік үшін, көз нұрын толтыру үшін керек болса, әйел де тап сондай түз гүлі.

	Әйел – ер көзінің нұры, күні, ары, абыройы, мақтанышы.

	Әйел – ерінің ғұмырлық серігі, досы, көңілінің – қосы. Мәңгілік жанған шырағы, сая табар тұрағы, фаниде көрер жұмағы.

	Әйел – еріне қуаныш пен шаттық сыйлар дәрі, рақатқа батырып, қуат алар нәрі, бетінің әрі, тұрмысының сәні, тіл жетпес кереметтің бәрі!

	Әйел – ерінің екінші жаны, жүрегінің әміршісі, тіршілік тірегі, отбасының тынымсыз соққан жүрегі, сый-құрметі, шаттаныс сыйлар әні!

	Әйел – ерінің жан жалауы, сыңар қанаты, көңілінің мейірлі суаты, жанына сая болар жаннаты, шабыт берер жүрек қуанышы, мұң жуытпас жұбанышы.

	Әйел – отбасы амандығының мызғымас қорғаны, қамқоршы – қорғаушысы, қуаттап, қолдаушысы.

	Әйел – отбасының күш-қуат сыйлар, шайқалмас тіреуі, әрқайсысының қолтығынан демер – сүйеніш болар сенімді тірек-сүйеуі.

	Әйел – көңілдің шұратты жайлауы, парасатты сезім мен пейілдің қазыналы қайнары, ол болса сезілмес кикілжің, кез келген зіл-дауы, шешілер күдіктің нешебір шиелі байлауы.

	Әйел – тұрмысқа төзімді, кешірімді, сезімді, бар-жоқты өз жолымен реттегіш – мықты сайыпқыран, баянды бақыты, бағы!

	Әйел – мейірімді жылулық көзі, теңдессіз байлық, береке! Жүрегі шаттық!

	Мереке!



	АЛ ЕНДІ ӘЙЕЛ БОЛУ ДЕГЕН НЕ?

	Әйел болу деген бірінші кезекте – ерін үнсіз сүйген аяулы жар, сыйлы келін бола білу.

	Әйел болу – ата-ененің қадір-қасиетін ұғына білу, бала-шағаңа, айналаңа мейірімділік, адамгершілік үлгісін көрсете білу.

	Әйел болу – сабырлылық пен ақылға жүгінудің ортаймас орынын бағалау. Әйел болу – таза болу. Бойыңды, ойыңды, жүрегіңді, арыңды, жаныңды, тәніңді, айналаңды таза ұстау.

	Әйел болу – ерінің қабағын бағу, оны хан көтеріп күтіп, пір тұту! Онымен өрекпи өршеленіп, сөз таластырып, бажбаңдап бетінен алып, төсіне шауып, сағын сындыра өшіктірмеу. Айтқанына құлақ асып, кішірейіп, кешіріммен қарап, керек болса шегініп, әңгімені асқындырмай күлкімен жуып-шаю, тілін таба білу, жүріс-тұрысын аңдымау.

	Әйел болу – табысқа мастанбай, кекшілдікке жетелейтін өзімшілдікті, менмен өркөкіректікті тізгіндеу.

	Әйел болу – Ана болу, ана атану!

	Әйел болу – Алланың рақымымен көрген перзенттерін ыстық, аялы аналық құштарлықпен тәрбиелеп, өсіру. Әйел қасиеті баламен өлшенетінін естен шығармау.

	Әйел болу – барға қанағат ету, шүкіршілікке жүгіну, жеткеніңе тәубе ету, имандылық жолын ұстап, мұқтаждарға өз мүмкіндігіңе қарай көмек қолын созу, тәртіпке бағыну, жаман әдет біткеннен аулақ болу, инабатты болу.

	Әйел болу – отбасын: ата-енеңді, егіздің сыңарындай болған еріңді, перзенттеріңді, деніңнің саулығын, жеткен табыстарыңды, сүттей ұйыған шаңырағыңды бақытым деп түсіну.

	Әйел болу – алды-артыңды ораған, сансыз айла-шарғыдан, өтіріктен, сыпсың-өсектен, біреуді ғайбаттаудан сақтанып жүру.

	Әйел болу – жайдарлы кешірімшіл болу, әсіресе жақын адамыңа, туған бауырларыңа кек сақтамау, болған ренішті тез ұмыту.



	ӘЙЕЛДЕР ЖАЙЛЫ Д.ҚОНАЕВ НЕ АЙТҚАН?

	Жаман әйел мен жақсы әйелдің айырмашылығы жөнінде бірнеше жыл елімізді басқарған Дінмұхамед Қонаев ақсақал:

	«Жаман әйелдің екі қолында пышағы болады. Бірімен дастархандағы нанды турайды, екіншісімен көрсетпей жанды турайды. Жақсы әйелдің қасиеті – қолында оқтау болады,тілінде тоқтау болады» деген екен.



	ӘЙЕЛ ЖАЙЛЫ ТӘЙПЕН БИДІҢ АЙТҚАНЫ

	Қыпшақ Тәйпен би былай деген екен:

	«Жақсы болса алғаның, бақыт қонар тұрағың. Тыныш болар құлағың.

	Көргендер көңіл бөлердей, жайқалып өсер құрағың. Ағайынға атың танылып, үйіңнен кетпес қонағың».

	Бұдан туындайтын біздің ой: Асылы «жақсы әйел жаман еркекті пұл етеді, жаман әйел жақсы еркекті құл етеді» сөзі дұрыс айтылған. Жаман әйелдерге тән ортақ белгі – олардың өзін ерінен ақылман, еті тірі, іскер, ширақ, қағылез, санап, оны жұртқа білдіруге пейіл беріп, ұмтылып тұратындығында. Ондай әйелдер күйеуінің сөзі мен ісі-әрекетін ұнатпай, теріске шығаруға дайын тұрып, «ол айта береді, мәселе шешетін мен, жайына отырсыншы» деп, тыржыңдап, теріс емеурін білдіріп, бұлдана кергуден танбайды. Ерін, ерім деп сыйламайтын, еріне қамқорлық жасауды ойламайтын, пірім деп бағаламайтын, сөздің парқын сараламайтын әйел – отбасы үшін кездескен сор, арылмас бейнет.



	ӘЙЕЛ ЖАЙЛЫ ШОҢ БИДІҢ АЙТҚАНЫ

	Қалай дегенде де отбасының бақыты әйелде. Қазақта: «Еркекті ер ететін де, ез ететін де – әйел», «Еркекті адам қылатын да, ада қылатын да – әйел», «Еркектің басын төрге сүйрейтін де, көрге сүйрейтін де – әйел» деген сөздер тіпті де бекер айтылмаған.

	Шоң би: «Еркектің бақыты да, соры да, өрісі де, кәрісі де, абыройы да, абыройсыздығы да – әйелден» деген.

	Ер азамат қандай да мінезді, ашушаң болғанымен, әйел алдымен өзімен күресіп, шаңырағын шайқалтпаудың жолдарын іздеуден жалықпай, ақылымен, қылығымен баурап, шыдамдылық таныта білсе, отбасында береке орнары ақиқат.

	Сонан соң Шоң би еркектер жайлы: «Әйелдің адал болмағы, надан болмағы, үй болмағы, би болмағы, күң болмағы, сымбатты болмағы, қымбатты болмағы, базарлы болмағы, ақылды болмағы, бақылды болмағы - еркектен» десе, бабалар:

	«Ер түз сақтайды, әйел үй сақтайды» деген. Өз орнында болса, сыйластық ұйтқысы әйел ғой!



	НАҒЫЗ ШЫНДЫҚ

	Сырым батыр атанған Сырым Датұлынан қалған нағыз шындық бар. Ол былай деген:

	«Әйелді әйел деп қорсынбаңдар, әйелсіз ерге күй бітпейді. Қойды қой деп қомсынбаңдар, қойсыз елге үй бітпейді. Әркімнің мінген аты – өзіне тұлпар, әркімнің сүйген жары – өзіне сұңқар».

	Созақтық Бегалы биден қалған мынандай да нақыл бар:

	«Адал болса алғаның, жан серігің емес пе? Сұлудан да сүйкімді, жан көрігің емес пе?» Ойланып көрші. Шындық қой ә!...

	Ақын Қ. Мырзалы:

	«Жақсы әйел өз үйіне әрі ханым, әрі күң» дейді. Бұл айтылғандарға біздің қосарымыз:

	Оттай ыстық – қалтқысыз жар құшағы! Ренжітпе! Боп қалмасын құсалы.

	Мәпелесең, аяласаң, жараламай жүрегін, Сен дегенде тағатсыз, құстай самғап ұшады.



	ӘЙЕЛГЕ БЕРГЕН ЖАЗУШЫНЫҢ БАҒАСЫ

	Жазушы Мұхтар Мағауин қазақ әйелі туралы:

	«Әлемдегі ең сұлу – қазақ әйелі: менің жарым, менің анам, менің қызым. Қазақты қазақ қылған осы әйел болатын, сұлу ғана емес, сымбатты, мінезді, ақылды, адал жар, абзал ана, ағайынға қамқор, ауыл-аймаққа құт, ердің мақтаны, елдің көркі», - деп баға берген екен.



	ӘЙЕЛ ЖАЙЛЫ АҚЫН ӘШІРБАЙ ЕСМЫРЗАЕВ:

	Сыртта ғалым – үйінде болып жарым, Өкпелетіп жүрген бар сүйген жарын. Ерлік даңқы есіктен басталмай ма, Адал жар ғой аялар жігіт арын, - деп, сонан кейін тағы:

	Жар жақсысы сая болар жаныңа,

	Ал, жаманы ие болар малыңа.

	Жақсы әйел намысыңды қорғасып,

	Жаман әйел балта шабар арыңа, - деп жырлаған екен.



	ӘЙЕЛДЕРДІҢ ЕРЕКШЕ ҮШ ҚАСИЕТІ:

	Педагогика ғылымының докторы Дәулетбекова Жанат әйелдерді ерлерден бөлектейтін басты үш қасиет бар дейді.

	Олар:

	Бірінші, әйел мен мейірім – бірінен бірі бөлінбейтін егіз ұғым. Әйел өмірінің сәні – мейірімінде. Егер бойында мейірім болмаса, ол Әйел емес, ол – Әйел- сурет.

	Екінші, әйел мен адалдық та – бір-бірінен ажырағысыз бүтін бітім. Адалдық – әйел өмірінің мәні. Үйдегі ұрпағына, еріне адал жан түздегі қызметінде де сол адалдығын берік сақтайды. Адам баласына адалдық қасиет анадан сіңеді.

	Үшінші қасиеті – ол имандылығы. Әйел имандылығы бетін бүркемелеу әрекетінен емес,иманын жүрегіне ұялатқан әдебінен көрініс табуы керек.



	АНАҢНЫҢ ОРЫНЫ

	Анаңның тар құрсағы – тоғыз ай жатқан тұрағың.

	Жарық дүние сыйлаған – жанып тұрған шырағың.

	Бесік жырын ендеткен – жүрегіңдегі жыр-әнің.

	Аялаған мәпелеп – теңдессіз биік шынарың.

	Кеудесіндегі қос анар – ақ сүт берген бұлағың.

	Тәлім-тәрбие сіңірген – жүрегіңдегі тұмарың.

	Анаңның ыссы құшағы – басылмас ыстық құмарың.

	Ал сен – оның алтын туы, сенімін ақта шырағым!

	Әке балаға нағыз бел, айбын, қорған, аста-төк ырыс болса, ана – ол мейірім, жылылық, қамқоршы, кең пейілді асып-тасқан береке!

	Ана алдында шың-құзың да аласа. Ана бәріміздің ардағымыз, ана таразы басар салмағымыз, ана бақытымыз, ырысымыз, құтымыз, мерейіміз, теңдессіз мал-бағымыз.

	Іргенің беріктігі, шаңырақтың бүтіндігі, ағайынның, абысын-ажынның татулығы анадан.

	Ел шаңырағын да ер жүрегі мен ананың ақ тілегі ұстап тұрады.

	Халық аузындағы: «Шеше жақсы болмай әке мың жерден көсем болғанмен, бала бейбақ тәуір тусын ба. Еңбегі еш, тұзы сордан сақтағай» деген тәмсіл- астарлы әңгіме тегін айтылмаған.

	Анаға байланысты Сарыбай биден:

	«Алты бала тапқан ананы, Алпамса деңіз» деген қасиетті сөз де қалған екен.

	Шыны да сол ғой!



	АҚЫННЫҢ КЕЛІНГЕ БЕРЕР КЕҢЕСІ

	Келін болсаң, енеге бол сенімді, Жақсы енеге, ұсын әр кез төріңді. Ол бір қамқор – Кезек дүние емес пе,

	Сен де бір күн болмайсың ба келінді.

	Әшірбай Есмырзаев



	АҚЫННЫҢ ЕНЕГЕ ҚҰЛАҚҚАҒЫСЫ

	Үйге енген соң келін қарар енеге,

	Ал, жақсы ене берер тәлім, өнеге.

	Әділ сөйлеп, аяласа ардақтап,

	Ол да енені көтермей ме төбеге.

	Әшірбай Есмырзаев



	КЕШІРІМШІЛ БОЛСАҢ КЕМ БОЛМАЙСЫҢ

	Қас жауың кеп сұраса егер кешірім,

	Кешсең одан кемімейді несібің.

	Ол ғана емес, достары да құрметтеп,

	Айқара ашып қояр барсаң есігін.

	Әшірбай Есмырзаев



	ТҮЙСІКТЕ БОЛСА, ҚОР БОЛМАС

	Келін кейін отырады, көтерілуге бейім отырады.



	КЕБЕКБАЙ ШЕШЕННІҢ НАҚЫЛЫ

	Қатынды теппе аяқпен,

	Баланы ұрма таяқпен.

	Қатынды тепсең, сағы сынар,

	Баланы ұрсаң, бағы сынар.

	Қатын ашуланса, қатты айтар,

	Бала ашуланса, бетің қайтар.



	МЕЗГІЛІНДЕ ІС ІСТЕ МЕЗІ БОЛМАЙСЫҢ

	Мына бір ғибратты сөздер есінде болған жас, өмірден өз орынын аларына сенімдіміз:

	Ертеңге қалдырған іс өзіңе ауыр. Ертеңі көбейген істе береке болмайды. Ертеңге қаратқан мың істен бүгін бітірген бір іс артық. Өзің тындыратын іс болған соң, күні не, түні не.

	Қашанда, бастаған ісіңді бітірмей жатып басқа іске бас қоймауға дағдыланған жөн. Белгілі уақытта істелер істі ертеңге қалдырып, «Әлі уақыт бар ғой» - деп, арқаны кеңге салу дұрыс әдет емес. Ондай әдет қанға сіңбесін! Әр күнгі жүкті айқындап, орындауға күш салған дұрыс.

	Уақыт бар ғой деп ісіңді сырғыта берсең, қолыңнан шұбатылған арқандай сырғып, ұстатпай, сан соқтырып, өкінішке де әкелері ақиқат.

	Уақыт – тамшы, ол байлықтың бір түрі. Тамшы тасқа тамса – бу, топыраққа тамса – ну боларын ұмытпасақ қой!

	Уақыт – зат емес. Уақыт – сынап. Уыстап тұра алмайсың. Уақытты тоқтатып, кейін шегіндіру мүмкін емес. Бүгінгі істі ертеңге қалдырма.

	Уақыт – ақшадан да қымбат. «Бүгін» сөзін көп қолдан, істі тез аяқта.

	Уақытын бос өткізген адамның күні аянышты. Ондайлар өзін-өзі өлтірген тірі өлік!

	Дұрыс пайдаланса, уақыт түпсіз қазына.



	Өткізсе оны бекер-бос, айтпас ешкім базына.

	Уақытты бос өткізу жақсылыққа әкелмейді. Әр адамның өзінің ішкі капиталы – оның уақыты, жақсы мінез-құлқы, имандылығы, білімі, адамгершілігі және сол сияқтылар. Осыларды іске қоса біл!

	Істі дұрыс шешудің кепілі – істі ертеңге ысырып, жинап тастамастан, сөзбидаға салмай мезгілінде шешуге дағдылану.

	«Кежір болсаң, кетілесің, ұмтыла берсең, жетілесің» деген нақыл, әрдайым ойда болу керек.

	«Бір күнге кішкентай өмір сияқты қарау керек» деген М. Горький. Төле би бабамыз:

	«Барыңды барынша базарлап өт, марқайғанда бағаң да, бәсің де озар. Нәріңді жасыңда ажарлап өт, қартайғанда сәнің де, өңің де тозар. Әр нәрсе өз уақытымен» деген ғой.



	ТОБЫР ДЕГЕН НЕ?

	Тобыр – жел сөзге ергіш, өзіндік пікірі, ұстанымы, үлкен мақсаты жоқ, қайырымсыз қара күштің ғана иесі.

	Халқымыз, ата-бабалар рухын жаудан қорғай алмаған, ұрпағын құлдыққа жеткізген халықты тобыр деген. Тобыр атануға жеткізетін үш кемдік, ол – ынжық-намыссыздық, жасық-жігерсіздік, рақымнан жұрдай, ықылас- мейірімнен мақрұм болуы.

	Тобыр – Аруақты аттаған, Отанды, өз ата-бабасының рухын қорғауды ойланбай, туыс-досты, өз ұрпағын құлдыққа беруге намыстанбайтын, «дүниенің астаң-кестеңі шығып, күйіп, жанып кетсе де маған бәрі бір» - деп, қарап отыра берер топ. Адамгершілік атаулыны аяққа таптайтын өшпенділікке, қатыгездікке, нәпсіқұмарлыққа, қанағатсыздыққа, екіжүзділікке, қызғаншылыққа, обырлық пен озбырлыққа, алдап-арбауға, айдап салуға, арандатуға бейім тұратын топ. Қысқасын айтқанда, тобырлар ар, ұят, адамгершілік, абырой, намыс, рухты жігер, ықыласты мейірім дегендерден мақұрым қалған. Рухсыз, миғұла тобырлар – өз еліне, басқаларға қарсы айдап сала беруге болатын қатерлі қару.

	Бұлардан басқа өз тарихын білуге талпынбайтын, ата-баба ерлігін мақтаныш ете қоймайтын, өз анасының тілін білу тұрмақ, ұнатпайтын, ұлттық өнерге тамсанбайтын, қазақ әніне, күйіне, салт-санасы мен әдет-ғұрпына мұрын шиыратын, өзгеге табынып үйренген жарымжан жарты қазақтардың топтары да көбейіп тұрғаны жасырын емес. Осындай рухсыздардан, қайырсыздардан ұлтымызға қайғы боларлық әрекеттер өрбімеу үшін, ақын Абайдың «Тобырда ақыл болмайды, есебін тап та жөнге сал» деген сөзін есте ұстап, жеткіншектер бойына ұлттық рухты оятарлық жұмыстарды жүргізуден жалықпау керектігін әркім ұға білулері керек. Жеткіншектер де ата-баба дәстүрінің аяққа тапталмауына өз үлестерін қоса білгендері жөн.



	КӨЗҚАМАН ҚАНДАЙ ҰҒЫМ?

	Көзқамандар - ақыл-есі ауыспаған, кейбірі жоғарғы оқу орындарын бітіріп, жоғары лауазымды қызметтерді де атқарғандар болуы мүмкін. Тіпті олардың біразы елдердің тарихын, философияны, өркениетті, адам құқығын, достықты, ынтымақтастықты, әділдікті суша сапыра алады.

	Көзқамандар сырттай қарағанда, ділуар, мінсіз шешен, білгір, білімдар көрінгенімен, қанына біткен оңайлықпен айықпас, тіпті де жазылмас ауруы, бойын жайлаған індеті, айықпас дерті - туған халқының тілі мен дәстүр-салтын, тарихы мен тағдырын танып-білуге салғырттығы, немкетті-немқұрайдылығы. Бұлар сөз жүзінде отаншыл көрінгенмен, хас жауларымен тіл табысып, ауыз жаласып, халық мүддесін тәрк етіп, бүкіл ел тұрмақ, өз ағайын-туыстарын сатудан тайынбайтындар. Мәңгүрттер есі жоқ мүскіндер болса, көзқамандар – намысты таптап кететін сенімнен айырылған, ұлттық ерекшелігімізге, елдігімізге саналы түрде қарсы шығатын қаскүнемдер.



	КӨРСЕҚЫЗАРҒА БІР ТОҚТАМ

	Түйенің құйрығы жерге жетпес, бұйырған несібе алыс кетпес. Сиырды сауғанмен бие болмас, біреудің мүлкіне қызыққан өзінікіне ие болмас. Ондайдың болашағы бұлдыр, түбі оңбас.

	Шекті Мөңке бидің нысапсыздықты, көрсеқызарлықты меңзеген мынандай нақылы бар:«Он теңге түйе болмас, бес теңге бие болмас. Өз мүлкін азсынған, біреудікін көпсінген, аз мүлікке ие болмас.»

	Орынсыз желігіп селтеңдеу, әуейілену, қанағатсыздық, көрсеқызар- құмарлық – нысаптың дерті екенін біліп жүрген жөн.



	КӨП БАСШЫДА БОЛАР МІН

	Кейбір басшылар қарамағындағыларды адам қатарына қоспастан, қалтасындағы ақшасындай көреді. Қытымырлана суық қабақ танытып, қатыбезер қалыбын сақтай отырып, жөнсізді талап етіп, бос жүгіртіп, қызметкердің қабілетін, азаматтық құнын, адамгершілігін емес, айлакер қызметкердің жылмақайланып өзіне шын көңілінен беріле жасап жүретін жақын- жұрағаттығына, сумаңдана жылымқұрттанған, жылпос-жылмаң жағымпазды- ғына қарап бағалайтыны әрине өкініш ұялатары сөзсіз.

	Қыры жоқ, қасиеті жоқ басшыны ыбылыс, жын-шайтан иектейді. Ондайдың бүліктілігінен, құйтырқылығынан, сотқарлығынан, жалпы қасіретінен халық тағдырының жамандыққа бет алуы, олар үшін түк те әсер етпейді. Басшылық қолынан шығып кеткенмен ондайлар түзелмейді. Аңсары ауа, шалықтап, айқайға сүрен қосып, бұрынғы күнін көксейді.

	Үлгісізден би қойсаң, өсиеті болмайды.

	Қаһары жоқтан хан қойсаң, қасиеті болмайды деген мақал қалай дәл айтылған.

	Басшысы талантты болып, қосшысы талапты болған елдің мол бақытқа кенелері сөзсіз.

	Халықты тыныштықта, ынтымақты ұстаған басшыға не жетсін! Елім тыныш болсын деген басшы, көкірек ұрған көлденеңді арасына кіргізбегені жөн болады.



	БАСШЫҒА ҚОЯР БІР ТАЛАП

	Ежелгі гректер, басшы болар адам ақымақ болса да сабырлы болса, оның ақымақтығы, білімсіздігі, надандығы, сорлылығы қалың жұртқа білінбейді деген екен.

	Ашу-ызаға қарсы қоятын бірден-бір құрал осы сабырлылық пен шыдамдылық, төзімділік. Сабырлылық сақтай білу – даналық символы екені де рас. Бірақ ежелгі гректерше, ел басқаруға ішкі рухани әлемі жансыз, мән- мағынасыз, тек сыртқы бейнесімен ұнайтындарды басшылыққа қою қате түсінік деп ойлаймын.

	Саналы басшы елі үшін аянбайды.

	Қуатын ақыл-айла, әдіспен ұштастырып,

	Батылдана тапқырлықпен жол тауып,

	Мақсатына жетіп барып аялдайды.



	ОТ – КҮННІҢ ЖЕРДЕГІ БЕЙНЕСІ

	От – жарық нұры, жылу көзі. Тоңсаң от жақ, қарның ашса от жақ, қорықсаң да от жақ деген бұрынғы аталарымыз. «Отпен ойнама, күйесің», «Отты жаға алмаған көсеуін өртейді» деген де аталарымыз.



	ЖАТАР ОРЫН – ЖАРТЫ ҚҰРСАҚ

	Малсақ жандардың ойында болар атадан қалған қағида: «Жылыда жинақталмасаң, суықта қымтана алмайсың. Қойдың жатар орны – жарым құрсағы, қойдың орны сайлы болмай, сүбесі майлы болмайды» дейді. Астының қиы күрек бойынан асқан қойдан дені сау қозы тумайды. Қи қызуы буаз қойдың қарынына өтіп, қозысы әлжуаз болып туады.



	ЕКІ САНЫ – Қосылу және толықтыру символы, тіршіліктің негізі. Бұл санның баламалары – жұп, қос, егіз болса, жұпталған ұғымдар: екі көз, екі құлақ, екі қол, екі аяқ.

	Екі саны бұл жұмсақтық пен дәлдік. Ол жылылық пен суықтық, мейірімділік пен қатыгездік, жарық пен қараңғылық, байлық пен кедейліктерге тән.



	ЕРЛІК ПЕН ЕЗДІК

	Ерлік күнде тумайды, ал ездік деген аяғыңа оратылып, ерліктің аздығынан ба, күн санап көбейіп жатады. Ерліктің – ата-анасы біреу болса, ездік – қоздаған, тон-торқаға оранып, жырғалып жүргенді ұнатады.

	Ерліктің – үні жұмсақ, жайдары, майда, көңілге қонымды, жанға жағымды, ал ездіктің – айғайы, шаңқылы басым, азан-қазан шуы көп, шатақ, жанжалға иығын беріп тұрар ән-әуезді таптап кетер ырду-дырду дуы көп. Ерлік – сенімнен туса, ездік – сенімсіздіктен туындайды. Ерліктің құралы – сана-сезім, ақыл-ойлы шынайы парасат болса, ездіктің құралы – жұдырық. Парасат пен жұдырық айқаса түссе, парасаттың жеңіске жетуі неғайбыл. Жұдырықтың тілін тек жұдырық біледі. Әділдік жоқ жерде, жұдырық үстем...

	Ешкімнің алдын қия кеспей, жөнсіз айналып-толғанып жүруден жалықпайтын, салмақсыздық танытып, тәуелділерін әке-көкелеп жөнсіз қылықпен тұрғанда иіле таяныш, көсілгенде жазыла көрпе, жантайғанда жастық болу шектен шыққан жорықсыздық. Мұндай қылықтар да ездер мен жағымпаздарға тән әрекет...

	Ез адам – ол күйрек, бозөкпе, намыссыз, былжыр, шірік, ынжық, көр көкірек, жібі бос, жігері құм жасық. Ездер елдің кім екенін, жердің не екенін, қас пен досты ажыратып, тани да алмайды, тіпті көрмейді де...

	Даурығып, даңғазаланып, әулекілік жасап, лепіріп елеусіз болсаң да, ез бола көрме. Осы ойыңда болсын.



	ҚОСТАСҚАН ТҰЖЫРЫМДАР

	Әрбір жалқау кісі – қорқақ, қайратсыз тартады, әрбір қайратсыз – қорқақ, мақтанғыш келеді; әрбір мақтаншақ – қорқақ, ақылсыз, надан келеді; әрбір ақылсыз – надан, арсыз келеді; әрбір арсыз жалқаудан сұрамсақ, өзі тойымсыз, тиымсыз, өнерсіз, ешкімге достығы жоқ жандар шығады.

	Абайдың үшінші қара сөзінен.



	ҚОС СӨЗДЕР:

	Білгенге аз сөз – алтын, көп сөз – жасық. Олақ ауыздан асыл сөз де, жасып шығады.

	Шебер ауыздан жасық өздің өзі ашық шығады.

	Көңіл – шиша, көз – таразы, одан іште жатқан адамдық та, надандық та, адалдық та, арамдық та – бәрі көрінеді.

	Халқымызда: «Қара күшіңе сенбе, адал ісіңе сен! Қиянатқа көнбе, әділдікке атса да көн!» деген нақыл бар.

	Тағы: «Ақыл адам көрігі, ақылдың сабыр серігі» деген де бар. Халық: «Баталы құл арымас, батасыз құл жарымас»,

	«Алтын алма, алғыс ал» деген.

	«Ана қарғысы – боқ, әке қарғысы – оқ»- деп, әкені ренжітпеудің маңыздылығына көңіл аударған.

	«Қытымырланып жасыра бергенің жоғалар, қайырымдылықпен бергенің өзіңе қайтып оралар» және «Берген үйде береке бар, бермейтін үйде біте бар»,

	«Бүгінгі кеткен есең, қайтарын біл ертең» деген аталар.

	Міселі адам – абырой сақтайды, місесіз – аруақ аттайды. Сондай-ақ, > «Ине – көзінен, адам сөзінен сынады».

	«Көз – бойдағы нұрдың ұясы болса, көңіл – сырдың ұясы».

	«Ойлай, ойлай дана боласың, ойнай ойнай бала боласың» деген.

	Бұрынғылардан: «Ерін ұялтқан ел болмас, елін оятқан кем болмас»,

	«Алғыстың арты – ақ май, қарғыстың арты – қара қан» деген де сөз орамдары қалған.

	Еруліге қарулы яғни, ісіне қарай іс істеу, есе қайтару.





Сырым Датұлы:

	«Инабат – ер азығы, инабатты ер – ел қазығы» деген.

	Сарабай би:

	«Мұңайғанда мұң бар, жылағанда сыр бар» деген. Қоңырат Шойынбет биден қалған нақылдар: Азанғы өкпені түске сақтама,

	Түскіні кешке сақтама.

	***

	Адамгершілік белгісі – кеңдік, Бұл да үлкен ерлік.

	Ашу – араз, ақыл – дос, Ағайын ақылына ақыл қос.

	М.Әлімбаевтың тұжырымы: «Жұрт – қазы, еңбек – таразы». Дулаттың Қоралас руынан шыққан Қойбек биден:

	Кедейді құдай ұрайын десе,

	Биесін атқа айырбастайды.

	Ағайынды құдай ұрайын десе,

	Туысын жатқа айырбастайды деген нақыл қалған.

	***

	Бақ – ұзатылған қыз, бала – адамнан қалған із.

	***

	Татулық – өмір көркі, бірлік – өскендіктің ұрқы.

	Қ.Мырза Әли: «Парақордың ақылы кем, көмейі кең» дейді.

	Майқы би: Сараң үйге кісің түспесін, парақор биге ісің түспесін.

	Президентіміз Н.Назарбаевтың мынандай қанатты сөзіне мән беріп көрейікші:

	«Ел бақыты – ер бақыты. Елі мұратқа жетпесе, ердің бәсі кем, ері мұратқа жетпесе, елдің бәсі кем. Екеуі тең түсіп, тілегі мен тірегі ұштасса, екеуі де өмірден өрісін, еңбектен жемісін, жарыстан табысын табады»

	Тағы да Елбасының: «Тіл – ұлттың жаны, өнер - жүрегі» деген қанатты сөзі бар.



	АЛ МЫНА ҚОС СӨЗДЕР ШЕ?

	«Уәдешілге ерсең мес боларсың, жайбасарға ерсең кеш қаларсың» деген де нақыл бар. Ендігі біздің айтпағымыз:

	Уәде білгенге – серт, ал құр мақтан – дерт.

	Уәде бұзу – ездік, уәдеде тұру – ерлік.

	Уәде – ауызбіршілік, сертті ұмытпау – адамгершілік.

	Уәде – жанның азығы, ынтымақ – ырыс қазығы.

	Уәде-серт – сөз анасы, азамат ары. Анаға опасыздық жасау ар-ұяттан айрылу.

	Уәдеге опа ет, уәде бердің бе – орында.

	Сөзде тұрған көңілде қалады,

	Көпірмелерден көңілің қалады.

	Көз – жүздің көркі, жүз – адамның көркі.

	Сабыр – жарастық көркі,

	Күншілдік – өмірдің дерті.

	Ішімдікке құмар – азар, ісі тәуір – озар.

	Қиял – шабыт, арман – ол самғар қанат.

	Пәле түбі – жұт, жақсы мінез – құт.

	Су бергеннің сауабы бар, су төккеннің сұрауы бар.

	Нағашы – байтерек, жиен – қотыр тайлақ.

	Көргенсіз дегенге арланбасаң да, тексіз дегенге арлан. Түбі тесік қазан толмайды,

	Ақымаққа айтқан ақыл қонбайды.

	Ата-анаңды таңдауға болмайтыны сияқты, туған халқыңды да таңдай алмайсың!

	Жарамас әдет аз емес, сорақысы – күншілдік.

	Қарау адам күншіл келсе, мекер адам міншіл келеді. Жақсы бала – сүйік, жаман бала – күйік.

	Ұл – орнындағы ту, қыз – ұшатын қу (аққу). Үй иесі – ұл, төр иесі – қыз

	Шыдамдылық асыл қасиет. Бірақ бұл қасиет жақсыға бітсе, ізгілікті күшейтеді, ал жаманға бітсе, жауыздықты күшейтеді.

	Әкеңнің ақылы адастырмас, Ана тәрбиесі шатастырмас.

	Әкенің ақылын тыңдасаң асқақтайсың, Анаңнан тәрбие алсаң, ақсамайсың.

	Әкенің ақылы – дәрумен ғажап! Ана тәрбиесі – өмірлік сабақ!

	Ұқыптының ұстанымы мықты, риза етер жұртты.

	Су сұйық болғанмен – тамшылай берсе, тасты теседі, Темірді отта балқытып, керегінше ұста, арқанша еседі. Дұшпанға жалынғанмен береке таппайсың.

	Досқа тарылсаң, елге жақпайсың.

	Ерінбей әрекеттенген адам, арманына жетеді.

	Бойкүйез, керенаулардың өмірі, ездікпен босқа өтеді. Ынталанғандар – іс үйреніп, тез ақ меңгереді, Құлықсыздар – күн өткізіп, мақсатсыз күн көреді.

	Білімдіні тыңдасаң, ақылдың бұлағы ашылар, Надан адам, қисынсыз ісімен құтыңды қашырар. Бес саусақ жұмылса – қайратты жұдырық,

	Дараланса, қауқарсыз ғана бес шыбық. Ұйымдассаң топ боласың,

	Дара кетсең жоқ боласың. Дүрмекті топ – нөпір күш, Саяқтың күні – мұңды түс. Бір адам айтса – мақұл, Көп қолдаған сөз – ақыл.

	Көргендерін көңілге түйіп үйренгендер, өнегелі болады,

	Салғырттыққа салынып, іске селқос қарағандар, көктей солады. Білімсіздің күллі ісі – жасық,

	Білімдіден үйренуге – асық.

	Қыңыр, қылығымен қырық адамды сарсылтады, Қазымыр, қайталай сөйлеп, төзімді тарылтады. Ойы ортақ, талабы бірлер – табысқа жетер, Бүйректен сирақ шығарғыштар – ризықсыз өтер. Зергерлік дүкен қалтасы тоққа – дүкен,

	Қалтасында дымы жоққа – өкініші өлшеусіз, үшкір тікен. Тұз жаласпай, түзде тіл шешілмес,

	Ортақ тіл тапқан мүлдем өкінбес.



	ҚОС БАЙЛАНЫСТАР:

	Ел болған соң – ер туады. Елі болмаған ер – бетін жаспен жуады. Жерсіз ер – ел болмайды, ерсіз ел – ел болмайды.

	Жер – ел нәсібі, ел – ер нәсібі. Байлықтың анасы – жер, әкесі – еңбек. Ер – елдің баласы, жер – елдің панасы.

	Туған жерге жер жетпес, туған елге ел жетпес.

	Елдегі сөз зая кетпес, өз еліңде ешкім сені кеудеге теппес. Туған елдің қадірін біліп жүрген дұрыс.

	Өзін-өзі мақтаған надандық белгісі болса, өзгені өзге мақтаса, адалдықтың белгісі екен.

	Ағасы құрметтінің інісі дәулетті.

	Жақсы адамдардың өзіне де, өміріне де табынған дұрыс. Олар өмірден өткенмен, атқарған істері рухтанар күш беретін болғандықтан, ондай тұлғаларды сағынған дұрыс.

	«Көршіміз жақсы» - деп, бара берме, бергендерін, «берді» -деп, ала берме. Ағаға құрмет, ініге – дәулет.

	Тілектің жүрекке жетер құндысы да, құнсызы да болады. Оны айыра білген жөн.

	Сөз жүйесін табар болса, Шешілмейтін іс қалмас. Сөз қадірін ұққан жанмен,

	Артық етпес, бол сырлас.

	Өтініштің де өктемі және өзектісі боларын білу керек. Игілікті іске құлшын, тосқауыл болмас, мың сын.

	Мұқтаждық өтеу – игілікті іс, ол істі, сыртқа шығармас тіс. Бірлігі жарасқан ел – болаттай мықты келеді,

	Бапталған жер – жомарттана елге несібе төгеді.

	Айтақтағанға арсылдап ұмтыла беру, тек арсыздардың ақ қолынан келеді. Қиял – ойға қанат берер, ой – тілге қанат ілер.

	Тегіңді сақтаймын десең – ұлыңды тәрбиеле, ұлтыңды сақтаймын десең – қызыңды тәрбиеле.

	Тазалық – денсаулық, Денсаулық – шын байлық.

	Сыйластық пен шынайы ілтипат орын алған жерде, жақсылық біткен жаңбырдан кейінгі саңырауқұлақтай қаптап жүреріне шүбәң болмасын.

	Су – егістің таза қаны, еңбек – дақылдың жаны.

	Дәнді ексең жайқалып дақыл шығады, ой мен ақыл біріксе, нақыл шығады. Маңдай тердің өтеуі, ризық болып жетеді.

	Миды қалғытпай, еңбекпен суар – сонда шалқар ой туар. Тарыға берсең дүние тарылады.

	Кең көңілге тар дүние кең болып көрінеді. Тарықпаған жөн.

	Ынтымақ жарасса, ырыс молайады, Баянды бақыт қонып, ел тоғаяды.

	Күлекеш қыздың айналасы жігітке толар, Жуылмаған былғанышқа шыбын үйір болар. Кекшіл адам, көпшіл болмас.

	Жалғыз құлын қалғанмен – тұяқ қалады, Артыңда қалған бала – мұрат болады.

	Өмірді адам өзгертсе, өмір – адамды өзгертер. Дос әрі дұшпан өмірді, тірі жүрсең көз көрер. Сыйласқандық – табынғандық емес.

	Сыйлай білген адам – өзін сыйлата да біледі.

	«Алаған қолым - береген» деген, өзің біреуге рақым-шапағат жасамасаң, саған да ешкім рақым-шапағат жасамайды. Ол алма-кезек дүние. Берсең – аласың, ексең – орасың деген сол.

	Қарт біткеннің бәрі де, бұл фанидің қонағы, Жасы келсе әркім-ақ, имиген шал болады.

	Отырып қалмай, көп қамын ойлап, қарбаласып, Көңілге тоқығанын бірлік үшін арнаса,

	Шал аты өзгеріп, қариялық атты алады.

	Қауіп-қатер, қорқыныш қырағылықты керек етеді, Қырағылық – ой қозғап, ақылдың арнасына жетеді.

	Ұсынылған сыйлық қаншалықты қымбат болса да, сыйлап сый көрсету одан да қымбат.

	Қанша мықты болсаң да, Ағайынсыз, достарсыз,

	Құмдағы жалғыз шынардайсың. Ышқынған жел-дауылдан,

	Қопарылып түбірің,

	Қайтып тұра алмайсың. Ықыластану көңілге тән, Көңіл қуанса, елжірер тән.

	Жалғыздың үні алысқа кетпес, Жаяудың шаңы тобыққа жетпес. Білек бірігіп топтанса егер,

	Жанылған қайраттан қыл да өтпес. Ауруды алтын төсек емдемейді – Ықыласты ілтипатқа ұласқан,

	Жарқын көңіл мен дәрі-дәрмек емдейді. Олақтық орға жығады, салақтық сорға тығады. Дәм татуы ауызға жағады,

	Көз әрліні іздеп табады.

	Тіл жасырған көп сырды, көз білдіріп қояды, Өйткені, көз – көңіл-күйдің айнасы ғой баяғы. Қыз ынтығып, жігіттің асығып тұруы,

	Махаббаттың шынайы шыңы болады. Іңкәрларға бақыт өзі келіп қонады.

	Шымбайына тиген сайын жау өшігер, Сөз жүйесін дәл тапқан дауды өшірер.

	Бәлеқор болмасаң, бәленің сенде ісі болмайды, Бәлеге иық бере жүрсең, бәле санаңды торлайды. Қас-дұшпаннан жақсылық күтпеу –

	Басты шарт: сақ жүру, бойды тіктеу. Іні – ағадан өмірлік өнеге алар,

	Аға үшін – даналар салған сара жол бар. Адамдарда мінез бен қулық сан түрлі,

	Ар-ұят болмаған жөн, жиренердей тым кірлі. Шаттық пен күйініш алмасар,

	Ессіздіктің өкініші де жалғасар.

	Адамгершілік пен ар-ұятты сақтаған, Шынтуайтында жүз жасар.

	Намыстан шын егес туар, Әділет үстемдік құрар.

	Иін тіреске бармаса да, Жолсыздардың сағы сынар.

	Малға азық –жерде, Ерге азық – елде.

	Елге азық – қолда, Бөріге азық – жолда.

	Бие мінсең, құлын күтпе, Сойып жесең, өспес түкте.

	Адамнан ар кеткенде, көңілден сән кетеді.

	Тоғышарлықтың тонын киіп, өмірі бүрсеңмен өтеді. Тегін байлық адамды тентек етер.

	Өлшеусіздік қиястыққа ұласып, Өмір өксіп, еңсе түзелмей өтер. Бақыт тек байлыққа тәуелді емес. Рухани жан-дүниең кемелденбей, Бақыт – өтіп кетер елеусіз елес.



	ӘЙТЕКЕ БИДІҢ АҒА МЕН ІНІ ЖАЙЛЫ АЙТҚАНЫ:

	«Ағасы келсе ардақтап атын байлайтындай, мейманы келсе құрметтеп көңілін жайлайтындай, тындырымды інісі болса, тыңғылықты жұмысы болса, інінің істеген жұмысынан ағасы алар тынысы болса, ағанікі бас бағу, інінікі басқару емес пе!» деген екен.



	АДАМНЫҢ ҚОС МАҚСҰТЫ

	«Адамда екі түрлі мақсұт бар: оның бірін тән мақсұты, екіншісін жан мақсұты дейміз.

	Қара басының қамын ойлап, өзімшілдік, мақтан көксейтін тән мақсұты. Адамшылық ар мен адал еңбек іздейтін – жан мақсұты.

	Бастапқыны көксеген адам зұлымдық, қиянатпен болса да, мал, мәнсап, мақтан табуға құмар болады. Соңғыны көксеген адамның адал еңбек, ақ ниеттен басқа іздейтіні жоқ, ол адам баласын ала көруді, қиянат қылуды тіпті ұнатпайды»

	Шәкәрім қажы Құдайбердіұлы



	АҚЫЛДЫ МЕН АҚЫЛСЫЗ ЖАЙЛЫ

	Қоңыраттан шыққан Қожамжар шешен Қазиұлы:

	- Ақылсыз адам қайғысыз өмір сүреді. Оған дүние күйіп кетсе де бәрі бір. Ал, ақылды адам – қайғылы өмір сүреді. Ол әрбір ақымақтың, бұзық-тентектің бүлдірген ісіне күйініп, күйіп-пісіп жүріп, шашы ағарады. Оларды тезге, жөнге саламын деп жүріп, өз есіл өмірін өкінумен өткізіп, ақырында қор болғанын сезбей де қалады, - деген екен.



	ОПАСЫЗ БЕН НАДАН ЖАЙЛЫ

	Халық: «Мың досың болса – аз, ал бір дұшпаның болса - көп» деген.

	Арамызда бір ғана опасыз жан жүрген болса, ол аз емес.

	Опасыз деген ол – екіжүзді, берекетсіз, тұрақсыз, тиянақты тұрлауы жоқ, қайыр, шапағаты жоқ, биопа сатқын, жалпы баянсыз адам. Қиындықтардан қашып, өзіне-өзі қол жұмсап, өмір сүруден безгендерді де опазыздық жасағандарға жатқызуға болады.

	Надан – ол көрсоқыр, топас, малғұн және бықсыма, пасық.

	Надан – тірі адам болса дағы, бәрі бір өлік. Олай болса, өзін асыра бағалайтын «көкірегіне нан піскен», басқаны кем бағалайтын адамды, нағыз надан демей қалай дегеніміз жөн? Осы да көп жайды аңғартатын сияқты емес пе?!

	Досқа мейірімді, дұшпанның өзіне кішіпейіл болған дұрыс. «Аттан жығылғанды, жаман адам табалар» дегендей, жерге жығылғанды теппей, жомарттық таныт.

	Адалдық пен жомарттық – жақсы мінез белгісі.



	ҚОС МАҚТАННАН ҚАШЫҚ БОЛ

	Басының көптігін құдайын ұмытқан мақтан қылады.

	Малының көптігін иманын жоғалтқан мақтан қылады.

	Құдайыңды ұмытпа, иманыңды жоғалтпа, - деген екен Бөлтірік шешен, Наданбай атты бір пысықсынған жігітке.



	ЖАҚСЫ МЕН ЖАМАН

	Бұл туралы Бөлтірік шешен былайша ғибрат айтқан екен:

	Жақсы деген кісінің алды-арты бірдей жарық болар,

	Жақсы деген ісіңнің бас-аяғы бірдей анық болар.

	Жаман деген кісінің алды-арты бірдей жау болар,

	Жаман деген ісіңнің бас-аяғы бірдей дау болар.

	Жаман істі қостама, Жаман кісіні бастама.

	Жақсы істі тастама, Жақсы кісіні жасқама.

	Жаман істі қостасаң, қарың талады,

	Жаман кісіні бастасаң, жағың талады.

	Жақсы істі тастасаң, өнерің азады,

	Жақсы кісіні жасқасаң, өнегең азады.

	Қарың мен жағың талмасын,

	Өнерің мен өнегең азбасын.



	ЖАҚСЫЛЫҚ ПЕН ЖАМАНДЫҚ ЖАЙЛЫ

	Жақсылықты көтермеу, көрмегенсу жамандықты қолдау, қолпаштау деген сөз. Ал жамандықты көріп тұрып, көзін шұқымау, жақсылықты жағадан алып, жарға итеру емей немене?!

	Сағат Әшімбаев



	КЕРЕҒАР АДАМДАР

	Ақылды адам, естігеніне қанағат қылмай, ақылға салып, сабырмен, көңілі дауаласа ғана тоқтайды. Яғни, ақылдының тізгіні – адамның көңілі, сана-сезімі, меселі, ал сабыр – сол ақылдың серігі. Ақымақ адам болса, әдетте естігенін сол күйінде қабылдап, қанағат етіп, бойына сіңіре дарытып, қатықтай қатып қалады да, санамен сараптап, жан-жақты талдауды білмейді. Яғни, ақымақтың тізгіні – құлағы.

	Халық: «Өсекті қуа берсең, құдыққа түсерсің терең», «Өсекке керең бол, ойға терең бол», «Өсек сөз өгізді де өлтіреді», «Өсетін елдің баласы өрге жүзіп ту алар, өнбейтін даудың ізінен өспейтін жігіт қуалар»- деп, бекер айтпаған ғой. Осылардың бәрі тегіннен тегін шығарылған мақалдар емесі ойда болу керек.



	БҰЛ ДА СОЛ КЕРЕҒАР АДАМДАР

	Ақылды мен ақылсыздың парқын Қоңырат Қожамжар шешен:

	-Ақылсыз адам қайғысыз өмір сүреді. Оған дүние күйіп кетсе де бәрібір. Ал, ақылды адам – қайғылы өмір сүреді. Ол әрбір ақымақтың бүлдірген ісіне күйініп жүреді. Әрбір бұзық-тентектің мінезіне күйіп-пісіп, шашы ағарады. Оларды тезге, жөнге саламын деп жүріп, өзінің есіл өмірін өкінумен өткізіп, ақыры өзінің қор болғанын сезбей қалады, - деген екен.

	Иә, «Ақылды қыз білімге жүгірер, ақылсыз қыз сөзге ілігер», «Ақылды қасыңнан қорықпа, жарымес досыңнан қорық», «Ақымақтың өзі білмес, басқаны көзге ілмес», «Ақылды ұл білім іздер, ақылсыз ұл шылым іздер» деген нақылдар бекер емес қой!



	ТАҒЫ ДА СОЛ КЕРЕҒАР АДАМДАР

	Өзіндік көзқарастағы адамдар өзгелерге қыңыр-қасарыспалау, ерегісшіл, өркөкірек-тәкаппарлау, тұрпайы, дөрекілеу болып көрініп, оларға езбе, езмалта, тантық, қырт, қырсық, қасарыспа сияқты атақтарды таңа салады. Өзіндік ой- пікірін ашығынан айту – еш дөрекілік те, дарашылдық та, өзімшілдік те емес. Олар тек айналасындағыларға биязы мінез көрсетіп, кішіпейілділігінен, әдепті, инабатты, сыпайылылығынан, ең бастысы, қарапайымдылығынан танбаса болғаны. Өз көзқарасын талқыға салып, ойын ашық айтқанның еш сөкеттігі жоқ. Өзіндік көзқарасы жоқ адам – қоғамға аса қауіпті адам. Ондай адамды кім-көрінген кез-келген жаққа қарай жетелеп әкете беруге болады. Қауіп те сонда.



	ҚОСТАСҚАН КЕРЕҒАРЛЫҚТАР

	Өмірден өткен жерлес ақынымыз Ә. Есмырзаевта мынандай қанатты жолдар бар: «Көп сөйлеген бірде адасып жаңылмақ, көп ойлаған өсе бермек жалындап. Ой дегенің ол бір теңіз толқынды, ал, асыл зат тек тереңнен табылмақ».

	Мадақтай білген адам мазақтай да алады.

	***

	Алақан аялай да, жазалай да алады. Жұдырық болып жұмылып, жойқан күш те болады, жексұрындықпен төмпешке де алады. Жай шапалақ жегізіп, қошеметке де барады.

	***

	Өзі жақсы кісіге – дүние мол,

	Өзі жаман болғанның бар дүниесі – біреудікі...

	***

	Ең бастысы, шындықтың шапалағы сермей соққан жұдырықтан ауыр екенін ойда ұстаған жөн.

	***

	Дүниеден өткен Бекбосын би Домбайұлы:

	-Жаңбыр жауса шөптің ырысы,

	Жақсы туса, көптің ырысы.

	Жақсы көпке жетеді,

	Жаманды жаратқанша,

	Құдайым жаратпаса не етеді?! деген екен.

	***

	Ат арындаса – аяғын кетірер, от алауласа – жалынын өшірер. Лапылдап- лапылдап тез таусылатын оттан не қайыр, арыны бар да, аяңы жоқ арғымақтан не қайыр, айқайы бар да, айтары жоқ, әумесерден не пайда, тақымы бар да, ақылы жоқ кеудемсоқтан не пайда!?

	***

	Қазақта: «Ұрлық түбі - қорлық» деген де сөз бар.

	***

	Аңдамайтын әңгі сор болса,

	Тыңдамайтын бәңгі нағыз қор.

	Тапқаны алтын болғанмен,

	Тартқаны темекі болып,

	Тартуды шектемегені –

	Бәңшілікке беттегені.

	***



	БІЗ АЙТАР ҚОС КЕРЕҒАРЛЫҚТАР

	«Тәуекел түбі желқайық, мінсең жүзіп өтесің.

	Уайым түбі – тұңғиық, түссең батып кетесің» деген нақылға қосарымыз:

	Уайым-қайғы жетелер – отына нағыз тамұқтың.

	Уайым-қайғысыз күнің – шат-шадыман, жарық күн!

	Уайым-қайғыға берілгішті бақытсыздық күтіп тұрса, өсек-аяңға жақын жүретіндер, тек жаманшылықты ғана көріп, зұлымдық жасауға жақын тұрады.

	***

	Арсыз адам – тұрақсыз да, құлықсыз, жағып жүре берді «күйені».

	Арлы адам – қандай жағдайда да, шындыққа басын иеді.

	Ақылдылық – пәледен құтқарса, ақылсыздық – жоқ жерден қаптаған пәлелікті қоздатар.

	***

	Ақылды адам – қашанда ұстамды, аузына ие. Ақымаққа бәрі бір –

	Парықсыздықтан, өз қолымен жағатыны күйе.

	***

	Ақылсыз сұлулардың сұлулығы ерекше болғанмен де, ақымақтығы да басқалардан айрықша, көзтүрткі-жексұрындығы жетіп артылатындары да кездесетіні шындық.

	***

	Ақылдылар – дауда уәж айтып қорғанады,

	Ақымақтар – тікелей қолды қолданады.

	***

	Досың мың болғанмен, жалғыз дұшпан қауіпті!

	***

	Дауды қуа берген жауығады,

	Кекшіл болмасаң, жаның сауығады.

	***

	Текті болса алғаның, ошағыңды сөндірмес.

	Өзі реттеп бар істі, қиналғанын білдірмес.

	Тексіз болса алғаның, оталғалы тұрады,

	Пір тұтуды ескермей, сөз бағуға қырағы.

	***

	Адал ниет – бақытқа жетелейді,

	Арамдық – ар-намысты төпелейді.

	Жамандық жасаушы болма,

	***

	Ол абырой әперместен, жамандық шақырады.

	Рақат сыйлар жақсылық жаса!

	Мерейіңді үстем етіп, мәртебеңді асырады.

	Жаман дос – күн ашықта қасыңнан қалмайды,

	Күн бұзылса, ниетін тез өзгертіп, аярлана алдайды.

	Айнымас дос – сен үшін аянбай жанын жалдайды,

	Уәдесінде тұра біліп, қиындықтарға қарамай,

	Басын бәйгеге тігіп, қасыңнан табылып, қорғайды.

	Жетістікке жету жолыңда жанқиярлықпен қолдайды.

	***

	Достығың ұзақ болсын десең,

	Есептеспеуді үйрен.

	Ақыласқан достан қашық жүр,

	Мансапқор достан жирен.

	***

	Достарың адал болса, бақыттысың,

	Арам болса, сөзбұйда боп, оңбас ісің.

	***

	Дос болғандар айтысып, айырылысар сөзге келмеулері керек,

	Айырылысар болса, алыс-беріске көңіл бөлмеулері керек.

	***

	Шашбауыңды көтергіш құр арсалаңнан сақтан,

	Сабырлы, ойлы, ыждағатты досыңмен мақтан.

	***

	Жақсылықпен жолдас болған адамдар,

	Жамандыққа жөні болмас алаңдар.

	***

	Тату жүріп айрылғандар, шұрқыраса кездеседі.

	Араздасқандар болса, арлан иттерше дүрдиісіп,

	Бұқпантайлай жүріп ап, із кеседі.

	***

	Жаманға жанасқан, болмағанда сүрініп тұрады,

	Жақсының шапағаты, әрдайым білініп тұрады.

	***

	Жақсыны жетелесең, әрекеттеніп, ұмтылады,

	Жамандар, қымсынса да, әрекетіңді қомсынады.

	***

	Білім қусаң, шығарың – биік шың,

	Бүлікшіл болсаң, көрерің – зар, мұң.

	***

	Еңбекпен келген табыс – жанға сая – ну.

	Еңбексіз тапқандар – ұшып кетер – бу.

	Еріншек, елін ешқашан сүйген емес,

	Еміншек, түйсігіне түк түйген емес.

	***

	Еңбекке бейім адамның қолы майлы,

	Жалқау адам ешқашан жарымайды.

	***

	Жалған намысқа берілгендердің әрекеті оңай сезілетіндіктен, олар ешқашан қасиет таппайды. Ар-ұятын сақтағандарды, қасиет алтынмен аптайды, күміспен күптейді.

	***

	Ынтымақ болмаса – ырыс ыдырайды.

	Ең асыл қазына – бірлік жоқ жерге,

	Құт-береке ешқашан жуымайды.

	***

	Босқа жылтыңдап күле беретін адам – топас та, ешқашан күлмейтін адам – қаскөй, нағыз қаскүнем.



	Қотыр адам, көзді ала бере қасынып жүрсе,

	Қылмысты адам, бұқпантайлап, қысылып жүреді.

	***

	Алдап-арбап пайда тапқан адам,

	Түбінде оңбай залал шегеді.

	Шындықты айтып, залал көрген адам,

	Пайданың келеріне сенеді.

	***

	Қара бет, жазылмастай ойда қалады,

	Қайырымды, жүректен орын алады.

	Қызғаншақтық – іштарлық.

	Жоғалғанда болады –

	Ұят пен арға құштарлық.

	Алты бақан алауызбен дос болсаң,

	Келекелі боларсың.

	Ынтымақты сүйетінмен дос болсаң,

	Берекелі боларсың.

	Ақылды бала ата-ананың сүйеніші.

	***

	Желбуаз, жетесізі – өкінішті-ақ, күйініші!

	Қарияларды ардақтап, құрметтесең,

	Қартайғанда көресің сенде ізет.

	Қарты бар үйде, құт жүреді,

	Ұрпақсыз үйге, жұт кіреді.

	***

	Құлықсыздар ақылды жүрдім-бардым тыңдайды.

	Немқұрайдылығынан тосын жайға ұрынса,

	Ата-ана жүрегі, ұрпағы үшін сыздайды.

	Себебі, оларды еш жамандыққа қимайды.

	***

	Толассыз таудай талап, бақытқа жетелейді,

	Өсек-аяң, өтірік – жамандықтарды еселейді.

	***

	Ұқыптының барлық ісі, әркезде де мұнтаздай,

	Ұқыпсыздың ісі бітпес, жүгірсе де бел жазбай.

	***

	Құштарлықтың қызыл тілді күрмейтінін, жүрекке әмір жүрмейтінін білетін бол. Жүрекке өктемдік етіп, білекпен жеңу нағыз оспадарлық жол.

	***

	Неғұрлым қонақта сирек болсаң,

	Қадірің артып, басасың алшаң.

	***

	Көпірме, бос топан сөз шұбыртқан, шешен болмас,

	Бастықсынып, діңкілдегеннің бәрі, көсем болмас.

	***

	Ортада орының болу үшін, шұбалаң тілді тиған жөн.

	Орынды сөйлеу үшін, дұрыс болар ұлағатты үйренген.

	***

	Есепке ие адамның ешкімге есесі кетпес,

	Даңғойлау есепсіз адам, дегеніне жетпес.

	***

	Ынта болса, үйренерің көп болар,

	Қимыл болған соң, қарын да тоқ болар.

	Әрекетсіздің басқаны шоқ болар,

	Келешегі құрдымға кетіп, өзі де жоқ болар.

	***

	Істі шынайы көрнекті ет, көрнексіз іс, күлкі болар тек.

	Тау қопарудың шешіліп қойса түйіні,

	Жат әдеттен арылу – қиынның-қиыны.

	***

	Сылдырсыз, баяу аққан су, алысқа бармас,

	Босқа өткен уақыттың орыны толмас.

	***



	Кәсіп, білгенге – нәсіп.

	Пәтуасызда береке жоқ,

	Жүреді тиіп-қашып.

	Өтірік – адамды өлтірмегенмен,

	Сенім мен көңілді өлтіреді.

	***

	Өрге баспас өтіріктерін тимағандар,

	Жолдары болмай, өз қадірін кетіреді.

	***

	Ілімділер – жас емес, Ілімсіздер – бас емес.

	***

	Болашаққа сеніммен қарап, мақсат қоя білген озар,

	Ой-армансыз, тек асқа тойсам деген жалқаулар тозар.

	***

	Алдыңа мақсат қоя білсең, дегеніңе жетесің,

	Сабыр сақтап, шыдай білсең,

	Қиындықтардан сүрінбей өтесің.

	***

	Ауыр істен қайқаңдап тұра қашпа,

	Қиындықтарға кезіксең, сабыр ет, саспа.

	Зиянды әдет, ұнамсыз қылықтарды таста,

	Өзіндік ой-пікірмен, ізгі істерге баста.

	***

	Темірді тат, білдіртпей жейді,

	Жүйкені қайғы, күлдіртпей жейді.

	***

	Өкпе-реніш, қызғаныш пен іштарлық – Білдірместен жаныңды жеп, дертке алып барады. Шын бақыттың біле білсең, тыныштық қой қалары?!

	Сүйреңдемей, сөз түзеп, әдет етсең ұдайы,

	Өз тағдырың – мінезің де, қалыптасып қалады.

	Жүректі жаралардай сөзі өктем,

	Құтырғаннан құтылуға әрекеттен.

	***

	Жаңбыр жауса, жердің берекесі кіреді,

	Тентегі тыйылса, елдің берекесі кіреді.

	***

	Мезгілді жауын, жерді нәрлендіріп, ширатады.

	Мезгілсіз жауса, көк тайғақтанып, сіре мұз қатады.

	Мөлшерсіз жауған жауын, барды жойып, қиратады.

	***

	«Бәрін білемін» - деп, өзінше көкірек қаққандардың бірі – ұшқалақ, шошақай-жеңілтектер, бірі – ардан безген бетсіз мінезсіздер болып келетініне шүбә болмасын.

	***

	Аңғал, аңғырттығынан қапы қалады,

	Қорқақты қаңғыған оқ іздеп табады.

	***

	Ықыласы түзулерді Жаратқан жарылқаудан танбайды. Жолы ашылып, ойлары орындалып, биікке самғайды. Ниеті бұзық, ала-құла ықыластылар әсте оңбайды.

	Ондайлар тез ақ барынан айрылып, жұрдай болып сорлайды.

	***

	Әзіл-қалжыңды шамданбай көтерген жақсы,

	Өсек-аяңды мезгілінде өшірген жақсы.

	***

	Жантыныштықты қалайтын бұйығы-марғау итке бүрге үйір,

	Секемал ит – міндетке пейіл, қанағат етер асты бір түйір.

	Жылпостардың істері әркез шым-шытырық, шешуі қиын шиыр.

	***

	Шарана көріп, шаруаны бақпай біткен мал, қайырсыз мал,

	Адамдықты ту ету үшін, өнегелілерден тәлім ал.

	***

	Көрінгеннің қолы жете бермес айтулы лауазымға, иттей нәпсі кір жұқтырады.

	Бұл білгенге – құлқынқұмарлықтың құйрығы бір ақ тұтам екенін ұқтырады.

	***

	Кінәсіз адам, қаруға емес, жүрегіне сенеді,

	Кінәлі адам – жазалы! Түбі көресіні көреді.

	Жуан мүйізді бұқа гүжілдеп, сүзеген келеді,

	Еркек пішінді әйел өз жұдырығына сенеді.

	***

	Сымбатына сын келтірмес.

	Ішкі сарайы – желді мес.

	***

	Бетегесі кепкенмен, сұлай түскен бел қалады,

	Ажар тайғанмен де, адамда ұят пен ар қалады.

	***

	Қисайған темірді көрікке салсаң илеуге көнер,

	Тезге түссе жуансығандар да тәубасына келер.

	***

	Тіктеп, турасын айтсаң тұрпайы,

	Жатық, жеткізе айтсаң,

	Жағымпаз деп телігендерге мән берме!

	Тура жолдан таймастан,

	Кесапаттыққа жол бермейтін бол,

	Жалтақ болмастан, бастай бер қол.

	***

	Сөзің тура болса, өмірің түзу болады,

	Қыңыр, қотыр тілділер ыстық күнде «тоңады».

	***

	Даңғойларды жек көретін «түшкіріп»,

	Берік болу дін мен ділге – күштілік.

	Шектемесең астамшылық, кердеңдік,

	Матап қояр қос қолыңды істі қып.

	***

	Дүние қуған қайырымсыз, топастау келеді,

	Рухани азық жиған, барын халқына береді.

	***

	Өзінен кішіні жылатқан бала – жаман,

	Айласын асырып, жұбатқан бала – адам.

	***

	Ақтың ісі сара, үстемдік сонда,

	Қаралық ағармас, бастайды сорға.

	Жаудан қорықпа, тасбауыр-жалғыздықтан қорық.

	Жалғыздық, кеміріп керенау қалыпқа түсіріп,

	Күйгелектің күліне аунатар, жүректі сорып.

	Есті жігіт қашанда елін табады,

	Ессіздер тек санда, жат болып қалады.

	***

	Шабан ат ет болады,

	Тексіз айғыр ат болады.

	Жүрегі таза адам қор болмайды,

	Оның болашағын Алла оңдайды.

	Қараниеттер түбі сорлайды.

	***

	Жамандық іздесең, әркімнен-ақ табылар,

	Жақсылықты істеріне көңіл аударсаң,

	Әділеттіліктің ізгі шамы жағылар.

	***

	Өресі тарлығынан болар,

	Тәкаппардың өктемдікке ұмтылып, өрекпейтіні бар.

	Дегенмен, кер кеудені өмір өзі сынар.

	Санаға салса, шолжаңдықтың зиянын түсінсе,

	Өзі де саябыр тауып, тынар.

	Жүйесіз сауылса сиыр суалады,

	Қараусыз қалса, егін қуарады.

	Сұрауы келіссе, кері тарту болмас,

	***

	Кещеге қайталап айтқанмен сөз қонбас.

	***

	Епті адам, шыңыраудан су алар,

	Жайбасар сыбағасынан құр қалар.

	***

	Ардан нейбеттер обал-сауапты білмейді,

	Көрініп табысқа жеткендерді күндейді.

	***

	Ақты көп ішкен құлпырып, ажарланады.

	Құмарпаздың құрысқан ұсқынсыз түрінен,

	Шошынғаннан, аза бойың қаза болады.

	***

	Өкінгенмен, жоқтың орыны толмайды,

	Бәсеке-жарыста, үзеңгің тең болмай,

	Құр өрекпіп, өзеуреген ем болмайды.

	Бәсекеде ұтқан қарық, ұтылған кәріп.

	Білместіктен қол байланар,

	Бапсыз жер, сорға айналар.



	ЕКІ ТҮРЛІ КӨРШІЛЕР ЖАЙЛЫ

	Жақсы көрші – құрмет тұтар төрің, сүйенішің сенің. Қызметтерін аямас, саудаласпай тегін.

	Күш берер тірек-қуатың, шөл басар нағыз суатың. Сен үшін ешбір қаймықпай, қиындықтарды жеңуге, Әрдайым дайын тұратын.

	Қуанышыңа ортақтасар, базарың мен ажарың, Ондай көршіні құрмет тұту парыз,

	Келгенінше шаманың.

	Себебі, сенің бүкіл жақсылығың мен кемшілігіңді ең алғаш көршің естиді. Сыйластықтың арқасында жақсы көрші, той-думаныңда есігін ашып, қуанышыңмен бөлісіп, кем-кетігіңді көрші ақысы ретінде толтырып отырады. Ондай көршіге пейіште нұры шалқысын деген ақ батадан басқа қандай тілек болуы мүмкін!

	Халқымызда: «Жақсы көрші – төрің, жаман көрші - көрің», «Жақсы болсаң көршіңмен, кем қалмайсың еншіңнен», «Отты шұқысаң, өшеді, көршіні шұқысаң, көшеді», «Көрші ақысы – Құдай хақысы», ал татарларда: «Көршіңе кілем сыйла, бір шетіне өзің отырасың», деген тәмсілдер бар.

	Ал жаман көрші – есік-терезесіз бейне бір мола. Арам пиғыл, бықсығы көз ашытып,

	Тіпті де аштырмайтын –

	Тұтанбаған қоңырсық шоқсыз шала.

	Бірақ, қайғырудың керегі жоқ оған бола.



	ҚОС МІНЕЗДЕСТЕР

	Қасқыр мен ұры мінездес – екеуі де түнді аңдиды. Бұлбұл мен гүл мінездес – екеуі де күнді аңдиды.

	Бәйдібек би.



	ҚОС ДҰШПАН

	Ақылдың, ардың, дәулет пен тәлім-тәрбиенің дұшпаны – немқұрайдылық пен салғырттық. Осыларды жеңе білуге талаптансаң жолың ашық боларына сене бер.



	ҚОС БЕЛГІ

	Қас жақсының белгісі – әрі мырза, әрі құл.

	Қас жаманның белгісі – өз үйінде өзі пұл.



	ТАҒЫ ДА СОЛ ҚОС БЕЛГІЛЕР

	Ел арасына тараған мына нақылдар да көп нәрсені аңғартады:

	Әдептілік, ар-ұят – адамдықтың белгісі. Тұрпайы мінез тағы, жат – надандықтың белгісі. Ал адамды алдап, арбау – азғындықтың белгісі.

	Адамгершілік белгісі – кеңдік, бұл да үлкен ерлік.

	***

	Қыз бұрымды болып өсіп, арын сақтай білер болса, ұл айдарлы болып өсіп, бұрыс жолдарға қия баспайтын болса, ұлттық жадымыз да қылаусыз таза болып, ұлттық рухымыз да биіктей беруіне үлес қосқанға не жетсін шіркін!

	***

	Суды қанша сапырғанмен май шықпас,

	Сөзді мылжыңдап езе бергеннен мән шықпас.

	***

	Артық жеген тамақтан дәм кетеді,

	Мылжыңдай берсең, сөзден мән кетеді.

	***

	Үлкеннің сөзін тосып, тыңдап үйрен,

	Әдепсіздік – жат әдет, одан жирен!

	Әдеп пен тәртіптің басы – тіл.

	***

	Жүрегіңді тыңдай білсең, тура жол сілтер,

	Қайғы-мұңға берілсең, боларсың бос сүлдер.

	***

	Надан достан зирек дұшпан артық.

	Надан күзетеді, дана түзетеді.

	***



	ҚОС ҚАРАМА-ҚАЙШЫЛЫҚТАР

	Асқанға – тосқан, кесірліге – кесапат, қылмысқа – жаза, ұрлық түбі қорлық, сабырға – мұрат, еңбек еткен бейнетке – зейнет, оқып алғанды тоқып алу, таршылыққа – баршылық, тоқшылыққа – жоқшылық, азшылыққа – көпшілік, азаптан соң – қайыр, тіршілік осылай алмағайып.

	Сом темірге қыздырып балқытар көрік бар, оған қоса балға бар, даңдайсып, зорсынғанға бәрін көзден таса етпес тәңір бар, бұлғақтаған асылық. Кезіндінің кезі бар, еруліге қарулы, киеліде ие бар, айтылар сөзде жүйе бар, орынсыз шалқақтау да асылық.

	***

	Жер мен көк аспан, күн мен түн, жарық пен қараңғылық, қыс пен жаз, көктем мен күз, су мен мұз, ақ пен қара, күнгей мен көлеңке, теріскей мен оңтүстік, батыс пен шығыс, бұлт пен найзағай, қар мен жаңбыр, тас пен құм, тау мен төбе, қыр мен жазық, арал мен түбек, су мен мұз, сүрлеу мен даңғыл...

	***

	Өкпешілдік өзімшілдікке, сенім секемге, достық қастыққа, ашу кекке, адамдық хайуандыққа, жақындық жауыздыққа, кешірімшілдік кесірлікке, өктемдік өзгерушілікке, адалдық арамдыққа, бекемдік безінуге, тыныштық астан-кестен, ретсіз хаосқа айналатыны да бар.

	***

	Жас пен кәрі, жақсы мен жаман, ақылды мен ақымақ, жомарт пен сараң, бай мен кедей, ер мен ез, ер мен әйел, есті мен есер, мейірім мен қатігездік, кеңпейіл мен кербез, еңбекқұмар мен жалқау, шындық пен жалған, тәтті мен ащы, ақкөңіл, ақжарқын мен тәкаппар, сұлу мен көріксіз және сұм, күшті мен әлсіз, терең мен саяз, ақ пен қара, аңқау мен пысық, тақ пен жұп...

	***

	Жақсылықпен бірге жамандық, зорлық пен қорлық, әділет пен қиянат қатар жүріп, бітіспей майдандасып жататыны бар. Ал мықты – әлсізге, бар – жоққа, озбыр – момынға өктемдік ететіні де бар.

	***

	Бақыт пен сорды, үміт пен қайғыны, күлкі мен күйкіні, қуаныш пен ренішті, арман мен арындаған ашуды бірге бөлісетін, бірге көрісетін, ақылын іркіп қалмайтын досқа не жетсін.



	ЕҢ ЖИРЕНІШТІ ҚОС ҚАСИЕТ

	Адам бойында кездесер жаман қасиеттер жетерлік. Олар: күншілдік, жалқаулық, мақтаншақтық, сараңдық, ашушаңдық, қатыгездік, кекшілдік, шамадан тыс менмендік, пасықтық. Бұлардың тыс, ең жиренішті қасиеттер: жағымпаздық және екіжүзділік. Мұндайлар қоғам үшін қауіпті. Көзіңше дос бола тұрып, сырт айнала дұшпаныңмен де ауыз жаласа береді. Кемістігіңді көре тұрып, ауыз ашпастардан сақтанған дұрыс. Саған келіп біреуді даттап, тілінен бал тамыза өзіңді көпірте мақтаған адам, ойына бүккен зәрін де кезін келтіре тамызатын адам. Екіжүзді достан ашық шығар жау жақсы.



	ТАҒЫ СОНДАЙ ҚОС ҚАСИЕТ

	Ерегіс – ескі дауды қоздырады. Ол – сорың. Елгезектік – ісіңді оздырады. Ол – бақытың. Дау – берекенің іріткісі,

	Рушылдық – бөлінудің белгісі екенін біл.

	Сондай-ақ, санаңды ашу мен өкпе билегенде, ақыл қашып кететіндіктен, ескіден қалған: «Ашу – араз, ақыл – дос, ағайынның ақылына ақыл қос» деген нақыл да ойда болу керек.

	Ашу – бұрқырай буырқанған сел болғанымен, тежеуге келетін апат. Оны тежеу өзіңе байланысты...



	БІЗ АЙТАР МЫНА ҚОС АҚИҚАТ ШЕ?

	Келіні жаман ене – жер болады.

	Енесі жаман келін – қор болады.



	ЕКІ АҚИҚАТ

	Инабатты болу – әділетті болу, елге қамқор болу – ақыл толу.

	Наданнан басшың болса, жарға құлайсың.

	Ал Жамбыл ақын:

	«Басшы әділ болмаса, жұртқа әділдік орнай ма?

	Ел қорғайтын ұл туса, елді дұшпан торлай ма?»-деген ғой.



	ТАҒЫ ДА ЕКІ АҚИҚАТ

	Адал еңбек етсең, несібең молайып, ырыс кетпейді, арың таза болса, берекең артып, көсегең көктейді.

	Жұқартқың келсе, сүргілеп жона берген жөн. Үзу керек болса, жөнсіз тартқылап, немесе істі кешеуілдетіп соза берген жөн.

	Ғ.Мұстафин: «Жақсы тәртіп әдетке айналса – ырыс, жаман тәртіп әдетке айналса – қырсық» деген.

	Ал Қ.Мырза Әли: «Арам ақшаға мешіт те, мектеп те салуға болмайды» деп, ой тастайды.



	МЫҚТЫ МЕН АДАЛ

	Адал болсаң, судай бол, су арамды кетіреді.

	Мықты болсаң, жердей бол, жер жаһанды көтереді.

	Жанқұтты шешен.



	ҚОС ҚҰРДАС

	Жақсы болса құрдасың ол – жаның, демеп жүреді.

	Жаман болса құрдасың – жауың, шенеп жүреді.

	Досың қас, дұшпаның дос болуы мүмкін,

	Сақтанып ұстанған жөн тілдің кілтін.

	Дос болсаң берік бол, досыңа серік бол.

	Достарың адал болса, ең бақытты болғаның.

	Достарың арам болса, бақытсыз болып сорладың.



	ҚОС ЖАМАН

	Бірлігі кеткен ел жаман, Егесіп өткен ер жаман.

	Қазыбек би



	ДОСТЫҚТЫҢ ҚОС ТҮРІ

	Бірі – адал достық, ал екіншісі – амал достық.

	Адал достық – өмірлік нұсқа болады, амал достықтың өрісі қысқа болады. Адал дос сөзімен ой салады, амал дос көзің тайса, қараниеттіліктің бәріне барып, сенің сүйіктіңе де көз салады.

	Ақылды адамға дос табу қиын, ал ақымаққа оңай. Ақымақтың достары, жақсылығы жоқ достар. Ондай достар, досының барлық ісіне бәсекелестікпен қарайды. Мұндай дастан кезінде қашпасаң, сені пәлекетке душар етуге бар әрекетті қолданып, дегеніне жеткенше көңілі тыншымайды.

	Сонымен қатар достар, пайдалы және зиянды болып та екіге бөлінеді. Пайдалысы – үшеу. Олар: әділ дос, шыншыл дос және көп білетін дос. Ал зиян келтіретін дос та – үшеу. Олар: әділетсіз дос, екіжүзді дос және көп сөйлейтін дос.

	Абайдың отыз жетінші қара сөзінде дос туралы былай деген: «Жаман дос – көлеңке, басыңды күн шалса, қашып құтыла алмайсың; басыңды бұлт шалса, іздеп таба алмайсың». Сонан кейін: «Досы жоқпен сырлас, досы көппен сыйлас. Қайғысыздан сақ бол, қайғылыға жақ бол» дейді.

	Достың басқа жеті түріне, алда да тоқталатын боламыз...



	ДЕМАЛМАЙТЫН ҚОСТАСҚАН ЖҰПТАР

	Ақын А.Тоқмағамбетовтен: «Ынтымақ, ел бірлігі бір қосылса, саз балшық сары алтынға айналады» деген, ал Бәйдібек бабадан: «Бір кісінің баласындай бол. Бір қолдың саласындай бол» деген сөз қалған.

	Сиқым Аққойлы – Ескелді би:

	«Бақ пен дәулет тең келсе, адамның толар кемелі» деген екен. Қосылып, толықтыратындар:

	Ай мен күн. Ер мен әйел, күн мен түн, ақ пен қара, жақсылық пен жамандық, ел сәні – өскен ұл мен қыз.

	Сондай-ақ, ынтымақ пен бірлік қосылса береке кірер.



	ЖЕТПІС БИДІҢ ҚОС ТҰЖЫРЫМЫ

	Әр сөзіңнің тұжырымы – ақыл менен сезімде, әр ісіңнің тұжырымы – орындалған кезінде.



	АБЫРОЙСЫЗДЫҚҚА АПАРАР ЕКІ ЖОЛ

	Олар – сертке берік емес, құрғақ уәдешілдік пен көлгірсіп, өтірік сөйлеушілік.

	Біреуге сөз берерде жан-жақты ойланып, орындаларына көзің жетіп, өзіңе сенімді болғанда ғана берген жөн. Берген уәдеңді, патуаны орындамау, жасандылықтың, жалғандықтың ең шектен шыққан жаманы екені ойда болсын.

	Қарт ақын Әсімхан Қосбасаров абыройсыз болмау үшін:

	Ақылсыздың көркін айтпа,

	Қайырсыздың мүлкін айтпа.

	Өтіріктің орны толмас,

	Уәделі сөзден қайтпа.

	Жағымпаз боп жағынам деп,

	Сырттарынан өсек айтпа – деген ғой.



	АДАМДЫҚТЫҢ ҚОС ЖАУЫ

	Олар: тәкаппарлық-менмендік пен ақымақтық. Менмендік, өзімшілдік, өркөкіректік болған жерде есерсоқ ессіздік, дәлдірлі ақымақтық орын алады. Менмен-тәкаппар, өркөкіректер – ойсыз, дәлдулер. Олардың ақымақтықсыз жеке өмір сүруі мүмкін емес.

	Жасанды көкірек, жалған менмендікке тығылып, әлсіздік, қуыс кеуде, бос көкірек жатады. Атаққұмарлық, мансапқорлық, баққұмарлық, таққұмарлық пиғылдар күштіліктен не өзіне сенімділіктен емес, осал әлсіздіктен, өзіне сенімсіздіктен шығып, өзін көрсеткісі келген өркеуде көкіректікке келіп тығады. Ондайлар өзінен басқаны адам құрлы көрмейді. Әрекеттеріне есеп те бермейді.

	Ғылымда жалпы адам атаулыны ит етінен де жек көретін адамды, мизантроп қазақшасы – сарамас дейді.

	Тәкаппарлық дегеніміз – ол мақтаншақтық.

	Тәкаппар – ол өркөкірек, менмен, өрмінезді, көкірекшіл, асқақ. Бұл сезімдер тегінде жақсылық әкелмейді. Тәкаппарлық біле білгенге ауыр күнә. Күнә атаулының түп төркіні осы тәкаппарлықта жатыр.

	Тәкаппар адам өзін мақтайтындарды іздейді. Ешкімге де бағынғысы келмейді. Өзгенің төбесінен қарап, олардың кеңесін құлағына ілмейді. Өкпешіл бола тұра, біреудің кінәсін кешіруді білмейді. Өз қателігін мойындамай, кек отын лаулатып жүре береді.

	Тәкаппар-мақтаншақтың көңілі көкте, басы жерде.

	Мақтаныш жаман сезім емес. Мақтануға емес, айналаңдағы жетістіктерді мақтаныш етуге үйрену керек.



	ТЕКТІЛІКТІҢ ҚОС НЕГІЗІ

	Адалдық пен иман. Құдайдың да бір аты – Адалдық, бір аты – Иман. Адалдықсыз иман жоқ, имансыз адалдық жоқ. Тектілік – ол адамшылық, адамгершілік нышан.



	АДАМЗАТТЫҢ ҚАС ДҰШПАНЫ ШЕ?

	Адамзаттың қас дұшпаны – еріншектік пен өзіне сенбес жігерсіздік. Ұлы Абай: «Еріншектік – күллі дүниедегі өнердің дұшпаны. Талапсыздық, ұятсыздық, кедейлік бәрі осыдан шығады» деген екен.



	ДАРЫН НЕ? ҚАБІЛЕТ ШЕ?

	Дарын, талант дегендер – жеке адамға Алланың тым сараң, ерекше сыйлаған аса бір баға жетпес қазынасы, сыбағалы тартуы. Дарын мен талант – алаулай жанып тұратын қызуы күшті жалын.

	Қабілет – адам бойындағы іске бейімді іскерлік қасиет, ол адамда қалыптасар қоғамға пайдалы, өзіне бұйырған несібелі – ас-суы.



	ҚОС ТҰЖЫРЫМ

	Адам түйсігін тұмандайтын, жанын жейтін жады құрт, қауіпті індет, құртып тынар бәлекет жұт, тажал – ол тойымсыз, нысапсыз – қанағатсыздық, ашкөзділік, дүниеқұмарлық. Қанағатсыздар – тойымсыздар. Кездесер ұнамсыз іс-әрекеттер, бар жамандық біткен сол тойымсыздық – дүниеқұмарлықтан туады. Нысап болмаған соң, шүкіршілік естен шығып, барға салауат жасамаудың арты қапалыққа апарып, қасыңдағыларға көз алартуға әкеліп соғады. Тойымсыз адам жақынының жалғыз тонын тартып киюден тайынбайды...

	Қанағат – білгенге таусылмас қымбат қазына.

	Қанағат қарын тойғызар, қанағатсыз жалғыз атын сойғызар деп, халық бекер айтпаған ғой.

	Сол үшін де:

	Нысапсыздар талапайлап таламау үшін,

	Ерік бермей, табандылықпен жолын кесіп,

	Жұмылдыра білу керек, әлеумет күшін.



	ХАЛЫҚҚА ЛАЙЫҚ ҚОС ТЕҢЕУ

	Халық қашанда – күш, теңіз. Бірігіп тірлік кешсең, қайғың болмас. Дананың ақылы – дария, халықтың ақылы – мұхит.



	БАЛАҒА БАЙЛАНЫСТЫ ҚОС ТЕҢЕУ

	Қасиетті Бұқар жырау бабамыз: «Әкелі бала сом жүрек, әкесіз бала сұм жүрек»-деп, баға берген. Бұл жерде, әкесі бар бала әкеден еңбекқорлықты, батылдықты, адамгершілікті, азаматтықты үйреніп, табандылық мінезді қалыптастырарын меңзеген ғой. Ал ақын А.Тоқмағамбетов: «Бұтақпен ағаш сымбатты, ұрпақпен адам қымбатты»-деп, қанатты сөз қалдырған.

	«Атадан жақсы ұл туса, қар үстінде от жанар. Атадан жаман ұл туса, ат үстінде ит қабар» деген де нақыл бар.

	«Баласы жақсының жақсы аты шығар, жаман бала әкесін тірідей көрге тығар» деген де шындық емеспе?!.



	АДАМДЫ ҚАРТАЙТПАЙТЫН ЕКІ НӘРСЕ

	Олар – жақсы сөз және жақсы мінез. Ғылымды, ақылды сақтайтұғын мінез деген сауыт бұзылмау керек. Абай айтқандай: көрсе қызарлықпен, жеңілдікпен, я біреудің орынсыз сөзіне, я бір кез келген қызыққа шайқалып қала берсең, мінездің беріктігі бұзылады. Мінез бұзылған соң, оқып үйреніп те пайда жоқ.



	АДАМНЫҢ БАҚЫТЫ МЕН СОРЫ БОЛАР ҚОС ҚАСИЕТІ

	Бақыттының ұлы қасиеті – еңбекқорлық және елгезектік. Соры – жалқаулық пен кесірлік.

	Басқа түскен ауыртпалықты жеңу үшін, батпаққа батқандай болып малынсаң да, қайсарлық танытып, қайтпай талпыну да, елгезектене еңбектену де ерлік жолы. Олай ету – сенің бақыт жолың. Сен шынында да ер болғаның.

	Ал тұңғиыққа түскендей болып, боркеміктеніп босап, мүжіліп шөгіп, «енді қайттім»-деп, өзіңе-өзің сенімсіздік танытып, бойыңнан отың өшіп, болдырар болсаң, онда сен жалқаулыққа беріліп, немесе кесірлігің ұстап керіліп, шын мағынасындағы ез болғаның.

	«Жалқаудың жанына барсаң, сылтаудың астында қаларсың» дейді халық. Бұны ақын М.Әлімбаев:– Жалқау болсаң азасың, еңбек етсең озасың-деп тұжырымдаса, өмірден өткен қарт ақын Қ.Айнабеков: «Ынталының ісі лезде бітеді, енжардың ісі кейін кетеді»-деп нақылдаған.



	ЖАРТЫ АДАМ КІМ?

	Ешкімге сыр ашпайтын тымырсық, қажыр-қайраты шамалы, қуатсыз, бозөкпе, боркемік, босаң, тауансыз, былжыраған жігерсіз, шірік, басын мойнына тығып, бүкшиіп, жансыз жанарымен кісінің бетіне тік қараудан жасқанып, қипақтап тұратын, сөзін тіке айта алмайтын ынжық, жасық адам – ол жарты адам. Өлі болып көрде жоқ, тірі болып төрде жоқ, жарты адамдардың жаны, бір бөлек. Жаратылыстары да елден ерек.



	ҚОС ҚЫЛМЫС

	Адамды алдау, арыңның алдындағы қылмыс. Ағаңды алдау, анаңның алдындағы қылмыс.

	Құрмысы би.



	ҚОС КӨРІКТІ

	Бөлтірік шешен бір бидің: – Би мен халықтың, еркек пен әйелдің қайсысы көрікті? –деген сұрағына: – Би емес, қараша халық көрікті! Себебі, осы халық болмаса, би кімге керек?! Еркек емес, әйел көрікті. Әйел болмаса, қараша халыққа кім өмір сыйлар еді?!-депті.



	ЖАЛҚАУЛЫҚТЫҢ ЕКІ ЫҚПАЛЫ

	Жалқаулық деген жегі құрт –

	Жүйкелеп, жан-тән сезімсіз,

	Еңсені езер зіл батпан!

	Түйсікке аз-кем түрткі сап,

	Өмірде құлшынбағанға

	Ашылмас нағыз сұр қақпан.

	Жалқаулық – бұл денені торлап құрыстырар у. Жалқау кісі жарым кісі. Ол – бүтін ақылдыны шала қылады, өзі шала ақылды кісіні жынды қылады. Жалқаулықтың сыңарлары: жалқауға табалдырық тау болып көрінеді дегендей, бойкүйез-еріншектік пен құнтсыз салақтық. Адамның қалауының еш орындалмауы – сол ұқыпсыз-салақтықтан. Салақтық ол да бір жұқпалы ауру сияқты, кезінде қолға алмасаң, созылмалы түр алады. Мұндайлар қандай да бір әрекет етуге дәрмені жетпейтін, қауқарсыз. Әрекетсіз болған соң ол адам мүжіліп, азады. Немқұрайды жалқаулық күшейген сайын адам жүдеп-жадап, тозады. Жалқауды сыйласаң, ақымақ көбейеді деген. Бұған көп болып жабыла қарсылық білдіріп, адам өміршеңдігін жоғары ұстауға бағыттай білу жөн. Ал бойкүйездік танытсақ, бойды келеңсіздіктер билеп алып, бар құндылықтардан айрылуымыз мүмкін. Ондайға әсте жол беруге болмайды.



	ҚОС ҚУАТТЫҢ ЖЕМІСІ

	Ақыл суаты мен сезім қуаты тоғысса, өмірге өлең келер.

	Өлең өмірге ақын арқылы тарайды. Ақын Серік Ақсұңқарұлы: «Ақындар – пендеден бір саты жоғары тұрған ерекше жаратылыс. Ал нағыз поэзия тобырға арналмаған» депті. Нағыз көрегендік сөз!



	ҚОС ЕГІЗ

	Бұл жайында Әйтеке бидің нақылы: «...Ақыл мен мінез – бірге туған егіз. Ақыл – тамыр, мінез – жапырақ. Жаман мінез – ақылсызға берген Жаратқанның жазасы. Дән піскенде сабағы төмен иілер, жаман адамға жал бітсе, мұрынын көкке шүйірер».

	Әдет – мінез боп қалыптасса, мінез – тағдырға тіреледі деген.



	БАСҚА ҚОС ЕГІЗ

	Ынта, ықылас жалпылай айтқанда талап, еңбекпен біте қайнасқан егіз. Олар – таланттың қос қанаты. Талаптансаң талант оянады дағы, құлшына кіріскен еңбек оны ары қарай жетілдіре береді.

	Бәйгесіз жарыс болмайды, жарыссыз намыс қозбайды.

	Құс екеш құс, ұшып кетері мен келісін білсе, бөрі, өзі жортар өрісін біледі. Ал көшелі адам, ынталанып, алдына нақты талап-мақсат қойып, арманмен өмір сүреді. Талаптанбаған адамның өмірі мәнсіз.



	АБАЙДЫҢ АЛТЫНШЫ ҚАРА СӨЗІ БІРЛІК ПЕН ТІРЛІК ЖАЙЛЫ

	Қазақтың бір мақалы: «Өнер алды – бірлік, ырыс алды - тірлік» дейді... Мұндағы бірлік – ақылға бірлік, малға бірлік емес... Өзің тірі болсаң да, көкірегің өлі болса, ақыл табуға сөз ұға алмайсың. Адал еңбекпен ерінбей жүріп мал табуға жігер қыла алмайсың.

	Кеселді жалқау, қылжақбас, Әзір тамақ, әзір ас,

	Сыртың – пысық, ішің – нас,

	Артын ойлап ұялмас, - болып жүріп, тірімін деме онан да Алла жіберген ақ байрақты өлімнің өзі артық.



	ЕКІ БӨЛЕК

	Бейбіт елде – сән бөлек, Бүлінген елде – дау бөлек. Төле би.



	ЕКІ ШЫНДЫҚ

	Білім – бақтың қазығы, білімсіз келген бақ – көрінгеннің азығы. Біліммен келген бақтың, берік болар қазығы.



	Б. МОМЫШҰЛЫНЫҢ ҚОС ТҰЖЫРЫМЫ

	«Әдіссіздік – әлсіздік, ептілік те ерлік»- деген.



	ҚОС НЕГІЗ

	Тазалық – саулықтың негізі,

	Саулық – байлықтың негізі.



	ӨЛМЕЙТІН ЕКЕУ

	Абылай ханның: Дүниеде не тозбайды? Не өлмейді? дегеніне Таймас шешеннің жауабы:

	Қара жердің өлгені, қар астында қалғаны.

	Асқар таудың өлгені, басын мұнар шалғаны.

	Аққан судың өлгені, мұз болып қатып қалғаны.

	Ай мен күннің өлгені, еңкейіп барып батқаны.

	Өлмегенде не өлмейді?

	Ғалымның хаты өлмейді. Жақсының аты өлмейді.



	ТӘУЕЛДІЛІК

	Шоң би еркек пен әйелдің бір-біріне тәуелділігі жайында мына тұрғыда тоқтам айтқан екен:

	Еркектің бақытты, бақытсыз болмағы, өрісінің жайы мен түрінің кәрісі, абыройы мен абыройсыздығы – әйелден.

	Әйелдің адал не надан, қонақ түсер үй, шешім айтар би, ошақ қасы күң, сымбатты әрі қымбатты, базарлы, ақылды немесе бақылды болмағы – еркектен.

	Ал Албан Нақысбек би мынандай нақыл қалдырған:

	«Есірік патша елін тыңдамайды,

	Ессіз әйел ерін тыңдамайды»



	ӘЙЕЛДІҢ ЕКІ ТҮРІ

	Өзіңді сүйіп, сен үшін жанын шүберекке түйіп, тәуекелдерге бас тігіп, ойыңды үнсіз ұғып, айтқызбай орындайтын, ақыл-парасаты мен адамгершілігі, мейірбандығы мен адалдығы жоғары, аяулы асыл жарың, басыңа қонған бағың – жылы жүзді, мейірімді, сүйкімді, ақ пейілді, ақ жарқын әйеліңнің болуы Алланың сыйы – сенің шексіз бақытың. Өкінішке қарай, шиқылдап, ширыққан өтпес арадай – жан қинайтын мазасыз әйелдер де болады. Ондай әйел – тәніңе азар бере дамылсыз тілгілеп, түйсігіңді түрткілей есіңді алып, ащы лебізімен жаныңды қинай жанып, миыңды аталадай дамылсыз шайқап, көзінің астымен өзінше сені «байқап», тұла бойыңды жұлмалай қажап, кескілеп жатқандай әсер қалдырады. Жан қинайтын мазасыз әйелдің ері ептеп қаталдау болмай, жұмсақтық жасаса, адуын әйел жүн етіп, түтіп жіберуден тайынбас. Алла сақтасын! дейміз.



	ҚЫРЫҚТАҒЫ ӘЙЕЛ МЕН ЕРКЕК

	«Әйел қырыққа жеткенше, өңін бермесе – қасиет, еркек қырыққа жеткенше, есі кірмесе – қасірет».

	Ғабит Мүсірепов.



	ЖҰБАЙЛАРДЫҢ ҚҰШАҒЫ

	Жұбайларға кіршіксіз шынайы достық, мөлдір, тұнық махаббат ауызбірлігі мекем, ынтымақты, сыйлас татулық, масайраған насатты шат-шадыман қуаныш, шалқыған шаттық, сыңғырлы сырлы күлкі сыйлайтын, сүйсінтерлік ләззатқа бөлеп, ғинаяты мол сүйінішті рақатқа батыра кенелтетін екеуінің ынтыққан ыстық құшағы.

	Жаман әйел еріне, жанына медет етер жарытып серік те болмас, оған жауап ретінде маған, ері де оған берік болмас деген ой келеді.



	ӨТІРІКШІНІҢ ҚОС СОРЫ

	Өтірікші, өзі ешкімге иланып, сенбейді, оған да ешкім сене қоймайды.

	Өтірікшінің шын сөзі далаға кетіп жататын кездері де болады.

	Өтірікші адам – бетінің қытығы жоқ, ар-ұждансыз, намыстан жұрдай, әдепсіз, ақиқатты көрнеу көрге тығып, шындықты ширата, шыңғырта, шырылдатып өңін теріс айналдыра бұрмалап, адалдықты бетпақтанған арсыздықпен басып, бала-шағасының атынан ант-су ішіп, қарғанып жүре беретін, ертеңіне сенімін жоғалтқан, үмітсіз адам.

	Өтірікшінің айғақ қойып сөйлейтіні бәрінен де қауіпті.



	АҚЫЛДЫҢ ҚОС ҰРЫСЫ

	Бөлтірік шешен:

	«Ақылдың ұрысы – ашу, ілімнің ұрысы – күншілдік» деп, - ашу ақылдан, күншілдік ілімнен жұрдай қыларын біліп жүрген жөн - деген екен.

	Осыған байланысты тағы да Ә.Есмырзаевқа жүгінсек ол кісі былай жырлаған:

	Ашу қысса, ақылыңды шақырғын, Ашуға ерсең бітпес дауға шатылдың. Ақырына бақпай күшке басам деп, Адасатын жері де сол батырдың.

	Енді күншілдікке келер болсақ, ілімнің ұрысы атанған күншілдік – тоқшылықтың дерті деген анықтама бар. Ал ақын А.Пушкин: күншілдік бәсекенің сіңлісі деген. Ол намысқа тиіп, бақталастықты тірілтіп, тайталаса бәсекелестікке ұласып, нәтижелі болуы да ғажап емес...

	Өзгенің жетістігін қызғанған дұрыс болмайды. Одан да өзің де басқалардың қолы жеткен мол табыс пен жоғары жетістіктерге жетуге, баянды бақытқа кенеліп, шын көңілден Тәңірден несібелі болуды тілеп, соған құлшылыспен қол жеткізуге ұмтылғаның дұрыс. Ұмтылу – даму шарты екенін білген жөн.

	Кек пен қызғаншақтық – денсаулық пен бақыттың нағыз азғын дұшпандары.



	САПАҚ ДАТҚАНЫҢ ЕКІ ӨСИЕТІ

	Сапақ датқа кейінгілерге мынандай өсиет қалдырған екен: «Елдіктің атасы – бірлік, анасы – ынтымақ. Бірлігі жоқ елдің жұрт қатарлы тірлігі жоқ. Ынтымағы жоқ ел тозар, ынтымағы күшті ел озар».

	Бақытяр Әбілдаев.



	БӨЛТІРІК АЙТҚАН ЕКІ ӨСИЕТ

	Астым деп зорлыққа барма, өзіңнен зор шықса, жағыңды сындырар, Ақ тұрып, адал жүр, ісіңді тындырар.



	ЕКІ КЕРЕК

	Талап пен талант біріксе, тасты да жарар, көздеген биікті де алар. Ал тәртіптілік пен дарындылық біріксе, ұлылық туындап тұрар.

	Талапсыз болсаң, сен тап бір қанатсыз құстайсың. Талпынбасаң самғау түгіл көтеріліп ұшпайсың.

	Таусылмас талапты тұлпар қып ерттеп мінген адам, өмір мұратына қол жеткізеді. Ондай адамның көрер бақыты алда екендігіне сенімі зор болғаны жөн.



	ЕКІ ТҮРЛІ ҚОНЫС

	Малсыз қоныс – дау мен ұрыс, малды қоныс – ырыс.



	ҮШ САНЫ – Бір мен екінің қосындысы ретінде қандай да бір істің бастамасын да, жалғасын да білдіреді. Үш саны – толықтың, толудың, аяқталудың символы саналады. Ұлт болып, ел болып қалыптасуда үш бірліктен құрылатын отбасылық үштік: әке, шеше, бала негізге алынған.



	ҮШ БАСТАУ:

	Аспан, Жер, Адам.



	ЖАРЫҚТЫҢ ҮШ КӨЗІ

	Жұлдыз, Күн, Ай.



	ҮШ ҚАТ

	Жоғарғы қат – аспан, орта қат – жер үсті, төменгі қат – жер асты.



	ҚАЗАҚЫ ҚАСИЕТТІҢ ҮШ ҚАЙНАР КӨЗІ:

	Тұғырымыз – тыныштық, тірегіміз – тұрақтылық, тілегіміз – татулық.



	ҚАЗАҚТЫҢ ҮШ ТӨБЕ БИІ

	Ұлы жүздің төбе биі, Дулаттың Жаныс руынан – Төле би, Орта жүздің төбе биі, Арғынның Қаракесек руынан – Қаздауысты Қазыбек би, Кіші жүздің төбе биі, Әлімұлының Төртқара руынан Айтық – Әйтеке би.



	ҮШ ЖҮЗ

	Бекарыс – Ұлы жүз, Ақарыс – Орта жүз, Жанарыс – Кіші жүз.

	Ұлы жүз: Үйсін (Албан, Суан, Дулат, Сарыүйсін, Шапырашты, Ошақты, Ысты, Сіргелі, Жалайыр, Қаңлы, Шанышқылы).

	Орта жүз: Арғын, Найман, Керей, Қоңырат, Уақ, Қыпшақ.

	Кіші жүз: Байұлы (Адай, Беріш, Алшын, Жаппас, Есентемір, Малқар, Таз, Байбақты, Тана, Шеркеш, Ыссық, Қызылқұрт), Әлімұлы (Әлім, Шөмен, Кете, Қаракесек, Қарасақал, Төртқара, Шекті), Жеті ру (Тама, Кердері, Жағалбайлы, Керейт, Телеу, Табын, Рамадан).



	ҮШ ЖҰРТ

	Үш жұрт ол – өз жұрты, қайын жұрты, нағашы жұрты.

	Бұл үш жұрт жайында халық арасында мынандай пәлсапа бар:

	Өз жұртың – күншіл. Олай деген себебі, ағайының бар болсаң көре алмайды, жоқ болсаң – бөліп бере алмайды, жақсы болсаң – күндейді, жаман болсаң – жүндейді дегеннен шыққан болса керек.

	Қайын жұртың – міншіл. Өмірдің өзінен алынғандықтан ғой, бұл жұртың қолыңның ұзындығына қарайды, жағаңның қызылдығына қарайды, берсең – жағасың, бермесең – дауға қаласың деген сөз қалған.

	Нағашы жұртың – сыншыл. Нағашы жұртың сенің жақсылығыңа сүйінеді, жаманшылығыңа – күйінеді, әрқашан тілеуіңді тілейді, тілеуқор болады.

	Қазақта «төбедегі төртеу» деген тіркес бар. Олар: жоғарғы тоқталған үш жұртқа, қыз – өрісің деп айтылатын сол қыздан тараған жиен жұртыңды қосқанда төбедегі төртеу болады. Осы төртеудің сыйластығы олардың түгел болуын мүлтіксіз қамтамасыз етеді.



	ЕР ЖІГІТТІҢ ҮШ ТАҒЗЫМЫ

	Ер жігіт болмысында үш-ақ рет тізе бүгіп басын иеді деген ел аузында даналық бар. Бірінші тағзымы – арғымағының ауыздығын алып, өзі де бұлақ суына шөліркей бас қойғанда. Екінші жасар тағзымы – дала түкті кілемдей құлпырып, гүлге бөленгенде сүйгеніне арнап гүл тергенде екен. Сонан соң, асқар таудай ата-ана алдында жасалатын тағзым. Бұл үш тағзымы үйлеспегендер қашан да жарымжан саналған.



	ЕР ЖІГІТТІҢ ҮШ СОРЫ

	Халқымыз ер жігіттің астындағы аты шабан, жары жаман, қолындағы пышағы өтпейтін нашар болса, соры сол, оны қартайтса осы үшеуі қартайтады деген.



	ЕР ЖІГІТТІ АЗДЫРАР ҮШ АЖДАҺА

	Олар бір-бірімен ұялас болып келетін, ауылына жоламай алыс қонатын, мынадай нағыз тажалдар: талғамай ішер сан түрлі ішімдік біткен мен кері кеткен елдің азғын интеллигенциясының кәсібі атанған карта ойыны – құмар, сонан соң, ақ төсегін ойламай, көрінгенге көз сату.



	ҮШ ТҮРЛІ ЖІГІТ

	Бір жігіт бар – құр жан, бір жігіт бар – тірі жан. Бір жігіт бар – жігіт жан. Құр жан жігіт – кеудесінде жаны бар, еш нәрсені бітірмейді;

	Тірі жан дейтін – бар тапқанын киім мен асқа сатар, жақын көрген досын жатқа сатар, қызыл белбеу, шоңқима етік, үкі тағып, әркімді бір сықақ қылар;

	Жігіт жан дейтін жігіт – сегіз қырлы, бір сырлы болар.

	Шал ақын.



	ЖІГІТТІҢ ДҮНИЕ ЖИЮДАҒЫ ҮШ ТҮРІ

	Бабалар бірінші кезекке: дастарқанына бар тамағын қойып, жамбасыңды жұмсаққа тигізер, сүлгісі таза, иіс-қоңыссыз, дастарқаны ағып-төгіліп жатқан, әйелі де өзіне сай үй иесі – жігітті жатқызған.

	Екіншісі үйіне жинайтын жігіт. Ол – аузы жарып ас ішпесе де, үйі бұрыштай тіреліп тұратын жігіт. Ондайлардың әйелдері «үйдегім үйде бітпейді, түздегім түзде бітпейді, құдай саған қарғыс өтпейді» дейтіндердің тобына жататын қатыбас болады екен. Мұндай үйді: «ақ үй, айраны жоқ қақ үй» деген.

	Үшіншісі – үстіне жинайтын жігіт. Мұндай жігіттің әйелі салдыбалақ, малы саржамбас, көрпе-жастығы сары ала, төсегінің мамығы жоқ, шайының да қанығы жоқ. Ештеменің басын қоса алмайтын болған соң, егізің екі болмай, масаты мен мәулімнің құны ондайларға құрымдай болып, топыраққа былғанып жатады. Бұл жігіттің әрине еңбегі еш, тұзы сор, тапқаны құралмайтын нағыз сор маңдай. Әйелінің ештемені ұқсатып, барды жөніне келтіре жарытып көрсете алмайтынын білген соң, ең болмаса көрер көзге өзімнің иығым жылтырап жүрсін деп, тапқанына өзіне киім алып, құнттай болып жүретін болғандықтан, үстіне жиған жігіт дегендей аты шыққан.



	ҮШ ЖОМАРТ

	Еңбегіңнің өтеуін берсе – жер жомарт, жерге сеніп егін еккен – ел жомарт, білек сыбана еңбек еткен – ер жомарт.



	ҮШ ДОС

	Әйеліңмен дос бол – үйіңе береке кіреді, азаматпен дос бол – қадіріңді біледі, білімдімен дос бол – сасқанда ақыл-кеңес береді.

	Шекті Мөңке би.



	ҮШ АЛЫС

	Жер мен көктің арасы, жас пен кәрінің арасы, жақсы мен жаманның арасы.



	ТАБЫСТЫҢ ҮШ КӨЗІ

	«Жер – қазына, су – алтын», «Жер тоқ болса, сен тоқсың» деген. Жер – диқанның жаны болса, су – диқанның қаны. Құнарлы жер, мол су, еселі еңбек – табыстың үш көзі. Байлықтың анасы – жер, атасы – тынымсыз еңбек. Күн – ғалам көркі болса, еңбек – адам көркі.



	ҮШ АҚЫЛ

	Өмірде мына үш адамды жақсы көрсең, ардақтап аяласаң, көңіліне қаяу салмасаң өміріңнің жарқын боларына сенімді болуыңа болады. Олар: сені туған адам – анаң, сенен туылған адам – балаң, сен үшін туылған адам - жарың.



	ҮШ АУЫЗ АҚЫЛ

	Бірінші – көзің көрмегенге сенбе, өнбеске өрекпімей көңіліңді демде. Екіншіден – өзегіңе өрт түспеу үшін өткен іске өкінбе. Үшінші – қисық ағашқа тез барын біл, әр асқанға бір тосқан деп, тыңдататын кез барын біл.



	ҮЙ БЕРЕКЕСІНІҢ ҮШ ШАРТЫ

	Бөлтірік шешеннің сөзімен айтсақ – Атың жақсы болса, тіршілікте мінген пырағың! Балаң жақсы болса, жанып тұрған шырағың! Әйелің жақсы болса, досың жанасып, разаттанар қонағың! дегендей үйдің берекесі кіріп тұрары ақиқат.



	ҮШ АРТЫҚ

	«Жақсы адам – адамгершілігі зор, ардың құлы, жаман адам – көзінің құрты болар, малдың құлы» дегендей, адам бойынан табылар үш артық: қайда да қалтқысыз қызметін аямайтын, әділ ақиқатын айтатын, ақ ниетті адалдығы, қажымас еңбек сүйгіштігі және бойындағы өнері.

	Жаман адамға болыспа дауы өзіңде қалады, жақсыдан қол үзбе кезі келгенде олжа салады деген де аталы сөз бар.



	ШОРТАНБАЙ БИ АЙТҚАН ҮШ ЖАҚСЫ МЕН ҮШ ЖАМАН

	Ағасы бардың жағасы бар,

	Жақсы болса жағасы бар,

	Жаман болса, кейінгі ініге табасы бар.

	Інісі бардың тынысы бар,

	Жақсы болса тынысы бар,

	Жаман болса, төтенше жұмысы бар.

	Баласы бардың панасы бар,

	Жақсы болса панасы бар,

	Жаман болса, басқа салар бәлесі бар.



	ӨЛМЕС ҮШЕУ

	Әділдіктің заты өлмес, ғалымның хаты өлмес, жақсының аты өлмес.

	Жиренше шешен.



	ДОСТАСУҒА БОЛМАЙТЫН ҮШЕУ

	Ақымақ адам – достық, бауырластық дегендермен қастық, дұшпандық дегендердің ара жігін сақтамайды, жалығып, зеріккіш жан – тастап кетіп, сеніміңді ақтамайды, алдауға бейім, өтірікші адам – сені мақтамайды, қайта сені ғайбаттап, өсекке таңып, түрлендіре тақталайды. Мұндай үш достан Алла сақтасын!



	ӨШПЕНДІЛІКТІҢ ҮШ ДЕРТІ

	Кек – артын ойламаса ойрандап, қиратады, ыза – ұшырып түсіріп, жалпасынан құлатады, ашу – лаңдап бүлдіріп, ағыл-тегіл бұлатады.



	ҮШ ҚОЗҒАУШЫ КҮШ

	Сын – кемелдендіре шыңдап, шынықтырады, Көтеріңкі көңіл-күй – сергітіп, тынықтырады, Ой тартысы – сонылыққа бұрып тұрады.



	ЕҢ ЖАМАН ҮШ ҚАРҒЫС

	Абылай ханның: «Ең жаман қарғыс қандай?» деген сұрағына қарғысшыл қалмақ:

	«Шөбің жапырылмасын!» дегенде, Абылай хан:

	«Маған кедей бол дегенің ғой, бұл қарғыс емес. Халқым бай болып, бір мен кедей болсам кемшілік бола қоймас» деген ғой.

	«Екінші қарғысым: Күлің шашылмасын!» дегенде, Абылай хан: «Балаң болмасын дегенің ғой, бұл да қарғыс емес. Өзім жақсы болсам, халықтың бәрі менің балам» деген екен.

	«Үшінші қарғысым: Өзің білме, білгеннің тілін алма» дегенде, Абылай хан:

	«Міне, дүниедегі қарғыстың ең жаманы - осы» депті.



	ҮШ ТОҚТАМДАР:

	Ой, ақыл, шешім.

	Ой – теңіз, көңіл – жүйрік, білім – маржан.

	Ой – теңіз, ақыл – қазына, қиял – өріс.

	Ой – өріс, адам – қазық. ақыл – арқан.

	Ой – түпсіз, тіл – буынсыз, сөз – атылған оқ.

	Ойы онға бөлініп, іштей тынышы кеткен адамның қашанда көңілі – алаң, ісі – қараң.



	ӘНЕТ БИДІҢ АЙТҚАНДАРЫ

	ҮШ АРСЫЗ: ұйқы арсыз, тамақ арсыз, күлкі арсыз.

	ҮШ ҒАЙЫП: ажал ғайып, қонақ ғайып, несібе ғайып.

	ҮШ ДАУСЫЗ: мінез даусыз, кәрілік даусыз, ажал даусыз.

	ҮШ ҚАДІРСІЗ: жас кезде үш нәрсенің қадірін білмейді. Содан жігіттік қадірсіз, денсаулық қадірсіз, әйел қадірсіз деген.

	ҮШ ТӘТТІ: жан тәтті, мал тәтті, жар тәтті.

	ҮШ КҮШТІ: ақыл күшті, жүрек күшті, тіл күшті.

	ҮШ ЖАМАНДЫҚ: нақақ қан төгу, кісі малын нақақ алу, ата-бабадан қалған ескі жұртты бұзу.

	Міне, бұдан сақ болыңдар депті.



	АЛЫС, ЖАҚЫН, ТӘТТІ НЕ?

	Білімді мен білімсіздің арасынан алыс жоқ, жаннан тәтті жоқ. Бала қанша жақсы болса да, жан шығарда адамның өз жанынан жақын жоқ.

	Байдалы би.



	ЖЕҢІЛ, ТӘТТІ, ҚАТТЫ НЕ?

	Көпке ұнайтын жеңіл ол – көңіл, Адам қимас тәтті ол – өмір,

	Аямайтын қатыгез қатты ол – өлім. Сонымен қатар,

	Жеңіл – ана алақанындағы бала, Тәтті – ана сүті ғана,

	Қатты – қайсарлығы басым жүрегі дара, ана!



	КЕДЕРГІЛЕРДІ ЖЕҢЕР ҮШ ҚАСИЕТ

	Кедергілердің қиыны, не оңайы болмайды. Олардың біреуі салмақты болса, бірі жеңіл болады. Бірақ кедергінің аты кедергі. Кездесер кедергілерді тек сабырлылық, салмақтылық және байсалдылық жеңе алады. Төзімді адам, қиындыққа шыдайды. «Сабыр түбі сары алтын» деп бекер айтпаған. Олай болса, бастаған істің қиындығына шыдап, бір адым да кейін шегінбеуді қалыпқа айналдыру керек. Құлшына, жұмысқа беріле істеген іс, кез келген кедергіні жеңе алады.



	БЕРЕКЕ БҰЗАР ҮШ ШАРТ

	Бөлтірік шешен, ауыл берекесі қайткенде кетеді?- деген сұраққа: – Ауыл ақсақалы шала болса, жігіттері алты ауыз ала болса, ә десе, мә дейтін, жасы үлкенге кішісі сен десе, сол ауылдың берекесі кетеді,-депті.



	ӨМІРГЕ ҚҰШТАРЛЫҚТЫҢ ҮШ ШАРТЫ

	Армандай біліп, оны жүзеге асыру жолында алға ұмтылып, жалықпай іздену, өмірді жан-жақты тани білу, болашағыңа деген сенімді ешқашан жоғалтпау.



	БИІККЕ БАСТАР ҮШ ҚАСИЕТ

	Қазақтың баласын арман өсірген, қазақтың баласын тәуекел пісірген. Қазақтың баласын еңбек қатарға қосқан. Осы үшеуі болса, талай биіктерге шығармыз.

	Әбіш Қекілбаев



	ҮШ НАШАР ҚАСИЕТ

	Адам баласына тән, бір-бірінен туындайтын үш қасиет бар. Ол: қылжаңдық, мылжыңдық, алжушылық. Жасында қылжаң болған адам өскенде мылжың болады, қартайған соң мылжың адам алжиды.

	Саққұлақ шешен Бапанұлы



	ӨМІР СҮРУГЕ НЕГІЗ БОЛАРЛЫҚ ҮШ САПА

	Адамның жақсы өмір сүруіне үш сапа негіз бола алады. Олар барлығынан басым болатын адал еңбек, мінсіз ақыл, таза жүрек. Бұл саналар адамды дүниеге келген күннен бастап тәрбиелейді.

	Шәкерім Құдайбердіұлы



	ҮШ ІЗ:

	Бала, байлық, бақыт.



	ҮШ АҚИҚАТ

	Еріншек болғаның – ақиқаттан озғаның, талапсыз болғаның – жолдан тая жазғаның, ал жалқаулықты тастағаның – елді бастағаның.



	БАСҚА ДА ҮШ АҚИҚАТ

	Өтірік – арзан, шындық – қымбат, кәрілік – дауасыз.

	Жанқұтты шешен



	БІЗДІҢ ҚОСАР ҮШ АҚИҚАТ

	Сабырлылық – қазынаңдағы байлық.

	Жаңғалақтық – олақтық, шалағайлық.

	Ұқыпсыздан күтерің – алмағайып,

	Тұрақсыздар жүреді серттен тайып.



	ҮШ ШЫРАҚ ПЕН ҮШ ТУЛАҚ

	Әділ болса, әкім – шырақ;

	Ақылды болса, қатын – шырақ;

	Аяңшыл болса, атың – шырақ!

	Әділдігі болмаса, әкім – ит, ол да бір тулақ;

	Ақылсыз болса, қатын – ит, ол да тулақ;

	Аяңсыз болса, атың – ит, ол нағыз тулақ!

	Төле би



	ҚОРҚЫТ АТАНЫҢ ҮШ ТОҚТАМЫ

	«Ат жемейтін ащы шөптің гүлденіп өспегені жақсы. Адам ішпес ащы судың жылға қуып ақпағаны жақсы. Атаның атын былғаған ақылсыз баланың, әке омыртқасынан жаралып, ана құрсағында шырланып, тумағаны жақсы. Ата даңқын шығарып өзінің тегін қуған балаға ешкім жетпейді».

	«Қорқыт ата» кітабынан.



	ШАЛДЫҢ ҮШ ТҮРІ

	Сырым Бөкен биден: Шалдың үш түрі болады деген еді. Қадірсіз шал, қазымыр шал, қыдырма шал. Соның қайсысысыз? дегенде, Бөкен қарт: - Балам, қадірсіз десең, халқымнан сұра, қазымыр десең, қатынымнан сұра, қыдырма десең, көршімнен сұра! деген екен.



	ҚАРТ АДАМНЫҢ ҮШ МІНДЕТІ

	Қартайғаның тек өмір көріп, жасыңның ұлғайғаны емес – еліңе қарыздар болғаның. Жастарға ақыл айтпасаң – өз өміріңе қарызсың. Ал өмірден көргеніңді, білгеніңді, кейінгі жастарға үйрету – парызың. Өз тәжірибеңді, машығыңды санасына сіңіру – міндетің. Бұл үшеуіне немқұрайдылық танытып, орындауды міндетім демесең, қарт бола тұрып өзің кінәлі боласың, тыңдамаса, тыңдаса да ұқпаса – жас кінәлі болады.



	ҚАРТ АДАМНЫҢ ҮШ ТҮРІ

	Қырғыз Шәбден манаптың сұрағына Сарыбай би:

	«Қарт адам не дана, не бала, не шала, болады» дейді дағы: Еліне қадірі болса, дана емей немене?

	Өсек-аяң тасыса, шала емей немене?

	Алжып елден қашса, бала емей немене? -деп тарқата айтады.

	Сарыбай бидің бұл тұжырымына қосарымыз:

	Дана қарт – өткен жолы сара, қол жеткізген табыстары дара, айналасындағыларға ақыл-кеңесін айтып, жөн сілтеп, тілек тілеп, бата беріп, өткен-кеткеннің өсиетін еске сап, бағыт сілтеп отыратын, еліне қадірлі адам.

	Бала қарт – отының басына бейберекет түкіріп, есігінің алдынан кетпей, бала секілді болмас тірлікті айналдырып, көр-жерді шұқылап, кемпірімен, келінімен сыйласпай жүреді.

	Шала қарт (қарт емес шал) – алқам-салқам болып, арақ ішіп, шылым тартып, насыбай атып, көрінгенмен ұрсысып, сақалына сыйынып үлкенмін деп, жөнсіз өктем сөйлеп, өршеленіп, ендіркелеу, аузынан ақ ит кіріп, көк ит шығатын адам.



	ҮШ КӨЗ

	Сөз анасы – құлақ, су анасы – бұлақ, жол анасы – тұяқ .

	Сырым шешен.



	АДАМНЫҢ ҚАЛАУЛЫ ҮШ АРМАНЫ

	Ұзақ өмір, мол байлық, көп ұрпақ.



	ҮШ ҚУАНЫШ

	Алғыс алу, көптің өзіңді іздеуі, ісіңнің өшпеуі.

	«Жібек мінезді адам жұртқа жағады, жылан мінезді адам жұртта қалады»,

	«Жақсылықтың ұрығын сепкен пенде, жаманшылық көрмейді өмірінде» деген нақылдардың мәнін түсіне білген жаман болмас.



	ҮШ ҚИЫН

	Жазылмаса дерт қиын; Іске аспаған серт қиын. Ақылыңнан адасып; Өзің түскен өрт қиын.

	Қаз дауысты Қазыбек би.



	ҮШ БАЙТЕРЕК АТАНҒАН ҚАЗАҚ ЗИЯЛЫЛАРЫ

	Шоқан (Мұхаммедханафия)

	Шыңғысұлы Уалиханов (11.1835-04.1865),

	Ыбырай (Ибраһим) Алтынсарин (2.11.1841-30.07.1889),

	Абай (Ибраһим) Құнанбаев (10.08.1845-6.07.1904).



	ҮШ БАЙТЕРЕК, ҮШ АРЫС АТАНҒАН ҚАЗАҚ ҚАЛАМГЕРЛЕРІ

	Ілияс Жансүгіров (1.05.1894-1938),

	Бейімбет (Бимағамбет) Майлин (15.11.1894-10.11.1939),

	Сәкен (Садуақас) Сейфуллин (15.10.1894-25.02.1938).



	ҮШ БАЙЛЫҚ

	Бірінші байлық – денсаулық, екіншісі – ақжаулық, үшіншісі – он саулық.



	ҰМЫТПАЙТЫН ҮШ СӨЗ

	Малайсары би Сырымға былай деген екен:

	- Шырағым, үш сөз бар, соны ұмытпай жүрсең, халқың соңыңнан қалмас. Ұмытсаң артыңнан ермес. Ол үш сөз: Ұят, Борыш, Обал. Онан соң: Жақыныңды жаралама! Алысты қаралама!...



	ҮШ ҚАДІРЛІ

	Қадірлі болғысы келген адамға үш жолдас керек. Олар: Бақыт, дәулет, ырыс.

	Жиренше шешен.



	БАСҚА ДА ҮШ ҚАДІРЛІ

	Ата-ананың қадірін балалы болғанда білесің. Ағайынның қадірін қаралы болғанда білесің. Жан ашырдың қадірін жалалы болғанда білесің.



	ҚАЗЫБЕК БИ. ЖАМАН МЕН ЖАҚСЫ ТУРАЛЫ

	Балаң жаман болса, көрінгеннің мазағы емес пе! Атың жаман болса, шыбын жанның азабы емес пе! Қатын жаман болса, бұл жалғанның тозағы емес пе!

	Туған балаң жақсы болса, тән мен жанның шырағы емес пе! Мінген атың жақсы болса, бұл дүниенің пырағы емес пе!

	Алған жарың жақсы болса, жиғаның мен мейманыңның тұрағы емес пе!



	КӨБЕЙ БИ ТОЛҒАҒАН ҮШ ЖАҚСЫ

	Жүйрік ат ер пырағы, ойлаған жерге жеткізер. Жақсы бала әке шырағы, көргенді құмар еткізер. Жақсы әйел үй тұрағы, жатты жақын еткізер.



	ШАБАНБАЙ БИДІҢ ҮШ ҰСТАНЫМЫ

	Аллаға жағам десең – азанды бол, ағайынға жағам десең – қазанды бол, халқыңа жағам десең – әділ бол, судай таза бол, жердей көтерімді бол, аймағың суат болса, сөзің халқыңа қуат болсын деген.



	МӘТЖАН БИДІҢ ҮШ ҰСТАНЫМЫ

	Аққумен істес болсаң, көңілің пәк болады. Қаршығамен істес болсаң, тамағың тоқ болады. Қарғамен істес болсаң, шоқығаның боқ болады. Болыс болған жылдарымда осыған көзім жетті деген екен.



	АРЫҚ ЖАРҚЫН БИДІҢ ҮШ НАЛАСЫ

	-Кәрілік, саған не қылдым, кеспей-пішпей ат қылдың. Кедейлік, саған не қылдым, ағайыннан айырып, жат қылдың. Жалғыздық, саған не қылдым, кезеулі жерде мерт қылдың –деп, тағдырына назаланған екен.



	ҮШ КӨРІКТІ

	Өнерпаз жігіт көрікті, әдепті әйел көрікті, әсемделген отау үй көрікті.



	ОТБАСЫНЫҢ ҮШ НЕГІЗІ

	Еркек, әйел, ұрпақ.

	Оған: бала – бақыт, келін – құт, отбасыңды қадір тұт деп қосып қойсақ шеккі бола қоймас.



	ҮШ АСЫЛ МІНЕЗ

	Туған елі мен дос-жаранына адал болу. Қандай жағдайда болмасын, қара қылды қақ жарған әділетті болу. Қаймықпастан турасын айтар шыншыл болу. Бұл үш мінез ер жігіттің басынан табылса нұр үстіне нұр болар еді-ау шіркін!

	Адал болсаң аңқылдақ, ізгілікке құмарсың.

	Әділ болсаң ақ жарма, жақсы іске билік қыларсың. Шыншыл болсаң қол жетпес, шыңда өскен шынарсың.



	УШЫҒАР ҮШ ЖАМАН

	Бұрынғылар: «Әйелің жаман болса, мейманың кетеді, ұлың жаман болса, жиғаның кетеді, қызың жаман болса, жеті ата түбіңе жетеді» деген.

	Сондай ақ, атам қазақтан әйелдерге байланысты мынандай нақылдардың қалғаны да есте болсын: «Әйелдің қосағы қасында – бағы басында». «Жүз еркек толтыра алмаған үйді бір әйел толтырады». «Әйелі жаман жігіттің көрген күні тамұқпен тең». «Көргенсізден әйел алған ер жетім». «Мінезді әйелдің міні жоқ, мінезсіз әйелдің көпірген аузы мен көгерген бетінен басқа дымы жоқ», «Әйел жерден шыққан жоқ, ел баласы, ер көктен түскен жоқ, әйел баласы», «Алғаны жаман жігіттің ойдағысы болмайды, ісі әсте оңбайды»...

	Әйелдерге тән ғылыми дәлелдеген үш кемшілік: әуесқойлық, аптықпалық және ақылды болып көрінуге тырысып, әйел – еркектің тезі деген ой қалыптасқандықтан ба, жөнді-жөнсіз ақылын тықпалай беруді қалайды. Әйел көп жерде айқай көп деген де бар...

	Дегенмен, әйелдің жылы жымиысы – жарты дүниенің рақаты, күлкісі – күннің шуағы болғандықтан, бәрін де ұмыттыратыны да шындық. Үйдің ішін қараңғылық кернемеу үшін, әйелді ренжіте көрмеген дұрыс.





БӨЛТІРІК ШЕШЕН АЙТҚАН ҮШ ЖАМАН

	Атың шабан болса, тіршіліктегі қорлығың, балаң жаман болса, азабың, әйелің жаман болса, жоламас қонағың.



	АДАМШЫЛЫҚТЫҢ ҮШ БЕЛГІСІ

	Артығым кетті демей, кісі ақысын жемей, шаттық пен қайғыны бірдей бөлісе білу.



	ЖАНҚҰТТЫ ШЕШЕН БЫЛАЙ ДЕГЕН:

	Әйелің жақсы болса – қонағың мен үйіңнің тұрағы, балаң жақсы болса – екі көздің шамшырағы. Атың шабан болса – бұл жалғанның азабы, Әйелің жаман болса – дүниенің дозағы. Балаң жаман болса – көрінгеннің мазағы.



	ҮШ ЖОЛДАС:

	Олар – бақыт, дәулет, ырыс.



	ҮШ БОЛЖАУСЫЗ

	Олар: қонақ, толғақ және қаза.



	ҮШ КЕСІР

	Төле би: «Жігіт адамға басты кесір – еріншектік, ортаншы кесір – ұйқышылдық, кенже кесір – кежірлік, тілазарлық. Осы үш кесір, әдет бір адамда болса, ол өмір бойы оңбайды, бұлар жоқ болған адам кісіге мұқтаж болмайды» деген.

	Бабалардан: «Жаман болатын жігіт шегіншек келер, кедей болатын жігіт еріншек келер» деген асыл сөздің де қалуы осыдан.



	ҮШ КЕМДІК

	Еріншектік, зұлымдық, надандық. Бұлар адам баласын өсірмейді, қор қылады.

	Еріншектік – ол өнердің дұшпаны. Еріншек жарымас, көңілшек байымас деген сөз бар. Талапсыздық, жігерсіздік, ұятсыздық, кедейлік дегендердің бәрі де осы еріншектіктен шығады.

	Ал зұлымдық пен залымдық – адам баласының дұшпаны. Залым адам ол да бір жыртқыш хайуан.

	Надандық – ол білімсіздік. Білімсіздік – ол да хайуандық.

	Абыройға жетуге, надандықтан құтылуға, жүректі пәк тазалауға, адамға міндетті түрде білім керек.



	ТАҒЫ ДА БАСҚА ҮШ КЕМДІК

	Атың шабан болса – дүниенің азабы, алғаның жаман болса – өмірдің тозағы, балаң жаман болса – көрінгеннің мазағы.

	Қаз дауысты Қазыбек.



	БАСҚА ДА ҮШ ҚАДІРСІЗ

	Шөлде өскен дуадақ, көл қадірін білмейді. Көлде өскен қоңыр қаз, шөл қадірін білмейді. Тауды жайлап, таста өскен, ағайыннан басқа өскен ел қадірін білмейді.



	АДАМДЫ АЛҒА ҚАРАЙ АДЫМДАТАТЫН ҮШ СЕЗІМ

	Өмірге деген құштарлық, шынайы сенім, мәңгілік махаббат.



	АДАМНЫҢ БАСТЫ ҮШ ДҰШПАНЫ

	Жалқаулық, немқұрайдылық және шыдамсыздық.

	Ғұлама бабамыз әл-Фарабидің «Сен қасыңнан сескенбе, қапыңды тапса – өлтірер; сен досыңнан сескенбе, қатты болса – сатып кетер; сен немкеттіліктен қорық – түбіңе сол жетер!» деген болса, осыған ұқсас Бруно Ясенскийдің орысша айтылып, ел аузында жүрген сөзін қазақшаласақ: «Жаудан қорықпа, азар болса жаныңды алар. Достан қорықпа, мықтаса басыңды саудаға салар. Қорықсаң жайбарақат жандардан қорық! Олар сені өлтірмейді, бірақ опасыздық пен сатқындық сол жайбарақаттықтан» деген екен.

	Енжарлық – қайырымсыздық пен адамгершіліктің жоқтығынан туатын парықсыздық, адам тағдырына немқұрайды қараушылық болғандықтан, ол опасыз достан да, қатыгез жаудан да қатерлі.

	Бейқамдық – сәтсіздікке бастар жол.



	ҮШ НӘРСЕГЕ САУДА ЖОҚ

	Бөлтірік шешен мына үш нәрсені саудаласпай аласың. Олар: Бесік – жататын үйің, онсыз болмайды күйің.

	Шаңырақ – Отанның басы, оттың қасы, ойласаң үйдің тұтқасы. Ер-тұрман – өз рәтің, онсыз болмас мұратың!-деген екен.



	ҮШ МЫЛЖЫҢ

	Жоқ қараған – мылжың,

	Әйелі өлген – мылжың,

	Саудагер де – мылжың.

	Төле би.



	ЖАМАНДЫҚ ЖӨНІНДЕ

	Қожа Ахмет Йассауи бабамыз:

	«Кітабына үңілген бала, егінін егумен айналысқан егінші, қолы істегі тігінші, асүйде тамақ пісірген әйел жамандық ойлауға уақыт таппайды» деген.

	Бұл сөзден түсінеріміз, еңбек етпейтін екі қолын қайда жұмсарын білмей, екіленіп, өзеурегенді ғана білетін еріншектен, езден, намыссыз былжырдан жамандық болмаса, жақсылық күтуге болмас.



	МАҚТАНШАҚТАРДЫҢ ҮШ ТҮРІ

	Хакім Абай өзінің жиырма бірінші қара сөзінде мақтаншақ жандарды үш топқа бөледі. «Біреуі жатқа мақтанарлық мақтанды іздейді. Ол – надан, надан болса да, адам. Екіншісі, өз елінен мақтанарлық мақтанды іздейді. Оның надандығы толық, адамдығы әбден толық емес. Үшіншісі, өз үйіне, не аулына келіп айтпаса, өзге кісі қостамайтын мақтанды іздейді. Ол – наданның наданы һәм өзі адам емес.

	Жатқа мақталсам екен деген елім мақтаса екен дейді. Еліме мақталсам екен деген ағайыным мақтаса екен дейді. Ағайын ішінде мақтау іздеген өзімді-өзім мақтап жетем дейді»



	ҮШ НЕГІЗ

	Төменгі әлемнің жаратылыс негіздері – Су, Жер, От.

	Жер – нәрді судан ғана алады. Соған қарап, су – жаратылыстың басы деп айтуға негіз бар.

	«Адам – гауһар, қолы – гүл»,

	«Адам – болат, өмір – от, уақыт – су»,

	«Адам адаммен, жер сумен» деген пәлсапалар да бар.

	ҮШ АСЫЛ:

	Көз, тіл, көңіл.



	АДАМҒА ҚАЖЕТ ҮШ АСЫЛ ҚАСИЕТ

	Іштарлық пен бақталастық – үйлеспес тексіздіктің қос белгісі.

	-біреудің жетістігін көре алмайтын іштарлық, күндеушілік ниетінен біржола, ада-гүде арылатын болса;

	-болмашы істерге бола өшігерлік өшпенділіктің отын өшіріп, кек сақтауды жүректен өшіріп тастаса;

	-қара жүнді қара қарға – қызғаныштың қызыл итінің бас көтеруіне жол бермей, қызғаншақтық қасиеттен біржола арылу.



	АДАМДЫ АДАМ ЕТЕР ҮШ ҚАСИЕТ

	Малайсары би Сырым батырға: «Қарғам, дүниеде адамды адам ететін үш қасиет бар» дегенде, - Сырым батыр: - Олар қандай қасиеттер? – деп сұраған.

	-Олар: Ар, намыс, парыз. Осы үшеуін пір тұтсаң, халқыңның алдында сыйлы боласың, - деген екен.



	АДАМҒА ҚАЖЕТ БАСҚА ДА ҮШ ҚАСИЕТ

	Ақындардың Пайғамбары атанған қазақтың Ұлы ақыны Абай: «Адамға қажетті үш қасиет: Ыстық қайрат, нұрлы ақыл, жылы жүрек» деген. Осы үш құндылықты, яғни «Ақыл, қайрат, жүректі бірдей ұста, сонда толық боласың елден бөлек», дейді.

	Жүсіпбек Аймауытов: «Жанның тәрбиеленетін үш түрлі сыпаты бар: ақыл, сезім, қайрат. Адам жаратылыстан ақылды болып, осы үш сыпаты бірдей тәрбиеленген болса, ол кісі әрі данышпан болады...» деген.

	Көркем мінез, әдемі әдеп, тұнық зерде, ақыл мен парасат бойымызға дарып, тұрақты орнап, тән сұлулығымен әспеттеліп, қадірлегендей қуатталып тұрса, ол Алланың сыйы болмақ.



	АДАМҒА ҚАЖЕТ ҮШ НӘРСЕ

	Ж.Баласағұн айтқан:

	«Біріншісі – мінез түзулігі, екіншісі – ар-ұят, үшіншісі – әділдік. Осы үшеуі арқылы адам барлық жерде сый-құрмет пен бақыт табады!»



	ҮШ БИІК

	Билік жүргізу, басқа орнаған дәулет және даналық. Байлық пен билік қашанда бір-біріне жақын тұрады. Жанын қинамай аз күнде байып шыға келгендер билікке құштар болады. Осындайдан сақ болсақ қой!



	ЖАҚСЫ ӘЙЕЛДІҢ ҮШ КЕПІЛДІГІ

	Төле би баба: - Әйелің жақсы болса, бірінші – иманың, екінші – жиғаның, үшінші – ырысыңның тұрағы, -деген екен.

	«Жақсы әйел – үйдің берекесі, жаман әйел – елдің келекесі» деген ғой бабалар.

	Б.Момышұлының келіні З.Ахметова былай деп тұжырымдайды: «Күйеуіңе жақсы жар болам десең, жұғымды, жағымды болам десең, тым ащы да, тым тәтті де болма! Өте ащы болсаң – түкіріп тастайды, асыра тәтті болсаң – жұтып қояды. Дәмді ғана болуға тырыс». Келісуге болады. Өмірден алған тұжырым екенінде дау бола қоймас.



	ҰЛЫҚПАН ХАКІМНІҢ ҮШ ӨСИЕТІ

	«...үш мың ауыз сөз жаздым, одан үш ауызын таңдап алдым. Оның екеуін есте сақта, ал бірін ұмыт, яғни Құдайды һәм өлімнің хақтығын жадыңа тұт, жасаған жақсылығыңды естен шығар».



	ҮШ МӨЛШЕР

	Таудан биік көңіл бар. Теңізден терең ғылым бар. Оттан өткір – қайғы, зар.

	Сырым



	АДАМДЫ АЗУҒА АЛЫП БАРАР ҮШ ЖОЛ

	Абай атамыз өзінің он төртінші сөзінде:

	«...адам баласының көбі ақылсыздығынан азбайды, ақылдының сөзін ұғып аларлық жүректе жігер, қайрат, байлаулылықтың жоқтығынан азады» деген.



	ЖАҚСЫ МІНЕЗ БЕН ШОДЫР МІНЕЗ АЛЫП БАРАР ҮШ НӘТИЖЕ

	Ізгілікті істер жасап, сүйінтетін де, арсыз қадам жасап күйінтетін де мінез. Жақсы мінез – жақсылыққа, сабырға, табысқа жетелейді.

	Шодыр мінез – шамшыл-күйгелектікке, опық-өкінішке, нәтижеде қиыншылықты азапқа алып барады.



	БІР-БІРІНЕН ТУЫНДАЙТЫН ҮШ ҚАСИЕТ

	Саққұлақ шешен адамға тән, бір-бірінен туындайтын қасиеттерді нақылдап былай деген екен. Олар: қылжаңдық, мылжыңдық, алжушылық. Жасында қылжаң болған адам, өскенде мылжың болады, қартайған соң, мылжың адам алжиды.



	ҚИМАСТАРДЫҢ ҮШ ҚАСИЕТІ

	Қимастар қашанда бір-біріне көздерінің – нұры, көңілдерінің – суаты, ақыл- ойы мен сана-сезім, жалпы парасаттың – қайнар бұлағы бола білсе ғой шіркін!



	ҰЗАҚ ЖАСАУДЫҢ ҮШ СЫРЫ

	Жыр алыбы Жамбылдан, қазақ әдебиетінің негізін салушылардың бірі – ұлы жазушы Сәбит Мұқанов:

	- Жәке сіздің жүзге келуіңіздің сыры неде? Сыр бөліспейсіз бе? дегенде,

	Жамбыл ақын іркілместен:

	-Өтірікті сүймедім. Дүние үшін күймедім! Алтынына біреудің, жолда жатса тимедім деген екен.

	Осы қасиеттер әркімнің ойында болса, әрине ғанибет.



	Б. МОМЫШҰЛЫНЫҢ ҮШ ҚОРҚЫНЫШЫ

	Қазақтың қаһарман ұлы, даңқты батыры, қолбасшысы, жазушы – Баукең кезінде:

	«Мен үш нәрседен қорқамын: бірінші, баласына бесік жырын айтпаған анадан, екінші, немересіне ертегі айтпаған әжеден, үшінші, бір-бірімен қазақша сөйлеспеген қазақтардан» деген екен.

	Осы айтылғандар шындыққа айналып бара жатқандай көрініп жүргені рас.

	Арты қайырлы болғай.



	БІРІН-БІРІ ТУДЫРАТЫН ҮШ ӘРЕКЕТ

	Олар: құмарлық, ынтық, ынтызарлық пен әуестік, құштарлық, қызықтағыштық, ынтығушылық пен қызығушылықты тудырса, қызығу, әсерлену, құмарту, әуестену сезімінен іштарлық өрбіп, қызғаныш сезімі оянып, атойлай көтеріледі.



	ҮШ АПАТ

	Олар – өмір сынынан өткен қазыналы қарттарды, бар өмірін адамзатқа пайдасы болар ғылым жолына арнаған, асқан ой иесі – ғұлама ғалымдарды сыйламау.

	Ел басы-Патшаны, үкіметті, басшыны сыйламау.

	Аста-төк ысырапқа жол беру, әсіресе, асты ысырап ету.

	ҒЫЛЫМНЫҢ ҮШ ЫҚПАЛЫ

	Ғылым ақылсыз адамды жынды етеді, шала ақылдыны ақылды етеді, ал ақылды адамды дана етеді.



	АДАМДЫ ҚОР ҚЫЛАТЫН ҮШ НӘРСЕ

	Сонан қашпақ керек: Әуелі – надандық, екінші – еріншектік, үшінші – залымдық деп білесің.

	Надандық – білім-ғылымның жоқтығы...

	Еріншектік – күллі дүниедегі өнердің дұшпаны. Талапсыздық, жігерсіздік, ұятсыздық, кедейлік – бәрі осыдан...

	Залымдық – адам баласының дұшпаны...

	Абайдың отыз сегізінші қара сөзінен.



	ҮШ ТАҒЫЛЫМ

	Мейірімнен келер – сауап, жақсылықтан – шарапат, жамандықтан – тек кесапат.

	Адам таласып, тырмаса өсіп, бірінен бірі қалып кетпеуі үшін батыл әрекеттерге барып, шешімді қимыл жасап дағдыланғаны жөн. Жақсы болу да, жаман болу да әркімнің өзінен екендігі ойда болсын.



	ТАҒЫ СОНДАЙ ҮШ ТАҒЫЛЫМ

	Үш кісінің көз жасынан сақтанып жүрген дұрыс болады екен. Олар: бірінші ақ сүтін беріп, түн ұйқысын төрт бөліп, сені кәмелет жасына жеткізген анаң болса, екіншісі – сен үшін өмірде кездесер қиындықтардан тайсалмай қарсы тұра білетін сүйгенің, үшіншісі – тағдырдың талқысымен, қамқоршыларынан айрылып қалған жетімектер. Бұлар жүрегімен шын жылайтындар тобына жатады.



	ҮШ ҚАЗЫНА

	Ер қазынасы – жүрген із. Ел қазынасы – көне көз. Тіл қазынасы – ескі сөз.



	ҮШ АНЫҚ

	Береке түбі – бірлік болар, жеңіліс түбі – шерлік болар, жеңіс түбі – ерлік болар.



	ТАҒЫ ДА БІЛЕР ҮШ АНЫҚ

	Ескелді биден қалған мына тұжырымдарға зер салайықшы.

	Ол: «Олақ – меншіл, қызғаншақ – күншіл, сырғақ – сыншыл» деген.



	ҮШ ҚУАТ:

	ақыл қуат, жүрек қуат, тіл қуат.



	ЖҮРЕКПЕН КЕЛЕР МЕЙІРДІҢ ҮШ ҰЯСЫ

	Сүйіспеншілік, махаббат, мейірім.



	ҮШ ҚАСИЕТ

	Өліде – аруақ, малда – кие, аста – кепиет яғни, кесірлік.



	ТІРШІЛІКТІҢ ҮШ КӨРКІ

	Әйел үшін үлкен сын, ол – бірінші кезекте қайда болса да, тазалық сақтау, кір-ласқа жол бермеу.

	Жинақылық танытып, айналаның шашылып жатпай, таза болуына бар мүмкіндікті пайдалана отырып, өз дәрежесіндегі оңды тазалыққа қол жеткізу. Тұрмыс-тіршіліктің сәні де – тазалық. Басқаны айтпағанда, шыбын-шіркей қонған жер – у төккенмен бірдей. Әуелі дамылсыз ызыңдай ұшып-қонып жүрген бір шыбын да, үйдің берекесін кетіреді. Олай болса, тән саулығы, жан жайдарылығы және тұрмыс тазалығы – тіршіліктің көркі.



	ҮШ ЫНТЫҚ

	Еркін өмір сүру, пайдалы еңбек ету және құрметке бөлену.



	ҮШ ТҰЛ

	Қайратсыз ашу – тұл, тұрлаусыз ғашық - тұл, шәкіртсіз ғалым – тұл.

	Абай



	ҮШ БАҚЫТСЫЗДЫҚ

	Жаман ат, жаман қатын, жайсыз көрші.



	ТАМАҚ ТҮРЛЕРІНЕ БЕРІЛЕР ҮШ БАҒА

	Жылқы еті – татқанша, сиыр еті – жатқанша, қой еті – таң атқанша...

	Қой еті – құрыш, жылқы еті – бұрыш, серке еті – ем, ешкі еті – жел деген де бар.

	Сондай-ақ, Кеспе көже – күн батқанша, бидай көже – ел жатқанша, тары көже – таң атқанша деп, көжелерге баға берілген.



	ТӨРТ:

	Төрт аяғын тең басқан есептік сан болғандықтан, қашанда тең мөлшерді білдіреді. Төрт саны – толу, бірігу, толысу дегенді білдіретіндей. Себебі, «төртеу түгел болса, төбедегі келеді» деп бекер айтылмаса керек. Төрт құбыла тең болса, бақыт та, береке де болады.



	СЕГІЗ ҚЫРЛЫ, БІР СЫРЛЫ ДҮНИЕ

	Дүниенің сегіз қырына төменгі төрт негіз бен болмыстың төрт көзі, сырына

	– НҰР тірек болған:



	ТӨРТ НЕГІЗ:

	Дүниенің төрт негізі яғни, төрт стихия – Су, От, Ауа, Топырақ яки, жер.



	ТӨРТ КӨЗ:

	Болмыстың төрт көзі – Сұйық, Ыстық, Құрғақ, Қатты.



	ҰЛТТЫҚ ТӨРТ ДҮНИЕТАНЫМ

	Қандай бір жағдай болмасын, өзгермейтін тұрақты дүниетаным, қазақы қалып, ол – ұлттық рух, ұлттық мәдениет, ұлттық намыс, ұлттық болмыс болуы керек.



	АДАМ БАЛАСЫНА ТӘН ТӨРТ ҚАЖЕТТІЛІК

	Адам баласы үшін иман – бақыттың бастауы, Ислам – өмірінің бағыт- бағдары, мағрифат яғни, танып, білу – жолының азығы, махаббат – рухани дүниесінің қозғаушы күші болу керек. Сонда ол жаратылыстың асыл тәжі болуға лайық.



	ЖАСТАРҒА ЖАРАСПАС ТӨРТ ЖАТ ӘДЕТ ПЕН СЕРІК БОЛАР ТӨРТ ҚАСИЕТ

	Жастарға жараспас жат әдеттерге немқұрайдылық, селқостық, бұқпа, бұйығылық жататыны ойыңда болсын.

	Оларға ыждағатты құлық, кішіпейілді елгезек көңіл, ұғымтал зерде, қарақты көз серік болғаны дұрыс болады.



	БАСШЫҒА ТӘН ТӨРТ ҚАСИЕТ

	Әділдік, әдептік, білімділік, алғырлық.



	БАСҚАРУДЫҢ ТӨРТ ҰСТАНЫМЫ

	Жүсіп Баласағұн бабамыз мемлекетті дұрыс басқарудың мынадай төрт ұстанымын сақтауды ұсынған:

	Олар: Қара қылды қақ жаратын әділдік; Ақыл-парасат;

	Ынсап-қанағат;

	Халықшылдық (мемлекетшілдік).



	ТӨРТ ӘЗӘЗІЛ

	Байлық – әзәзіл, билік – әзәзіл, ішімдік арақ – әзәзіл. Тіпті кейбір әйелдің өзі де – әзәзіл.

	Қадыр Мырза Әли



	ҰСТАЗДЫҢ ТӨРТ ТҮРІ

	«Жарық күні ғаламның, анасы да адамның – ұстаз» дегендей, жеткіншектердің жүректеріне жол тауып, жан-дүниенің кілтін іздеп, олардың ғылымға құштарлығын оятатын да, оларға тәрбиеші болатын да – жақсы ұстаз.

	«Бағбанына қарай – бағы, бағымына қарай - малы» демекші, балалардың бағы да, бақыты да ұстаздар. Сонымен қатар, көргенін көңліне тоқи білсе, өмірдің өзі де

	– ұлы ұстаз. Білгенге ұстаздық – ұлы еңбек. Өмірдегі барлық қуаныш, жақсылық көзі – тек еңбекте. Халық аузында:

	Қарапайым ұстаз хабарлайды, Жақсы ұстаз үйретеді, Керемет ұстаз іздендіреді, Ұлы ұстаз қанаттандырады –

	деген тарап кеткен қанатты сөз бар. Шындығы да солай ау!



	БАЛАНЫҢ ТӨРТ ТҮРІ

	Бірінші бала – үй баласы, екінші бала – ауыл баласы, үшінші бала – аймақ баласы, төртінші бала, ең жақсы бала елдің елдігін ойлар – ел баласы. Ел баласы жалқы туады. Өйткені оны халқы туады. Ол елім деп белін буады. Ата жолын қуады. Ауыл баласын айлалап, аймақ баласын аймалап соңынан ертеді. Үй баласы – үйкүшік, от басында, ошақ қасында қалады...



	ДОСБОЛ БИДІҢ ТӨРТ ТҰЖЫРЫМЫ

	Жерден ауыр – ақыл, білім,

	Судан терең – оқу, ғылым.

	Оттан ыстық – ғашықтық,

	Көктен биік – тәкаппарлық.



	ТӨРТ ІЗ

	Бөлтірік шешен: Байлық – қолға ұстаған мұзың емес пе, бақ – ұшып-қонған құсың емес пе, балаң – артта қалған ізің емес пе? Бәрінен жолдас-жораңмен, ағайын-туысыңмен, ел-жұртыңмен, сіз-біз десіп, өмір сүргенге не жетсін. Осыларға жүрегің жылы болса, қайғың – күл, қуанышың – от! – деген екен.

	Осы айтылғандардың басқаша түрі:

	Байлық – қолға ұстаған мұз, ериді де кетеді.

	Бақыт – басқа қонған құс, күте алмасаң, жериді де кетеді. Ал, бала артта қалған із – атыңды өшірмейді, жақсы ісіңді жария етеді.

	Мұзды да бол, құсты да бол, ізді де бол! – деп Бөлтірік шешен бата берген екен.



	ӘЙТЕКЕ БИДІҢ ТӨРТ ТҮЙІН СӨЗІ:

	Бақ деген – құс, ұшады да кетеді. Тақ деген – түс, кіреді де кейін ұмытылады.

	Байлық деген – мұз, мезгілі жеткенде ериді де ғайып болады.

	Мәңгілік қалатыны, ұзақ өмір сүретіні – адал іс пен таза көңіл.



	ҚАРТТЫҚ ЖАСТАҒЫ ЕРЛЕРДІҢ ТӨРТ АТАУЫ

	Шал – жасы алпыстан асқан, өзінің ғана қамын ойлап, өз үйінің күйін күйттеп, қалай болса солай сөйлейтін, ащы суға да әуестігі жоқ емес, күйбежектеп, сипақтап, түкке тұрғысыз іс-күйбеңмен күн батыратын, саяси өсекке де жақындау егде адам. Мұндай шалдар үш түрлі: қадірсіз шал, қазымыр шал, қыдырма шал;

	Қария – өз әулетін тәрбиелеп, түтінін бір арнада ұстап, туған жерге туыңды тік дегендей, туған жерінің жоғын жоқтап, қамын ойлап, әлі келгенше аянбай, жан-тәнімен қарбаласып жүретін, көргені мол қарт адам;

	Ақсақал – қауымды бөліп-жармай, билігін жүргізіп, намысын жыртып, ел қамын ойлап, бірлікке шақыратын, жасы ұлғайғанын жаны емес, тек тәнімен сезетін, тәжірибе жинақтаған, «аман-есен қарттығымды өткізе гөр» деп, тілеу тілеп отыратын құрметті қарт адам. Ақсақал атану – адамға көрсетілген зор құрмет. «Ауылыңның алдында төбе болса, ерттеулі атпен тең, ауылыңда ақылды қарт болса, жазулы хатпен тең» дейтін ақсақалдар осылар ғой.

	Абыз – халқына сөзін өткізе алатын, олардың мұң-зарын тиісті жерге жеткізе алатын, білгір, ой-өрісі кең, көреген, көшелі, ақылы дария кісі.

	Бұл туралы қазақтың ардагер ұлы, даңқты әскери қолбасшы болған

	Бауыржан Момышұлы былай тұжырымдапты:

	«Шал – бала-шағасы мен әйеліне әмірін жүргізе алмай, көсеумен от сабалап, шала бықсып отырған адам. Қария – айтар сөзі ауылына өтімді кісі. Ақсақал – аумақты аузына қаратқан абыройлы адам. Абыз – халқының қамын ойлап, қабырғасы қайысатын, елінің мұңын мұңдап, жоғын жоқтайтын адам».



	ТӨРТ ҚАСИЕТСІЗДІК

	Ұят дегеніміз – сенім, тәрбие. Ұят тілде – ар ділде. Ұят жоғалса – арамдық, аярлық, арсыздық, айлакерлік қаптап, арды таптайды. Ұят үнсіз қалып, ар бұғынса, жәдігөйлік жанданып, азғырушы жан-тәнімен әзәзілдігіне басып, ындыны ашылып, құлқыны жыбырлап, ойы бұзылып, небір ашкөзділікке, нәмәрттікке баруға қамданады. Ар-ождан жеңіліп, ұят жоғалған жерде әділдік түгіл, халық жоғалып, қарын тоқтығын күйттеген кілең тобыр қалады.

	«Ар ұялар іс қылмас ақыл зерек...» деп, Абай айтқан ғой.



	АДАМНЫҢ БІР-БІРІНЕН ОЗЫҚ ТҰРАР ТӨРТ НӘРСЕСІ:

	Абайдың он сегізінші қара сөзінде: «Тегінде адам баласы, адам баласынан ақыл, ғылым, ар, мінез деген нәрселерден озбақ» деген.



	БОЙДЫ АУЛАҚ САЛАР ТӨРТ ТӨРТ НӘРСЕ

	Олар: берері жоқ өнбес ойға берілу, «Айттым, бітті! Менікі дұрыс!» деген үзілді-кесілді шешімде болу, осымен сарындас айтқанынан қайтпайтын қыңылыққа жол беру, сонан соң, «басқалар не болса ол болсын»-деп, айналасына көңіл аудармастан жеке басын ғана ойлау.



	ТАБАШЫЛДЫҢ ТӨРТ ТІЛЕУІ

	Табашыл адам құлағанды, жылағанды, өзінен жәрдем сұрағанды, көзінің жасын бұлағанды ұнатады. Сондайдан өзінше ләззат алып, масайрап қалады. Көңілін демдеп алған соң, кезекті тағы біреудің аяғынан шалады.



	ТӨРТ ЖАМАН МЕН ТӨРТ ЖАҚСЫ

	Жаман туыс – бір масыл, арқалаған құммен тең.

	Жақсылығың істеген, елекке құйған сумен тең.

	Келіннің зекіп айтқаны – езіп құйған умен тең.

	Көңілсіз берген тамағы – құм аралас күлмен тең.

	Жаман болса әйелің – көрген күнің түнмен тең.

	Атадан жаман ұл туса – елестеген жынмен тең.

	Жақсы болса әйелің – үйіңдегі ырысың.

	Жақсы болса ұл балаң – қайрап қойған қылышың.

	Жақсы болса келінің – басып қойған күрішің.

	Жақсы болса қыз балаң – жайлы қоныс, тынысың.

	Құлтума Сармұратұлы



	ТӨРТ САҚТАНДЫРУ

	Төле биден қалған мынандай нақыл бар:

	«Аларды біліп, бермегеннен без, Ел-жұрты қашып, ермегеннен без. Үйіне қонақ қонбағаннан без, көптің айтқанына болмағаннан без».



	ТӨРТ АРТЫҚ

	Сыздық төренің сынамақ болып қойған сұрағына, Қоңыраттың Шойынбет биі былай жауап берген екен:

	Дәулет – қолдың кірі, жусаң кететін.

	Бақ – сел-көшкін, уақытпен өлшенген.

	Өнер – ризық, несібе таусылмайтын,

	Тіл – ізгілік мұрат, ұрпаққа қалдыратын.



	ТӨРТ ТІЛЕУ

	Саққұлақ шешен қартайғанда тілеуім мына төрт нәрсе деген екен: шырағымды сөндірме – денсаулық бер, өзіме лайық жолдас – әйел бер. Кірер жерімді тарылтпа, түзу көрші бер.

	Сондай ақ, Тәубесіз адамға жолықтырма, арамзадан бала берме, бейшара әйелден аулақ қыл, ашулы-қиялды қылма деп те тілек айтыпты.



	ТАҒЫ ДА ТӨРТ ТІЛЕУ

	Саққұлақ шешен мына төрт нәрседен қашық қылуды тілепті: Тәубесіз адамға жолықтырма, арамзадан бала берме, бейшара әйелден аулақ қыл, ашулы- қиялды қылма.



	ТӨРТ ҚҰБЫЛАНЫҢ ТЕҢДІГІ

	Дүниеде жүйрік аты, қыран құсы бар, өзі сұлу, мінезді қатыны, бес атар мылтығы бар жігіттің төрт құбыласы тең болар.

	Жиренше шешен.



	ИЛАНАРЛЫҚ ТӨРТ АҚИҚАТ

	Ештеңе білмейтін, бірақ өзінің білмейтінін түсінбейтін адам – ақымақ.

	Ондайды айналып өткен жөн.

	Ештеңе білмейтін, бірақ білімсіздігін түсініп, мойындайтын жан – шәкірт.

	Оған білгеніңді үйреткен жөн.

	Барлығын біліп тұрып, білгеніне амал жасамайтын адам – нағыз бейғам пақыр. Оны оятқан дұрыс.

	Барлығын білетін және білгеніне қарай амал ететін адам – данышпан адам.

	Оны ұстаз тұта біл.



	ТӨРТ АЙЫРМАШЫЛЫҚ

	Тегінде адам баласы, адам баласынан ақыл, ғылым, ар, мінез деген нәрселермен озбақ. Онан басқа нәрселерменен оздым ғой демектің бәрі де – ақымақтық.

	Абайдың он сегізінші қара сөзінен.



	ТӨРТ ӨСИЕТ

	Біреу сені даттап жатса, даттады деме, мақтап жатса мақтады деме! Даттағанды елемесең пәледен құтыласың, мақтағанға елікпесең алданып қалмайсың.



	ЕНДІ БІЗДЕН ТӨРТ ӨСИЕТ

	Жаманмен араласпа, болмағанда «ұшқыны» тиер.

	Қумен араласпа, сұм-залымдығынан жаның күйер.

	Екіжүзді-өсекшіге жолама, ақылың айран болар.

	Жақсымен жолдас болсаң, басыңа бақыт өзі кеп қонар.

	Жамандар жөнінде Сиқым Ескелді би бабамыз:

	«Жаманның дәмесі зор, сөзі қотыр, көкірегі – қараңғы көр, көзі – соқыр»- деп, сипаттаған.



	ТӨРТ ТОҚТАМ

	Тентек көпке тоқтайды, жомарт жоққа тоқтайды. Асыл қынға тоқтайды, арлы шынға тоқтайды.

	Шекті Мөңке би.



	АР – ҰЖДАННЫҢ ТӨРТ КӨЗІ

	Ұлыстардағы парасатты тұлғалар қайырымдылық қағидасына жүгіне отырып, ортаны ұстамдылыққа, төзімділікке, шыдамдылыққа, сабырлылыққа баулуы.



	ЕЛ РУХЫНЫҢ ТӨРТ КӨЗІ

	Әділеттілік заңдылығына жүгіне отырып, ел ішінде көрегенділігімен, данышпандылығымен, даналығымен, кемеңгерлігімен ізгілену.



	ҰЯТТЫҢ ТӨРТ КӨЗІ

	Әулеттегі пәк жандылар қанағаттылыққа жүгіне отырып, ортаны тәлімділікке, тәрбиелікке, үлгілілікке, өнегелілікке тәрбиелеуі.



	ӘНЕТ БАБАНЫҢ ТӨРТ ӨСИЕТІ

	Дана атанған Әнет баба Қаз дауысты Қазыбекке:

	«әкім» деген сөзді жадыңда сақтағайсың деген ғой. Ол өсиеттің шешімін

	Қаз дауысты Қазыбек былай деген:

	«Ә» дегені – әділ бол,

	«К» дегені – күншіл болма, көпшіл бол,

	«І» дегені – ілтипатты бол,

	«М» дегені – менмен болма, мейірман бол – дегені деп түсінгеніміз жөн.

	Әнет бабаның бұл өсиеті ұрпақтан ұрпаққа тарап, мұра болып қалғанына өзіміз де куәміз.



	ӨТІРІКПЕН ӨЗЕКТЕС ТӨРТЕУ

	Шындықтан алшақ әрекеттерді өтірік дер болсақ, жарамсақтық, жағымпаздық, көлгірсу және екіжүзділік өтірікпен біте қайнасқан нағыз өзектестер.

	Жарамсақтар – жаудың ең қауіптісі.

	Жарамсақтан гөрі қолына қылыш алып, күреске ашық шығар жау жақсы. Жылмаңдаған жарамсақ үшін бәрі бір. Ол сенің кемшіліктеріңді көре тұрып, асты-үстіңе түсіп, сені жөнсіз құптай береді.

	Жағымпаз, жалпаң, жампаң, жалбақ және жағынғыш біткеннің іштері арам, лас, қоқыс, кір болып келеді. Оларда адалдық болмайды.

	Жағымпаздың негізінде екіжүзділік жатады. Тілінен бал, ойынан у тамшылатып тұрып, қалайда пайда түсіру жағын көздеп, ойланбай сөз айтпайды, іс істемейді.

	Жасанды қылық жасап көлгірсу, аярлану, монтансу, сиқырсу, момынсу өтіріктің өзегі.

	Сөзінде тұрақ жоқ, бірде олай, бірде бұлай сөйлейтін қулар мен айлакер, зымияндарды өтірікпен өзектес емес деп ешкім де айта алмас.



	ТӨРТ АҚЫЛШЫ

	Саққұлақ шешеннің Шоқанның берген сұрақтарына жауабы: Адассаң көнеден сұра, көне адасса, көргендіден сұра, көргенді адасса, көптен сұра, көп адасса, көп оқығаннан сұра. Көп оқыған адаспайды.



	ТӨРТ ҚҰЛАЗУ

	Қанай шешеннің Ақтайлақ биге жауабы: «Қалың ел көшсе, көл құлазиды. Қаптаған мал кетсе, бел құлазиды. Нарқын танымаған, сөз құлазиды. Қатарынан айрылса шал құлазиды».



	ТӨРТ ДОС

	Күртілік би Бигелді Жошыұлы былайша нақылдаған: Тектіменен дос болсаң, қадіріңді біледі.

	Тексізбенен дос болсаң, өзіңді сыртқа тебеді. Әйеліңмен дос болсаң, Отаныңа береке кіреді. Білімдімен дос болсаң, сасқанда ақыл береді.



	ТӨРТ ДЫМ БІЛМЕС

	Майқы би қадір-қасиеттен хабары жоқтар жөнінде мынандай нақыл қалдырыпты:

	Жаман еркек жар қадірін білмес, Жайсыз әйел ер қадірін білмес. Жалқау адам тер қадірін білмес, Жетесіз жігіт ел қадірін білмес.



	ЕР ЖІГІТТІҢ ТӨРТ ЖАУЫ

	Олар: ішімдікке құмарлық, атаққұмарлық, әйелқұмарлық және ақшаға құнығатын дүниеқұмарлық.



	ҚЫЗҒА ҚАЖЕТ ТӨРТ ҚАСИЕТ

	Олар: ақыл, мінез, көрік, сымбат.



	ТӨРТ ҚҰБЫЛА

	Шығыс, батыс, оңтүстік, солтүстік.



	ТӨРТ МАУСЫМ

	Көктем, жаз, күз, қыс.



	ҚОНАҚТЫҢ ТӨРТ ТҮРІ

	Ұдайы қонақ, құдайы қонақ, қыдырма қонақ, қылқыма қонақ.



	ТӨРТ МҮЛІК

	Басың білсең – сандық, тілің – кілт, қолың мүлік, аяғың төрт түлік.



	ТӨРТ ШЫНДЫҚ

	Ми – көсем! Ақыл – шешен!

	Ғылым – түпсіз,

	ар-ұяты кем адам – шын үмітсіз.



	ҰМЫТПАУДЫҢ ТӨРТ ЖОЛЫ ЖӘНЕ ОЙДЫҢ ТӨРТ КЕСЕЛІ

	Естіген нәрсені ұмытпастыққа төрт түрлі себеп бар: әуелі көкірегі байлаулы берік болмақ керек; екінші – сол нәрсені естігенде, я көргенде ғибратлану керек, көңілденіп, тұшынып, ынтамен ұғу керек; үшінші – сол нәрсені ішінен бірнеше қайтарып ойланып, көңілге бекіту керек; төртінші – ой кеселді нәрселерден қашық болу керек. Егер кез болып қалса, салынбау керек. Ой кеселдері: уайымсыз, салғырттық, ойыншы-күлкішілдік, я бір қайғыға салыну, я бір нәрсеге құмарлық пайда болу. Бұл төрт нәрсе – күллі ақыл мен ғылымды тоздыратұғын нәрселер.

	Абайдың отыз бірінші қара сөзінен



	МІНЕЗДІ БҰЗАР ТӨРТ ЖАҒДАЙ

	Ғылымды, ақылды сақтайтұғын мінез деген сауыт бар. Сол мінез бұзылмасын! Көрсе қызарлықпен, жеңілдікпен, я біреудің орынсыз сөзіне, я бір кез келген қызыққа шайқалып қала берсең, мінездің беріктігі бұзылады. Онан соң оқып үйреніп те пайда жоқ...

	Абайдың отыз екінші қара сөзінен.



	ҮЙРЕНЕР ТӨРТ НӘРСЕ

	Бірінші – кітаптарды жүгірте парақтамай, жан-жақты түсініп оқып, тоқуға үйрену.

	Екінші – адамгершілікті, ар-ұятты, намыс пен абыройды биік қойып, оны сақтай білу.

	Үшінші – Отанға, елге деген сүйіспеншілік, құштар көңіл күй, шын беріліп, кіршіксіз адал бола білу.

	Төртінші – шындықты, түзулікті, адал әділеттілікті ту ету.



	ТӨРТ ДӘЛДІК

	Шәңкі бидің Мама би айтқан мысқылға, бала кезіндегі берген жауабы мынандай екен:

	Таңның таң екенін кім біледі, сарғайып бары атпаса. Күннің күн екенін кім біледі, қызарып барып батпаса. Орданың орда екенін кім біледі,

	Күтушілер жығылып-сүрініп жатпаса.

	Иттің ит екенін кім біледі, жығылғанды қаппаса.



	ТӨРТ ҮМІТ

	Қараменде би төрт үміт жайында:

	Адам баласы төрт үмітпен өмір кешпек. Олар: жас – өсуге үмітті, жалғыз – өрісі кеңейіп, көбейуге үмітті, жарлы – қолы ұзарып, кеңейуге үмітті, ауырған адам – тез жазылып, бақытқа кенелуге үмітті.

	Сондай-ақ, қашқан адам құтыларына үмітті, ұлсыздар болса, ұлды боларына үмітті. Дүниеде бір ақ нәрсені үмітсіз деп білген. Ол – көктемі мен жазы өтіп, жапырағы қуарған ағаштай, ұрты солып, жағы суалған кәрілік, яғни, қарттық екен.



	ТӨРТ ЖАРАСЫМ МЕН ТӨРТ СЫН

	Батыл, өжет өткір жүректілік, қайсарлық батырға, асықтық ғашықтарға, ұқыпты-мұқияттылық ұландарға, қылықты-тартымдылық қыздарға жарасымды болса, жасықтық көрсеткен жас, тасырлыққа жол берген қарт, сараң бай, арамдыққа барып, адалдықты аттаған адам сыналып, жат қылықтар еске салынып отырған.



	ЖҮРЕКТІ ТАЗА ҰСТАУДЫҢ ТӨРТ ЖОЛЫ

	Жүректі кірлетпей таза сақтау үшін, аузымен айды алып, қолымен күн орнатар көбік ауыз көк малта мақтаншақтыққа, болмашыны пайда көріп, өзі тойса да көзі тоймас, ашкөздік әрекетті бойына сіңірген пайдакүнемдікке, алды- артын ойламас жеңілтектікке, күл болмаса, бұл болсын дер қай іске де енжарлық танытып, селқос қарап, салғырттыққа жол бермеу керектігі әркімнің де ойында болғаны жөн.

	Ыстық жүрек өң – шыраймен ұштасып,

	Қуат артып, күш тасыса жұптасып,

	Бақыт қонып, таусылмас та таң нәсіп.



	БАҚЫТҚА ЖЕТУДІҢ НЕГІЗГІ ТӨРТ ЖОЛЫ

	Олар: еңбекқорлық, жігерлілік, батылдылық және өзіңе деген шексіз сенімділік.

	Шексіз сәуле шашып тұратын үмітіңе, қос қанатың іспетті таным мен сеніміңе сеніп, дұрыс ойлап, тәуекелге бел буып, батыл қадам жасап, кездескен қиындықтармен күресе біліп, өзіңді өзің бақытты болуға тәрбиелей білуді дағдыға айналдырған болсаң, бақыт сені өзі іздеп табарына сенімді бол.

	Еңбекқорлықты еріншек-жалқаулыққа, жігерлілікті немқұрайдылық пен надандыққа, батылдылықты үрей-қорқынышқа, сенімді қауіп пен күдік- сенімсіздікке жеңдірген адам пенде боп қала береді.



	ҚЫЗҒА ҚАЖЕТ ТӨРТ ҚАСИЕТ

	Ақыл, мінез, көрік, сымбат.



	ДОСБОЛ БИ АЙТҚАН ТӨРТ ПІР

	Жарлының пірі – қалтаң ата, ұрының пірі – жалтаң ата, күншілдің пірі – күңкіл ата, кеселдің пірі – қыңқыл ата.



	ҰРПАҚ ЖАЙЫ ЕЛ АУЗЫНДА

	Бір балалы үй – сынып қалар көнек. Екі балалы үй – ащы-тұщы кермек. Үш балалы үй – бала-шаға ермек. Төрт балалы үй – асу бермес дөңбек. Бес балалы үй – бір-біріне көмек. Алты балалы үй – алтын жіпті өрмек. Жеті балалы үй – абыр-сабыр ермек. Сегіз балалы үй – Құдай бәрін бермек. Тоғыз балалы үй – рақат өмір көрмек. Он балалы үй – бір ауыл боп өнбек. Он бір балалы үй – ел

	«шіркін-ай» демек. Он екі балалы үй – өз-өзіне әбден сенбек. Он үш балалы үй – алты Алашты түгел жеңбек. Баласыз үй – оты мүлдем сөнбек.

	Ал Ақтамберді жырау:

	...Атадан алтау туғанның

	Жүрегінің бастары алтын менен бу болар. Атадан жалғыз туғанның

	Жүрегінің бастары сары да жалқын су болар, Жалғыздық, сені қайтейін!... деген екен.



	ШОЙЫНБЕТ БИДІҢ ТӨРТ ТҰЖЫРЫМЫ

	Дәулет – қолдың кірі, жусаң кететін,

	Бақ – сел-көшкін, уақытпен өлшенген.

	Өнер – ризық, несібе таусылмайтын,

	Тіл – ізгілік мұрат, ұрпаққа қалдыратын.

	***

	Дау – берекенің іріткісі,

	Рушылдық – бөлінгеннің белгісі.

	Бөлінгенді бөрі жейді,

	Бәрінен артық – татулық ізгісі.

	Татулық – өмір көркі,

	Бірлік – өскендіктің ұрқы.

	Мал дауы малмен бітер,

	Жан дауы – жегі құрт.



	ТӨРТ ТҰЖЫРЫМ

	Ескелді бабамыз былай деп тұжырым жасаған:

	Әйел – үйдегі ырысың,

	Ұл –айбарлы қылышың.

	Қыз – түздегі өрісің,

	Келін – кеңейген тынысың.



	БАСҚА ДА ТӨРТ ТҰЖЫРЫМ

	Жетес би адамның, жердің, сөздің, пікірдің сәні неде? деген сұраққа былайша жауап беріп тұжырымдаған екен:

	Адамның сәні – өнер, білім, ақылы,

	Жердің сәні – жеміс, өнім, дақылы.

	Сөздің сәні – өнегелі нақылы,

	Пікірдің сәні – ойландырар мақұлы.



	ӘЙЕЛ МЕН БАЛА ЖӨНІНДЕ

	Жалаңбас болыстың: Әйелдің жақсысы қандай? Баланың көптігі қандай? деген сұрақтарына Сапақ датқа былай жауап беріпті:

	- Сұлу әйел – төсегіңнің көркі, ақылды әйел – үйіңнің көркі. Әйелің ең жақсысы – бір баласы иығынан асылып, екіншісі емшегін еміп оырғаны ғой...

	Ондай әйел ханымнан артық, жаныңдай тәтті ғой...

	Он ұлы бардың Хан басынан несі кем?

	Тоғыз ұлы бардың төреден несі кем?

	Сегіз ұлы бардың Сұлтаннан несі кем?

	Жеті ұлы бардың желі оңнан соқпай ма?

	Алты ұлы бардың арманы бар ма?

	Бес ұлы бардың сөзінің жалғаны бар ма?

	Төрт ұлы бардың теңдік алмай қалғаны бар ма?

	Үш ұлы бардың алым-берім әні бар.

	Екі ұлы бардың шақ-шақ қана әлі бар.

	Жалғыз ұлы бардың шығар-шықпас жаны бар...

	Ұлы көптің қонысы көп.

	Қызы көптің өрісі көп...

	Бақытяр Әбілдаев



	ҚОРҚЫТ АТА АЙТҚАН ӘЙЕЛДІҢ ТӨРТ ТҮРІ

	Кепкен ағаштай, үрген доптай, үйдің тірегі, міз бақпастар.

	Үйдің тірегі, құты болған әйел – нәсілінен үлгі-өнеге алған, ері үйде болмаса да, келген жолаушыны, мейманды ішкізіп, жегізіп, сыйлы жандай шығарып салатын әйел.

	Кепкен ағаштай, ниеті қураған әйел – ұйқыдан тұра сала, дұрыстап та жуынбастан, аузына нанды тыққыштап, тоя жейтін, айран, сүтті жалап-жұқтап ішіп алып, екі бүйірін таянып тұрып алып, ойындағысын шататын... әйел.

	Үрген доптай, кесір әйел – оятқанша орнынан тұрмайтын, беті-қолын да жумайтын, өсек айтып, тың тыңдап, қыдырудан тынбайтын, үй-жайға мойынын да бұрмайтын әйел.

	Міз бақпас әйелге Қорқыт ата жіктеп түсінік бермеген. Ол тегінде ынсапсыз әйел болар деп топшылауға болатын сияқты.

	Өзімізше тарқата айтатын болсақ: міз бақпас әйел – тек өзінің ісі ғана дұрыс, менікі жөн дейтін, жүйелі, жөнді сөзге көнбейтін, ынсаптан жұрдай, не айтсаң да қасарысып, селт етпей, қарсы әрекетін қоймайтын, шіміркенбестен, айылын да жимайтын әйел болар.



	ӘЙЕЛДІҢ ТАҒЫ БАСҚА ДА ТҮРЛЕРІ

	Қорқыт ата әйелдерді тағы басқа төрт түрге бөліпті: Біріншісі – ниеті қураған әйел, екіншісі – ынсапсыз әйел, үшіншісі – үйдің құты болған әйел. сонан соң кесір әйел. Бұларға түсінік берудің қажеті де болмас. Түсінікті ғой.

	Ескелді би бабамыздың: «Жаман болса алғаның, дау-дамайға қалғаның. Өмірдің көріп жалғанын, түнек тартар жан-жағың» дегені шынайы шындық екенін, көріп те жүргендеріміз жасырын емес қой. Сондайдан сақтасын!



	ТӨРТ ҚҰТ

	Абылай ханның берген сұрақтарына Нияз би:

	«Жердің құты – жаңбыр, елдің құты – ер-азамат.

	Ауылдың құты – жақсы әйел,

	Аймақтың құты – әділ басшы» емес пе? деген екен.



	ТӨРТ АНЫҚ

	Бала би өз сұрағын өзі былай таратып берген екен: Жерден ауыр – ақыл, білім. Судан терең – оқу, ғылым. Оттан ыстық – фәни жалған, адамның өмірі, көктен биік – тәкаппардың көңілі.



	ТӨРТ АҚИҚАТ

	Арамның жолы – қиқалаң, адалдың жолы төте жол. Араздаспай, таласпай, тату болса, өмір сол. Дүниенің қызығын көргің келсе, ынтымақты бол.



	ТӨРТ ҚҰНДЫЛЫҚ

	Олар, адамзатты алға қарай сүйрей беретін: адалдық, мейірбандық, еңбексүйгіштік және қарапайымдылық сияқты адами құндылықтар.



	ТӨРТ КҮНӘ

	Аллаға күмән келтіру, нақақтан қан төгу, ата-анаға тіл тигізу сонан соң, өтірік куәлікке жүру.



	ТӨРТ ҚОРЛЫҚ

	Бірінші қорлық – шақырылмаған жерге бару, екіншісі – дұшпаныңнан жәрдем күту, үшіншісі – сараңнан дәмету, бейбастақ – жүгенсіз, ұятсыз сөз айту.



	БЕС САНЫ – шарықтау шегіне жетудің белгісі. Діни ұғымда бес уақыт намаз, бес парыз сияқты түсініктерге сай. Бес саны – белес. Бұл сан ауқаттылыққа, күштілікке, белсенділікке, сабырлылыққа және биіктен көрінуге бағыттар сан.



	БЕС ТОП

	Түркі халықтары тіл жақындығынан бес топқа бөлінеді. Олар:

	1. Қарлық тобы (қырғыз, сақа, тува, хакас, алтай, ұранқай, шор, долған, топа).

	2. Оғыз тобы (түркімен, қашқай, қызылбас, апшар, шақшыбан, қарадағ).

	3. Қыпшақ тобы (қазақ, татар, чуаш, башқұрт, қырым, қарақалпақ, құмық, қарашай, малқар, ноғай, қарайым, қырымшақ).

	4. Шағатай тобы (өзбек, ұйғыр, салар, бұқар еврейлері, сарыұйғыр, хотан).

	5. Салжұқ тобы (түрік, әзірбайжан, месхет, ғағауыз, қыпыр, қара папақ, қаджар).

	Жалпы түркі халықтары тілдік жақындығы жағынан осы жоғарыда тоқталған 5 топқа бөлінсе, олардың қолданар тілінің саны 40 екен де, оның сыртында жүз диалектіге бөлінеді екен.



	БЕС БАЙЛЫҚ

	Мәшһүр Жүсіп Көпеевтың пайымдауы бойынша олар – иман, ғақыл (ақыл), сабыр, шүкір және әдеп.



	ҚАДІРЛІ САНАЛАТЫН РАХЫМДЫ БЕС ІС

	Олар – әділеттілік, данышпандық, сенім, әдептілік, адамгершілік.



	БЕС НӘРСЕДЕН САҚТАНУ

	Бұрынғылардан:

	Өзгені алалап, өзін мақтағаннан без.

	Ақты қаралап, қараны ақтағаннан без.

	Елді даттап, езді жақтағаннан без.

	Босағада тұрып, төрге мойын созғаннан без.

	Етекте тұрып, жағаға қолын созғаннан без, - деген де сөздер қалған екен.



	БЕС ҚУАТ

	Басты қуат – денсаулық. Дені сау адам ең бай, әрі бақытты адам. Одан кейінгілері – еркіндік өмір, қуана білу, ізгілікке құмарту, мақсатқа жетуге ұмтылыс.



	ЖЕРДІҢ БЕС СӘНІ

	Олар – ұшқан құс пен жүгірген аңы, аққан суы, жайқалған шалғыны, ну орманы екен.



	БЕС КЕРЕК:

	Жігітке білім керек, ғылым керек, ұғым керек, отты жүрек, өткір тіл керек.



	БЕС ҚАДІРЛЕУ

	Алланың елшісі: «...Өлмей тұрып өмірдің, ауырмай тұрып денсаулықтың, қартаймай тұрып жастықтың, кедейленбей тұрып байлықтың, көп жұмысқа тап болмай тұрып бос уақыттың қадірін біл» деген екен.



	ӨМІРДЕГІ БЕС ПАРЫЗ

	Білмек – парыз, істемек – парыз, мөлшер – парыз, иланбақ – парыз, ықылас – парыз.

	Мәшһүр Жүсіп КӨПЕЙҰЛЫ



	БЕС БОРЫШ

	Алла алдындағы, Пайғамбарымыз Мұхаммед (с.а.у.) алдындағы борыш. Өзіне байланысты борыш. Халық пен мемлекеттің алдындағы борыш. Отбасы мүшелері мен жақындарының алдындағы борыш. Адамгершілік әлемі тұрғысындағы борыш.



	БЕС АНЫҚ

	Бұқар жырау адам қасиеттерін саралап, мынандай нақыл қалдырған:

	Айтқан сөзге көнбеген, жаман емей немене. Кісі ақысын көп жеген, арам емей немене. Сыртыңдағы қулығың, амал емей немене. Сусағанда берген су, шекер емей немене. Бейнетсіз ерге біткен мал, бекер емей немене.



	ӨМІРДІҢ БАСТЫ БЕС МӘНІ

	Олар біздіңше айтар болсақ: Адамды алып ететін құлшынысты еңбек, шынайы махаббат, айнымас адал достық, сабақтастықты медет тұтқан шаттық пен қоштық болмақ.



	БЕС ҒАРІП

	Асанқайғы жырау: «...Жақсыларға айтпаған, асыл шырын сөз ғаріп. Замандасы болмаса, қария болар шын ғаріп. Қадірін жеңге білмесе, бойға жеткен қыз ғаріп. Ел жағалай қонбаса, бетегелі бел ғаріп. Қаз үйрегі болмаса, айдын шалқар көл ғаріп...»



	БЕС БАҚЫТ

	Қарауыл Қанай шешен Ақтайлақ бидің сұрағына бақыт жөнінде былай жауап берген екен: «Астыңдағы атың жүрдек болса, жалғанның пырағы. Алғаның жақсы болса, үй мен қонақтың тұрағы. Әкең – асқар тау, шешең – қайнар бұлақ. Балаң жақсы болса, екі көздің шам-шырағы. Адамға бұйырған бес бақыт осы».



	АДАМГЕРШІЛІККЕ ТӘН БЕС ҚАСИЕТ

	Жарамсақтануға жол берместен, кісіге шын құрмет көрсету; Іштарлық жасамастан, қайда да кеңпейілділік таныта білу; Адамдардың көңіліне сенім ұялатарлық, шыншыл болу; Ойға алған ісіңнің нәтижелілігі үшін, зеректікті жоғалтпау;

	Өзіңді айналаңа тыңдата алуың үшін, сыпайылықты, кісілікті, мейірбандықты ойдан шығарып алмау.



	БЕС ӨСИЕТ

	Топасқа сенуші болма. Дұшпандарың мен жауыңа иілме. Қашанда сақ жүр. Өзі жарымай аш құрсақ отырған үйге қонушы болма. Қолы қысқа жарлыдан сый алушы болма.



	ҚАЗЫБЕКТІҢ БЕС ӨСИЕТІ

	Өркенім өссін десең, кекшіл болма.

	Елім өссін десең, өршіл болма.

	Басына іс түскен пақырға қастық қылма.

	Жанашыры жоқ жарлыға жәрдемші бол асыға.

	Бүгін сағы сынды деп, жақыныңды басынба.



	СЕЗІМДІ ЖЕҢУДІҢ БЕС ЖОЛЫ

	От шарпып алау атқан сезімдерді жеңудің жолы – шынайы сезімді бағындырып, оған билік жасау, өзіңді өзің ұстап, жеңе білу, рухты, рухани күш- қуатты жұмылдырып оны жоғары көтере білу, осал пендешілікке, алып-ұшқан құмарлыққа жол бермеу.



	ЖІГІТТІҢ БЕС БЕЛГІСІ

	Саққұлақ шешен бас болатын жігіттің бес белгісі: тыңдай білу, сыйлай білу, сынай білу, жылай білу, шырай беру деген екен.



	НАҒЫЗ ЖІГІТТІҢ БЕС ҚАСИЕТІ

	Арыстанның айналасын тайсалтар айбаты, жолбарыстың қажырлы қайраты, аюдың байсалды сабыры, қыранның қайтпас жүрегі, сұңқардың мүлт кетпес алғырлығы болғанын қалаған.



	АҚЫЛ СЫЙЛАР БЕС ҚАЖЕТТІЛІК

	Білген адамға байлық – бір-ақ жұттық. Ал бақыт болса, баянсыз. Ақылың болса, байлық та, бақыт та, бірлік те, тірлік те, ынтымақ та сенің жаныңнан кетпейді. Осының бәрін де ақылмен келетін, ақыл сыйлайтын сый деп түсіну керек. Ақылды, білімді болып еңбек ете білген адам, байлыққа да, бақытқа да кенеліп, мәнді де, сәнді өмір сүре алады.



	ТІЛДЕН КЕЛЕР БЕС ӘРЕКЕТ

	Адам өз тіліне сақ болып, екі елі ауызға төрт елі қақпақ қойғаны дұрыс.

	Жақсы да, жаман да, ұрыс та, керіс те, өсек те тілден шығады. «Басқа пәле тілден» деген сөз бекер емес.



	БЕС ӨНЕР ИЕЛЕРІНІҢ ҚҰРАЛДАРЫ

	Мүсіншінің құралы – саз, суретшінің құралы – бояу, әншінің құралы – үн, бишінің құралы – «буынсыз» қимыл, әдебиетшінің құралы – тіл.

	Жазушы К.Федин: «Сөз әдебиеттің құрылыс материалы» депті.



	ҮЙДІҢ БЕС СИПАТЫ

	Шілменбет биді елден бөлектеніп бір үй болып қана отыратын кісі қонаққа шақырғанда, барудан бас тартып:

	Бір үй – оба, екі үй – шола, үш үй – жоба, төрт үй – қоғам, бес үй – той- думан, елге қосылса, қой соймай қоян сойса да құрметті қонағы – деген екен.



	ӘРКІМНІҢ ӨЗ СҮЙГЕНІ БАР

	Күртілік би Бигелді Жошыұлы былайша нақылдаған: Ер жігіт елін сүйеді.

	Диқан жерін сүйеді, малшы төлін сүйеді. Бақа көлін сүйеді, бұлдырық шөлін сүйеді.



	ҮЙ БЕРЕКЕСІ КЕТЕР БЕС ШАРТ

	Бөлтірік шешеннің баяндауы бойынша:

	– Әйелі қабағын түйіп керілсе, шай құйып беруге ерінсе, ұлы ұрысқа сай болса, келіні керіске сай болса, қызы сумақай болса, сол үйдің берекесі кететінін айтып кеткен.



	ЖАСТАРҒА ТӘН БЕС ТАЛАП

	Іске пысық, сөзге жүйрік, жаны – жаз, көңілі – көктем, жүзі – жайдары болған жасты, кім шеккі көре қойсын!



	ЖАҚСЫ МЕН ЖАМАН АДАМНЫҢ БЕС АЙЫРМАСЫ

	Жақсы адам – айналасына шапағатын шашып, ізгі махаббатын арнайтын, үзілгенді жалғайтын, қиындықтардан мойымай-төзетін, көп көңілін табатын, ойлағаны – адалдық, қоғамшыл, иманды көпшіл жан.

	Жаман адамның баса айтар ерекше өзгешелігі – танауын көкке шүйірер даңдайсыған даңғаза-даңғой, өркөкірек, қиянатшыл, мысық тілеу, пейілі бұзық, жақсылық жасау дегеннен мақрұм қалған жан. Жақсыдан үлгі алып, өзінің де жағдайын жасап, заманға сай үйлесімді тұрмыс құрудың орнына, ішіне қыл айналмас қызғаншақтыққа беріліп, өзгенің жетістігін көре алмайтын табашыл- күншілдікпен ойланбастан көреалмау сезіміне бой алдыратын, еңбектің бағасын қадірлей алмайтын адамды жаман демей не дерсің.

	«Жақсы ісінен көреді, жаман кісіден көреді» деген сөздерді бұрынғылар тегін айтпаған ғой.



	БЕС ДҰШПАН МЕН БЕС АСЫЛ ІС

	Ақындардың Пайғамбары – Ұлы Абай: Өсек, өтірік, мақтаншақ, еріншек, бекер мал шашпақ – бес дұшпаның, білсеңіз. Бұларға жеке тоқталудың керегі шамалы. Себебі, бес дұшпанның бәрі де тайға таңба басқандай...

	Енді талап, еңбек, терең ой, қанағат, рақым, ойлап қой – бес асыл іс, көнсеңіз деген ғой. Жекелей тоқталсақ:

	Талапсыз болсаң, талаптанбасаң, жұмыссыздыққа ұшырайсың, күнің қараң болып, халің мүшкіл болады.

	Еңбек жайында жоғарыда тоқталғанбыз. Тоқ етері, еңбек еткен адам ғана мұратына жетеді.

	Терең ой – адамның ой-өрісі, алдымен ойлай алуы одан кейін өзара қарым- қатынаста сөз сөйлеуі, сөйлесуі. «Ойланған опық жемейді» деген сөз бекер емес қой.

	Қанағат – барға риза болу, ынсап сақтау. Барға шүкірлік етіп, қолдағыны қанағат тұту – асыл қасиет. Азға қанағат еткен, оның берекетін міндетті түрде көре алады.

	Рақым – жүрек жылуы, ол шынайы сезім. Адамға жақсылық жасау, рақымдылық, мейірбандылық көрсету – аса қасиетті іс. Халқымызда:

	«Жақсылыққа жақсылық – әр кісінің ісі. Жамандыққа жақсылық – нар кісінің ісі» деген даналық бар.



	АДАМНЫҢ БАСҚА ДА БЕС ДҰШПАНЫ

	Адамды құртатын пасықтық, надандық, жағымпаздық, көре алмаушылық яғни іштарлық, менмендік.



	АДАМНЫҢ БЕС БЕЛГІСІ

	Өзін ғана ойлаған, жамандықтың белгісі. Өзгені де ойлаған, адамдықтың белгісі. Үлгілі сөз білмеген, надандықтың белгісі. Бар-жоғына қарамас, анық жомарт ер кісі. Өз үйінде салғыртсу, сараңдықтың белгісі.

	Шағырай шешен.



	ТАҒЫ ДА БАСҚА БЕС БЕЛГІ

	Бөлтірік шешен айтқан нақыл мынандай:

	Ашуыңа сүйенсең, адасудың белгісі.

	Аңғал болсаң әр іске, алжасудың белгісі.

	Екі адамға жалтақтау, еріншектің белгісі.

	Еселей шашу тапқанды, көңілшектің белгісі.

	Артық ішу тамақты, ақылсыздан шыққан іс.

	Ақшасыз берсе, аңғарып, қарыныңа өлшеп іш!

	Ауру болар түбінде артық ішкен асыңыз.

	Орта құрсақ жүрсеңіз, аман болар басыңыз.

	Ашылып кетсе араның, ауру түбі ас болар.

	Ақылы жетпей кейбіреу, ақылдыға қас болар.



	ШЫН АСЫЛДЫҢ БЕС БЕЛГІСІ

	Дегбірсіздікке жол бермей, байсалдылық танытып, төзімді тізгіндеп, сабырды өнеге етіп, ұрлық-қарлықтан, жалындаған жалған-өтіріктен, сыпсың алар дақпырт-өсектен қашық жүріп, көкейін кернеген қымбат сөзін байыппен, марқасқалықпен жеткізе білу.



	БЕС ЖАМАН

	Бөлтірік шешеннің бес жаман жайындағы тұжырымы мынандай:

	Қатынсыз адам бақытсыз, бақытсыз болсаң, сол жаман.

	Баласыз адам бағасыз, бағасыз болсаң, сол жаман.

	Малы жоқтың жайы жоқ, жайсыз болсаң сол жаман.

	Жұрты жоқтың құты жоқ, құтсыз болсаң сол жаман.

	Құдайсыз адам имансыз, имансыз болсаң сол жаман.



	ӘЙТЕКЕ БИ АЙТҚАН БЕС ЖОҚ

	Суалмайтын суат жоқ, тартылмайтын бұлақ жоқ. Тамыры суда тұрса да, уақыты жеткенде қурамайтын құрақ жоқ. Дүние – фәни, баласы жоқта мият жоқ. Бәрінен де қиыны – артында жанған шырақ жоқ.

	Қартаймайтын жан болмайды. Үйінде қариясы бардың – қазынасы бар деген. Ақылшы қартың болса, озасың, ақымақ болсаң – тозасың.



	БЕС СЕРІК

	Әркімнің үнемі жолдасындай бірге жанында болатындары тіс тазартқыш – мәсуек, тәспих, орамал, бәкісі мен көзілдірігі.



	БЕС ШЫНДЫҚ

	Өз күшін жеңілмейді шамалаған, оңбайды ағайынды алалаған. Дос адал, туыс тату, жар бақытты, сыйласып бірін-бірі бағалаған.



	ТАҒЫ БАСҚА БЕС ШЫНДЫҚ

	Қарауыл Қанай биден қалған нақыл мынандай:

	«Сыпайылық – сыйыңды арттырады, кеңдік – құрмет туғызады, шыншылдық – сенімге жеткізеді, жиындылық – табысқа бастайды, мейірбандық – билікке жол ашады».



	КҮТУГЕ БОЛМАС БЕС НӘРСЕ

	Сауаптың ісі нысапқа келу; тез қарызыңнан құтылу; мейманға тездетіп жағдай жасау; балаң ер жеткен соң тез үйлендіру; әр пенденің маңдайындағы жазмыштың жазуы – өлім келгенде, өлікті көп күттірмей жер қойнына тапсыру.



	СЫПАТАЙ БАТЫРДЫҢ БӨЛТІРІК ШЕШЕНГЕ АРҚАН БЕС СЕНІМІ

	– Бөлтірік менің: Дауға салсам – шешенім, жолға салсам – көсемім. Жауға салсам – батырым, сөзге салсам – ақыным. Сайысқа салсам – палуаным, бар ма осындай жақының?! – деген екен.



	БЕС САЙЫС

	Спорттық жарыста енетін бес түрі: ат жарысы, фехтование, мылтық ату, жүзу, жүгіру.



	БЕСҚАРУ

	Ерлердің бесқаруы бұрындары – садақ, найза, қылыш, айбалта не дойыр қамшы, сойыл-шоқпар жиынтығы болған.

	«Жүйрік ат, әсем тұрман, сыпайы киім, ер қаруы – бесқару қай жігітке де лайық» деген бұрынғылардан сөз қалған.



	БЕС ҚОНАҚ

	Есепшілер бір жылды алты ай жазға, алты ай қысқа бөлген. Әр айды 30 күннен есепке алғанда, жылдың 12 айына кірмей қалған 5 күнді «бес қонақ» деп атаған. Шығыс күнтізбесі бойынша жаңа жыл, наурыздың 22-і Самарқанның көк тасы жібитін күннен бастау алады. Яғни, қыс пен жаздың қақ ортасындағы

	«түске дейін мүйіз, түстен кейін киіз» болып тұрып алатын, жауын-шашынды наурыз айының 17-21 күндерін бес қонақ күндері деп атаған. «Жуанның жіңішкерер, жіңішкенің үзілер тұсы» осы өлара күндер. Бұл күндерде болатын ықтималды табиғи құбылыстар: ызғырық суық пен жауын-шашын, лайсаңды жердің босауын ескеріп, жолаушы жүрмеген, көшпеген, жиын-той жасамаған, мал сойып қонақ шақырмаған. Бесқонақ өте салысымен ел сәл де болса арқасын кеңге салып, көктемгі шаруаларына кірісіп кетеді.



	БЕС ПЛАНЕТА

	Меркурий, Венера, Марс, Юпитер және Сатурн. Бұлар айналадағы барлық құбылыстар мен өзгерістерді қадағалайды.



	Негізгі бес элемент – су, металл, от, ағаш және топырақ.



	АЛТЫ САНЫ – тіршілікте дәнекерші, тәрбие-тәлімге негізделген сан.



	СЕНІМНІҢ АЛТЫ КҮШІ

	Ғұмыр бойы қалжыратып шаршатпай, қажытып ұрындырмай, ұдайы биік арман асуларына бастап отыратын бірінші күш – ол сенім. Өзіміздің күш- қайратымызға, қабілетімізге деген сенім. Дос-жарандарымыздың, жекжат-жұрат пен туған-туыстарымыздың мейіріміне деген сенім. Болашақтың, ертеңгі күннің бұдан да жарқын, шатты, сәулелі де шуақты боларына деген сенім. Күн сайын бойымызға жігер жиып, күш-қуат құйып, көңілімізге шалқар да, шексіз шабыт, мол әсерге кенелтетін де сенім. Жүрегімізге кіршіксіз таза, мәңгілік ескірмейтін ыстық махаббат, шынайы, адал, ақ сезім сыйлайтын да сенім.



	АДАМ ЖАНЫНЫҢ АЛТЫ ДЕРТІ

	Бірінші басты дерт – жалқаулық. Жалқаулық – бойдың топастығы, ал топастық – ойдың жалқаулығы.

	Екіншісі – самарқаулық яғни, енжарлық, немқұрайдылық.

	Сонан кейін саңылаусыздық басқаша айтқанда, санасыздық, түйсіксіздік. Тағы бір дерт – кесірлік яғни, тәкаппарлық, кесапаттық, қырсықтық.

	Онан кейінгі дерттерге адамды айуан ететін – араққұмарлық пен нашақорлық жатады.



	АЛТЫ ҚАЖЕТТІЛІК

	Ұлтты ұстап тұрар мінездің мінезі – ұлттың ұяты, ұлттық ұят. Дархандық, қонақжайлық, еркіндік, турашылдық, әділдік пен жан дүние байлығына тән мінезіміз ұмыт болмаса, ұлттық ұятты сақтағанымыз болатынын әркім-ақ түсіне білгені жөн ау деймін.



	АДАМҒА ӨМІРДІҢ АЛТЫ СЫЙЛЫҒЫ

	Ең басты қымбат сыйлық – деннің саулығы мен жүрек қалауына жауап берер тіршілік негізі – еңбек.

	Сонан кейін жаныңның жалауы – сүйікті асыл жар, сабақтастықты жалғастырар – адал перзенттер мен демеп жүрер айнымас достар, құрдастар.

	Осылардың бәрі сенде болса, қуаныш пен шаттық алыс кетпесіне сене беруге болады.



	ӘНЕТ БАБАНЫҢ АЛТЫ ТҰЖЫРЫМЫ

	Орта жүздің ақылгөй данасы Әнет баба, Қаз дауысты Қазыбекке: «Адам баласы алтын мен әйелге қызығып, кектену мен кежірлікке, мақтан мен мансапқа жол беретін болса, дүниедегі барды да бұзады, күнәға батып адамшылық арды да бұзады» деген екен.



	ДОСБОЛ БИ АЙТҚАН АЛТЫ МІН

	Кіші жүзге дау шешуге барғанда, берілген сұраққа Досбол би былай жауап беріпті:

	Хандарда бір мін бар – қарашасын жақсы көрмейді.

	Билерде бір мін бар – әділ сөйлеп халыққа,

	Төресін дұрыс бермейді.

	Байларда бір мін бар – ескісін киген нашарға,

	Қолынан қайыр бермейді.

	Әйелдерде бір мін бар – ажары сұлу болғанмен,

	Ақылы сәйкес келмейді.

	Жүйрікте де бір мін бар – қатарласып жорғамен,

	Табандасып желмейді.

	Жорғада бір мін бар – жал-құйрығын түйіп салсаң да,

	Бәйгеден сірә келмейді.



	АЛТЫ АЛА

	Олар мыналар:

	Ала арқан – қиянаттық белгісі, жолға кесір. Біреудің ала жібін аттамау деген содан қалған. Адал тұрып, адал жүріп біреуге еш жамандық ойламатын адамға тән.

	Ала жіп кесісу, ала жылан – бұл араздасып, қастасып, өшіккен жандар.

	Өшігуден өрт лаулап, күл қалар. Өмір солар. Бұл өте жаман.

	Алаяқ – арамза, найсап. Алаяқ залымның рәмізі – кәзаптық, сұрқиялық- сұмырайлық, қулық-сұмдық, алдамшы-айлакерлік.

	Ала бұлт және ала құйын. Бұл екеуі – екі сөйлейтін, аумалы-төкпелі, екіжақты-солқылдақ, астарлы-бүкпе, жеңілтек-шошақай, құбылмалы, ұшқалақ мінезділер тобы.

	Алауыз – береке-бірліктен жұрдай, іріткі салып, ынтымақты ыдыратар, бар аймақты бүлдіретін жаман әдет.



	АЛТЫ ҰҚСАМАС

	Адамда түр мен мінез, он саусақ, ұқсамайды. Ұл мен қыз да ұқсамайды. Семіз бен арық, жақсы мен жаман да ұқсамайды. Ал бай мен кедей тіпті ұқсамайды.



	АЛТЫ БЕЛГІ

	Асанқайғы атанған Асан би жырау былайша термелеген:

	Әділдіктің белгісі, біле тұра бұрмаса.

	Ақылдының белгісі, өткен істі қумаса.

	Жамандардың белгісі, жауға қарсы тұрмаса.

	Залымдардың белгісі, бейбіттің малын ұрласа.

	Надандардың белгісі, білгеннің тілін алмаса.

	Артыңда қалар атақ жоқ, тіріде даңқың болмаса.



	КӨРКЕМ МІНЕЗГЕ ТӘН АЛТЫ ҚАСИЕТ

	Олар: кешірімшілдік, қанағатшылдық, сабырлылық, өзгелерге деген мейірімділік, адалдық, қашанда әділдік.

	Әркім де көркем мінезді болуға талпынып, өз дінін сол көркем мінезі арқылы насихаттап жүрсе қандай ғанибет.



	АДАМНЫҢ АЛТЫ ПАРЫЗЫ

	Әдейі барып үлкенге және біріне-бірі сәлем беру. Шақырған жерге бару. Кеңес сұрағанға шын көңілден ақыл қосу. Кім қайталап сұраса да тұшымды жауап беру. Ауырғанның көңілін сұрау. Қайтыс болған пақырды жерлеуге қатысу.



	ҚАРТТЫҚ ЖАСТАҒЫ АЛТЫ БӘЛЕ

	Есентемір Бөкен би тап болған алты бәле мыналар: үлкен үйге кіре алмаған, кіші үйге сия алмаған. Қара сақалды әкем болды, қара шашты шешем болды. Ауру келді, кәрілік жеңді – деген. Бұл жұмбақтағандардың шешімін, Сырым Датұлы батыр былай шешкен екен:

	Үлкен үйге кіре алмағаныңыз, - адамның қатары кетіп, баратын үйі таусылады. Кіші үйге сия алмағаныңыз, - өзінен жасы кіші адамдардың үйіне жасы үлкен адам шақырусыз бара алмайды. Қара сақалды әкем дегеніңіз – өзіңнен туған кей бала, есейген соң әкенің тілін алмайды, әкені бағуды да білмейді. Бір сөз айтсаң бетіңді қайтарып тастайды. Қара шашты шешем дегеніңіз – сол баланың әйелі, келініңіз. Басқа екі бәле дегеніңіз түсінікті ғой деген екен.



	КӘПІРЛІККЕ ТӘН АЛТЫ ӘРЕКЕТ

	Кәпір деп қандай адамды айтуға болатынын ойланар болсақ, мынадай басты алты әрекетті жатқызуға болатын сияқты. Олар: Біріншіден, Құдайдың құлы болуды білмейді, себебі, оның барлығына да сенбейді. Жанашырлықтан мақұрым, обал дегенді түсінбейді. Сауап жасау дегенді білмейді, білгісі де келмейді, себебі ондай іс, санасына кірмейді. Бес парызды өтеу тұрмақ, оның не екенінінде жұмысы болмайды. Қандай әрекетінің күнәға жатарын білмейтін болған соң, күнәні мойындамайды. Құдайға сенбейтіндер, өміріне, істеп жүрген ісіне, бар болмысына тоба қылып, шүкіршілік жасауды ойына да алмайды.



	АЛТЫ ҚАРАМА-ҚАЙШЫЛЫҚ

	Аға мен іні жайында Төле би баба: «Ағаң – алдыңдағы әуелеп өскен дарағың. Інің – қанатың мен құйрығың, қайрап салар жарағың...» десе, Әйтеке би: «Аға – бордан, іні зордан. Іні – найза, аға қорған...» деген. Қаз дауысты Қазыбек болса:

	«Ағасы бардың жағасы бар. Жағасы бардың тоқсан пәледен сақтар панасы бар. Інісі бардың тынысы бар. Тынысы бардың елде – ырысы, жауда – ұрысы, дауда – жұмысы бар» деген.

	Ал Байдалы би бұл айтылғандардың бәрін түрлендіре түзеп, баланы да қосып, былайша нақылдаған екен:

	Ағасы бардың, жақсы болса жағасы бар,

	Жаман болса, інісіне жабар жаласы бар.

	Інісі бардың, жақсы болса тынысы бар,

	Жаман болса, ағасына берер жұмысы бар.

	Баласы бардың, жақсы болса панасы бар,

	Жаман болса, құдайдың берген пәлесі бар.



	ТАБЫСҚА БАСТАР АЛТЫ ҚАСИЕТ

	Бойында шыңдалған болаттай төзімділік, байсалды сабырлылық, жалықпас еңбекқорлық, жүректі батылдық, тығырықтан шығар жолды таба білетін тапқырлық және міндетіне алған жауапкершілігі бар адам, арман-мақсатына жетіп бақытты, айғай-шусыз бейбіт, аман-сау бақуатты тіршілік кешіп, имандылықты жүрегіне ұялата алады.



	ШЫМЫР БИДІҢ АЛТЫ ӨСИЕТІ

	Ақтайлақ би жас кезінде алдына келгенде, Ұлы бабамыз Шымыр бидің оған айтқан өсиеті:

	«Жолдастың жүзін алма, бірін ал. Бір кісі жүз кісіге олжа салады. Жақсымен жолдас болсаң, жетерсің мұратқа, жаманмен жолдас болсаң, қаларсың ұятқа. Өгізді өрге салма, қанатыңды талдырады. Жаманға ісің түссе, сағыңды сындырады. Жауға сырыңды айтпа, пәлеге қалдырады»



	ШІЛМЕНБЕТ БИ АЙТҚАН АЛТЫ ҚИЫН

	Мал табу қиын емес – көзін тапса,

	Жан бағу қиын емес – жөнін тапса,

	Үй болу қиын емес – теңін тапса,

	Той бастау қиын емес – сөзін тапса,

	Ел бастау қиын емес – ебін тапса,

	Осылардың бәрінен де байқасаң,

	Біреуге ақыл айту оңай да,

	Сол ақылшының өз айтқанын,

	Өзіне істету ең қиынның қиыны.



	ЖАСТАРДАН КҮТЕР АЛТЫ ҚАСИЕТ

	Имандылық, әдептілік, жоғары рух, халқының мүддесін қорғап, елінің абыройын үстем қыларлық ұлттық намыс, өмірге тән ұлттық нышанды қорлатпай, қайда болса да жастық жігермен ар-ождан отын лаулатып тұрса.



	АЛТЫ АСҚАР

	Ақыл, білім, қолы ашық – мырза жомарт, әділетшілдік, адал жүректі адамгершіліктік, ыстық ықыласты кең пейілділік.



	АЛТЫ АҚИҚАТ

	Хиуа ханының берген сұрақтарына Сырым батырдың ұлы Қазы би былай жауап қайырып, алты ақиқатты саралап берген екен:

	Қатын – тұрақ, бала – шырақ. Қыз – өріс, мал – көріс. Инабат – елдің азығы, инабатты ер – елдің қазығы.



	АЛТЫ ҰЛЫ СӨЗ

	Тама елінің Сары би атанған ақылгөйінің, Сырым шешенге жас бала кезіндегі, есінен шығармауды тапсырып айтқан алты өсиет сөзі:

	Арлы-ожданды бол!

	Елге деген парызыңды ұмытпа!

	Намысыңды жастан сақта!

	Халқыңды алалама!

	Жақыныңды жаралама!

	Қалысыңды қаралама!

	Сырым шешен бұл алты өсиетті қартайғанша есінде сақтапты.



	ҚЫЗДЫҢ АЛТЫ ҰСҚЫНЫ

	Қасиетті Төле би бабамыз өз ұлын үйлендірмек болғанда қыз таңдауда мынадай алты талап қойып:

	Маңдайы тайқыдан, көкірегі қайқыдан, ерні түріктен, аузы бүріктен, көзі көктен, сылтауы көптен сақта, құдайым! деген екен.

	Мұндай талапты Төле би білгеннен соң қойған болар. Ол кісіден артық біле қоятындар өзі де шамалы шығар.



	ТІЛГЕ АЛТЫ АНЫҚТАМА

	Сапақ датқа тілге мынандай анықтама берген:

	Ең тәтті де – тіл, ең ащы да – тіл.

	Ең жұмақ та – тіл, ең қатты да – тіл.

	Қызыл тілден – қан да тамады, бал да тамады.



	АЛТЫ ИГІЛІК

	Олардың алғашқысы – басты байлығың, бақытың, өмірің ол – денсаулық. Онан соң: ғұмырлық серігің, айрылмас досың, жаныңа қуаныш пен шаттық сыйлар сүйенішің, жаныңа жылу болар – сүйікті жарың. Ой-өрісіңді өсіретін, ақыл-парасатыңды арттыруға ықпал ететін - білімің. Сабақтастықты жалғаушы ұрпақтарың, өмір сүруге қажет болар қазына. Соңғысы, өзің қалтқысыз сенетін, адал, бір көзқарастағы рухани ақылшы, жақын досың.



	АЛТЫ ТЕҢЕУ

	Ескелді бидің тұжырымы бойынша:

	Көңіл – гүл, тіл – бұлбұл. Сезім – сері, нәпсі – бөрі. Сабыр – алтын, ақыл – алмас.



	КИІКБАЙ БИДІҢ АЛТЫ ТЕҢЕУІ

	Ақылым – атам, білімім – бұрынғы бабам.

	Салтанатым – сабырым, сүзіп сөйлейтін сөзім.

	Нан табарым – нарым.

	Жанашырым – анам мен жарым.

	Бақытым – балам.

	Бұл менің – толғаным, армансыз болғаным.

	Еш нәрсеге емеспін алаң.

	Бұдан басқаны өзім де тілемеймін.



	АЛТЫ АЛАШ

	Алаша ханның балалары: қазақ, қарақалпақ, өзбек, қырғыз, түрікпен және жайылған.



	БАҚЫТҚА ЖЕТКІЗЕР АЛТЫ ЖОЛ

	Өмірде қиыншылықтар көп кездеседі. Сол қиыншылықтарға мойымай, оны жеңе білген ғана бақытқа қолы жетеді. Ол үшін мына алты жол ойыңда болсын:

	-жүрегіңе қаяу салған әлдекімдерге деген қыжылды, кекті, өкпе-ренішті, наразылықты мүлдем ұмыт;

	-өзіңе деген сенімсіздіктен, сенбеушіліктен, күмәнді, күдікті, шүбәлі ойлардан арыл;

	-өзіңнің қолың жеткен қарапайым ғана өміріңе қанағаттандық білдіріп, разы болу еш көңілден шықпасын;

	-мақсат қоя біліп, оған жету үшін жан-жақты қам жасап, әрекеттеніп, күш- қайратыңды, жігеріңді жұмылдыра білетін бол;

	- жалықпай әрекеттеніп, қиындықтармен күресіп, керек болса сілкіп тастап, жеңуге бар мүмкіндігіңді жұмылдыруға дағдыланып, әрекет етсең, кез келген қиындықты жеңетіндігіңе сенімді бол;

	-әрбір жеткен табысың мен биігіңді тау санайтын бол да, мәртебеңе, дәрежеңе шүкіршілік еткенің жөн.



	ЖЕТІ САНЫ

	Жер жүзін мекендеген халықтардың көбі, соның ішінде қазақтар ерте кезден-ақ жеті санында сиқырлық күш бар деп санап, ерекше мән берген. Жеті санын қастерлеп, бірқатар таным-түсініктер мен табиғи құбылыстарды, аспан денелері мен заң жүйелерін де жеті санымен сәйкестендірген. Жеті санының Тауратта 500 рет келтірілуі, бұл санның ерекшелігін аңғартқандай. Бұл санның қасиетіне барша халық мән беріп, кие тұратындықтан, халықтық салт-дәстүрге айналған.

	Ғажайып жеті санына мыналарды кіргізген: Олар: жеті жарғы, жеті ата, жеті жұт, жеті амал, жеті мүше, жеті жетім, жеті пір, жеті шелпек, жеті жоқ, жеті күн, жеті континент, жеті баланың жетіншісінің ерекше күшке ие болуы, адамның жеті жасы, жеті қат жердің қатпар сындылар екен.



	ДҮНИЕНІҢ ЖЕТІ ТҰЛҒАСЫ

	Жер мен көк, күн мен түн, от пен су және ауа.



	ЖЕТІ ҚАТ ЖЕР туралы ертедегі адамдардың болжамы бойынша белгілісі: жер, көк өгіз, қара тас, қос балық, су, жылан, тұңғиық.



	ЖЕТІ ҚАТ КӨК

	Олар: Алла нұр еткен – Ай. Айсыз дүние қара түнек болар еді. Ай – жердің табиғи серігі, тірегі. Онан соң әлемнің тіршілік тірегі, жылу мен жарық көзі Алла шам еткен – Күн. Сонан соң Шолпан, Марс (Өмірзая), Меркурий (Шоқжұлдыз), Юпитер (Муштари), Сатурн. Бұл жеті қат аспанның ар жағында, құпиясы көп, әлі шешілмеген – Ұшпақ, одан соң Нұр бар деген де сөздің барын біліп қоялық.



	ИСЛАМ ДІНІ ТҮСІНІГІНДЕГІ ЖЕТІ АСПАН:

	Күміс, алтын, меруерт, ақ алтын, жақұт, анартас және ғажайып жарық.



	ХРИСТИАН ДІНІНДЕГІ ҚАСИЕТТІ ЖЕТЕУ:

	Сенім, үміт, қайырымдылық,, әділеттілік, сабырлық, ақылдылық және рухтың күші.



	КЕМПІРҚОСАҚТЫҢ ЖЕТІ ТҮСІ:

	Қызыл, қызғылт сары, сары, жасыл, көгілдір, көк және күлгін.



	МӘҢГІЛІК ҰЛЫ ДАЛА ЕЛІНІҢ МЫЗҒЫМАС ЖЕТІ ТҰҒЫРЫ:

	бұл – Тәуелсіздік және Астана;

	бұл – жалпыұлттық бірлік, бейбітшілік пен келісім;

	бұл – Зайырлы мемлекет және жоғары руханият;

	бұл – инновация негізіндегі тұрақты экономикалық өсім;

	бұл – көпшілікке тән Ортақ Еңбек Қоғамы;

	бұл – тарихтың, мәдениет пен тілдің ортақтығы;

	бұл – ұлттық қауіпсіздік пен Қазақстанның жалпыәлемдік және өңірлік проблемаларды шешуге жаһандық тұрғыдан қатысуы.

	Бұлар біздің өміріміз, арманымыз, еңбегіміз, түпкі мақсатымыз.



	ЖЕТІ ТІРЕК

	Ол – Минерал, Өсімдік, Адамзат, Жан-жануар, Парасат, Аспан денелері мен Рух әлемдері.



	ЖЕТІ СЕЗІМ: жарық сәуле (көз), дыбыс (құлақ), иіс (мұрын), дәм (тіл), ыстық-суық, ауыру (тері), қысым, тепе-теңдік, салмақ, бұлшық ет (кинестезия), ішкі сезім (бағыт, бағдар, аштық, шөл).



	ЖЕТІ ЖҰТ

	Олар: қуаңшылық, жұт, өрт, індет, соғыс, топан су-сел, зілзала.



	ӨЛІМГЕ СЕБЕП БОЛАТЫН ЖЕТІ КҮНӘ

	Олар: тамақсаулық, жалқаулық, нәпсіқұмарлық, өркөкіректік, ашу, қызғаншақтық және сараңдық.



	ЖІГІТТІҢ ЖЕТІ ӨНЕРІ: әнші, күйші, ақын, палуан, аңшы, атбегі, құсбегі болу.



	ЖЕТІ МАШЫҚ: шабыспақ, шанышпақ, салыспақ, тартыспақ, атыспақ, алыспақ, тастамақ.



	АДАМ ТІРШІЛІГІНІҢ ЖЕТІ КЕЗЕҢІ

	Ана құрсағындағы шарана мерзім;

	Жөргектегі сәбилік кез;

	Шапқылап жүрер балалық шақ;

	Алабыртқан жастық дәурен;

	Мосқалдық асу;

	Егделік белес;

	Кәрілік түйін.



	ЖЕТІ ЖЕТІНІ БІЛГЕНДІ АДАМ ДЕЙДІ

	Бөлтірік шешен баласына:

	-Жеті атаңды біл, жеті руды біл, жеті жарғыны біл, жеті құбыланы біл, жеті жақсыны біл, жеті жаманды біл, жеті жетімді біл – деп алып, бұл айтқандарының мәнісін былай деп саралап:

	Жеті атасын білмегенді жетесіз дейді.

	Жеті руды білмегенді жер көріп, ел танымаған ессіз дейді,

	Жеті жарғыны білмегенді жөнсіз дейді,

	Жеті құбыланы білмегенді көкірек-көзсіз дейді,

	Жеті жақсыны білмегенді жаман дейді,

	Жеті жаманды білмегенді надан дейді,

	Жеті жетімді білмегенді арзан дейді,

	Жеті жетіні білгенді адам дейді, - деген екен.



	ӘНЕТ БИ ТОЛҒАҒАН ЖЕТІ ЖЕТІМ

	Сөз жетім, ынтаменен тыңдалмаса,

	Бөз жетім, киілместен тозған болса.

	Жер жетім, иесі жоқ қалған болса,

	Ел жетім, жақсы басшы арман болса.

	Көл жетім, қаз қонбаса құстар ұшып,

	Ер жетім, жеке қалса тізе құшып.

	Болмаса замандасың тойға барма,

	Басыңа жалғыздықтың торы түсіп.



	ЖЕТІ ЖЕТІМ

	Бөлтірік шешен былайша айтқан:

	Аспаннан жауын жаумаса, жер жетім,

	Басшысы болмаса, ел жетім.

	Елінен айрылған ер жетім.

	Аққу-қазсыз көл жетім.

	Тыңдалмаған сөз жетім.

	Киюсіз тозған тон жетім,

	Замандассыз қалған шал жетім, - деген.



	ЖЕТІ ЖЕТІМ (басқаша нұсқасы)

	Ұқпасқа айтқан сөз жетім, көре алмаған көз жетім, ылғал көрмесе жер жетім, басшысы болмаса ел жетім, іздеушісіз ер жетім, ата-анасыз бала жетім, замандасы қалмаса, бәрінен де сол жетім.



	ТАҒЫ ДА СОЛ ЖЕТІ ЖЕТІМ

	Бапкері жоқта қыран жетім, бақ – төрі жоқта ұлан жетім, ерінен айырылса – жары жетім, баладан айырылса – ана жетім, сарадан айырылса – дана жетім. Қаңсып қалса – қазан жетім, шалықтанса – тазаң жетім.



	ЖЕТІ ЖЕТІМНІҢ ТАҒЫ БІР ТОБЫ

	Ел жағалап қонбаса, бетегелі бел жетім. Басшысы әділ болмаса, болады байтақ ел жетім. Айтқан сөзге ермейтін, өзі де түк білмейтін, білмеске айтқан сөз жетім. Киюсіз тозған бөз жетім. Замандасы қалмаған, қария болар тез жетім. Сылаңдаған сұлуға, құр қараған көз жетім. Көргенсіз наданға барған әйел де, сондайды алған ер де жетім.



	ЖАНҚҰТТЫ ШЕШЕН ТЕРМЕЛЕГЕН КӨП ЖЕТІМ

	Ел қонбаса жер жетім, құс қонбаса көл жетім. Кемпірі жоқ шал жетім, иесі жоқ мал жетім. Соқыр болса көз жетім, тыңдалмаған сөз жетім. Тыңдаушысыз дана жетім , ата-анасыз бала жетім. Қағазсыз қалам жетім, ақылсыз адам жетім.



	ЖЕТІ ҚАЖЕТТІЛІК

	Шоқанның берген сұрағына Саққұлақ шешеннің берген жауабы осы жеті қажеттілік: Адамды аздырып, тоздырмайтын ем – ақыл, ол – адамның басшысы. Таусылмайтын кені – білім. Жетекшісі – талап, шолғыншысы – ой, жолдасы – кәсіп. Қорғаны – сабыр болса, қорғаушысы – мінез деген екен.



	САҚҚҰЛАҚ ШЕШЕННІҢ ЖЕТІ АНЫҚТАМАСЫ

	Орман-тоғай – жер сыны, бетеге-жусан бел сыны, көкорай- шалғын – көл сыны, қару-жарақ – қол сыны, азық-түлік – жол сыны, атақты ер – ел сыны, екі баспау – ер сыны.



	ЖЕТІ ЖАҚСЫ

	Бөлтірік шешен баласына, жақсы еш көптік етпейді, жаман біреу болса да аздық етпейді, - деп алып:

	Ақылсыз адым баспайсың,

	Ақылыңа сай талабың болмаса.

	Жалғыз ақылмен алысқа аспайсың.

	Білімсіз бірлік жоқ, малсыз тірлік жоқ.

	Мал мен білімге сай кісілігің болмаса,

	Бірлік пен тірліктен опа таппайсың.

	Жақсы кәсіп – анық ырыс, жақсы сөз – жарым ырыс.

	Жақсы кәсібіңе жақсы сөзің серік болмаса,

	Жақыныңа да, жатқа да жақпайсың – деген екен.



	ДОСБОЛ БИ ЖЕТІ ЖАҚСЫ ЖАЙЫНДА

	Әуелі момын жақсы,

	Бүтін болса, ел жақсы,

	Сулы болса, көл жақсы,

	Құтты болса, жер жақсы.

	Жұртын қадірлеген ер жақсы,

	Мінезді болса, жар жақсы,

	Еңбекпен тапқан мал жақсы!



	БҰҚАР ЖЫРАУДЫҢ ЖЕТІ ӨСИЕТІ

	Ата-ананың қадірін, балалы болсаң білерсің,

	Ақ тәніңнің қадірін, жаралы болсаң білерсің.

	Бостандықтың қадірін, жазалы болсаң білерсің,

	Дәулетіңнің қадірін, мал кеткенде білерсің.

	Ажарыңның қадірін, сән кеткенде білерсің,

	Тіршіліктің қадірін, жан кеткенде білерсің,

	Аңдып жүрген дұшпанды, дәл жеткенде білерсің.



	ЖЕТІ ЖОҚ

	Әнет би: «Аспанда тіреуіш жоқ, жерде сүйеуіш жоқ, таста тамыр жоқ, тасбақада талақ жоқ, Аллада бауыр жоқ, аққуда сүт жоқ, жылқыда өт жоқ» десе, Төле би: «Жерде өлшеуіш жоқ, аспанда тіреуіш жоқ. Таста тамыр жоқ, Аллада бауыр жоқ. Тасбақада талақ жоқ. Аққуда сүт жоқ, жылқыда өт жоқ» депті.



	ЖЕТІ ҚИСЫН

	Шілменбет би не қиын, не оңай? деген сұрақтарға былайша жауап айтқан екен:

	Мал табу қиын емес – көзін тапса,

	Жан бағу қиын емес – жөнін тапса.

	Үй болу қиын емес – теңін тапса,

	Той бастау қиын емес – сөзін тапса,

	Ел бастау қиын емес – ебін тапса.

	Осылардың бәрінен де байқайсың,

	Біруге ақыл айту оңай да,

	Сол ақылшының өз айтқанын,

	Өзіне істету ең қиынның қиыны.



	ЖЕТІ ҚИЫН

	Қаз дауысты Қазыбек жеті қиынды былай жіктеген: Арадан шыққан жау қиын, таусылмайтын дау қиын. Шанышқылаған сөз қиын. Дәл осындай жағдайда пана болмас өз үйің. Жазылмаса дерт қиын, іске аспаса серт қиын. Ақылыңнан адасып, өзің түскен өрт қиын. Тентек болса, ұл қиын, не істеріңді біле алмай, ашиды сонда бас, миың.



	АДАМНЫҢ ЖЕТІ КҮНӘСІ

	Олар: Жүрек, ниет, жан қаралығынан болатын – күншілдік, қызғаншақтық, тәкаппарлық, ашушаң-ызақорлық, жалқаулық, қанағатсыздық, сезім құштарлығы. Кімде кім тәкаппар, күншіл, кекшіл болса, ол шайтанға дос. Күншілдік, қызғаншақтық, өзімшілдік және мансапқорлық дегендер тәкаппарлықтан шығады. Ондайлардың сөзінде жалғандық, ісінде екіжүзділік боларына сене бер.



	АДАМНЫҢ ЖЕТІ ҚАЙЫРЫМДЫ ҚАСИЕТІ

	Олар: Ақыл-парасат, сабырлылық, әділдік, шыдамдылық, сенім, үміт, мейірімділік.



	ЖАС ҰРПАҚТЫҢ ЖЕТІ МАҚСАТЫ

	Бос отырған адам, тірлікке жарамсыз темірге ұқсап тоттанады. Сондықтан да, бірінші кезекте еңбексүйгіш болуға икемдену. Намысқор болу, жаудан елін, жерін қорғауды, ел намысын, жер намысын жоғары ұстауды бойына сіңіре түсу. Адал адам иманжүзді келеді, өз ісіне беріктігі сезіліп, бойында ізгілік, пәктік тұнып тұрады. Олай болса, ізгілікке, адалдыққа ұмтылып, адамгершілік қасиеттің үлгісі ретінде ар-ұжданды қастерлеу.



	М.ЖОЛДАСБЕКОВТІҢ ЖЕТІ ӨСИЕТІ

	Жастарды өзгеге емес, өнегеге; тәлпіштікке емес, тәрбиелілікке; көргенсіздікке емес, көргендікке; әдепсіздікке емес, әдептілікке; қатыгездікке емес, мейірімділікке; тексіздікке емес, тектілікке; опасыздыққа емес, отаншылдыққа үйретейік.



	М. ЖОЛДАСБЕКОВТІҢ ЖЕТІ ТІЛЕГІ

	Азаматтарға жаманның сөзі өтпесін, залымның жаласы жетпесін, басынан бағы кетпесін, дұшпанда кегі кетпесін. Мезгілсіз дәурен өтпесін, жайқалып төңірегі көктесін. Елден ынтымақ-береке кетпесін.



	БӨЛТІРІК ШЕШЕН ЖОЛДАСТАР ЖАЙЛЫ

	Бармен жолдас болсаң, ернің майланады.

	Жоқпен жолдас болсаң, есің айналады.

	Батырмен жолдас болсаң, қаның тасиды.

	Қорқақпен жолдас болсаң, жаның жасиды.

	Адалмен жолдас болсаң, қонып, асыңды ішеді.

	Аярмен жолдас болсаң, төгіп, қаныңды ішеді.

	Ұрымен жолдас болсаң:

	Алдыңнан дау шығады, артыңнан жау шығады,

	Одан ілуде біреу ғана сау шығады!



	ҮЙРЕНЕР ЖЕТІ ӘДЕТ:

	бейімделушілік, еліктеушілік, ерінбеушілік, келісімпаздық, бәсеке біткенді қабылдау, сабырлы болып, қиыншылыққа төзу, рухани жүдемеу.



	ЖЕТІ ТҮРЛІ ДЫБЫС (нота): до, ре, ми, фа, сол, ля, си.



	ЖЕТІ ДОС

	«Достық – адамдардың бір-біріне адал, қалтқысыз сеніп, бір мүддеде, ортақ көзқараста болатын қасиеті. Достық – өзара жауапкершілік пен қамқорлықтың, рухани жақындықтың белгісі.

	Сатқындық, екіжүзділік, өтірікшілік, өзімшілдік достықпен сыйыспайды» дейді ғылым.





Шын мәнінде, адамзат үшін дос киелі ұғым. Сенім мен жарқын көңіл – достықтың берік тірегі.

	Достықтың арқасында қарым-қатынас жақсарып, байланыс нығайып, адамзат өсіп-өркендейді, дамиды. Адал дос алтыннан да қымбат. Шынайы достық – өмірде ешнәрсемен теңестірілмейтін құндылық. Халқымыз, «Ақылы көпті жау алмас, досы көпті дау алмас», «Дос жылатып, дұшпан күлдіріп айтады», «Досы жақсының, өзі де жақсы» деп бекер айтпаған. Бабалардың сараптауы бойынша, сол достардың жеті түрі қалыптасқан екен.

	Олар: Мал досы – жағымпаз дос. Іскер болып, ақша табудың амалдарын меңгерген болсаң, кез келген сенімен дос болуға құштар. Мұндайлардың бірі таныс, бірі жат. Бірі ашық, бірі жабық, нағыз жұмбақ. Бағың тайып, құралақан малсыз қалсаң, маңайламас бос. Олармен ой бөлісіп, пікір алмасудан артыққа бармаған жөн.

	Тақ досы – күнімдік дос. Яғни, жалған дос. Олар әрқашан қасыңда. Бірақ, қиыншылықта емес. Өзінің қара басының қамын ғана ойлап жүретін, пайдакүнем, құлқынқұмар дос. Қойының қуанышқа толы, шат-шадыман шақта сенің кім екеніңді достарың танып білетін болады. Тағыңды ғана құрметтейді, тағыңнан тайған күні, сен үшін есігін тарс жауып, ойланбастан құлыптайды. Жалған дос – жаудан да жаман. Өйткені жаудан сақтанып жүресің. Ал, жалған досқа өзің алданасың. Сондайда кімнің дос екенін сен өзің танып білетін боласың. Содан да «Басыңа бақ-дәулет қонғанда бәрі дос, басыңнан бақ-дәулет тайғанда бәрі қас» деген нақылдың қалғаны. Шонаша айтқанда, бет жағында күлкі ойнар, іш жағында түлкі ойнар достан сақ болған жөн.

	Қан дос – қан жағысып серт беріскен, бір-біріне тәуелділер. Антына адал болуға серттескен қылмыскерлер әлеміне тән достық.

	Үзеңгі дос – сыйластық дос. Өмірде біте қайнасып, ортақ істің ыстығына күйіп, суығына тоңған, туғандай болып бауыр басып кеткен қызметтестерден кездестіруге болады.

	Үзеңгі досқа, мектеп қабырғасында бірге оқыған, сондай-ақ, жалындаған жастық шақтарын бірге өткізіп, қара нанды бөле жеген, кейіннен де достықтары беки түсетін курстастарды жатқызуға болады. Білімпазбен дос болсаң – ақылың артар, залыммен дос болсаң – басың қатар деген нақыл да ойда болғаны жөн сияқты.

	Бала күнгі – құрдас дос. Кішкентайынан бірге өсіп, біте қайнасып, тай- құлындай тебіскен, емізікті де кезектесіп еміскен, қызықты бірге көріскен нағыз қимас дос осы.

	Отбасылық – сыйлас дос. Бір-біріне бауырдай жақын, біте қайнасқан, жалғыздығыңды білгізбей, ауыр істер мен қуаныштарда алдыңнан табылатын, іс біткенше дәл өзіңдей сабылатын достар жатады.

	Жан дос – сыйлассаң – сыйыңды көтеретін, сырлассаң – сырыңды бөлісетін, сүрінсең – сүйенішің болатын, еркелесең – алақанын тосатын нағыз дос. Ол сенің басыңа түскен қасіретті бөлісіп алып, қайғыңды екі есе азайтып, жаның қиналса, бірге қиналатын, жегжат жұратқа бірге жиналатын, қуанышыңды екі есеге көбейтіп шаттанатын, жетістігіңе мақтанатын, қормалың яғни, қамқоршың. Уәдесінде тұратын, ұстаған жерінен сынатын, судай басынан тұнатын, сен үшін басын бәйгеге тігетін, қашанда қасыңнан табылар сенімді серігің. Көлгірсімей мәселенің турасын айтатын бірден-бір сыншың. Сонымен қатар, жан дүниесі мен мінез-құлқы ұқсас, өмір сүру дағдысы тұстас, әмісе амандығыңды тілеп, саған бұлау терін шығара еңбегін сіңіретін жан. Достықтың басқы шарты – теңдікті ұстанады.

	Достардың санына емес, санатына қараған жөн. Санатсыз достар саған ілесе алмайды, жолда қалып қояды. Жаман достың қасында көп жүрмей, қоштасқан жақсы.



	ЖІГІТТІҢ ЖЕТІ ТҮРІ

	Әуелгісі – арыстан жігіт, несібесі – алыстан жігіт.

	Екіншісі – данышпан жігіт, хабардар тіпті ғарыштан жігіт. Оқымаған адам ақылды болуы мүмкін, данышпан болуы екіталай.

	Үшіншісі – көрсетер көп қызығы, ділінің болмас бұзығы. Яғни, көңілінде ешкімге деген қаяуы, кірбіңі, арамдығы жоқ, ақ жарқын, таза идеялы, жұртты уытты сөзімен, оңтайлы өнерімен елтітіп, ерітетін жігіт.

	Төртіншісі – түз жігіті. Үйде жүргенінен, ел еркесі болмаса да серкесіндей, ат үстінде жүргені көп жігіт.

	Бесіншісі – қыз мінезді, биязы, сырбаз, майыстыра, марапаттап сөйлеп, дегеніне жететін, мәмілелей отырып, істің мән-мәнісін таба білетін жігіт.

	Алтыншысы – қолынан түк келмейтін, өзінің басын зорға алып жүретін, «жігіт болмай жидіп қал!» дейтін, зорға туған бір жігіт.

	Соңғысы – сорға туған бір жігіт. Бұл – өз сыбағасына өзі құлдық асатын, тумысынан біреуге масыл, мүскін, яғни мүсәпір, ғарып жігіт болса керек.



	ЖЕТІ БОЛМЫСТАН ЖЕТІ ҰРПАҚ

	Бөлтірік шешен: Сараңнан – бермес туады, көрден – көрмес туады, өтірікшіден – сенбес туады, таздан – жарғақбас туады, тоғышардан – мал бақпас туады, шабаннан – желмес туады, некесізден – екі өкпесіне тепкілесең де, өлмес туады – деген екен.



	ЖИРЕНЕР ЖЕТІ ӘДЕТ

	Дүние-мүлік пен байлықтан басқа мұңы болмайтын, дүниеге құл болған пайдакүнемдік әрі дүниеқоңыздық. Дүниеқоңыздың қожасы ақша болғандықтан, былғаныш істің бәріне барып, тойымсыздық танытып, жемқорлық пен парақорлыққа иығын беріп, сатқындыққа жол береді. Олар мейірімсіз болғандықтан, қам-қайғысы да көп болады. Ал дүниеқоңыз еместердің жүрегі мен денесі дем алып, тынысты еркін, кең алады.

	Онан кейінгі жиренетіндер: ашкөздік әрі нәпсіқұмарлық, маскүнемшілік әрі ақылсыздық, екіжүзділік әрі солқылдақтық, өркөкіректік әрі жеңілтектік, сараңдық және жалқаулық.

	Өмірде жақсы адам болып қалыптасу үшін осылардан арылуға тырысу керек.



	БӨЛТІРІК ШЕШЕН АЙТҚАН ЖЕТІ ДЕРТ

	Шешен: «Кісіні аздыратын дерттің түрі көп. Жаның мына жеті жаманнан аман болсын»,- деп былай толғапты:

	Күншілдік деген бар, содан сақтан,

	Кекшілдік деген бар, содан сақтан.

	Астамшылдық деген бар, одан алыс жүр,

	Сараңдық деген бар, одан қалыс жүр.

	Қараулық деген бар, одан таза бол,

	Бәлеқорлық деген бар, одан ада бол.

	Ынсапсыздық деген бар, содан аман бол.

	Төрт мүшең түгел болса, жаның осы жеті жаманнан аман болса, жаның мен тәніңнің бірдей сау болуы деген сол деген екен.



	АДАМНЫҢ АР-ҰЖДАНЫНЫҢ ҮНІ БОЛАР ЖЕТІ ҚҰНДЫЛЫҚ

	Олар: адамдарды жақсы көру, бауырым деп құшақ жаю, ізгілікті ту ету, біреудің бақыты үшін жанын салу, таспен атқанды аспен ату, сүйіспеншілікті жанына медеу етіп, ішін өртеген өшпенділікке қарсы аяусыз күресу.



	ЖЕТІ АМАЛ

	Табиғат таңғайыптары туралы ұлттық ұғымда жеті амал бар. Олар: Күннің тоқырауы, қарашаның қайтуы, үркердің батуы, мұздың қатуы, киіктің матауы, қыс тоқсан және ай тоғамы деп аталады.



	ЖЕТІ ҒАЛАМ

	Ол – жоғарғы әлем атанған аспан, ортаңғы әлем атанған жер, төменгі әлем – жер асты. Сондай-ақ, төрт құбыла атанған – шығыс, батыс, солтүстік, оңтүстіктен тұрады. Яғни, бұл – бүкіл әлем, немесе дүниежүзі деген ұғымға алып келеді.



	ҚАСИЕТТІЛІК ПЕН КИЕЛІЛІКТІҢ НЫШАНЫНА АЙНАЛҒАН ЖЕТІ ҚАРА

	Құт кірерде қара жерге қақ тұрған,

	Қара қазан қамы бала бақтырған.

	Қара қазақ қауіпті дерт, ауруын,

	Қара қойдың өкпесімен қақтырған.

	Қара көздің жасын түнде кептірген,

	Талай қара кезеңдерден өттім мен.

	Бірақ бабам қара мал ғып ырысын,

	Қасиетін қара шаңырақ деп білген.

	Төлеген Айбергенов. «Қара түс».



	ЖЕТІ ҚАЗЫНА

	Олар көп. Мысалы, ана – әйел, ер жігіт, ілім-білім, жүйрік ат, қыран бүркіт, берен мылтық, алғыр ит.

	Басқа нұсқаларында: жүйрік ат, алғыр бүркіт, құмай тазы, алмас кездік, қанды ауыз қақпан, берен мылтық, қыл тұзақ болса, енді бірінде: төрт түлік мал, ит, қара мылтық, қазан, ұста дүкені, диірмен, сыпыра болып келеді. Соған қарағанда, адамның өмір сүруіне өз заманына қарай өте қажеттілерді жеті қазына деп түсінген дұрыс ау.



	АДАМЗАТТЫ МОЙЫНДАТҚАН ЖЕТІ ҚАЗЫНА

	Бірінші – шақпақ. Отсыз күн жоқ. Жылынуға, тамақ пісіруге от керек. Түнде от жағып жыртқыштардан да қорғанасың.

	Екінші – садақ. Аңды алыстан атып құлататын бірден бір құрал. Аштан өлмеудің кепілі. Садақты заманға сай мылтық алмастырды.

	Үшінші – арқан. Металдан жасалған сым жоқта қора-қопсыны тұрғызуға, төрт түлік малды байлауға, ең ақыры жуылған кірді кептіруге арқан немесе жіп керек екендігі белгілі ғой.

	Төртінші – кездік. Былайша айтқанда – пышақ. Бұрынғы тас пышақтан кездік-пышаққа дейінгі сұраныс өзгермеген сол күйінде. Қайда да тұрмыс- тіршілікті пышақсыз елестете алмайсың.

	Бесінші – ит. Ит – адамның айнымас серігі. Ол бар кәдемізге жарап келе жатқан тұрмысымызға тығыз араласатын ең сенімді мақұлық.

	Алтыншы – қазан. Қазан көнеден келе жатқан қасиетті құрал. Қара қазансыз тамақ пісіруді көзге елестете алмайтынымыз белгілі.

	Жетінші – балта. Балта да көнеден бізге жеткен, еш өзгеріске ұшырамаған, отыныңды шабуға да, жауыңа қару етуге де, қора-қопсыңды соғуға да, тұрмыстың әр саласында пайдалануға болатын құрал.



	ЖЕТІ ҚАЗЫНАНЫҢ БАСҚА ДІНИ ТҮРЛЕРІ

	Бірінші қазына ол – Қыдыр баба. «Қыдыр дарыса, байлық пен молшылық бірге келер» деген сенім қалыптасқан. Наурыздың 21-нен 22-сіне қараған түнді «Қыдыр түні» атаған. Қыдыр дариды деген түсінік бар.

	Онан кейін қонатын бақты яғни, бақытты жатқызған. Халық даналығында «Қыдыр дарып, бақ қонсын» -деген сөз содан қалған.

	Үшінші қазына – теңдессіз байлық – ақыл.

	Төртінші басты байлық ол – денсаулық.

	Бесінші қазына – ұрпақ өрбітер асыл Ана.

	Алтыншы қазынаға тамақтың дәмін кіргізіп, нәрін арттырар тұзды жатқызған.

	Содан кейін иесіне адал қызмет етіп, үйін, малын, қора – қопсысына дейін қорғайтын итті атаған.

	Халық арасында «Жеті қазынаның» нұсқалары баршылық. Оларға жалпылай шетінен тоқтала берудің қажеті де болмас.



	ТӘУЕЛСІЗДІК ТАРТУ ЕТКЕН ҚАЗІРГІ ЖЕТІ ҚҰНДЫЛЫҚ – ЖЕТІ ҚАЗЫНА

	Біріншісі – елдік. Он төрт мың шақырымнан астам шекарамыз шегенделген, көршілермен тату елміз.

	Екіншісі – бірлік. Төрден орын алар тұғырымыз – бейбіт тыныштық, тірегіміз – баянды тұрақтылық, тілегіміз – ынтымақ пен татулық болып қала береді.

	Үшіншісі – мәдениет пен тіл. Дініміз оралып, тіліміз тұғырына қонып, мәдениетіміз шарықтап, мәртебеміз көтеріле түспек.

	Төртіншісі – экономика. Дамудың жоғары нәтижесі, индустриялы– инновациялық экономика.

	Бесіншісі – еңбек. Еңбек – елді ұлы, адамдарды мейірбан етеді.

	Алтыншысы – Астана. Астана Отанымыздың жүрегі, еліміздің тірегі, тәуелсіздігіміздің бойтұмары.

	Жетіншісі – Әр іске жауапкершілікпен қарау, үлкен бастамаларға батыл қадам жасау.

	Тәуелсіздікті сақтау, әрқайсымыздың борышымыз.



	ЖЕТІ ЫРЫС

	Жеті қазынаға қосылған, ақыл-сана, денсаулық, отбасының құты, ынтымақ- бірліктің, жұмылдырар тірліктің, ырыс пен берекенің бастауы – ақжаулықты Ана.

	Аналар – дүниеге бала әкеліп, оларды өсіріп, үй шаруасын тындырып, адамның көңілін тауып, жанға қанат бірірер жар-қосағы, серігің, қамқоршың, асылың, тынысың, ырысың, шын намысың.

	Сонан кейін ананың бауыр еті, той-думанды қызығы, өмірінің жалғасы, болашағы – бала.

	Ерекше жоғары сезім – көңіл күй, туған жер және жеті қазынаға да жатар – ит.



	ЖЕТІ ЖАМАН

	Бірлігі кетсе ел жаман, білімсіз өссе ұл жаман, тәрбиесіз өссе қыз жаман, елге шапқан жау жаман, төрелігін бұзса, би жаман. Жетімнің ақысын жеу жаман. Жоқтық та жаман.

	Бұл жамандарды байсалды сабырлылық танытып, еңбекпен, айламен жеңуге болар, болса егер басың аман.



	«ЖЕТІ ЖАРҒЫ»

	Жеті жарғы – Тәуке ханның тұсында, үш жүздің дана, шешендері – Төле би, Қазыбек би, Әйтеке билер бастаған саңлақтар кеңесінің талдап, талқылау қорытындысында дүниеге келген.

	Бұл заңның тілі жатық, есте сақтауға жеңіл, түсінікті төгілген ұйқасты қазақ сөздерімен жазылғандықтан, бұқара халық заңды біліп, тәртіп күшті болған.

	Олар мыналар:

	1- жарғы. Көтеріліс жасап, бүлік шығарған кісілерге өлім жазасы бұйырылсын.

	2- жарғы. Түркі халқының мүддесін сатып, елге опасыздық еткендер өлім жазасына бұйырылсын.

	3- жарғы. Мемлекет ішіндегі жазықсыз кісі өлтіргендер өлім жазасына бұйырылсын.

	4- жарғы. Өзге біреудің әйелімен зинақорлық жасап, ақ некені бұзушыларға өлім жазасы бұйырылсын.

	5- жарғы. Өреде тұрған, тұсаулы жүрген сәйгүлік атты ұрлаған кісіге өлім жазасы бұйырылсын.

	6- жарғы. Төбелесте мертігудің түріне қарай төмендегіше мүліктей құн төленсін:

	а) біреудің көзін шығарған кісі айыпқа қызын береді, ал қызы жоқ болса, қыздың малын береді.

	ә) төрт мүшенің бірін мертіктірген кісі айыпқа ат береді.

	7- жарғы. Ұрланған жылқы, өзге де құнды мүлік үшін он есе артық айып төлеттірілсін.



	Ақын Қазанғап Байболұлы «Жеті жарғыны» былай баяндаған:

	Жер дауы баяндайтын біріншісі, ру, қоныс пен меншікті ісі.

	Иеленген жеріне жанжал болса, біреуге басымдық қып озбыр кісі.

	Үй іші мен баланы тәрбиелеу болған жосын заңының екіншісі.

	Ұрлық-қарлық, барымта үшіншісі, баян етер бәрін де білген кісі.

	Төртінші боп саналған мынау заңы, бір халықпен басқа ру болса дауы.

	Ұлтын жаудан қорғаған – бесінші бұл,

	Алтыншы, жетінші – құн дауы, жер дауы.



	ЖЕТІ КҮН: бүгін, ертең, бүрсігүні, арғы күн, ауыр күн, соңғы күн, азына.

	Осылармен қатар, қазақтар арасында «Жеті шелпек пісіру», адам дүниеден өткенде жеті күн бойы «оты өшпей, қалғандары аман болсын, жарығы сөнбей, соңы жарық болсын» деген мақсатты көздеп, «Жеті шырақ» жағу, жетінші күні «жетісін беру» салты бар.

	Баланың ержетуін жеті жаспен мөлшерлеп, «жетіге келгенше жерден таяқ жерсің», жоғарыда тоқталып кеткеніміздей «жеті қабат жер асты, жеті қабат аспан әлемі» жөнінде өз танымдарын жеткізе білген. Сондай-ақ, генетика заңына қайшы келетінін біліп, «жеті атадан бері қыз алыспаңдар»-деп, өз өсиеттерін де аманаттап кеткен. Аманатқа қиянат жасауға болмайтынын әркім де біліп жүргені дұрыс.



	ЖЕТІ АТАҢДЫ БІЛІП ЖҮР

	ЖЕТІ АТА: Отбасының берік қорғанысы – жеті ата. Олар: Әке, Ата, Әз ата (аталар), Баба, Тектін, Төркін, Тұқиян (бабалар). Осы жетеуі бірігіп, «Ата - баба» атауын алған. Бұлардың ұрпақтары өзара қыз алысу дегенді ойға да алмаған, оны күнә санаған. Сондай-ақ, жесірін орталарында қалдырып, жетімін бірігіп асыраған. Құн да беріспеген.

	Ата – бабадан тараған мына үш ағайындық жүйе де естеріңізде болып жүрсін.

	Бірінші ағайындық жүйе – немере ағайын. Бұл жүйе, туыстық жүйенің қазығы аталған.

	Олар: 1.Бала, 2.Немере, 3.Шөбере, 4.Шөпшек, 5.Немене.

	Екінші ағайындық жүйе – жамағайын. Бұл жүйе, туыстық жүйенің арқаны атанған.

	Олар: 6.Туажат, 7.Жүрежат, 8.Жекжат, 9.Жұрағат, 10.Жамағат.

	Үшінші ағайындық жүйе – қалыс ағайындар:

	11.Өркен, 12.Әулет, 13.Зәузат, 14.Жаран, 15.Қалыс.

	Әйелдердің жасы кіші туыстары олардың жұбайларына балдыз болып келеді дағы, ерлі-зайыптылардың жасы кіші әйел туыстары басқа туыстарына құдаша болады.

	Келін – үлкен кісілердің баласының немесе інісінің үйлеріне түсірген қосағы – жұбайы. Жасы кішілердің әйелдері, өзінің ата-енесінен басқа, аталас, рулас ағайындардың үлкендеріне де келін болып табылады.

	Абысын – бұлар ағайынды адамдардың әйелдері. Жеңге – ағаның жасы үлкен туыстарының әйелі.

	Қайын ата – ерлі-зайыптылардың туған әкелері.

	Ене – жұбайлардың аналары. Яғни, ерлі-зайыптылардың аналары бір-біріне ене болады.

	Қайын-жұрт – қыз алып, қыз берген екі елдің күйеу мен келінге туыстық қатынасын білдірді.

	Қайын аға – ерлі-зайыптылардың туған және туысқан ағаларының оларға туыстығы.

	Қайын бике – келіншектің әпкелерін күйеу балалары осылай атайды.

	Қайын сіңлі – күйеудің қарындастарының келіншекке туыстық жақындығы. Қайын іні – ерлі-зайыптылардың өздерінен кіші ұл бауырлары.

	Бұлардан басқа, құдалар жайында жоғарыдағы той туралы бөлімде кеңінен тоқталып кеткеніміз естеріңізде болар.

	Біздің қазағымызда, ең керемет дәстүр, керемет қасиет – жеті атаға дейін қыз алыспау. Бұл дәстүріміз ғылыми жолмен де дәлелденген ақиқат. Бұл қан тазалығы үшін нағыз таптырмас дәстүр.



	АПТАНЫҢ ЖЕТІ КҮНІНІҢ ЕРЕКШЕЛІКТЕРІ

	Уақыт өлшемдері – тәулік, ай, жыл. Оның ішінде, тәулік – тетелескен бір күн мен бір түннің қосындысы. Бұл екеуінің де ұзақтығы өзгеріп, әр маусымда әр түрлі болып отырады.

	Күн қанша ұзарса, түн соншаға қысқарады. Осындай жеті тәулік бір апта болатынын бәріміз де білеміз.

	Сол бір аптамыз, дүйсенбі, сейсенбі, сәрсенбі, бейсенбі, жұма, сенбі, жексенбі күндерінен құралатыны әбден құлаққа сіңіп қалған. Бұл күндерді ағыншын тілінде айтар болсақ, тиісінше, манди, тьюзди, вендзи, сезди, фрайди, сэтади, санди болып аталады. Бұл күндердің ерекшеліктері жайында, халық арасында қандай ұстаным бар екенін, бәріміз толық біле бермейміз. Енді сол ерекшеліктерге тоқталайық.

	Дүйсенбіні сапарға шығуға, құрылыс салуға ең қолайлы, сауда күні деп білген. Бұл күні Мұхаммед (с.ғ.с) Пайғамбарымыздың туған және дүниеден озған күні. Қағба құрылысының басталып,аяқталған күні.

	Бұл күні тырнақ алғанның ақыл – ойы артып, зейінді болмақ.

	Сейсенбі күнін бұрынғылар қанды, сәтсіз, сергелдеңге ұшырататын күн атаған. Бұл күні ұзақ жолға шықпаған, үлкен іске кіріспеген, жайлауға көшпеген, той өткізбеген, құрылыс жұмыстарын бастамаған. Тіпті малды да санамай, түнде келген қонаққа мал соймаған. Себебі бұл күн, Қабыл Әбілді қанға бөктірген, Ибраһим елі қасиетті Сиықтың ажалына жеткен күн. Хауа Ананың қан көрген күні.

	Бұл күні тырнақ алсаң, қайғың артып, еселене көбейіп, қуанышың жоққа шығады деп білген. Моншаға да бармаған.

	Сәрсенбі күнін нахас күні деп атапты. Оның себебі, бұл күнде ілгергі заманда уж, перғауын лағын, намур лағын, Әд қауымы, шадад, карун, самуд, Луд қауымы опат болған екен. Бұл күн, дұшпанға қарғыс тиген күн.

	Сәрсенбі жалпы сәтті күн. Жолға шығуға, жаңа іс бастауға болатын күн.

	Бірақ, бұл күні тырнақ, шаш алған адамның пейілі бұзылар деп есептеген.

	Бейсенбі күнін, нағыз керек күн деген екен.

	Алла Тағалладан шын көңілден не қажетіңді сұрасаң да, тілек орындалады деген ұғым қалыптасқан. Бұл күн, Мекке қаласының дін астанасы болған күн.

	Бұл күні тырнақ алғандар ауруынан айығып, еткен әрекеттерінің бәрі де, күннің шапағатынан ауруларына ем – шипа әкелмек екен.

	Жұмада отбасы орнықты болсын деп, қазақтар неке қияр жосықтарын өткізген. Ет молшылығын жасау ниетімен қысқы соғымды да сол күні союды жоспарлайтын болған. Солай бола тұрса да, ескілікті түсінік бойынша жұма – ауыр күн, ауырлық, мехнат, ауыртпалық тарттырар өмір тауқыметін әкеледі-міс. Бұл күні Хазіреті Адам-Ата (ғ.с) дүниеге келіп, тіршілік иелерін танып, жұмаққа кіріп, рахатын көрген.

	Бұл күні тырнақ алғандардың Алла Тағалла бақ дәулетін арттырып, мал- мүлкін көбейтіп, дүниеден өткендер иманмен өтеді деген ұғым қалыптасқан.

	Сенбіні айла-шарғы, қу, айлакер-мекерлер күні деген және сейіл күні деген де түсінік бар.

	Сондай-ақ, тілегі бір, мақсат-мүддесі ортақ жандардың бас қосып, емін- еркін бой жазар күні екені де айтылады.

	Бұл күні тырнақ алған адам саусағын кесіп, қолын, не аяғын жаралап алуы ықтимал.

	Жексенбі күні басталған құрылыстың жеңіл бітетіндігі, сондай-ақ, бұл күні отырғызылған жеміс ағаштарының өте жақсы өсіп, жетілетіндігі жөнінде бұрынғылардан қалған ұстаным бар.

	Бұл күні тырнақ алғандардың дүние мүлкі мен малдарынан береке кетіп, дәулеті таяды деген түсінік бар.



	СЕГІЗ САНЫ – мәңгіліктің символы. Символдың белгісі: қос квадрат, оны бөлгенмен тең екі бөлікке бөлінетіндігі. Сегіз саны сегіз төбесі бар кубты білдіреді. Бұл сан әлемдегі мәңгілік үздіксіз қозғалысқа тән. Бұл сан сенімділіктің, шыңдалудың шыңы саналған.



	ҰРПАҚ ЖАЙЛЫ СЕГІЗ ТҰЖЫРЫМ

	Әркімнің де ойында жүрер, артыңда қалар із – ұрпағың жайлы зерттеушілердің дәлелі бойынша Досай биден қалған мынандай даналық бар:

	Бір баласы бардың шығар-шықпас жаны бар,

	Екі баласы бардың болар- болмас халі бар,

	Үш баласы бардың үш рулы елде малы бар,

	Төрт баласы бардың төрт құбыласы тең болар,

	Бес баласы бардың ешкімге дес бермейтін жөні бар.

	Сегіз баласы бардың сергелдеңге салар кәрі бар,

	Тоғыз баласы бардың толғандырар жолы бар.

	Он баласы бардың орда бұзар қолы бар.



	ЖАҚСЫМЕН ЖОЛДАС БОЛҒАННЫҢ СЕГІЗ ЖЕТІСТІГІ ТУРАЛЫ БӨЛТІРІК ШЕШЕННІҢ ТОЛҒАУЫ

	Жақсымен жолдас болған

	Ел ұстанған тілектей болады,

	Қыз ұстаған жібектей болады,

	Жадыраған жаздай болады,

	Айдын көлдегі қаздай болады,

	Отау ортасындағы оттай болады,

	От ортасындағы шоқтай болады,

	Тұрағы алтын шырақтай болады,

	Тұяғы асыл пырақтай болады,

	Мұнша дәулет кімге тұрақтай алады?!



	ЖИІРКЕНІШТІ СЕГІЗ ҚАСИЕТ

	Адам бойынан қылаң беріп қалатын жиіркенішті құбылыстарға күншілдікті, бойкүйездікті, менмендікті, тәкаппарлықты, екіжүзділікті, қатыгездікті, суайттықты, ашкөздікті ойланбай-ақ жатқызуға болады.



	СЕГІЗ КӘПІР

	«Барды жоқ деген – кәпір, жоқты тап деген – кәпір.

	Абысын тапқан баланы алалаған – кәпір, ақ көңілді абысынын қаралаған – кәпір, білмей тұрып білгенсіген – кәпір, ақылы үлкен балаға үлкенсіген – кәпір, діті жаман діншілдік – кәпір, күні бірден шыққан күншілдік – кәпір»

	Қажығұмыр Шабданұлының «Пана» романындағы Мықиянның аузынан шыққан Зуқа қажының ғибратнамасы.

	ЖАҚСЫНЫҢ СЕГІЗ СЕРІГІ

	Бұл жайында Әйтеке би мынандай анықтама берген:

	«...Жақсы адамның серігі, әмәндә, ақыл, қанағат, әдеп, төзім, сабыр, үміт, бірлік, татулық. Ер жігітке төзім – тірек, сабыр – қамал, ақыл – әл-ауқат, бата – мұра, әдеп – сән, ақиқат – ем, үміт – көңіл азығы. Осыны білмегенді үлкендер жүгенсіз дейді. Жүгенсіз кісіден, жетекке ерген хайуан артық...»



	АДАМНЫҢ СЕГІЗ ДҰШПАНЫ

	Адам өмірінде болатын сәтсіздіктерге, бақытсыздыққа, жоқшылыққа, ауру- сырқауға, өзге емес, өз бойындағы мына төмендегі сегіз дұшпан кінәлі. Олар: адам баласына тән емес жағымсыз әдеттер, ұнамсыз қисық мінез-қасиеттер, теріс-бұзық ойлар, жаман ниет яғни, қараниеттілік және отбасына деген жауапсыздық, қызметтегі сауатсыздық, өн бойын шырмаған жалқаулық, сонан соң адамның өзіне деген сенімсіздігі.



	СЕГІЗ ОҢАЛУ МЕН СЕГІЗ ОМЫҒУ

	Меккеге барып, қажылыққа қол беріп келген жылы, Құнанбай Өскенбайұлы халық алдында былай деген екен:

	Шаруаң оңға айналған шақта: мінген атың жүреген болады, асыраған итің үреген болады. Қатының қадірлі болады, қызың ажарлы, малың базарлы болады. Шөбің шығымды, малыңа жұғымды, ұлың білімді болады.

	Шаруаң солға айналған шақта: Мінген атың шабан, асыраған итің жаман, қатының сараң болады. Қызың ажарсыз, малың базарсыз болады. Шөбің шығымсыз, малыңа жұғымсыз, ұлың білімсіз болады.



	ДЕНСАУЛЫҚ САҚТАУДЫҢ СЕГІЗ КЕПІЛІ

	Ғалымдар тұжырымы бойынша ең қымбат дүние – денсаулық кепілдері: жаяу жүруге дағдылану, көңіл-күйдің көтеріңкі тепе-теңдігін сақтау, ренішке жол бермеу, мейірімділік, кең пейілділік, темекі мен ішімдікті шектейтін салауатты өмір салтын сақтау, кешірімшілдік, ата-анаға, мұқтаждарға қайырымды бола білу.



	СЕГІЗ АҚИҚАТ

	Ұлы жүз Шымыр би бабаның берген сұрағына, Ақтайлақ бидің бала кезгі берген жауабының тұжырымы:

	Өтірік – арзан, шындық қымбат. Ұжмақ – алыс, өлім – жақын. Қиянат – жаман, адал – жақсы. Жоқшылық – қатты, бала – тәтті.



	КЕҢГІРБАЙ БИДІҢ СЕГІЗ ТЕҢЕУІ МЕН ТҰЖЫРЫМЫ

	Заман – ағым, уақыт – сағым. Дүние – алдамшы, фәни – жалған. Өмір – керуен, ғұмыр – серуен. Тағдыр сынақ, адам – қонақ!

	Сезім – өткінші. Ой – ұшқыр. Ақыл – таразы.

	Ар-ұят жоғалса – иман өледі. Сананы байлық билесе – рух әлсірейді.

	Имансыз жиған – мал арам.

	Дүние – түлкі бұлансың, пендені арбап, алдайсың.

	Мансабын оның көтеріп, имансыз іске итеріп, байлықпен көзін байлайсың. Ақырет досың – иманың, сағатың соқса – білерсің.

	Жер мен елдің – иесін, киесі ұрса – білерсің...



	АШКӨЗДІККЕ ТӘН СЕГІЗ ҚАСИЕТ

	Күншілдікке әкеліп тоғыстырар, шамадан тыс лас сезімдерге құштар болып, қырық кессе, қылаудай қан шықпайтын қатыгездікті ту етіп, қызғаныш өртін лаулатып, шексіз байлыққа ынтыққан – ашкөздік деген пәлекетке тән сегіз қасиетке мыналар жатады. Олар: құнпар-қанағатсыздық, тойымсыздық, нысапсыздық, нәпсіқұмарлық, құлқынқұмарлық, дүниеқұмар-дүниешілдік- дүниеқоңыздық, сұғанақтық-сұқтық-обырлық, қомағайлық. Бұлардың бәрі күпірлік тірлік. Күпірлік деген күнә. Біреуді күндеп жүретін адам – ашкөз адам. Олай болса, ашкөз адам – күншіл адам боларына дау болмас.

	Ашкөз адамдар аңнан да ары. Олай дейтініміз аңдарда қанағат сезімі жақсы дамыған. Ашкөздерде қанағат сезімі жоқ. Ашкөздер иманынан айрылып қалады.

	Имансыз адам – өмірде өте жаман адам. Қанағатсыздықтан басталған құлқынқұмарлық пен нәпсіге тыйым сала алмасақ, күн өте келе шұбырған ашкөздік қасиеттер, иманымызды түп-тұқиянына дейін жалмап, жұтып қоятынын ұмытпауымыз керек. Жастың да, кәрінің де ойында иманы болып, ақыл-парасатын күншілдік, ашкөздік, өшпенділік сезімін тежеуге бағыттай білгені жөн.



	БІЗ ҰСЫНАР СЕГІЗ ӨСИЕТ

	Өнер үйрен, білім қу, жастық шақта.

	Қиындыққа мойыма, досты сатпа.

	Үлкен сыйлап, көмек бер мұқтаж жанға,

	Мейірбан бол, әрқашан әдеп сақта.



	СЕГІЗ ҚЫМБАТ

	Қаз дауысты Қазыбек би Келдібекұлы:

	Алтын ұяң – Отан қымбат,

	Құт берекең – атаң қымбат,

	Аймалайтын – анаң қымбат,

	Мейірімді – апаң қымбат,

	Асқар тауың – әкең қымбат,

	Туып өскен елің қымбат,

	Ұят пенен ар қымбат,

	Өзің сүйген жар қымбат, - деген өсиет қалдырыпты.



	СЕГІЗ АРТЫҚ:

	Берекесіз тобырдан, бірлігі күшті аз артық. Айғайлы ашудан, сыпайы айтқан сөз артық. Жетім-жесірге, көмектескен ер артық. Қорлық өмірден, азабы жоқ көр артық. Ас болмас жасықтан, бір жапырақ нан артық. Ақ күмбездей үйіңнен, бір шыбындай жан артық. Алтын менен күмістен, алдыңдағы мал артық. Жаманмен жолдас болғаннан, жалғыз жүрген өзі артық. Ақтайлақ би.



	ДІНСІЗДІКТЕН ТУЫНДАР СЕГІЗ ӘДЕТ

	Мейірімсіздік, қатаңдық, жауапсыздық, ашу-ыза, сенімсіздік, әдепсіздік, жаман, жат мінез-құлық, күншілдік.



	СЕГІЗ ТЕҢЕУ

	Байыптап, ой жүгірте салыстыра қарар болсақ, ауыздағы тіс – төс, тіл – балға, ашып-жабар ауыз – көрік, ми – патша, ақыл – дария, қиял – құс, тереңдер ой – өріс, көкірек – қоныс десек дау бола қоймас.



	ТОҒЫЗ САНЫ: Бұл сан – халықтардың түсінігінде, қателіктер мен кемшіліктердің бірлестігі. Бұл сан – адамның пайда болып, ана құрсағында тоғыз ай, тоғыз күн өсіп жетіліп, жарық дүниеге келетінге дейінгі уақыт өлшемі. Бұл сан жеті санына ұқсас, тұрақтылық, көптікті көрсетіп, рухани мәдениетіміздің әр қырынан көрініс тапқан. Тоғыз санының негізгі мағынасы – «ұзақ өмір». Тоғыз саны – өмірге адам әкелетін болмыстың шыңы.



	ҰЛТҚА ТӘН ХАЛЫҚТЫҚ ТОҒЫЗ БЕЛГІ

	Әрбір адамның бойында болуға тиіс биік мәнді мол қасиетті, ұлттық тұрғыдағы рухани болмыс-бітімнің негіздерін құрайтын дүниелер мыналар: мінез-құлық, әдеп-ғұрып, ойлау, сөз саптау тәсілі, сезім әлемі, адамшылық үлгілері, сүйіспеншік-махаббат. сыйласымдылық, достық-туыстық.



	Жасқа байланысты ел арасында тарағандардан:

	Бұрынырақта келтіріп кеткеніміздей, Шілменбет бидің шаққа бөліп таратуынан басқа да, ел арасында жасқа байланысты мынадай тоқтамдар да бар:

	Балалық шақ (детство) – 8 бен 12 жас арасы. Ересек шақ (отрочество) – 12 мен 16 арасы. Бозбала шақ (юность) – 16 мен 20 ортасы. Жастық шақ (молодость) – жақсы шақ, 20 мен 25 арасы.

	Алпыс – кәрілікті жағалатар арқан, жетпіс – шідер, сексен – кісен, тоқсан – тор деген де теңеулер бар.



	БҰҚАР ЖЫРАУДЫҢ ЕРДІҢ ЖАСЫН САРАЛАУЫ

	Жиырма деген жасыңыз, ағып жатқан бұлақтай.

	Отыз деген жасыңыз, жарға ойнаған лақтай.

	Қырық деген жасыңыз, ерттеп қойған құр аттай.

	Елу деген жасыңыз, ол да бір үлкен бел екен,

	Алпыс деген жасыңыз, қайғылы-мұңлы күн екен.

	Сексен деген жасыңыз, қараңғы тұман түн екен.

	Тоқсан деген жасыңда, ажалдан басқа жоқ екен.



	ЖИРЕНШЕ ШЕШЕННІҢ ЖАСТЫ САРАЛАУЫ

	Он бес жас құйын қуған желменен тең,

	Жиырма бес дауыл ұрған рерімен тең,

	Отыз бес ағып жатқан селменен тең,

	Қырық бес аю аспас белменен тең,

	Жетпіс бесте көңілің жерменен тең.

	Сексенде селкілдеген шал боларсың,

	Тоқсанда толық миың орта түсер.

	Жүз жаста дүниеден күдеріңді үз,

	Өлмесең де өліден кем боларсың.



	ӘНЕТ БИДІҢ ЖАСЫН ТОҒЫЗ САРАЛАУЫ

	Он жасымда ойнаған лақтай болдым, жиырмада пышақ тісті қасқырдай болдым. Отызымда жолбарыстай қайратты, қырқымда түлкідей айлекер болдым. Елуімде ноқталаған аттай болдым, алпысымда ақталаған аттай болдым. Жетпісте күшім кетіп, түндіктей желпілдек болдым, сексенде буынымның әлі кетіп, қалтыраған селкілдек шал болдым. Тоқсанда аяғымнан жүре алмай, домаланып мешел болдым.

	Ол кісінің бұл айтқанын Әйтеке би былай түзетіп:

	«Әнет баба, сіз қазақ үшін алпыста – арқа болдыңыз, жетпісте – желкенін көтерген кемедей болдыңыз, сексенде – ақ сақал-шашыңызбен, асқар таудай басыңызбен көз тартар көркем болдыңыз, тоқсанда – алдың да, артың да жайлы, жаның да, жүрісің де кең – торқа болып отырсыз» деген екен.



	МАМАН БИДІҢ ӨЗ ЖАСЫН САРАЛАУЫ

	Қарақалпақтың 90 жасқа келген Маман биі:

	«Қырықта осы елдің қырғиы едім, елуде ел перісі, алпыста бөрісі, жетпісімде желпері болдым, сексенімде де сері, тоқсанымда торғайдай шырылдаймын, жүзге келсем де алғанымның көңілін қалдырмаймын»- десе, Сырдариялық Қарадос би:

	«Қырық – қылау, елу – ер жігітке бел! Кісі алпысында әрлі-берлі, жетпісінде жер таянып тұрады, сексенінде сегіз көзінен айрылған – сергелдең, тоқсан – жоқ сан, жүзге келгенде қарға-құзғын да қонбайды-ау басына» деп, өз уәжін айтыпты.



	ШЕРНИЯЗ ЖАРЫЛҒАПҰЛЫНЫҢ ЖАСТЫ САРАЛАУЫ

	Тостағанды қолға алап, айқай салған жиырма бес.

	Шаншатұғын найзадай, қылтың еткен жиырма бес.

	Шабатұғын қылыштай, жылтың еткен жиырма бес.

	Жиырма бестен өткен соң, орда бұзған отыз бес.

	Отыз бестен өткен соң, қынсыз қылыш қырық бес.

	Қырық бестен өткен соң, емен шоқпар елу бес.

	Елу бестен өткен соң, әрмен-бермен алпыс бес.

	Жетпіс беске келген соң,

	Сексен беске жеткен соң,

	Ұлың жүрер ұялмай,

	Қызың жүрер тіл алмай,

	Сол мезгілде жүрерсің,

	белге соққан жыландай.

	Сексен бестен өткен соң,

	Тоқсан беске жеткен соң,

	Шөңге болар түсіңіз, жылап тұрар ішіңіз.

	Бойдан кетер күшіңіз.

	Сол мезгілде болғай-ау, сыйлайтұғын кісіңіз!



	АҚТАЙЛАҚ БИДІҢ ЖАСЫН ТОҒЫЗ САРАЛАУЫ

	Жалаң аяқ, жалаң бас, жарға ойнадың сен он бес. Қызыл шекпен желбегей, қыздар сүйген жиырма бес. Жалаулы найза секілді, жалаңдаған отыз бес. Қынсыз пышақ секілді, қылшылдаған қырық бес. Ақыл тоқтап, ми толған, сені қайттым елу бес. Аш бөрідей арсылдап, алдыңды орар алпыс бес. Өрге шықса тізем деп, ылдиға түссе белім деп, сені қайттым жетпіс бес. Балаң мазақ қылады, қатының сөзбен ұрады, сені қайттым сексен бес. Кеше тірі Ақтайлақ, бүгін өлі бір тайлақ, тірі деп ешкім ескермес. Қараша тауға қар жауар, қос бұлақтан су ағар, ұрдың мені тоқсан бес – деп, саралап берген екен.



	ЖЕТЕС БИДІҢ ТОҒЫЗ ТОҚТАМЫ

	Төле би бабамыз Жетес биге: «Әр он жастың арасын бір белес десек, оны неге ұйғарып, неге баладыңыз?» деген сұрағына Жетес би:

	Онға келдім – ойнадым, қызығына тоймадым.

	Жиырмаға жеттім – әр нәрсені ойладым, бойладым. Өз бетімше ұрынбадым, бірақ, балалықты қоймадым.

	Есейе келе жақсы сөзге сүйіндім, жаман сөзге күйіндім. Барымды бойға киіндім, қыз-келіншектерге шүйілдім, жауларыма түйілдім.

	Отызға келдім – алтайы қызыл түлкі болдым: қыран бүркітке алдырмадым, құмай тазыға шалдырмадым, қатар құрбының көңілін қалдырмадым. Қанша жүк арқаласам да көтердім, дос-жаранның назын ескердім. Үлкенді сыйладым, кішіні қимадым сөз маржанын жинадым.

	Қырыққа келдім – арғымақтай аңқылдадым, ақ алмастай жарқылдадым, ақ иық қырандай шаңқылдадым, аққан дариядай сарқылмадым, тау тағысындай саңқылдадым. Алдымнан шешусіз дау өтпеді, сөз кезегі келгенде маған адам жетпеді.

	Елуге келдім – биік қырға шықтым. Ол бір төбе, қарға адым жер екен, арғы жағының алыс-жақынын байқадым, дәулетімді шайқадым. Тәуекел деп тағы алға өрледім.

	Алпысқа келдім – алты тарау жолға түстім, сонда да адаспадым, алжаспадым.

	Жетпіске келдім – жетілгенімді білдім. Бала мен келінге билік бердім, айтқанына көндім, айдауына жүрдім. Қатар-құрбым азайды, көре алмаймын маңайды.

	Сексенге келдім – келін мен бала басым болды, атала асым болды, кемпірім қасым болды, екі көзден қалдым, сөзден қалдым, жан-жағыма қараймын, күнімді санаймын, алдым – терең құз, артым – биік жар, сол жағым – су, оң жағым – ну екен. Ендігімді бір Алла біледі депті.



	ҚЫТАЙ ФИЛОСОФЫ КОНФУЦИЙДІҢ ӨЗ ӨМІРІН САРАЛАУЫ

	Балалықты тастадым,

	Білім қудым он бесте.

	Отыздарға келгенде,

	Кісі болу келді еске.

	Қырық жасқа келгенде,

	Ойдағы желді тастадым.

	Елулердің кезінде,

	Аға бола бастадым.

	Өтірікті шындықтан

	Ажыраттым алпыста.

	Жетпісімде жетіліп,

	Қария болдым расында.



	ЖІГІТТІҢ ТОҒЫЗ ЖАУЫ

	Басты жау ол – жалқаулық

	Сорлататын жаныңды.

	Осалдық ол – аңқаулық

	Соқтыратын саныңды.

	Жасқаншаққа ұры әуес

	Алады жиған малыңды.

	Жалатқызбас жасықтық,

	Аузыңдағы балыңды.

	Өтірік айтсаң өңмемендеп,

	Жоғалтасың арыңды.

	Өсек терсең телмеңдеп,

	Кетірер суға салыңды.

	Көпіре берме мақтан қып,

	Түкке тұрмас барыңды.

	Жалтақ болып жалтақтап,

	Бола алмайсың жағымды.

	Біреуді алдап арбаумен,

	Аша алмайсың бағыңды.



	ТОҒЫЗ ЖАУДЫ ТҰЖЫРЫМДАСАҚ:

	Жалқаулық пен аңқаулық, жасқаншақтық пен жасықтық, өтірік пен өсек, мақтан мен жалтақтық, сонан соң алдау-арбау. Осыған арақ пен темекіні қоссақ болады екен он бір жау.



	НАҒЫЗ ЖІГІТТІҢ ТОҒЫЗ ҚАСИЕТІ

	Олар: Қанаты талмас – мақсаткерлік. Отбасына, дос-жарандар мен туған- туысқандарына, ізгі армандарға деген адалдық. Менмендіктен ада, жоғары мәдениетті – қарапайымдылық. Байыпты, басалқылы, байсалдылық танытар салмақты – сабырлылық. Ата-анасының, жарының, ұрпақтарының көңілін аулайтын – ыждахаттылық. Кемтарларға, жалпы мұқтаж жандарға жақсылық жасауға дайын тұратын – мәрттік. Үлкенге құрмет, кішіге ізет танытар – әдепті ізеттілік. Қатаң талап қоя білер, тәртіпке құл болар – қаталдылық. Әділдік үшін бас тігер, именбей, жасқанбай туғанына жақпаса да турасын айтудан тайсалмайтын – ержүректілік, батылдылық.



	ТОРАЙҒЫР ШЕШЕННІҢ ЖАУЛАРДЫ САРАПТАУЫ

	...Ұйықтамаса қабақ жау, ішпей жүрсе тамақ жау.

	Арық атқа қамшы жау, жыртық үйге тамшы жау.

	Ұрысқақ болса ұлың жау, керіскек болса келін жау.

	Қашаған болса атың жау, қарыспа болса қатын жау.

	Тебеген болса биең жау, сүйкеншек болса түйең жау.

	Тұйең мене биеңді алып кетсе, жиен жау...



	ҚАБА БИ АЙТҚАН ТОҒЫЗ ЖАУ

	Басы аманның дені сау, ұйқтамаса – қабақ жау, ішпей жүрсең – тамақ жау. Арық атқа – қамшы жау, жыртық үйге – тамшы жау. Тебеген болса – биең жау, сүйкеншек болса – түйең жау. Түйең менен биеңді, алып кетсе – жиен жау. Қасарысқан қатын – жау, қашаған болса – атың жау.



	ЖАНҚҰТТЫ ШЕШЕН АЙТҚАН ТОҒЫЗ ЖАУ

	Жаман болса – жақын жау, шайпау болса – қатын жау, шабан болса – атың жау. Тартыншақ болса – түйең жау, тебеген болса – биең жау. Күнде келсе – күйеу жау, жымысқы болса – жиен жау. Тіл алмаса – ұлың жау, арсыз болса – қызың жау.

	Әйелің жақсы болса, қонағың мен үйіңнің тұрағы, балаң жақсы болса, екі көздің шырағы. Атың шабан болса, бұл жалғанның азабы, әйелің жаман болса, дүниенің дозағы, балаң жаман болса, көрінгеннің мазағы.



	МАЙҚЫ БИ АЙТҚАН ТОҒЫЗ БОЛМАС

	Еттің бәрі жал болмайды.

	Бар сөз білген сал болмайды.

	Күйгелектің тез күні өтер, ол қартайып шал болмайды.

	Жапырақ жайған қызыл мия, саялайтын тал болмайды.

	Қара көже күбідегі ас болады, бал болмайды.

	Түйе түлік шыдамы мол, бір шөккен соң мал болмайды.

	Науқас билеп кеткеннен соң, шал-шауқанда әл болмайды.

	Тұрған іркіт тамақ қырнар, тамақ болар, мәл болмайды.

	Ғақылы асқан зейінді ұл, басына іс түссе батпан,

	Тәсіл табар, дал болмайды.



	ШОРТАНБАЙ БИ АЙТҚАН ТОҒЫЗ АҚИҚАТ

	Ағасы бардың жағасы бар.

	Жақсы болса жағасы бар, жаман болса наласы бар.

	Інісі бардың тынысы бар.

	Жақсы болса тынысы бар, жаман болса төтенше жұмысы бар.

	Баласы бардың панасы бар.

	Жақсы болса панасы бар, жаман болса басқа салар бәлесі бар.



	ҚОЖАМЖАР ШЕШЕН АЙТҚАН ТОҒЫЗ ЖАМАН

	Есерсоқ болса ұл жаман

	Есуас болса қыз жаман,

	Татымсыз болса тұз жаман,

	Ерімесе мұз жаман,

	Асу бермес құз жаман,

	Табаннан өткен сыз жаман,

	Тамшы өтсе үй жаман,

	Шер тарқатпас күй жаман,

	Сөзді ұқпас ми жаман.



	АДАМНЫҢ ТОҒЫЗ ЖАҚЫНЫ

	Атаң болса анаңмен, алтыннан соққан қорғаның.

	Ағаң болса ақылды, ешкімнен кем болмадың.

	Інің болса жанашыр, семсер-қылыш білегің.

	Ақылды ұл мен қызыңыз, өкпе-бауыр жүрегің.

	Жақсы болса жұбайың, жанып тұрған шырағың,

	Жайлауында дүниенің, жақсы қоныс тұрағың.

	Жаман болса туысың, арқалаған құммен тең,

	Жақсылығың істеген, елекке құйған сумен тең.

	Келіннің зекіп сөккені, езіп берген умен тең,

	Көңілсіз берген тамағы – күл аралас құммен тең.

	Жаман болса жұбайың, көрген күнің түнмен тең.

	Ақылсыз бала алдыңда, көрініп тұрған жынмен тең.



	ДОСБОЛ БИ АЙТҚАН ЖЫЛҚЫНЫҢ ТОҒЫЗ ҚАСИЕТІ

	Жылқының үсті – жел, сүті – ем.

	Мінсең тұлпар, ұшсаң – сұңқар.

	Жүрісі – дүлдүл, қылы – шылбыр.

	Еті – бал, қазы, қарта, жал.

	Терісі – киім, тұяғы – бұйым.



	ОН САНЫ – үйлесімділік пен рухани толығудың бейнесі. Ортағасырда 1+2+3+4 сандарының қосындысы ретінде филосософиялық тастың символы болып есептелген. Ондық санау жүйесінің негізі болып қалыптасқан.



	ДОСБОЛ ШЕШЕННІҢ ЖАМАН МЕН ЖАҚСЫ ТУРАЛЫ ОН ТҰЖЫРЫМЫ

	Жылмақай мінез жаман, мойынға күйез жаман. Айсыз түндей надан жаман, ақылсыз болса, балаң жаман. Күншіл болса, жақын жаман, өсекші болса, қатын жаман. Өтпесе пышақ жаман, достық кетсе, құшақ жаман. Ауруда безгек жаман, адалсынған кеззап жаман.

	Ал жақсыға келсек:

	Бүтін болса, ел жақсы, құтты болса, жер жақсы. Мінезді болса, жар жақсы, еңбекпен тапқан мал жақсы. Құста қаз жақсы, жылда жаз жақсы. Жасқа қыз жақсы, асқа тұз жақсы. Жылқыға сай жақсы, адасқанда ай жақсы.



	ҚАЗ ДАУЫСТЫ ҚАЗЫБЕКТІҢ ОН ӨСИЕТІ

	Он түрлі жұмбақ айтайын, шеше қойыңдаршы? – деп, топқа қарап, Төле би бір санынан басталған он санды атап шығады. Оған Қаз дауысты Қазыбек рұқсат сұрап алып, іркілместен: Бұл жұмбағыңызды халыққа қалдырар өсиетіңіз деп түсінем: - Бір дегеніміз – бірлігі кеткен ел жаман. Қатар сандарды келтіре отырып ретімен: -Егесіп өткен ер жаман, үш бұтақты шідерден шошынған ат жаман. Төсектен безген жас жаман. Белсеніп шапқан жау жаман. Асқынып кеткен дерт жаман, жас келіншек жесір қалса, сол жаман. Серпілмеген қайғы жаман, торқалы той, топырақты өлімге бас көрсетпесе сол жаман. Ең соңында он дегеніміз – оңалмас кәрілікке дауа болмас деген екен.



	БІЗ АЙТАР ОН ӨСИЕТ

	Жолсыздықтарға жол берме, арыңды сақта.

	Жұмыртқадан жүн қырыққан сұм-суайттықты қолдама.

	Қара қылды қақ жарардай әділдікті жақта.

	Шындық үшін шырылда, өтірік соқпа.

	Көпіріп, көлгірсіп көкірек қаға берме,

	Адамгершілікті аттамастан, қисынды уәжге тоқта.

	Имансыздыққа тойтарыс бер, иманды жоқта.



	ТАҒЫ ДА БІЗДЕН ОН ӨСИЕТ

	Күншілдікпен іштарлық жасап, аяқтан шалма.

	Қуланып, көлгірсіп, аярлыққа барма.

	Құдайға сал, кек қайтармаққа тұзақ құрма,

	Санаңды иманға бұр, қастандыққа бұрма.

	Жасаған жақсылығыңды аттандап ұран салма.

	Қоғамға пайда әкелер, жетік жанның алдында тұрма.

	Ырымға жаман, шалбарыңды жастанба.

	Жетістікке жетсең, мардымсып, мастанба!

	Тәкаппар боп, менменсіп, шиірме мұрынды аспанға.

	Дандайсығандар жолығарын біл, тосқанға.

	Дей берместен: «кісідегінің кілті аспанда»,

	Самғаудың жолын ойлайтын бол асқарға.



	БАЙСЕРКЕ ШЕШЕН АЙТҚАН ОН АҚИҚАТ

	Дауыл болмай, жауын болмас, екі ешкі сауын болмас.

	Екі жалқау ауыл блмас, ауыл болса да тәуір болмас.

	Жаман еркек жер қадірін білмес,

	Жайсыз әйел ер қадірін білмес.

	Жалқау адам тер қадірін білмес,

	Жетесіз жігіт ел қадірін білмес.

	Жақсыға айтқан тура сөз – шыңға тіккен тумен тең.

	Жаманға айтқан тура сөз – құмға төккен сумен тең...



	ЕНДІ ОН ЖОҚТЫ САРАЛАП КӨРЕЙІК

	Бұрынырақта Әйтеке би айтқан бес жоққа және басқаша жеті жоққа тоқталған едік, ендігі келтірілген халық арасында таралып кеткен он жоқта не айтылатынына көңіл аударып бір көрейікші:

	Суалмайтын суат жоқ,

	Тартылмайтын бұлақ жоқ.

	Өз мезгілі жеткенде, қурамайтын құрақ жоқ.

	Артында шырақ қалмаған, перзентсізде қуат жоқ.

	Кейбіреуде ата жоқ, атасызда бата жоқ.

	Кейбіреуде ана жоқ, анасызда пана жоқ.

	Кейбіреуде аға жоқ, ағасызда баға жоқ.

	Кейбіреуде іні жоқ, інісіздің күні жоқ.

	Кейбіреудің жары жоқ, жары жоқтың жаны жоқ.

	Бәрін айт та бірін айт, сабырсыздан жаман жоқ.



	БІЛІМНІҢ БАЙЛЫҚТАН ОН АРТЫҚТЫҒЫ

	Бұрынғылардан қалған, он түрлі дәлелмен білімнің байлықтан артықтығы жөнінде ғұламаның айтқан өсиеті:

	Білгенге білім – Пайғамбарымыздан қалған мирас, ал байлық – бақылдардан қалған мұра.

	ілім досты көбейтсе, байлық, көре алмастарды көбейтеді.

	Білім ізденгенге молайып, толығады, жұмсасаң да азаймайды, санаң тоқ болады, ал байлықты жұмсай берсең азайып кемиді, түбі көрініп жоқ болады.

	Білім сені бақса, байлықты сен бағасың.

	Білім қорғауды қажет етпейді, ал байлығыңды ұры-қарыдан қорғап, дегбірің қашып, қажып, жасыңнан бұрын кәрілік иектейді.

	Білімді болсаң құрметтісің, бай болсаң, айналаңдағы қызғанышты біледі ішің.

	Білімге есеп-қисап керек емес, ал байлыққа есептемесең туып кетеді үлкен егес.

	Білім іріп-шіріп кетпейді, ал байлық бір жұттық, тажал көп, олар кез келсе, келесі жылыңа жетпейді.

	Білім жан дүниеңді байытады, ал байлық тура жолдан тайдырып, күндегі үрей жаныңды қажытады.

	Білімді адам әдепті, мәдениетті, адамгершілікті, жаны иманға толы болады, ал байлығы мол адам мақтаншақ, астамшыл, рухани азықтан жұрдай, келешек жоқ, бос белбеу боп солады.

	Міне, салыстырмалы түрде саралап бағамдасаңдар, қайсысының басым екендігіне көз жеткізе аласыңдар.



	ТӨЛЕ БИ АЙТҚАН ОН ЖАМАН

	Бірлігі кеткен ел жаман, ерегісіп өскен ер жаман. Үш бунақты шідерден шошынар ат жаман. Төсектен безген жас жаман, белсене шапқан жау жаман. Албарлы ауру жаман, жас келіннің жұбайы қаза тапса, сол жаман. Сері басына сергелдең түссе, сол жаман. Жаумен жағаласқанда төбесін көрсетпей кеткен ер жаман. Отыздағы жігіттің тілеуі болмай кәрілік жеңсе, сол жаман.



	ҚАЗ ДАУЫСТЫ ҚАЗЫБЕК АЙТҚАН ОН ЖАҚЫН

	Тату болса – ағайын жақын, ақылшы болса - апайың жақын. Бауырмал болса – інің жақын, инабатты болса – келінің жақын. Алдыңа тартқан адал асың, қимас жақын – қарындасың. Сыбайлас болса – нағашың жақын, Адал болса – досың жақын. Еркелейтін немерең жақын. Өз ұрпағың – шөберең жақын. Жан серігің жас кезіңнен, бәрінен де әйелің жақын!



	ОН БІР САҚТАНДЫРУ

	Қожамжар шешен «адам неден қорқу керек?» деген сұраққа:

	Құлақтанған күннен қорық, тұманды түннен қорық,

	Тұншыға шыққан үннен қорық.

	Қыстың бір күні қалса қорық.

	Істің қырсығына алса қорық.

	Ұйқыда шапқан жаудан қорық,

	Әділдігін таппаған даудан қорық.

	Сор татыған жерден қорық,

	Кежегесі кер татқан ерден қорық.

	Ашық күнгі дауылдан қорық!

	Қасыңда жүрген жаудан қорық! – деп жауап беріпті.



	ОН ЕКІ САНЫ – табыс пен тоқтылыққа тән сан болып табылады. Бұл сан барлық халықтар үшін қасиетті сан. Он екі жыл – бір мүшел. Жыл санауда әр жылға бөлек он екі жануардың аты берілген.



	ЖӘНІБЕК ШАҚШАҚҰЛЫ ШЕШЕНГЕ ТӨЛЕ БИ АЙТҚАН ОН ЕКІ АҚЫЛ

	Өгізді өрге салма, қанатың талар,

	Наданға көзіңді салма, сағың сынар.

	Досыңа өтірік айтпа, сенімің кетер,

	Дұшпаныңа сырыңды айтпа, түбіңе жетер.

	Жал-құйрығы қаба деп, жабыдан айғыр салма, жаугершілік болғанда, жағдайлап мінер ат тумас.

	Жақыным деп, жаманның малы үшін жақсының жағасынан алма, өрісің тарылар.

	Қару жисаң мылтық жи: жаяу жүрсең – таяқ, қарның ашса – тамақ. Ит жүгіртіп, құс салсаң әуейі боларсың.

	Әйел алсаң, көріктіге қызықпа, тектіні ал.

	Мақтаншақ жігіт – ұятқа қалдырар.

	Ұрыншақ ат, жаз жарға жығар, қыс қарға тығар.

	Тұмау түбі – құрт, тұман түбі – жұт, ақыл түбі – құт. Елге бай құт емес, би – құт. Қабырғадан қар жауса, атан мен нарға күш, ел шетіне жау келсе, қабырғалы биге күш.

	Қарап отырмай, бір нәрсеге жарап отыр, кәсіп болмай, нәсіп болмас деп, ақыл берген екен.



	ОН ЕКІ ҚЫМБАТ

	Өмір берген – анаң қымбат, бауыр етің – балаң қымбат, ақыл айтар – әкең менен бабаң қымбат. Өскен жерің қымбат, туған елің қымбат, ел бағы үшін еңіресе, ерің қымбат.

	Ар жолынан аттамай, адалдықты қуған қымбат, жүректі махаббатпен жуған қымбат. Туыс, құрбы, жарың қымбат, бәрінен де арың қымбат.



	ОН ЕКІ АПАТ

	Жоғарыдағы айтқан жеті ағайынды жұттан басқа сегізінші апат – содыр, сонан соң – салақ, олақ, он біріншісі – жалқау, он екінші апат – қорқақ. Табиғат салдарынан болатын алдындағы жеті ағайынды жұтты – «апат», ал адамның өзіне байланысты кездесетін соңғы көрсетілген бес жаман қасиетті қазақтар –«кесапат» дейді. Сонымен бірге, тілімізде жазғанның қаһарына ұшырап болған қырғынды – «нәубәт», ел басқарған адамдардың халыққа істеген зұлымдығы –«зұлмат» аталған.



	МАЙҚЫ БИ АЙТҚАН ОН ЕКІ АРТЫҚ

	Қойдан қойдың несі артық? Қос табақтық еті артық.

	Қардан қардың несі артық? Жылтыраған беті артық.

	Аттан аттың несі артық? Адымдап басқан ізі артық.

	Қыздан қыздың несі артық? Қылмыңдаған көзі артық.

	Ерден ердің несі артық? Ептеп айтқан сөзі артық.

	Пұлдан пұлдың есі артық? Тозғанда шұлғау, тозы артық.

	Екі лақтан бір тоқты, шікірәдан қозы артық.

	Жыпырлаған жұлдыздан жартыкеш болса да Ай артық.

	Биік-биік жотадан, су сыйлайтын сай артық.

	Митыңдаған есектен күзелген бөдес тай артық.

	Қисусан салған ұлпадан, бір ақ уыс жүн артық.

	Тіршілік берген һәммеге, барлығынан күн артық.



	ЖЕТКІНШЕКТЕРГЕ ОН ЕКІ ӨСИЕТ

	Өсиет білмес, өнеге сезбес жеткіншектен жақсы адам шығуы екіталай. Ал мыналар санада сайрап тұрса қандай ғанибет:

	Аш болса бүгілмесін, кісі қолына үңілмесін. Ағайыннан түңілмесін, тоқ болса төгілмесін. Орны толмас өкінішке егілмесін, еңбек еткенде ерінбесін. Өз есігін төрім десін, өз туысын бегім десін. Бас саулығын бақ санасын, өз ошағын тақ санасын. Қас алдында жерге қарамасын, жауды досқа санамасын.



	СӨЗ СӨЙЛЕУДІҢ ОН ЕКІ ОРЫНЫ

	Бөлтірік шешен өз баласына сөз сөйлеудің орыны жайында:

	«Жатқа сөйлеме, жаманға сөйлеме. Асырып сөйлеме, батырып сөйлеме. Жасқа сөйлеме, масқа сөйлеме. Ұрыға сөйлеме, қарыға сөйлеме. Жаманға айтқан сөзден, жақсыға айтқан сөз дұрыс. Ойсызға айтқан сөзден, ойлыға айтқан сөз дұрыс. Айтылмай қалған сөзден, айтылып қалған сөз дұрыс. Сөйлемес жерді білсең, бәрінен де сол дұрыс. Олай болмаған жерде, қанша асыл деме – сөзіңнің алды – бұрыс, арты – ұрыс болып шығады» - депті.



	АДАМДЫ АУРУ ЕТЕР ОН ЕКІ ЛАС ҚАСИЕТ

	Олар: көреалмаушылық, қызғаншақтық, көрсеқызарлық, қанағатсыздық, дүниеқоңыздық, тойымсыздық, жемқорлық, сараңдық, тәкаппарлық, мақтаншақтық, қиянатшылдық және күншілдік.



	АДАМ ТАНУДЫҢ ОН ЕКІ ЖОЛЫ

	Бапан би: Кімді қалай танитынын былайша термелеген:

	Кісі болар кісіні кескінінен танимын,

	Кісі болмас кісіні мүшесінен танимын.

	Жомарт болар кісіні табағынан танимын.

	Сараң болар кісіні қабағынан танимын.

	Дауы жөнсіз кісіні сөзінен-ақ танимын.

	Өзі тұйық жігітті жүрісінен танимын.

	Ісі сұйық әйелді күлкісінен танимын.

	Ақын болар жігітті дауысынан танимын.

	Палуан болар жігітті шалысынан танимын.

	Мерген болар жігітті атысынан танимын.

	Батыр болар жігітті сапысынан танимын.

	Бай болатын жігітті пейілінен танимын.



	БАСШЫҒА КЕРЕК ОН ЕКІ ТАБИҒИ ҚАСИЕТ

	Түркі дүниесінің көрнекті ойшылы Әбу Насыр әл-Фарабидің анықтауы бойынша өз бойында туа біткен төмендегідей он екі қасиетті ұштастырған адам жақсы басшы бола алатынын айтқан. Олар: толық жетілген, өзіне міндеттелген қызметті орындауға бейімделу;

	Естігенін бірден түсініп, көз алдына елестете алу. Айтушының түсінігі бойынша істің қандай болғаны, іс жүзінде қалай болмағын салыстырып, екшей алу;

	Түсініп, көріп, естіген нәрселерінің бәрін ұмытпай есінде сақтау;

	Заттан кішкене ғана белгіні байқап, ол белгінің нені нұсқап тұрғанын тез түсініп қырағылық көрсетіп, алғыр болу;

	Мәнерлеп сөйлеуге машықтанған өткір сөз иесі, ойын толық әрі анық жеткізе білу, оқып-үйренуден шаршамау;

	Тағамға, ішімдік ішуге, сауыққұмарлықтан аулақ болу, сұбхат құруға қанағатшылдық таныту;

	Шындықты, шыншыл адамдарды сүю, өтірікті, өтірікшілерді жек көру, жаны таза болу, ар-намысты жоғары қоя білу;

	Барлық пасық істерден аулақ болып, игі істерге ынтызар болу, жалған дүниеге жирене қарау;

	Әділдікті, оны қорғаушыларды сүю, озбырлықты жек көру, бөтен-жақын демей әділ болу, жұртты әділеттілікке баули білу, әділетсіздік құрбандарының шығынын өтеу, айналаңа жақсылық пен игіліктерді көрсете білу;

	Әділ бола жүріп, қыңырлыққа жол бермеу;

	Әділетсіздік пен опасыздықтан тайсалмау, пасықтық атаулыға рақымсыз болу;

	Өзі қажет деп тапқан істерді жүзеге асыруда табандылық көрсетіп, қорқыныш пен жасқануды білмейтін батыл, ержүрек болу.



	ЕЛ ТӘУЕЛСІЗДІГІНЕ ҚАУІПТІ ОН ЕКІ ЖАУ

	Ол – жемқорлық пен парақорлық;

	Ол – мақтаншақтық пен көзбояушылық;

	Ол – өтірік көпірме ақпар мен қағазбастылық;

	Ол – жалтақтық пен жағымпаздық;

	Ол –протекционизм мен алдияр-құлдықшылдық;

	Ол – ысырапшылдық пен жауапсыздық.

	Тәуелсіздік кемелдену үшін бұл кедергілермен күресу керек.



	БОЙ АЛДЫРЫП, АЗҒЫНДЫҚТЫҢ ТҰТҚЫНЫ ЕТЕР ОН ЕКІ ЖАМАН ӘДЕТ

	Олар: тоғышарлық, өшпенділік, ызақорлық, нәпсіқұмарлық, жалақорлық, жалғандық, алдап-арбау, екіжүзділік, арандатушылық, бақай есеп, қорқақтық, атаққұмарлық.



	ЕНДІГІ АЙТАРЫМЫЗ ОН ТӨРТ ЖАМАН

	Тіліңді алмай керазу болса, ұлың менен қызың жаман.

	Кесапатты болса келінің, рахаты жоқ сол жаман.

	Жаман болса алғаның, қызығы жоқ бұл жаман.

	Шабылмай қалса жүйрігің, салынбай қалса қыраның, мұның өзі тым жаман.

	Бұрмаланса сөз жаман, қырғиқабақ көз жаман.

	Қаз-үйрек келіп қонбаса, жарқыраған көл жаман.

	Игерілмесе ен байлық, құлазыған шөл жаман.

	Еккен дақыл өнбесе, байтақ жатқан жер жаман.

	Денсаулығың бұзылып, жатып қалсаң сол жаман.

	Басқаның ісін малданып, еңбек етпесең сол жаман.

	Дүниеге қызығып, пайда қуып, сандалған жаман.

	Үйір болып ұрлыққа, әзәзілге алданған жаман.

	Жанжалшылдықтан атың шықса, ол да жаман.

	Тізе берсең жамандық көп, осыменен болсын тамам.



	БҰҚАР ЖЫРАУДЫҢ НАҚЫЛДАРЫНАН

	Айтқан сөзге түспеген, жаман емей немене;

	Сұрағанда бермеген, сараң емей немене.

	Кісі ақысын көп жеген, арам емей немене;

	Сыртыңдағы қулығың, амал емей немене.

	...Жатқа тізгін бермеңіз, жаламенен бас кетер.

	Жаманмен жолдас болсаңыз, көрінгенге күлкі етер,

	Жақсымен жолдас болсаңыз, айрылмасқа серт етер...

	***

	Ер жігітке жарасар, қолына алған найзасы.

	Би жігітке жарасар, халқына тиген пайдасы.

	Ақсақалға жарасар, тілеуқорлық айласы.

	Бәйбішеге жарасар, еміздіктеген сабасы.

	Келіншекке жарасар, емшектегі баласы.

	***

	Жақсының аты өлмейді, әлімнің хаты өлмейді.

	***

	Екі жақсы қас болмас, екі жаман дос болмас,

	Дос болғанмен хош болмас,

	Екі жақсы дос болмас,

	Дос болса түбі бос болмас.



	ЕСКЕЛДІ БИДІҢ НАҚЫЛДАРЫНАН

	Екі жақсы бас қосса, бірін-бірі қия алмас.

	Екі жаман бас қосса, кең қонысқа сия алмас.

	***

	Бақ пен Дәулет тең келсе, адамның толар кемелі.

	***

	Көңіл – гүл, тіл – бұлбұл. Сезім – сері, нәпсі – бөрі.

	Сабыр – алтын, ақыл – алмас.

	Жаманның дәмесі зор, сөзі қотыр,

	Көкірегі қараңғы көр, көзі – соқыр.

	Қиямет көрсең де ғұмырдан,

	Табаның таймасын тұғырдан.

	***

	Әйел – үйдегі ырысың,

	Ұл – айбарлы қылышың.

	Қыз – түздегі өрісің,

	Келін – кеңейген тынысың.

	Сабыр – ақыл серігі.

	Олақ – меншіл,

	Қызғаншақ – күншіл,

	Сырғақ – сыншыл.

	Ар – ұяттың белгісі,

	Өсек айтпас ер кісі.

	***

	Жаман болса алғаның, дау- дамайға қалғаның.

	Өмірдің көріп жалғанын,түнек тартар жан-жағың.





	МАЙҚЫ БИДІҢ НАҚЫЛДАРЫНАН

	...Ер арыса, әруақ болар, ат арыса, тулақ болар.

	Бала жүрсе – бекір, шал тынықса, қунақ болар.

	***

	Тәңірінің мазағы, адамның азабы.

	Адамның мазағы, тартылар жазабы.

	Береке түбі – бірлік,

	Жеңіліс түбі – шерлік,

	Жеңіс түбі – ерлік.

	Қанағат қарын тойғызар,

	Қанағатсыз жалғыз атын сойғызар.

	***

	Жақсы әке балаға бекем, тентек тебірлігін қойғызар.

	***

	Ауыр қайғы бөлісу – ағайынның парызы.

	Ауыр жүкті көтеру – ақ атанның қарызы.

	...Бәрінен де жаман-ды ағайынның аразы.



	ТӨЛЕ БИДІҢ НАҚЫЛДАРЫНАН

	Жал-құйрығы қаба деп, жабыдан айғыр салма – жаугершілік болғанда жағдайлап мінер ат тумас.

	***

	Жақыным деп, жаманның малы үшін жақсының жағасынан алма – өрісің тарылар.

	Өгізді өрге салма – қанатың талар,

	Наданға көзіңді салма – сағың сынар.

	***

	Досыңа өтірік айтпа – сенімің кетер,

	Дұшпанға сырыңды айтпа – түбіңе жетер.

	***

	Қару жисаң, мылтық жи; жаяу жүрсең – таяқ, қарның ашса – тамақ.

	Ит жүгіртіп, құс салсаң – әуейі оларсың.

	***

	Тұмау түбі – құрт болар, тұман түбі – жұт болар, ақылдың түбі – құт болар. Елге бай – құт емес, би – құт.



	ЖАРЫЛҚАМЫС БИДІҢ НАҚЫЛДАРЫНАН

	Сыйласқанмен сыйлас, Барың болса аяма!

	Қинасқанмен қинас, Әлің жетсе аянба!

	***

	Жолдас таппай кей жігіт, ел кезгенмен дос болар.

	Досын таппай кей жігіт, ер безгенмен дос болар.

	***

	Жақсылар жамандықтан сақтанады,

	Надандар жамандыққа мақтанады.

	Ақымаққа жұрттың ісі жақпайды,

	Өз ісі теріс болса да мақтайды.

	***



	БӨЛТІРІК ШЕШЕННІҢ НАҚЫЛДАРЫНАН

	Үлкен алдында иіліп сөйле,

	Кіші алдында сызылып сөйле.

	Иіліп сөйлегеннен белің бүгілмейді,

	Сызылып сөйлегеннен сөзің үзілмейді.

	***

	Бір асқа екі бата сұраған асқа жарымас,

	Бір қойдан екі тері сойған тонға жарымас,

	Бір тойға екі жарлық айтқан тойға жарымас,

	Бір дауға екі билік айтқан даудан арылмас.

	***

	Ойың да, сөзің де, ісің де ақ болсын.

	Ойыңның ақ болмағы – арыңнан,

	Сөзіңнің ақ болмағы – жаныңнан,

	Ісіңнің ақ болмағы – ақылдан.

	Жер деген – байлық.

	Ел деген – халық.

	Сулы жер – нулы жер,

	Нулы жер – рулы ел.

	Жерді су көтереді,

	Елді ер көтереді.

	Жердің құты күйінде болады.

	Ердің құты үйінде болады.

	Елдің құты биінде болады.

	***

	Жер сәні – мыңғырған мал, ағылған аң,

	Аққан су, жайқалған ну.

	Ел сәні – атаға қарап өскен ұл,

	Анаға қарап өскен қыз.

	Саңлауы жоқпен сабақтас болма.

	Байлауы жоқпен санаттас болма.

	Тілегі жаманмен қапаға түспе.

	Тегі жаманмен ортаға түспе.

	***

	Бар дүниені шашпа, жоқ дүниені қума.

	Шашқан шет болар, қуған ит болар.

	Ақылы жоқты аға тұтпа,

	Қасиеті жоқты қадір тұтпа.

	***

	Ақылы жоқты аға тұтсаң, кішілігіңді кемшіліктей көрер.

	Қасиеті жоқты қадір тұтсаң, кісілігіңді ерсіліктей көрер.

	***

	Ежелгі жаумен достаспа, ескі доспен ұстаспа.

	***

	Тегі жаманды тең тұтпа,

	Тілегі жаманды ес тұтпа.

	Тегі жаманды ес тұтсаң, төріңе шығар.

	Тілегі жаманды ес тұтсаң, төбеңе шығар.

	***

	Ұрының қасында жүрме.

	Өтірікшінің қасында тұрма.

	Ашуыңа сүйенсең – адасудың белгісі.

	Аңғал болсаң әр іске – алжасудың белгісі.

	Екі адамға жалтақтау – еріншектің белгісі.

	Еселеп шашу шашқандық – көңілшектің белгісі.

	Жаманмен кеңеспе, баламен егеспе.

	***

	Артық ішу тамақты - ақылсыздан шыққан іс.

	Ақшасыз берсе аңғарып, қарыныңа өлшеп іш!

	Ауру болар түбінде артық ішкен асыңыз.

	Орта құрсақ жүрсеңіз, аман болар басыңыз.

	***

	Ашылып кетсе араның, аурудың түбі ас болар.

	Ақылы жетпей кейбіреу, ақылдыға қас болар.

	***

	Екі ойлы болып, екі ұшты сөйлеме.



	ЫБЫРАЙ ЖАҚАЕВТЫҢ НАҚЫЛДАРЫНАН

	Қатты жерге қақ тұрар, қайратты ерге бақ тұрар.

	***

	Адам тастан берік, гүлден нәзік.

	***

	Ат қартайса есекпен достасады, адам қартайса, төсекпен достасады.

	***

	Еріншек егіншіден елгезек масақшы озады.

	***

	Малға жарлылық – жарлылық, ақылға жарлылық – сорлылық.

	***

	Бірінші би – халық, екінші би – тарих.

	***

	Көз – нұрдың ұясы, көңіл – сырдың ұясы.

	Өлім ақылы толмаған баланы да аямайды, ақылы асқан дананы да аямайды.

	***

	Қан туыспай, жан туыспайды.



	М. ЖОЛДАСБЕКОВТІҢ ӨСИЕТТЕРІ

	Ақылың болса, абайлап жүресің, жан-жағыңа қарайлап жүресің, ақылсыз болсаң, ойбайлап өтесің; есің болса, есеппен жүресің, ессіз болсаң, өсекке ілесесің; өзгеге от шашсаң, алдымен сол отқа да, шоққа да өзің түсесің.

	***

	Асып бара жатсаң еліңмен бөліс. Адамзаттың баласының бәрін туыс сана, сен сонда жеңесің. Жауды жақыннан іздеме, көпке сідігіңді шашпа, күдігіңді ашпа. Көрінгенді жау санама, қарайғанның бәрін бау санама; рахым ізде, ұрпағыңның баянды мұратын ізде; елдің жұты болма, құты бол.

	Өштестік деген жақсы емес. Қазақта кек болған, ол қазақты да жегідей жеп болған. Кек іздемей, тек іздеген жөн болар. «Жақсы текшіл, жаман кекшіл» дегендей, басқа қонған бағыңды теппей, уыңды өзгеге шашып-сеппей, запыраныңды төкпей, бауырыңды, қандасыңды босқа сөкпей жүргенге не жетсін.

	***

	Ұрламасаң, жемесең – қасиетің сақталады, еңбегің ақталады; ішіп-жегеннің артында боқ қалады, өзі сотталады; тек жүрсең текті көрінесің, жеп жүрсең жек көрінесің, көпке жұғымды, ортаға сыйымды болған жақсы. Қиянат-зиянаттан да аулақ жүрген жөн.

	***

	Туған жерге жер жетпейді, туған елге ел жетпейді. Қайда жүрсең де Отаның көкейіңнен кетпейді. Шетте ешкімге сөзің өтпейді, елде айтқаның зая кетпейді; өз еліңде ешкім сені кеудеге теппейді. Сондықтан туған елдің қадірін білген жақсы.



	ҚОРҚЫТ АТАНЫҢ САНСЫЗ АҚИҚАТТАРЫ

	Ажал жетпей, ешкім де өлмес. Өлген адам тірілмес, шыққан жан кері келмес. Ер жігіт мал жияр, көбейтер, бірақ несібінен артығын жемес. Су тасығанмен теңіз болмас. Тәкаппарлықты Тәңірі сүймес. Көңілі пасықта дәулет болмас. Күл – төбе болмас, күйеу бала – ұл болмас. Есек – тұлпар болмас. Жауған қар – жазға қалмас. Ескі қамыс – біз болмас. Ежелгі дұшпан – дос болмас...

	Қыз анадан көрмейінше, өнеге алмас. Ұл – атаның ері, екі көзінің бірі... Ата малынан пайда жоқ, баста дәулет болмаса. Сәбиін кімнен туғанын ана білер. Ер батқанын ат білер. Бас ауыруын ми білер...

	***

	Тізесін бүгіп отырған инабатты әйел көрікті. Сақалы ақ баба көрікті. Сүйікті ағайын-туған көрікті. Өнегелі бала көрікті...



	ЖАНҚҰТТЫ ШЕШЕННІҢ ЖЕТІМДІК ЖАЙЛЫ ТҰЖЫРЫМДАРЫ

	Ел қонбаса, жер – жетім, құс қонбаса, көл – жетім.

	Кемпірі жоқ шал – жетім, иесі жоқ мал – жетім.

	Су қараңғы көз – жетім, тыңдамаған сөз – жетім.

	Доссыз қалса, ер – жетім, жау қолында ел – жетім.

	Жапырақсыз бұтақ – жетім, оқылмаса кітап – жетім.

	Тыңдаушысыз дана – жетім, ата-анасыз бала – жетім.

	Қағазсыз қалам – жетім, ақылсыз адам – жетім.



	МҰСЫЛМАН ДЕГЕН СӨЗ НЕ СӨЗ?

	Мұсылман деген ол – өзін құдай жолына арнаған адам деген сөз. Құдай – жалғыз, пайғамбар – хақ! деген сөз осыдан шығады. Мұсылман адам ең алдымен иманды, адал, әдепті, білімді болуы тиіс.

	Қазақ өзін әлімсақтан мұсылманбыз деген. «Әлімсақ» - сақ дәуірінен бұрын мұсылман деген сөз.

	«Аллау акбар» – Алладан асқан дана жоқ деген ұран сөз. Илаһи галиба Илаһи алла – Алла ғана жеңіске ие деген сөз.

	Тауахалту илләһи алла – Жалғыз тәуекелім Алланың бір өзі ғана деген сөз.

	Бисмиллаһи р-рахмар р-рахим сөзін – Ең қайырымды да шарапатты алланың арымен деп түсінген лазым.

	Кәпір адам – құдайға сенбейді, обал дегеннің не екенін білмейді, түсінбейді, сауап жасай алмайды, парыз өтеуді ойламайды да, күнәларға белшесінен батып жүре береді, сондықтан ондайды мойындамайды да, тіршілігіне шүкіршілік ету деген ойына кіріп-шықпайды, арам мен адалдың ара жігін ажырата білмейді.



	ИСЛАМ СӨЗІ НЕ СӨЗ?

	Ислам сөзі – амандық, есендік, мойынсыну, бағыну, берілу ұғымын білдіреді. Яғни, ислам – амандық, пен бейбітшілік діні деген сөз. Ол адамды өркенниетке бастайтын жалғыз дін. Ислам діні – бүкіл адам баласына тең жіберілген дін. Алла жолын қалай отырып – дамыт, ойың мен бойыңды таза ұста дейді.



	МҰХАММЕД (С.А.У) ПАЙҒАМБАРДЫҢ БЕС ӨСИЕТІ

	«Жастығыңды кәрілік келгенге дейін; денсаулығыңды ауру кіргенге дейін; байлығыңды кедейлікке жеткенге дейін; бос уақытыңды керекті іспен айналыспай тұрғанда; өміріңді өлім келгенге шейін орынды пайдалана біл».



	МҰСЫЛМАНДЫҚҚА ТӘН ҚЫРЫҚ ПАРЫЗ

	Қырық парыз мыналар:

	Исламда – 5 парыз; Иманда – 7; Намазда – 12 парыз; Ғұсылда – 3; Таһарат– 4; Таямымда – 4; Әмір марупта – 2 ; Һаиз лыпаста – 2 ; Ілім үйренуде – 1 парыз.

	Жеке жіктеп айтар болсақ мынандай болып келеді:

	ИСЛАМДАҒЫ БЕС ПАРЫЗ: Мұсылмандықта иманды толық білу, бес уақыт намаз оқу, ораза тұту, зекет беру, қажыға бару парыздары бар.

	Иман – Ұлы Жаратушыға деген жүрегіңнің түбінен шын көрсетілер шынайы сенім. Ол – адам бойына тән ізгілік, адами адамгершілік. Исламның алғашқы парызы иман болса, екіншісі – намаз. Шынайы имандылықты жария ету қажет емес, ол жүректе сақталады. Ал намаз – жүректі нұрландырар, көңіл көкжиегін кеңейтер дініміздің тірегі, мұсылмандығымыздың негізгі белгісі. Пайғамбарымыздың хадистерінде намазға «Діннің тірегі», «Мүміннің миғражы», «Жұмақтың кілті» және «Көздің нұры» деп анықтама берген. Намаз – діннің тірегі. Намаз – иманның көрінісі. Нағыз ниет жүрекпен болады. Тілдің ұшында қалған ниет, ниетке жатпайды. Өйткені намаз Алланың разылығы үшін оқылады.

	БЕС УАҚЫТ НАМАЗ: Таң білінгеннен күн шыққанша – таң намазы – Памдат (Фажр), түс ауғаннан күн еңкейгенше – бесін намазы, күн батудан екі сағат бұрын, көлеңкең өз бойыңнан екі есе ұзарғаннан күн батқанша – екінді намазы (намаздыгер), күн батқаннан бастап, шапақ қызылы тарағанша – намазшам, шапақ батқаннан таң білінгенге дейін – ясих намазы (құтпан).

	Жанымызды да, тәнімізді де тазартып, сауықтыратын, Алланың разылығы үшін ұсталатын парыз – ол ораза ұстау. Кедей болған болсаң шүкіршілік жасап, жоқшылығыңа сабыр етіп, ал қолыңда бар бай болсаң, барыңнан бөліп садақа беріп тұру міндетін зекет беру дейді. Соңғы бесінші парыз – қажылық. Қажылық Меккедегі Қағбаны зиярат ету арқылы өтеледі.

	ИМАНДАҒЫ ЖЕТІ ПАРЫЗ: Алла-тағаланы тану; Періштелерге сену; Құран мен хадиске сену; Пайғамбарларға сену; Ақырет күнінің боларына сену; Жақсылық жасау да, жамандық келтіру де бір Алланының қолында екендігіне сену; Одүниелік бақилық өмірдің барлығына сену.

	НАМАЗДАҒЫ ОН ЕКІ ПАРЫЗ: Таза су; Киім болуы; Оның таза болуы; Намаз уақытын білу; Құбылаға бет қою; Намазға ниет қылу.

	Тәкбір айту; Қиямда тік тұру; Кіраһат, Рчкуу; Сәждә; Соңғысы, намазға ұйығанда екі жағына сәлем беру.

	ҒҰСЫЛДАҒЫ ҮШ ПАРЫЗ: Ауызды сумен шаю; Мұрын қуысын сумен шаю; Суды күллі денеге сипап жеткізу.

	ТАҺАРАТТАҒЫ ТӨРТ ПАРЫЗ: Бетті жумақ; Екі білекті жуу; Басқа массих тарту; Қос аяқты жуу.

	ТАЯМЫМДАҒЫ ТӨРТ ПАРЫЗ: Ниет қылу; Жер жынысын табу; Бір зарып ұрып бетті жуу; Бір зарып ұрып екі білекті жуу.

	ӘМІР-МАРУПТАҒЫ ЕКІ ПАРЫЗ: Алла-тағалаға жағар істі істеп, жат істерден қашық болу.

	ҺАИЗ ЛЫПАСТАҒЫ ЕКІ ПАРЫЗ: Һаиздың және лыпастың ілімдерін білу.



	ІЛІМ ҮЙРЕНУ ПАРЫЗЫ: міндетті біреу.



	ДІНІМІЗДІҢ БАСТЫ ҮШ МАҚСАТЫ

	Дін – ғылым, дін – тағылым, дін – парасат, дін – ғибрат, дін – ождан, дін – биік мәдениет. Әдемдегі ең адал, ақиқат дін – ол Ислам діні. Ислам – адам үшін жаратылған дін. Дінді халықтан, оның дәстүрінен бөлуге болмайды. Өз ұлтын сүймеген, ұлтының құндылықтарын бағаламаған кез келген адамнан иманды жан шығуы екіталай. Діннің мақсаты – адамдарды мейірімділікке, қайырымдылыққа, ізгілікке үндеу. Ыстық ықылас, мейірім мен шапағат жанды жадыратар дауа.

	Алланың екі әмірі болмайды. Пешенеңе не жазылса соны көресің. Өмір – Алланың аманаты. Алланың аманатын тапсыру – өлімге бас ию. Өлім – ол пешенеңе жазылған ақиқат. Өлімге қайғырғандарға қарсы айтылатын сөз – ол сабыр сақтау. Ал өзіне-өзі қол салу – ол Алланың әміріне білдірген қарсылық деп түсіну керек. Ондайларға жаназа шығару, жалпы қорымға бірге қою – күнә.



	ДЕНЕГЕ ТӘН ОН СҮНДЕТ

	Мұртты басу, сақалды алу, мұрынды сумен шайқау, тіс жөкесін пайдалану, тырнақты алып жүру, буын мен саусақ араларын жуып жүру, қолтықты жуу, кіндік астының түгін тазалау, нәжіс шығар жерді жуу, сүндетке отырғызу.



	ИМАНДЫЛЫҚТЫҢ БЕС ШАРТЫ

	Иман – Алланың ұлы нығметі. Иман – адам жүрегінің көктемі, адамның сенері. Иман – ақыл мен жүректің келісіп түйген ортақ шешімі мен ар-ожданның құп көрген жемісі. Иман – ол нұр. Иман – адам баласын екі дүниеде де бақытты етер ғажайып тылсым қазына. Иман – барлық игілік атаулының қайнар көзі, көркем қасиеттердің бұлағы. Біздің топшылауымыз бойынша имандылықтың басты ойда болатын шарты – адамды сүю, ешкімге жамандық жасау тұрмақ, оны ойламау, ата-баба салтына адал болу, ата дәстүрін қастерлеу. Осы қарапайым қағидалар орындалып тұрса, иман өзі сені іздеп табарына сенімді бола беруге болады деген ойдамыз.

	Иманды күшейтудің жолы – ол ілім үйрену. Иман – білім арқылы суарылады, қуатталады. Білім – исламның жаны, діннің тірегі. Білім – мәуелі ағаш, амал – оның жемісі.

	Құдайдан безгендер – олар имансыздар. Құдайсызданғандардың жемісі – имансыздану. Имансыздар бар адамдықтан алшақ, адамсызданған адамдар. Ондайлар ойына алған кез-келген жамандықты жиренбестен жасай береді. Адамды аяу, оларға қол созу ондайлардың жанына жат. Нағыз қатыгез, мейірімнен жұрдай қатыбезер-қатыбастар...



	ИСЛАМДАҒЫ БЕС ІЗГІ ІС ПЕН САУАПТЫ АМАЛ

	Асыл дініміз Исламда бес нәрсені: Отаныңды, дініңді, ұятыңды, жаныңды, дүниеңді қызғыштай қорғау – салиқалы һәм сауапты амал, ізгі іс екенін айтады.



	ҚОЖА АХМЕТ ЯСАУИ ЕКШЕГЕН МҰСЫЛМАННЫҢ БЕС МІНДЕТІ

	Бірінші – мәдениетті бола жүріп, жұмсақ сөйлеу керек.

	Екінші – білім алудан жалықпау керек.

	Үшінші – Алланың сен сияқты жаратқан пендесі болғандықтан, басқа діннің адамына арқаңды бермеуге дағдылан.

	Төртінші – Мұхаммед пайғамбардың өмірінен өнеге алатын бол.

	Бесінші – Патшаның тәртібіне бағыну керек.

	Осыларды ұстансаң жанжал да, жаманшылық та болмайды.



	КҮНӘҒА БАТПАУДЫҢ БЕС ЖОЛЫ:

	Бірінші – көзіңе ие бол. Нәпсіқұмарлыққа салынба. Нәпсіге бой билетпе. Қыз-келіншектерге, жалпы әйелдерге көзіңді сүзе берме.

	Екінші – аузыңа сақ бол. Жақсы сөз айтып, дұға оқып жүр. Шариғат қаламағанды ішіп-жеме.

	Үшінші – миыңды жұмыс істет. Зұлымдықтың, әділдіктің, менмендіктің не екенін ажырата білгенің жөн.

	Төртінші – аяғыңды абайлап бас. Көргенсіз жерді баспа.

	Бесінші – құлағыңа уақап бол. Кесел сөзді терме.

	Осы бес жолды ұстанған адамның бар ісі жақсы болады. Күнә біткеннен өзін-өзі арылта алады.



	БЕС ҒИБАДАТ



	Тарихат жолында ғибадаттың бес түрі бар. Олар:

	Тән ғибадаты – дене тазалығы, намаз оқу, ораза тұту.

	Жан ғибадаты – Алланың бірлігіне, хақтығына сену, оған құлшылық ету, рақымынан үміткер болу.

	Жүрек ғибадаты – бір Жаратушыға илану, оның жердегі елшісіне үміт арту, барлық істің тетігі бір Аллада екеніне шәк келтірмеу.

	Көңіл ғибадаты – нәпсіге тыйым салу. Ашкөздіктен, дүниеқұмарлықтан, зинақорлықтан, өзімшілдіктен, жалпы күпірлік істерден арылу.

	Сыр-сезім ғибадаты – Аллаға сыр ашу. Күнәларыңды мойындау, тәубеге келу, кешірім сұрап жалбарыну...



	ИСЛАМ ДІНДІЛЕРДІҢ ТОҒЫЗ САНЫН ҚАСИЕТ ТҰТУЫ

	Ислам дінін алғаш қабылдаған арабтар, тоғыз санын қасиетті санап, өмірден өткен адамды тоғызын беріп, еске түсіріп отырған.

	Біздер де тоғыз санын ерекше құрмет тұту: «Тоғыз ай, тоғыз күн бала көтеру», «тоғыз әйелдің толғағы бір күнде келіпті», «тоғыз жолдың торабы», «тоғыз қабат торқа кию» сияқты сөздерден ақ байқалады.

	Құдіреті күшті, Жаратушы иеміз, Мейірімді де Рақымды, Жасаған-Алла тағалланың 99 аты бар.

	Таспих моншақтары да – 99. Бұл да біраз жайды аңғартқандай.

	Енді Алла тағаллланың тоқсан тоғыз құрметті есімін атап көрсеткеннің артықтығы болмас деймін.

	Олар:

	Мейірімді. Рақымды. Падиша. Қасиетті. Кешірімді. Тыныштық қалаушы. Момын. Қорғаушы,Жебеуші. Әзіз. Құдіретті. Тәкаппар. Жасаушы,Жаратушы. Мәңгілік. Хақ. Бейнелеуші. Кешірімді. Қаһарлы. Сыйлаушы. Ақпейіл. Ризық беруші. Ашушы. Білгір. Жан алушы. Жаюшы. Алып. Төмендетуші. Көтеруші. Ұлы. Қастерлеуші. Естуші. Әділ. Көруші. Үкім шығарушы. Көркем. Хабардар болушы. Жұмсақ. Алғыстаушы. Мәртебелі. Сақтаушы. Есептеуші. Терең. Құрметті. Жомарт. Бақылаушы. Кеңейтуші. Шейіт. Сомдаушы. Жауап беруші. Жіберуші. Дана. Уәкіл. Тасушы. Күшті. Мадақтаушы. Санақшы. Бастаушы. Қайталаушы. Тірілтуші. Өлтіруші. Жан салушы. Тік тұрғызушы. Жалғыз. Біреу. Мәңгілік. Қабілетті. Жеткізуші. Ақырғы. Нық. Уәли. Қастерлеуші. Нақты. Әуелгі. Соңғы. Жасырын,Құпия. Ғафу етуші. Иегер,Иемденуші. Қажетсінуші. Тәубені қабыл алушы. Құрлықты жасаушы. Жұмсақ,Мейірімді. Құрметті немденуші. Падишаның падишасы. Әділетті. Бай. Дәулетті байытушы. Кері итеруші. Пайда беруші. Залал келтіруші. Беруші. Сыйлықтаушы. Ғажайып. Көпшіл. Мәңгілік. Нұрлы. Мирастаушы. Кемеңгер. Сабырлы. Құдіреттінің құдіреттісі. Тік тұрғызушы.



	АДАМ ҚАСИЕТТЕРІНІҢ НЕГІЗГІ ОН НҰРЫ

	Адам бойындағы жақсы қасиеттердің негізі мына төмендегі он нұрдан бастау алады:

	1. Нұр сыддық – адалдық, әділеттілік, шындық.

	2. Нұр сабыр – төзімділік, табандылық, шыдамдылық.

	3. Нұр шәкір – қадірлеу, құрметтеу және қастерлеу.

	4.Нұр фәкір – тәкаппарлық, асқақтық.

	5.Нұр зәкір – көркем келбет,сипат. Аллаға мадақ.

	6.Нұр намаз – ғибадат ету, құлшылық жасау.

	7.Нұр ораза – өзін тыю, қанағат ету.

	8.Нұр иман – ақиқатты түсіну және сену.

	9.Нұр садақа – қайырымдылық жасау.

	10.Нұр пәк жан – әрқашан таза болу.

	Адамдағы алғашқы бес нұр бесіктен дарыса, жаны таза болып, рухани сомдалып, қалыптасып мәңгілікке қалады.

	Жан мәңгілігі – осы нұрлардың адам бойына жинақталуынан шығатын биік ұшпағы.



	ҚАЗАҚТАР 12 САНЫН ЕРЕКШЕ ҚАСИЕТ ТҰТҚАН

	Жоғарыда тоқталып кеткен жылдың он екі айынан бастау алып, он екі жылды бір мүшел – қатерлі деп арнайы атап өту, «он екі мүшең сау болсын», «он екіде бір нұсқасы жоқ» деген сөздер қалдыруы, бабалардың он екі санын ерекше қасиет тұтуының белгісі.

	Қазақта 12 айда бір айналып келетін Ораза айын, айдың Сұлтаны деп атаған. Оның себебі, бұл айда ұрыс-керіс, дау-дамай, келіспей қалудан, ұрлық- қарлықтан арылып, ізгілікті ту етіп, тазалық сақтап, әркім дендерінің сау болуына, биязы мінез қалыптастырып, татулық пен бірліктің артуына күш салып, шынайы адамгершілікті қалыптастыру керек.

	Қазақ үшін 12 санының қасиетін – мал сойғанда соғым етін 12 жілікке бөлуі, сағат тілінің 12 мен аяқталуы, киіз үйдің де 12 қанатқа дейін болуы сияқты әрекеттермен де байланыстырады.

	Кәсіптік бокстың өзі де 12 раунттан тұрса, сейсмикалық аудандарда 12 қабатты үйлер салған қауіпсіз әрі тиімді екенін арнайы мамандар дәлелдеп те қойған.

	Сәйкестік пе, әлде санның қасиеті ме, осы ғасырдың 12-жылында, спортшыларымыз Лондон олимпиадасында бұрын-соңды болмаған жеңістерге қол жеткізіп, 12-орын алып, жоғары биіктікке қол жеткізді.



	САДАҚА ЖАЙЛЫ ХАДИСТЕ НЕ ДЕГЕН?

	Садақаның абзалы – сау кезінде, сараңдық жасап өмір сүруден не кедейленуден қорқып жасалған садақа. Садақаны кешіктірмей беріңіз. Жаныңыз алқымға тақалғанда малымның мұншасы бәленшеге, оншасы түгеншеге дегеніңіздің пайдасы жоқ. Өйткені ол кезде сіз айтпасаңыз да малыңыз бәленшелердікі болады.



	ТАСАТТЫҚ ДЕГЕН НЕ?

	Тасаттық қазақтың өмірінде ежелден үрдіске айналған, көпшілікпен атқарылатын діни рәсім, құлшылық пен ғибадат. Ол - оның жолына құрбандық шалып, дұға тілеп, Алладан жаңбыр сұрау, жұқпалы індеттен сақтау ниеті. Жер нәр көрмей, қуаңшылық болу, адамдардың қателіктерінен. Өйткені, қуаң тарту - Алланы ұмытқан пенделерге жіберілген сынақ. Ал, тасаттық – тәубеге келтіріп, шүкір еткіздіретін, мінәжатты хайырлы әрекет. Тасаттыққа сойылған малдың етін далада асып жеп: «пәле-жаладан қалас ет», «көктен жаудыр, жерден өндір» деп көкке сыйынады.



	АСПАННАН ТҮСКЕН ТӨРТ КІТАП

	Тәурет (Пяти-книжие Моисея) – Мұса (а.с.) пайғамбар ие. Зәбур (Пластырь) – Дәуіт (а.с.) пайғамбар ие. Інжіл (Евангелие) – Иса (а.с) пайғамбар ие. Құран – Мұхаммед (С. А. У.) пайғамбар ие.



	ТӨРТ ҚЫЛЫШ: Хәмхан, Сәмсан, Зұлқожа, Зұлпыхар.



	ТӨРТ МАЗҺАБ

	Мазһаб деген ол – жол, мектеп, бағыт, тағы басқа адамды абзалдыққа жетелейтін игі істер.

	Бірінші Ағзам Әбу Ханафи мазһабы. Біздің жанымызға жақын осы мазһаб. Бұл мазһабтың мақсаты – бірлік пен ынтымақты қалап, сол жолмен жүру.

	Бұл біздің дүние танымымызға орайлас. Ханифалық мазһабтың негізін салушы Әбу Ханифа бин Сабит (699-767ж) – кез келген шешімді шығарарда, Құран мен сүннетте шешімі жоқ мәселелерді шешуде ақыл құралын негізге алатын, ислам шариғатына қайшы келмейтін кез келген халықтың әдет-ғұрпы, салт-дәстүрі өмір сүруге құқылы – деп есептейтін, «Ахл ар-Рай» мектебін бастаушы. Әбу Ханифа тек шариғатпен шектелмей, иман мәселесіне де көңіл бөліп, дін мен шариғатты екі бөліп қарастырған.

	Дін бір, шариғаттың әртүрлі болуы – Жаратушының өз әмірі. Кез келген халық Жаратушының барлығын мойындап, өз қоғамында өздері қалыптастырған салт-дәстүрімен жүруге құқылы. Біз сондықтан да осы Ханифи мазһабындамыз деп айтамыз.

	Кейінгілері: шафиилік – аш-Шафии (767-820ж), мәліктік – Мәлік ибн Анас (715-795ж), ханбалдық – Ибн Ханбал (780-855ж) мектептер.



	ТӨРТ ХАЛИФА: Әбубәкір (р.а.) - (шыншыл) – 2 жыл 3 ай, Омар Хаттаб (р.а.) – 10 жыл 6 ай, Осман (р.а.) – 11 жыл,11 ай,18күн, Әли (р.а.) бағбан – 4 жыл 9 ай.

	Діни ағымның имамдары: Имам Ағзам Нұғман ибн Сабит, Имам Шафийя, Имам Мәлік және Имам Ахмед, Ханбал ұлы.





	Оглавление

	КІРІСПЕ СӨЗ

	РУХАНИ ЖАҢҒЫРУҒА ЖОЛ СІЛТЕР КІТАП

	Бірінші бөлім

	ӘЛЕМНІҢ ТЫЛСЫМ СЫРЛЫ ТАҢҒАЖАЙЫПТАРЫН БІЛІП ЖҮРГЕН АРТЫҚ БОЛМАС

	ТӨРТ ТҮЛІКТІҢ МІНЕЗДЕРІ МЕН ӘРЕКЕТТЕРІНЕН КҮН РАЙЫН БОЛЖАУ

	АУА РАЙЫН ҚҰСТАР ДА БОЛЖАЙ АЛАДЫ

	АУА РАЙЫН ХАЙУАНДАР МЕН ЖӘНДІКТЕР ДЕ БОЛЖАЙДЫ

	ЖЫЛДЫҢ ӘР МЕЗГІЛІНДЕГІ ҚҰБЫЛЫСТАРДЫ БАҚЫЛАЙ ОТЫРЫП КҮН РАЙЫН БОЛЖАУ

	АСПАН ӘЛЕМІНДЕ БОЛЫП ТҰРАТЫН ҚҰБЫЛЫСТАРҒА ҚАРАП, АУАДА БОЛАТЫН ӨЗГЕРІСТЕРДІ БОЛЖАЙ АЛАСЫҢ

	АУА ҚЫСЫМЫНЫҢ ТҮРЛЕНУІНЕН БОЛЫП ТҰРАТЫН АУА АҒЫМЫНЫҢ ҚҰБЫЛЫСТАРЫ

	ТОҢАЗУДАН БОЛАТЫН АТМОСФЕРА ҚҰБЫЛЫСТАРЫНЫҢ ӨЗГЕРІСТЕРІНЕ ҚАРАЙ КҮН РАЙЫН БОЛЖАУ

	ТАБИҒАТ ТАҢҒАЖАЙЫПТАРЫНА БАЙЛАНЫСТЫ ҰЛТТЫҚ ҰҒЫМДАР

	АЙЛАРДЫҢ ДА ҚҰПИЯ СЫРЫН БІЛЕЙІК

	КҮНГЕ ДЕ ҚАРАП БОЛЖАЙЫҚ

	ЖҰЛДЫЗДАР ҚАНДАЙ СЫР АЙТПАҚ?

	КҮН МЕН АЙ ЖӘНЕ ЖЕР ЖАЙЫНДАҒЫ АЗДАҒАН МӘЛІМЕТТЕР

	КӨКТЕМ – ТІРШІЛІКТІҢ ТҮРЛЕНУІ

	ДҮНИЕДЕГІ ЕҢ...

	Екінші бөлім

	БІЛІП ЖҮРГЕНІҢ ӨЗІҢЕ ЖАҚСЫ

	МҮШЕЛДІҢ НЕ ЕКЕНІН БІЛСЕҢ, ЖЫЛ ҚАЙЫРУДЫ ДА ҮЙРЕНЕСІҢ

	ЖАҢА ЖЫЛ МЕН ЖЫЛ БАСЫ - НАУРЫЗДЫ ҚАРСЫ АЛУДЫҢ ЕРЕКШЕЛІКТЕРІ

	ТӘУЛІК ТЫЛСЫМДАРЫНЫҢ АДАМҒА ӘСЕР ЕТЕР СЫРЫН ДА, БІЛІП ЖҮРГЕН АРТЫҚ БОЛМАС

	КЕЙБІР ТҮР-ТҮСТЕРДІҢ АДАМДАРҒА ӘСЕРІН БІЛГЕНІҢ АРТЫҚ БОЛМАС

	ГҮЛДЕРДІҢ ӨЗІНДІК СЫРЫ БАР, КЕРЕК БОЛАР, ҰҒЫП АЛ!

	АҒАШ БІТКЕННІҢ ДЕ СЫРЫ БАР, ОНЫ ДА ОҚЫП, БІЛІП АЛ

	ТҰМАР ТАСТАРДЫҢ ДА ӨЗ ЕРЕКШЕЛІКТЕРІ БАР

	ҚҰЛАҚ БОЛСА ТЫҢДАР, ТУҒАН КҮНДЕ ДЕ СЫР БАР

	БАБАЛАР ҚАМШЫНЫ КИЕЛІ САНАҒАН

	АДАМ ӨМІРІНІҢ ӘР КЕЗЕҢІНІҢ АТАУЫ БАР

	АДАМНЫҢ БЕТ-БЕЙНЕ, МҮШЕЛЕРІНЕ ҚАРАП, ЖАН-ДҮНИЕСІН ОҚИЫҚ

	ЕНДЕШЕ БАСТАН БАСТАЙЫҚ

	ҚАБАҒЫҢДАҒЫ ҚАСЫҢНАН, КӨРІНЕР СЫРЫҢ ЖАСЫРҒАН

	ШАМ-ШЫРАҒЫҢ – КӨЗІҢНЕН, ҚҰПИЯ-СЫРЫҢ СЕЗІЛГЕН

	ИІС СЕЗЕР МҰРЫНЫҢ, КЕПІЛІ – СЕНІҢ СЫРЫҢНЫҢ

	ЕРІН МЕНЕН АУЫЗ ДА, СЫР БҮКПЕЙТІН «ЖАУЫЗ» БА?

	ТӘНІҢДЕГІ ҚАЛ-МЕҢІҢ, ҚҰПИЯҢДЫ АШАР СЕНІҢ

	ЫЗЫҢДЫ ЕСТІР ҚҰЛАҒЫҢ, СЫРЫҢДЫ АШСА, ШЫДАҒЫН

	ӘЖІМНІҢ ДЕ АҚТАРАР СЫРЫ БАР

	АЛАҚАНДАҒЫ КӨП СЫЗЫҚ, СЫР АЙТАР ҚЫЗЫҚ

	АЛАҚАНЫҢНЫҢ ӨҢІ, ТАНЫТАДЫ СЕНІ

	ҚОЛДЫҢ ДА ПОШЫМЫ, БІЛГЕНГЕ ДӘЙЕК АСЫЛЫ

	ҰЙҚЫДАҒЫ АДАМНЫҢ ЖАТЫСЫНА САЙ МІНЕЗІ БОЛАДЫ

	ТӘБЕТ – МІНЕЗДІҢ ХАБАРШЫСЫ

	ӘРКІМГЕ ТӘН МІНЕЗ БАР, ОНЫҢ ДА СЫРЫН ҰҒЫП АЛ

	ЖАН ДҮНИЕҢНЕН ХАБАР, САУСАҚТАРДАН ТАРАР

	САУСАҚТАҒЫ ӨРНЕК-СЫЗЫҚ, БОЛМЫСЫҢДЫ БЕРЕР ТІЗІП

	САУСАҒЫҢМЕН ЕМДЕСЕҢ, ЖАЗЫЛАСЫҢ ДЕМДЕ СЕН

	САУСАҚТАР СЫРЫН ТАҒЫ БІЛ, КӨРСЕТІП, ЖАЙЛАП ҰҒЫНДЫР

	САҚИНА ТАҒЫП САУСАҚҚА, ҰРЫНЫП ҚАЛМА ЖАҢСАҚҚА

	САУСАҚТАРҒА ҚАРАП, ЖЫЛ МЕЗГІЛІН ТАРАТ

	СЕЗІМ МЕН ТҮЙСІК, ПАРАСАТ - ӨЗГЕРЕР МЕ ЕКЕН ҚАЛАСАҚ?!

	ТАБИҒАТ БЕРГЕН ДӘРУМЕН, КЕМ БОЛМАС ЕШБІР ДӘРІДЕН

	ЕТ ЖАЙҒАП, КӘДЕ СҮЙЕКТІ БІЛУ ДЕ ӨНЕР

	ҚАРСЫ АЛАТЫН КҮЛІМДЕП, ТОЙЛАРДЫҢ ҚАЗАҚТАРДА ТҮРІ КӨП

	ЖАПОНДАР ТУҒАН КҮНДІ ТОЙЛАМАЙДЫ, 60 – ҚА КЕЛГЕНШЕ, ТОЙЛАУДЫ ДА ОЙЛАМАЙДЫ

	ҚҰДАНЫҢ ТҮРЛЕРІ

	ҚҰДАЛЫҚ ЖАЙЫНДАҒЫ НАҚЫЛДАР:

	ТӨРТ ТҮЛІКТІҢ ТҰҚЫМДЫҚ ЖҮЙЕСІНЕН ӨРБИТІН АТАУЛАРЫН БІЛІП, ЖАДЫҢА САҚТАҒАННАН ЕШ ҰТЫЛМАЙСЫҢ

	ЖЫЛҚЫНЫҢ ЖАНДҮНИЕСІНЕ ҮҢІЛІП БІР КӨРШІ, ҚЫРЫ МЕН СЫРЫН БОЙЫҢА СІҢІРЕ БЕРШІ

	ЖЫЛҚЫНЫҢ БАСҚА ДА ЕРЕКШЕЛІКТЕРІ МЕН ҚАСИЕТТЕРІ

	ЕШКІ КӨЗІНІҢ ЕРЕКШЕЛІКТЕРІ

	МЫСЫҚТЫҢ ЕРЕКШЕЛІКТЕРІ

	МАЛ ОТТАРЫ

	АҢ – ҚҰСТАРДЫҢ АТАЛЫҚТАРЫ МЕН АНАЛЫҚТАРЫНЫҢ ЖӘНЕ ОЛАРДЫҢ ТӨЛДЕРІНІҢ АТАУЫН БІЛГЕНІҢ ДЕ АРТЫҚ ЕМЕС

	ҚҰС АТАУЛАРЫ ЖӘНЕ КЕЙБІРІНІҢ ЕРЕКШЕЛІКТЕРІ

	ХАЙУАНАТТАР ЖАЙЛЫ ҚЫЗЫҒАРЛЫҚ ДЕРЕКТЕРГЕ ТОҚТАЛАЙЫҚ

	КЕЙБІР ӨСІМДІКТЕРДІҢ ОРЫСША АТАУЛАРЫН БІЛІП ЖҮРГЕННІҢ ДЕ АРТЫҚТЫҒЫ БОЛМАС

	ЖЕР – СУЛАРДЫҢ, ЕЛ – ЖҰРТ ПЕН ЕЛДІМЕКЕНДЕРДІҢ ЕЖЕЛГІ АТАУЛАРЫН БІЛІП ЖҮРГЕННІҢ ДЕ АРТЫҚТЫҒЫ БОЛМАС

	Үшінші бөлім

	ҚАЗАҚТЫҢ ЫРЫМДАРЫ МЕН ТЫЙЫМДАРЫ

	ҚАЗАҚТЫҢ ЫРЫМ МЕН ТЫЙЫМ ТЫЛСЫМДАРЫНЫҢ ӨМІРДЕ ӨЗ ОРЫНДАРЫ БАР

	Төртінші бөлім

	САНДАРДАН ТҮЗІЛГЕН ТҰЖЫРЫМДЫ ТОПТАМАЛАР





