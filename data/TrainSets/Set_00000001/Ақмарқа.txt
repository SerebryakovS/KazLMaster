	Талғат Кеңесбай

	Ақмарқа





	Повесть





	«Дух, ты это хотел узнать. Узнай».

	Олжас





	Ұлы бесін еді...

	Ит-құстан басқаға үре қоймайтын Жақсыбай ауылының дәу төбеттері бауырларын көтеріп, дөң асып түскен дәуіт бас, жылпың жүрісті, қара бесті мінген жолаушының ат омырауына қарғып, абалап қарсы алды. Қараша үй маңында жүрген қатын-қалаш, бала-шаға иттер үрген жаққа күн сала қараған. Салт атты алты таспа бұзау тіс қамшымен иттерді кезек-кезек осып қотанға келген кезде, шапанын желбегей жамылып сыртқа шыққан ауыл мырзасы орнында сілейіп тұрып қалған. Иелерін көріп ауыл иттері ырылдап-гүрілдеп көлеңке-көлеңкеге барып жатты.

	Бұл келген – Дегелеңнің сыртында тоқты қысыр қалмайтын құт жайлауды қоныстанған Қамысбайдың ортаншы ұлы – Ниетбай екенін бірден таныды. Ежелден Жақсыбай екеуінің ауылы ат сауырысын беріскен ел-ақ болатын. Даланың бөрілері де қатарлас қонған екі Қотанның кіндік тұсынан көң иісін иіскеп, сілекейлерін шұбыртатын. Қозы көш жерде отырса да, бірін-бірі биыл ерулікке шақырмаған. Қырғи қабақ. Қазықтарына қара айналғанмен барымташы жігіттер еңку-еңку далаға симай-ақ қойған. Сойыл, құрық ұсталып жылқылары кезек-кезек шабылған. Осындай барымта-қарымта тұсында Қамысбайдың бір жылқышысы жер құшқан. Кек қуып, құн даулаған бөрікті болмады. Тек, бұл оқиға, отыз тістен шыққандығын жасап, отыз ру арасына аңызақтан кейінгі көдеге тиген өрттей қаулап тез тараған.

	Мезгіл жылжып, боқырау кеп, сап-сары салдаланы қырау шалды. Жайлаудан қыстауға қоныс аударса да, Қамысбай ауылы тым-тырыс. Жалғанда мақтамен бауыздаған қиын. Жақсыбай жайлаудан күзеуге алаңдап көшті. Қайтсе де құныкер көңілі алаң еді. Қыс бойы мал шетіне ешкім тиіспеді. Араға жыл салып ат терін қиып келген Ниетбайдың бұл келісінен көңілін аққа берген Жәкең тіксінбеді.

	– Ассалаумағалейкум.

	– Уағалейкум! Жәке, армысыз, малыңыз аман ба?

	Жұт болмай, төрт түлігі төлдеп, малдарына мал қосылған екі ауылдың адамдары жылы қауышты. Қымыз иісі қолқаны қауып, көңілді қытықтайтын үлкен үйге түскен қонақтың шынтағына мамық тасталды. Үй-іші қара көлеңке. Сары қымыз сапырылды. Тумысынан топырағы ауыр Жақсыбай үнсіз. Қар жауып, із басылғанмен жападан-жалғыз жалаң төс бұл келісін неге жорырын білмей ойы онға бөлініп отыр. Қонақ отағасының мұрындық қымызды сіміре түсіп, қыстан шыққан ант сүйекке тісін батырып-батырып қояды. Анда-санда түгі салбыраған қалың қабағының астынан түйме көздері жылт-жылт етіп мүлік біткенді тінткілейді. Ол ол ма, кішілеу көзіне мейірім ұялаған жазық маңдайлы ат жақты, құс мұрыннан ақырын дем алып ауыл иесіне көз тоқтатпай отырған қаз мойын, қаймақ ерін, мойыл көзді, момын жүзді жас әйелге ұрлана қарап қоятынын қайтерсің...

	Күн бетін тоқымдай қара бұлт жасыра қалып еді, онсыз да көңілсіз үй-іші күңгірттеніп, түрулі іргеден соққан самал сақауланып, Ниетбайдың денесін тер басты. Үнсіздік... Осы кезде есік шиін көтеріп:

	– Апа, – деп ішке бал арасы қонатын гүлдей майысып, мандайы жарқыраған он бес-он алтылардағы қыз кіріп келді. Табалдырықтан періште аттап, арқаның бар таза ауасы аңқылдай соққандай, есі шыққан Ниетбай: «Әпчу...» деп түшкіріп салды. Қыз бөгде адамды көріп тұрып қалды. «О, не қарағым...» – деген шеше сөзіне де жауап қатқан жоқ. Көз алдында тұрған үр сұлуға сұқтана қарап, ақыл-есінен айырылған Ниетбай орнынан сиыршылап тұрып кете жаздады. Бұл қимылын отағасы байқап қалған. Босағадан басын қылтитып, қоңыр қозы маңырап жібергенде үшеуі де селк етті.

	«Мені көрдің бе, мен осындаймын», – дегендей жаңа бүрін жарған жас өрім қайтадан сыртқа ұмтылып кетті.

	Көз қарықтырған – ауыл мырзасының мойнына бұршақ салып, құдайдан тілеп алған жалғыз қызы –Ақмарқа. Жәкең жалғызын жасынан бетінен қақпай еркелетіп өсірген-тін.

	Кейін омырауы білініп, шылбыр ұстарлардан бөлектеніп, қынама бел көйлек киіп, бір-ақ күнде көзге ұрып шыға келген. Тек ер балаға тән ашық-жарқын. Кейбір қылықтарын үлкендер жағы да сөкпейтін. Сөйткен Ақмарқаның айттырған жері жоқ. Жәкеңмен бауыздау құда боларлық бұл өңірдің белді-белді мықтылары оның жат жұрттық бала екенін білмейтін де. Білгендері бертінде ғана біліп, іштерінен: «Қалай ғана байқамағанбыз» десіп жүрді...

	Бармағының басымен қара кесек етті ысырып, сарғыштауын ғана іліп отырған қонақтың араны ашылып, саусақтарын баттита жазып, көсеп алып, талғамай күйсеп отыр. Ол жалғыз келгеніне іштей қуанып отыр...

	...Көгеннен қозылар ағытылып, ию-қию боп жатқан кезде сырт көзден тасаланып, Қамысбай сенімді екі жігіттерін үлкен үйіне шақыртқан. Ондағы ойы былтырғы оқиғаны бетке ұстап, жым-жырт жатқан Жақсыбайдың беліне салмақ салып көру болатын. Жығылғанға жұдырық жасайтын Жақсыбай емес...

	Құныкер аты оныкі болғанымен, соқтыққан өз жігіттері екенін, оқыстан болған оқиғаны қалай өршітсе де, өзінің өлік шығарған аты барын Қамысбай әріден болжаған. Сөз қысқа болды. «Ертең Жақсыбай ауылына қарай жол жүресіңдер...» Көкейіндегісін ашып айтпаған, жігіттерге босаға жақты иегімен нұсқаған. Бай баласы ұйқысын қандырып атқа қонғанша, түс ауып кеткен-тін. Ер үстінде қалғып үйренген ырғай қамшылы, ықшам жігіттер оның ырғалып-жырғалып атқа қонғанынша іштері пысқан. Жолға шығысымен жігіттер көңілденіп, екеуара үзеңгі қағыстырып, бұның бар-жоғына қарамай арқан бойы алда озып бара жатты. Ниетбай олардың соңынан шоқырақтап келе жатқанына өзінше намыстанған. Оның үстіне ауылдан ере шыққан сумақай екі тазы әр бұтаның басына бұттарын кезек-кезек көтеріп, салпаңдап қалмай қойған...

	Бір дөң асып түскен соң, Ниетбай атын тебініп оларды қуып жетіп, «Әй, сендер ана иттерді ауылға апарыңдар, тегінде құмай тазыны көздеп жүргендер де бар, сақ болайық», – деген. Құртқанда құдай өстіп құртады ғой. Желөкпе көңіл, жас тақымдар оны райынан қайтармаққа едәуір әуреленген. Айтар сөз, жасар айла қалмады. Аузы қисық болса да, бай баласынікі оң болатынына зығырдандары қайнаған. Күңкілдеп боқтаған, аттарын сауырға бір-бір салып кері бұрылған. Басқа амалдары да жоқ еді...

	Екеуінің арасында жарытып әңгіме болмай-ақ қойды. Бар болғаны ас ішіліп, аяқ босады. Қалай болғанда да, адамның қаны тоқтының құны емес қой? Жақсыбай жабулы қазан жабулы күйінде қалды дейін десе, шілдесінде шырақ көрген бай баласының бұнысы несі? Бұл қай қыры? Бір басы бес бөріктінің сый-сияпатын көріп отырғанына қарамастан қонақ жігіт екі кештің арасында ауылына қайтпақшы болды.

	«От ала келмеген шығарсыз. Жата-жастанып, аунап-қунап дегендей бірер қонып аттаныңыз», – деген Жақсыбайдың сөзін жүре тыңдап, менмендік мінезіне басып, қайырылмайды. Етегіне жармасқандай болған мырзаны көзіне де ілмей, омыраулап, байлаулы атына қарай аяңдады. Кереге көзінен сығалаған ерке қыздың пәк жанары тақырлау жерде сырғып бара жатқан қамшының өрімін көріп қалды. Ирелеңдеп...

	Ат тұяғының дүрсілі естілді. Артынша өршелене тұрған иттерге ауыл мырзасының қатты ақырып, зекіген ашуға толы, зәрлі дауысы естілді. Бал қымыздың қызуы бойын балқытқан Ниетбай жуан қарнын ердің алдыңғы қасына көтере салып, көз алдында айдай толықсыған Ақмарқаның бейнесіне елтіп, өз ауылы жағынан жайлап ескен қоңыр желге көкірегін тосып, желіп келеді. Көз алды тұман, әлде бір тәтті сезім мен үміт көңілін қытықтайды. Бие сауым уақыт бойы бір орыннан тапжылмай тұрған мырзаның жанына ешкім батып келмеді. Жақсыбай оның соңына бір қарады да, жерге былш еткізіп түкіріп, құрым етігінің өкшесі сықыр-сықыр етіп, үлкен үйге қарай аяндады. Ауыл жым-жырт.

	***

	Ақ ботадай үлпілдеп ай туды. Туды да сүт сәулесін молынан шашып, сай-саланы қуып кетті. Осы кез адырнаны дірілдетіп, бас көтерген жел ауыл маңындағы шилерді биші қыздардың үкісіндей әгугайға сап тербете бастаған еді...

	Алтыбақан. Сықылықтай күлген құрғыр қыздар, барын ортаға салған өңкей бозбала. Жарасымды әзіл, әуелеген ән. Ақмарқаның көңілі пәс. Ере келген жеңгесі құлағына әлдене деп сыбырлап, білегінен ауырлай шымшып өтсе де, селт еткен жоқ. Денесі бір ысып, бір суыды. Бұрын-соңды өзі басынан кешпеген беймағлұм үрей бойын тітіркентті.

	«Ақ қыз-ау, саған не болды?» – деп ерке жеңгесі ыстық демімен құлағын күйдіре сыбырлағанда: «Басым ауырып тұр, қайтайықшы» дегенді зорға айтқан. Өңі қашып, молынан түскен ай сәулесі бетіне жүгірген қан толқынын айқындап тұрды. Батсайы көрпенің астында құшақтаса жатқан жеңге мен ерке қыз сырласпаған. Тек анда-санда жеңгесі бұның о жер, бұ жерін қолымен сипап көріп, «ту, денеңнің қызуы-ай, құшақтаған жігіт есінен танар-ау», – деп сылқ күлген болды.

	Жеңгесі тынышталып, ұйқыға кеткенде Ақмарқаның көзінің алды қарауытып, ұйқылы-ояу күй кешіп ұзақ жатты. Қара шаңырақтан әуелі қамшының өрімі салбырап келе жатты да, кенет көздері жылт-жылт етіп, қызыл тілін жалаңдатып, түрі суық қара жылан боп шыға келген. Жылан. Сорғалап... Ақмарқа дауысы шықпай бастырылды. Адам қолы тимеген кеуде тұсы бір көтеріліп, бір басылған. Бір замат шошып оянған. Түсі екен, өне бойы дел-сал, қол-аяғы ұйып қалған. Қап-қараңғы, керең тірлік. Жамылғысы сусып жерде қалыпты. Жеңгесі әлдене деп ұйқысырайды. Ақмарқа оба құсап ұзақ отырды. Бір кезде белінен бақанмен ұрғандай шалқалай құлады. Ақырын тыныстап, кеудесі дір-дір етіп ұйықтап жатыр.

	Қап-қараңғы.

	Жылан. Жылан...

	Мүлгіген тау қойнауынан өзегін суырып жетім қозы аянышты маңырайды.

	Түн. Қап-қараңғы...

	***

	Тоқтының еті топырақ татып тұрған шақ еді...

	Желідегі құлындар жуасып, бағлан пісіп, бас мүжілді. Бала-шаға тай үйретіп мініп, сай-саладан бүлдірген теріп қарық болды. Ел ішінде шілдехана, тұсаукесер, тоқымқағар жиі жасалады. Тіпті, жоқтан өзгені сылтау қылып көрші-қолаң кезек-кезек шақырысып, күбі түбін шын пейілдерімен сарықты. Ауыл жаз құшағында еді...

	Күтпеген жерден сау-сау етіп, төрт салт атты Жақсыбай ауылына келді. Әбиір болғанда, ересек балалар бір-бір итті бұқынтып ұстап қалған. Аттары байланып, өздері қошаметпен үлкен үйге кіргізілді. Жәкең оларға бар ықыласын ақтарып, кәрлен кесеге құйылған бапты қымызды әрқайсысына жеке-жеке ұсына отырып, түстеріне көз тоқтатып қарады. Орта жастағы үшеуін тани қоймады. Сақалы омырауына түскен, шегір көзді сары шалды барып-барып таныды. Тіпті, сол сәт оған кесе ұсына берген қолы дірілдеп, сойылға жығылған жігіттің туған нағашысы – Қатырма шал екені есіне түсті. Қатырма шал әлде қайғыдан, әлде дімкестіктен бе, ана жылғыдан қатты жүдеген екен. Бірден танымай қалғаны да сол. Тізе үздіріп отырған төртеу де, оларға қарама-қарсы отырған ауылдың алтауы да – үнсіз. Қатырма шал ұзақ-ұзақ жөтелді. Бір замат бағанадан көкірегін жөтел емес, ашуға толы сөз қысқандай басын қалтақтатып сөйледі. Сөйлегенде бүй деді:

	– Уа, Жәке! Бетіңді қаралайық, жаныңды жаралайық, – деп келгеміз жоқ. Ықыласыңның ықтасынында біздің ызғарымыз болса, оны да жылытқалы келдік. Еңсеңді жоғары ұста, біз үйіңе жылан боп еніп, сен ақ құйып отырған жоқсың. Босаға керіп, басыңды иер туысың біз едік. Өйтпедің... Сен таспен атсаң, аспен атайық деп ақырын күттік. Жайлауға елдің алды боп қонсаң да, жатып алдың, жатқаның өзіңе жайлы болғанымен, біздің ескі жарамыздың аузын тырнап кетті, қылығыңа қарай қанға қан қылмаққа бел буғандарды ақылымен тоқтатқан, жасы кіші болса да, өзіңдей бір елге пана болып отырған Қамысбайға енді қандай өкпең бар?! Жыл өтіп, жесірдің көз жасы кепсе де, көңіліндегі мұз сол құрсауында. Ерітетін өзің едің. Өйтпедің. Сонда да Қамысбай қасқадан туған төбелдігін танытып: «Ер жігітімізден айрылсақ та елдігімізден айырылмайық, барып қайтыңыз» – деген соң, төрдегі басымды төменге сүйреп, алдыңа кеп тұрмын. Сыңар сойылсынды, сөзге тоқтайтын азаматсың, тоқсан ауыз сөздің тобықтай түйінін айтар болсақ: ауырлама, омыртқаңның ішіндегі жұлыныңды суырғалы келдік...

	«Ауырлама...»

	Жақсыбайдың төбесінен жай түскендей болды. Қатырма шал суырылып сөйлеп отыр... Үлкен үй-ішіндегі әңгіме ұзаққа созылып барады. «Ауырлама...» Ақмарқаға құда түсе келгендерін қараша үй маңындағылар да естіп, беттерін шымшысты. Араларында бұл һәм жаманатты естіп, он екіде бір гүлі ашылмаған Ақмарқаны аяп, көздеріне жас алған әйелдер де болды. Мырза қатты қиналған. Бауырына екі басты жылан ұялап, біреуі өзін шағатынына, біреуі өзгені шағатынына қиналды. Байлаулы, ештеңеге ауызы бармады. Бәйбішесі ел көзіне байбалам болмағанмен, оңаша ойға барып көй-көй жылады. Қатырма шал басы қалтақ-қалтақ етіп, суырылып сөйлеп отыр:

	«Тұйғынына аққу керек екен, онысы – Ақмарқа».

	***

	Ауылдың оң қапталында айдын көл бар. Ақмарқа түс ауа құрбыларымен сонда келген. Маңырап соңынан қалмайтын жетім қозыны қолтығына қысып ала келген. Көл бетін толқытып, өңкей жас қыздар шешініп тастап, қолтықтарынан келетін тұсқа дейін қалқып-қалқып кеткен. Бейне бір жұмақтан келген ару қыздар сияқты қараған жанның көзін қарықтырады. Күлкілері қандай! Іш киімдері денелеріне жабысып, бір-біріне су шашысып, мәз-мейрам болады. Анда-санда су жұтып, қақалып жатқандары да бар. Көл беті көңілді. Әсіресе, Ақмарқа ерекше сұлуланып көл бетіндегі он қыз арасындағы жалғыз аққудай әсемдене таранады. Тұяғын суға батырып, маңырап тұрған қозыға су шашып-шашып қалып, сықылық-сықылық күледі. Ауылдағы әңгіме үш ұйықтаса түсіне кірмек емес. Ерке қыз айдын көлде аққудай жүзіп жүр.

	***

	Бір төбеге ие Жәкең бірден жалтара қоймаса да, жалғыз ботасының жас қамыстай екенін, қалауы болса құтты орнына өзі қондыруға іштей тілеулес боп жүргенін айтты. Сол-ақ екен қатырманың басы қалтақтап тағы сөйлеп кетті:

	– Құралай бастаған киіктің оңғанын көріп пе едің? Бұл қай сөзің? Қайт сөзіңнен, аузымнан оқ шықты деме, от шықты де, азар болса етегіміз күйер, жеңімізбен жапсақ та өшірерміз, өрісімізге жібермеспіз, қайт райыңнан, бөтен сөзді атама, жат жұрттық балаңды жатыңа емес жақыныңа, қолтықтасар Қамысбайыңа бересің, мал жайлауын, қонар бетін құдай бұйыртып қиық көзден тутаныңа келер болсаң, тұяқ тимеген ту шөпті басып келесің... Тоқта сөзге. Сен сөзге тоқтамасаң ашулы ағайын қан төкпекке, ер құнын даулап, Дегелеңнің даласын шаң көтермекке бекіп отырғалы қашан, сенің жалғыз ауыз сөзің екі ауылдың мал-жанын сақтап қалмақ. Біздің төзіміміз жетті... Сөз сенде, ағайынның араздасуы да, құйрық-бауыр асасып, ауыз жаласуы да сенің байлауыңда, сенің таңдауыңда. Алдыңда екі сүрлеу жатыр. Таңдағаныңмен жүр, мына отырған ағайынды тыңдасаң, туысыңды тауып беретініне түс...

	Қатырма тықсырып барады. Май қалақтың басындай алақанын ашып-жұмып сөйлегенде Жақсыбайдың жауырынынан тартып өз ықтиярына бағындыратын сиқыры бар сияқты. Сөзі сүйегінен өтіп, қолқасын қуалап, тілін күрмеді. Әрі қарай құлағы шуылдасып, ештеңе естімеді, шұраланған аттай орнынан тырп етпеген. Құдалар оның ықыласын алмаса да: «Алланың жазуы» дегенге әкеп тіретті. Сөз осымен бітті. Дала заңы – бөлек. Білегің көтермейтін шоқпарды беліңе байлатпайды. Қамысбай адамдарының сеніп келгендері де осы болатын...

	***

	Құда түсе келгендерді ауыл иттері естерін шығарып талай жерге дейін шығарып салған. Жайшылықта бала-шағаға: «Иттерді ұстаңдар» дейтін үлкендер де жақ ашпай үнсіз қалған.

	«Ауыл жым-жырт...»

	«Ауырлама...»

	***

	Ақмарқа көлге шомылып жүр. Қамыс-қоға бір түрлі мұң айтқандай. Жетім қозы жағалауда маңырап тұр.

	Байқұс қыз бала...

	***

	Көп ұзамай... Қырық жетінің құны боп қыз көрші ауылдан аттанбақшы болды. Ақмарқаға осының бәрі түс сияқты. Оянып кетіп, бұрынғы қызғалдақ дәуренін қайта кешетініне үмітті. Шешесінің шықпаған жаны жүр. Қолдан келер дәрмен жоқ, тіл ұшына келген зәрлі сөздің уыты ішіне жұтулы. Әр жұтымы – өзекті тілер ащы. Аруана көздеріне жас толып, омырауын жуады. Жәкеңді де қолтықтай тұрған өңкей бұқағуке ығай мен сығайлар өзара қауқылдасады. Ара-арасында:

	«Жәкең, Жәкең» – деп, бір-біріне насып, оның мырзалығын, байлығын айтысып тұр. Ауыл мырзасының олармен ісі жоқ, буын-буынынан әл кетіп, бір сәт қалың жұртқа естірте аһ ұрып күрсініп алды. Оның бұл қиналысын әркім әрқилы жорыды. Жүзі – жылы, іші – мұз бір топ: «Шоқ, шоқ, «ит төлеуі – бір күшік» деп, құн орнын амал бермей жалғыз қызыңды қатын үстіне бергенің – өз сорың», – десе, енді бір аз ғана адамдар Жақсыбай мен бәйбішесінің жан ауруларын тәндеріне тигізді.

	Ел сөзі, қауым қозғалысы Жақсыбайдың ойын бөле алмады. Қайта осы қалың көздер бұған жиіркене қарап, бетіне түкіретіндей көрінді. Өзін иірімі терең өзенге батып бара жатқандай сезінді. Тал қармануға шама жоқ. Дәрменсіз. Кенет балтырын балық түрткілегендей болды. Өне бойы дір етіп, артына жалт бұрылды. Адамдардың аяқтарының арасынан өтіп, жетім қозы маңырап, бұның жанына кеп тұр. Мойнынан еркелете сипап сүт беретін Ақмарқаның аялы алақанын іздеп жүр. «Таз ашуын тырнадан алады». Жақсыбайдың кеуде тұсын қысып, миын шаққан бар ашу-ызасы сыртқа тепті. «Кетшей әрі!»... көзіне көрінген жетім қозыны бүйірге пәрмендеп бір тепті. Қозы тымақтай ұшып, құдаларды аттандырып, ырым-жырымды аудастырып жүрген қатындардың алдына түсті. Олар тырбыңдап жатқан қозыны аттап-аттап өтіп, беттерін шымшыды. Қыз көші орнынан қозғалып кетті. Сыңсу. Көрісу. Жақсыбай екі-үш ұмтылып барып, тоқтады. Бауыры езіліп барады. Әйелдер де жыласты. Өзге жаулықтыдан өзгеше жылаған – Ақмарқаның шешесі. Тұяғын серпіп, жан тапсырғалы жатқан жетім қозының көз ұшында қыз көші ұзап барады.

	...Ауылына келгесін Ниетбайдың жегені желім болды. Сол кеш батпастай көрінген. Тіпті, жайшылықта еңкейіп ұясына кіретін күн де дәл төбеде шақырайып тұрып алған. Мына әке малының құйрық-жалымен келген жас арумен оңаша қалар сәтті көз алдына елестетсе, нар тартқан кезбедей басы айналып жүре береді. Күн батпайтындай, қараңғы түспейтіндей көрінгені бекер екен. Кеш түсіп, іле ірге-іргеден бас көтерген қаралы әйелдер қара шаштарын жайып, қара шыттарымен жарық біткенді қымтап, аза тұтып келе жатты. Жым-жырт. Бір өзгешелігі дауыс caп жылау жоқ, тек іштей жан-дүниелерін езіп, үнсіз жылау бар. Қалың қаралы әйелдер қап-қара түнге айналып, қап-қара тас болып қатып қалғандай. Түн. Қараңғы. Ай да бетін көрсете алмай қиналып, осы қаралы қалың жаулықтылардың құшағында қалған.

	Қараңғы... Оңаша тігілген ақ боз үй ішінде шымылдық құрылған. Пиаладай сынып кетпей, оқалы киім киген Ақмарқа соның ішінде отыр. Жүдеу. Бірақ тәккаппар қылығы мөлдіреген бота көздерінен байқалып тұр. Отау үй ішінде әуелі әйелдер көп еді. Ақмарқаға олардың өзара сыпсың-сыпсың еткендері, кейде жыртыңдап жымысқылана күлгендері анық естіліп қалады. Сол әйелдерден отау үйдің іші арылып, жүрегін қайғы шайған жас қызметші келіншек қана қалған-тын. Ол, есіне әлдене түсті ме, жиі-жиі күрсініп, жіті қимылдап, сырттан жез леген мен тырна мойын, қозы құйрық құман әкеп, ортаға қойды. Сырттан түнгі шөпті сыртылдата басып келе жатқан Ниетбайдың аяқ дыбысын естіп, қызметші әйел лып етіп орнынан тұрды да, алты қанат отау үйдің ішіне ақ таңдақ шапағын шашып тұрған ондық шамды баса кетті. Ниетбай табалдырықтан аттамас бұрын жүрегін басқансып, сәт бөгелді. Айналасына қарап алды.

	Қап-қараңғы. Мүлгіген меңіреу дүние. Түн тыныштығының туырлығын тіліп, кермедегі сәурік кісінеді. Мұндайда үре жөнелетін иттер де тыныштала қалған. Жым-жырт. Қараңғы. Асық көңілі алшысынан түскен Ниетбай асықты. Әлде кімдер сияқты етігін қызықтайтынына шешкізген жоқ. Күні бойы еңсесін басып жүрген сырт киімдерін шымылдыққа жетпей жүре сыпырды. Көйлек-дамбалшаң ағараңдап шымылдыққа енді де, әй жоқ, шәй жоқ, бір бұрышқа үрке жылжыған Ақмарқаны тарпа бас салды. Денесіне тікенек кіргендей тітіркенген жас ару бұлтың етіп оның уысынан шығып кетті. Бейкүнә балапан қара құбыжықтың тырнағына ілінгісі келмей, айнала қашты. Шымылдық бауы үзіліп, жинаулы жүк құлады. Ақмарқаның иығынан бүре ұстаған Ниетбай алқынып, оны төсекке қарай сүйреді. Киімдері дар-дар айырылып жатыр. Ақмарқа жетім қозыдай...

	«Жоқ, жоқ!» Көзі қарауытып, қаны тасыған Ниетбай құны төленген қыздың байбаламын не қылсын? Өлеусіреп тұрған ондық шамды қолына ілінген кебінімен жалп еткізіп өшірді де... Ақмарқаның балдырған денесін жапырақтай қалтыратып, бауырына басты. Жас арудың айғайлауға шамасы келмеді. Уыз жаны қақырап жүре берді. Обал-ай!. Сол түні бала қойшы жетім қозының терісін сыпырып алды да, малта жағып, арбаның дертесіне іле салды. Жылбысқы, арық қозының сүйекті етін иттер таласа-тармаса, жұлысып, әп-сәтте қарбытып алды.

	Жақсыбай ауылы жым-жырт. Тоналған керуеннің күйін кешкен. Жым-жырт тірлік. Әркім өз қараша үйінде бас сауғалап алған. Үлкен үй іші де құсынан айырылған айдын көлдей мұңлы. Түн қараңғы болды. Тыныштық. Тек әлдеқайдан екі өкпекті қолыңа алып, дедек-дедек жүгіріп іздесең де жете алмайтын жерден – пенде біткеннің сай-сүйегін сырқыратып байғыз жылайды. Үрпек таң. Бауырын жазған ақбөкен-жел кең сахараны бір сәтке желпінтіп өтті. Отау үй-іші ту-талақай. Тояттаған Ниетбай езуінен сілекейі ағып қорылдайды. Бір-ақ түнде тәтті жемісінен тоналып, құп-қу боп Ақмарқа жатыр. Жалаңаш. Кірпігі әлсіз қимылдайды...

	Үй-үйден шыққан адамдар асыға басып, отау үйге қарай келе бастады. Әуелі үй-ішіндегілерді тесік-тесіктен екі-үш адам көрген. Бірте-бірте, аттылы-жаяулы адамдар тобы келе бастады. Бәрі келіншек көрмекке келген. Ақ жұмыртқадай отаудан бәріне көз саңылау қайдан табыла қойсын. Жымың-жымың етіскен пенделер киіз үйдің уық-керегесін көрсетіп, арши бастады. Екі көздері үй-ішін жалмап барады. Ақмарқа есін жия алмай қиналып жатыр. Ниетбайдың олармен ісі жоқ, рақат ұйқы құшағында. О, қара түн! Қаралы кебін киген қайғылы әйелдер, тым-құрмаса сендер жас арудың түнін жасыра тұрмадыңдар ма?!

	О, қара түн! Бейкүнә таң боп неге көзіңді аштың? Бетің күйсе де, бұл сұмдықты қалай ғана көрдің?!.. О, қазағымның қара түні...

	Үш таң. Үш күн. Үш түн.

	***

	Аңызақ кеу-кеулеген. Сүтіген сабағы кеуіп, дала беті күреңітіп, ит тілін топыраққа малып, бүйірімен жер соқты. Жылқы тұяғының жүрекшесін күйдіріп, сауын желіні суалды. Бұл аптап жұтының шегі жоқтай көрінген. Ауыл қақталды. Түн баласы болмаса, ауылдан бейсауат ешкім аттап шыға алмады. Осы күндері Ниетбай өзінің өмірге келгеніне өкінді. Жұттың бір ұшығы – өзінің жастай алған тоқалына кеп тірелсе. Үш түн. Үш күн. Үш таң... Ақмарқа нәр сызбаған. Шиедей еріндері шыт-шыт жарылып, керегеге арқасын сүйеп, жағы суалып отырып алған. Алдына ас-су әкелген адамға алая қарап: «Өлемін, аштан бұратылып өлсем де арманым жоқ. Ақ тәнімді құрт жесін, Қамысбайдың қортығының қойнына жатпаймын», – депті. Бұл сөз алғашқы күні Ниетбайдың жанына қатты батқан. Намыстанған. Сонда да мына қапырықта көз алдында қаталаған жас тоқалын көргенде іші қыпылықтаған. Ел Ақмарқаны «ауру» десті.

	Молданың айтуынша: «Бұл — еркекке етегін ашқызудан қашқан елірме дерт. Емдемесе ішер сумен, мал оттар шөппен төмен етектіге жұға беретін кесел», – депті. Сол емсек молдаға Ниетбай кеше кешкісін кісі салған. «Ұлы сөзде ұяттық жоқ. Жас тоқалымның басын дұғаласын, аузына ас алдырып, адам қатарына келтірсін». Араға жүрген адам молданың келісімімен құлынды бие құнын да айта келген. Бұл үнсіз келіскен. Басқа амалы да жоқ. Содан ін аузынан суыр аңдыған аңшыдай, екі көзі молданың үй жағында.

	Ұлы бесін еді... Бие сауым уақыт ішінде дүние өзгеріп сала берді. Әп-сәтте аспанға бұлт үйіріліп, артынша мол жаңбыр төгіп-төгіп өтті. Үш күн қан-жынын сасытып сойған тасаттық мал құрбаны қабыл болғанына ақсақалдар мен қарасақалдар қатты қуанды. Ауыл ес жия бастады. Кенезесі кеуіп қалған жер мейірі қанғандай, сарғыштанған жүзі қайтадан жайнағалы, түрленіп келе жатты. Ауыл тіршілік тізгінін мықтап қолдарына алған. Сол кез шеткі сиыршының үйінен айқай-шу шықты. Сиыршы жігіт әйелін шашынан сүйреп, тепкіледі. Себебін білгендер айтты: «Екі күн бопты, ерден шығыпты». Молданың айтқаны айдай келді. Ауыл адамдары екі тізесін құшақтап, шөлмектей ағарған Ақмарқа жаққа шошына қарады. Ақмарқа орнынан қозғалған жоқ. Ол үшін мына пәни қараң еді. Қатты қайғырып көз жасын төккен кезде, төркін жағы, қайраны жоқ, көл болды. Молданың Ақмарқаға жасамақ ем-домын үлкен үйдің бәйбішесі естігенде есінен тана жаздады. Бұрын-соңды естімеген ем-домы. Бұрын-соңды естімеген сұмдығы. Тірідей көрге көміп, үстінен қой айдамақ. Әуелі естігенде бетін басып жүрелей отырып қалған. Киіз үйдің ағаш есігін теуіп ашып, Қамысбай кіріп келді. «Сусын әкел». Бәйбіше байының өрт сөндіргендей түрін көріп, қалтырап кетті. Қамысбай үйге симай аласұрды. Кеудесін «Ақысы – Құлынды бие» деген сөз тесіп барады. Бәйбіше тостаған толы қымызды ұсынып:

	– Әкесі, – деген жүзін төмен салып, – Молда қайнағама тоқтау салыңызшы. – Өмірінде байының бетіне айтқан сөзі – осы. Қамысбайдың жақ жүндері үрпиіп, жүзі сұрланып барады. – Қырық жетісін матап алып бергенде қырық күн қызығын көрмеген. Өз соры да. Тегіне тартса, хордың қызы болса да, талақ етер еді. Жатырында былғанған жылбысқы да... Тоқал алам деп несі бар еді. Жақсыбайдан өріс алатын едім ғой. Өріс...

	Қамысбай қолындағы қымыз құйылған тостағанға ернін де тигізбей лақтырып жіберді. Онсыз да, жер болып отырған бәйбішенің басына қымыз молынан шашырады. Қамысбай үйден шығып кетті. Бәйбішенің жүзін жаспен бірге аппақ сүт жуып жатыр... Молданың бұйрығымен төрт-бес жігіт білектерін түріп іске кіріскен. Шыдамы таусылған Ниетбай жұрт көзіне түсіп, Ақмарқаның жанына барған.

	– Сені тірідей көрге көмбек, маған көнетініңді айт, босқа... – Ақмарқаға сол сәтте Ниетбайдың бетіндегі қорасан орнында құрттардың қара басы жыбыр-жыбыр етіп тұрғандай көрінді. Оған жиіркене қарап, зорлана жымиған:

	– Сенің, сендей қортықтың қойныңда шірігенше, қара жердің құшағында-ақ жатайын...

	Амалы құрыған Ниетбай екі иіні салбырап далаға шыққан кезде, қарсы алдынан қыздай алған, құрсақ көтермеген қатынын көрді. Ел көзі демей тілін сумаңдатты. Талай уақыт ішінде жүрген запыранын төгіп жатыр: – Отағасы, тізеңді жылытып, бойыңды балқытқан жас тоқалыңды қимай жүрсің-ау... қимай, қиналатын несі бар, молда қайнағамдікі оңды. Қарқыны жаман емес екен, кейін бұқаның қылығына өгіз сүйсініптінің кері боп жүрмесе... Ниетбай жерден жұдырықтай тас алып, қатынына құлаштап жіберіп қалды. Әйел кеудесін басып отырып қалды. Жылаған жоқ. Көздері от шашып, кетіп бара жатқан байының соңынан ызалана қарады.

	***

	Дегелеңнің бір бүйірін қызыл алауға бөлеп, күн-ана ұясына қарай еңкейіп бара жатыр. Таспиығын тартып, қақпанға түскен сасық күзендей шақ-шақ еткен молданың ащы дауысы төңірекке естіледі. Үрей билеген адамдар жартасқа қамалған үйірлі арқардай иіріліп тұр. Төрт жігіттің алдына түсіп Ақмарқа келе жатыр. Екі бетіне қан жүгіріп, келін боп түскен кезінен де ажарланып, тіпті қап-қара шашы қалақтай жауырынын жауып, тобығына түскен. Аяғын нық басып, адамдарды қақ жарып, көрдің жанына келді. Молда әлденені күбірлеп кетті. Ел демін ішінен алды.

	Ай маңдайы жарқ етіп Ақмарқа көрге өзі түскен кезде «Тиіспеңдер!» – деген әйелдің шыңғырған дауысы шықты. Елмен бірге Ниетбай да дауыс шыққан жаққа жалт бұрылған. Өз көзіне өзі сенбеді. Әйелі екен. Кемсең-кемсең етіп жылап тұр. Бұлармен молданың ісі болған жоқ. Қолында – таспиығы, тілінде – бұйрығы. Көр бетіне қалың шілік тасталды, топырақ шашылды. Осының бәрін үн-түнсіз көріп тұрған Дегелең тауы әбден қартайып, келін мен баладан көргенсіздік көріп қажыған қарияның күйін кешкен. Мына сұмдықты сен көрме, ертең ағарып атасың ғой дегендей күн жарықтықты құшағына тарта берген. Бала қойшы қойларды дүрілдете айдап келе жатыр. Қалың қойдың ара-арасына, бауырына еніп алған қараңғылық жылжып келеді. Қараңғы. Ел мен дала күрсінді. Көр үстінен әрлі-берлі қойлар он шақты рет айдалды.

	Көз байланған. Түн баласында бір бүйірден бас көтеретін ай да бұл сұмдықты көргісі келмегендей бесігінде құндақтаулы күйінде жатып қалғандай. Көз байланған. Қараңғы...

	Ақмарқа аппақ боп көрден шықты. Көр ішінен суырып алғандар шошына айғайлап ауылға қарай қашты. Шашы, кірпігі ағарып кетіпті. Сақ-сақ күледі. Адамдар быт-шыт боп қашты. Молданың сасқаны сондай тілі күрмеліп, бойынан кіші дәреті жүріп кетті. Ауыл у-шу. Дүбір. Қалың дүбір. Тау-тас, жыра-жыңғылдың, дүниенің төрт бұрышынан бас көтерген қаралы киім киген көп әйел бірін-бірі үн-түнсіз құшақтап, дауыс шығармай іштен жылап жатыр. Сол үн-түнсіз езілген қаралы әйелдердің ортасында ағараңдап, Ақмарқааруақ дауыс салып жылап барады.

	Түн. Қараңғы түн. Ағараңдап... Қазан айында қаңбақ ұшып, жылға-жыраның қойны-қонышына тығылды. Қараша туып, қара дауыл жер тозаңын аспанға көтерді. Дала ызғарлы. Ел күздеуге жүдеу қоныстанды. Ақмарқаның тірі аруақ боп кеткені жақын ауылдағының жеңгесіне, алыстағының атасының құлағына шалынғаны қашан. Ауыл-ауыл арасы алып-қашпа сөз. Бұл сұмдықты естіп-біліп отырса да, Жақсыбайдың туғандары сырт көзге сыр бермеді. Не болса да, іштерінде. Өкпеге қиса да өлімге қимайтын – туғандық қасиеттеріне caп, Жақсыбайдың көңілін аулайды. Көп ұзамай Дегелең өңіріне аппақ қар жауып, кешегі айқыш-ұйқыш қасіретті іздерді көзден тасалап, көңілден ұмыт қалдырмақ болған. Қар қалың жауды. Жақсыбай ауылы Ақмарқаны жасырын іздей бастады.

	Ізім-қайым жоқ. «Бәлен жерде бәлен деген емші кемпірдің қолында екен-міс» деген хабар болса-ақ, бөріктілер белді атқа қонады. Таппайды. Құр қол, қатулы қабақ қайтады. Тай бауырынан жауған қар құрсауында Жақсыбай ауылы ақыретке шала-жансар оралған пенденің бір бүйіріндей бүлкілдеп жата берді...

	Тірі пенде не көрмейді... Торғай аузын қар суына шылап, төрт түлік төлін бауырына алар-алмастан Жақсыбай ауылы жайлауға шығып кеткен. Ондағысы – Қыс бойы аяз қысып, сартап болған көңілдерін бір сергітпек. Олары құр бос алданыш екендерін құрғақ төбе-төбеге үй тігіп болып, қазанға ас салған кездерінде бір-ақ білген. Бәйбішенің ботасынан айырылып боздаған бозінгендей аңырауы жерге жабағыдай жабысып жатқан қар қасатын қақыратып, көз жасы сай-саланы қуған қызыл судай ақты. Құр ат мінген жігіттер әрбір ауылға ат басын іркіп, Ақмарқаны ашық сұрасты. Іздеушілер қатары көбейіп, молая түсті. Ел ғой... Қамысбай ауылы жылқысын дүрілдете айдап, бұл өңірден құнан жарыстырар тұсқа барып қонған. Ашулы ел іргесін бұзар деп ойлаған. Сақтықта қорлық жоқ. Түнгі күзет күшейтіліп, жігіттер құрыққа сүйеніп қалғыды. Ат ауыздығы алынбады. Ит-құс – Қорығанға өш. Жылқыға қайта-қайта тиіп, екі-үш тай-жабағының қарынын ақтарып кетті. Күндіз-түні дамыл көрген жоқ. Небір арлан қанжығаға бөктерілді. Сонда да дала бөрілері майдандарын тоқтатқан жоқ. Өйтпесе, қасқыр-қасқыр болар ма... Жақсыбайлар жым-жырт. Ит-жығыс өмір.

	***

	Төңірек тым-тырыс. Бұлақ басында үш-төрт бала улап-шулап бақа аулап жүр. Бет ауыздары, жалаңаш қарындары батпақ-батпақ. Осылардан басқа ауылда тірі пенде жоқ сияқты. Жым-жырт. Тіпті, әшейінде ішінен кісі арылмайтын еңселі үйдің түндігі әлі ашылмаған. Таңғы ас бағана әзірленгенмен ішілмеген. Оны-мұны, ұсақ-түйек шаруаға бола бас сұққан қызметші әйел бәйбішенің алдына леген мен құман апарып, беті-қолын шайғызып шығып кетті. Ақмарқаның шешесі күрсіне дем алды. Ауру. Сары уайым сүліктей сорған. Кейде айтып отырған сөзінен жаңылып, бейберекет бірдеңені қозғап та кетеді. Айтатыны – жалғыз қызы. Дауыстап шақыратыны – Ақмарқа. Ана қасіреті ауыр. Кеудесінде – шықпаған шыбын жаны... Отағасының қан жүгіріп тұратын шырайлы жүзі – оты қашқан жердей тозған. Бұл да қайғылы.

	Ақмарқаны іздетіп жіберген жігіттерден хабар-ошар жоқ. Күн құрық бойы көтеріліп, көлеңке-қамшы сабындай ұзарған. Ыссы ауа. Арба астында иленбеген өгіздің терісіндей бүктеліп дәу төбет жатыр. Мазасы жоқ. Ыз-ыз еткен көк бас шыбынды ауада қабамын деп, азу тістері сақ-сақ етеді. Тұмсығын жүні қалың терісіне тығып қыршып-қыршып алған кезде, аузы қылшыққа толып шыға келеді. Кенет, көздері от шашып, орынынан атып тұрды. Желке жүні күжірейіп, ауыл шетіне қарай аяндады. Үрген жоқ. Саптама етіктің басындай мұрнын алдыға созып, иіс алды. Көз ұшында –желбіреген ақ кебін. Төбет екі бұтын талтайтып, жер тарпыды. Осы кез ала мойнақ қара күшік арсалаң-арсалаң етіп, мойнына асылды. Төбет апандай ауызын ашып, арс етіп күшіктің желкесінен тістеді де, желі орнына шаңын бұрқ еткізіп, тастай салды. Қаңқ еткен күшіктің дауысын естіп, қуыс-қуыста бұйығып жатқан ит атаулы дүр көтеріліп, құлақтары желп-желп етіп, елең-елең қағып, атып-атып шығысты. Ақ сағым жақындап, желбіреп келеді. Ақмарқа...

	Үстіндегі күн көзі жеген кебіні – жұлым-жұлым. Жалаң аяқ, жалаң бас. Тілерсегіне түскен ақ шашының ұшы ұйысып, ошағандар жабысып, сүйретіліп жүр. Құлын мүшесі бұзылмаған. Сол – баяғы құрбыларымен ойнап-күліп жүрген шағындағы – өрімтал бейнесі. Шашы күнге шағылысып, күмістей жылтырайды. Мөлдір қара көздерінде нұр ойнайды. Ажары, адымдап жүрген сайын шөлді дала төсінен қанатын талдырып, саялы баққа ұшып келген тотыдай, түрленеді. Ақмарқа ауылға жақындап келеді. Иттер арс-арс етіп ұмтылғанымен, бойын тіп-тік ұстап, кебіні желмен желбіреген оның етегінен ала түсуге бата алмады.

	– Әруақ...

	– Әруақ...

	Ауыл ұясы бұзылған ұлардай шулады. Әсіресе, үлкендер жағы бала-шағаны тасалап, айқай-шуды үдетіп жіберді. Желідегі құлындар қылғына шұрқырап, тай-биелер құйрықтарын көкке көтеріп, шапқылады. Ақмарқа дөң етегіндегі малта тастарды шықыр-шықыр басып, ауыл шетінен өтіп барады. Соңында иттер... Үлкен үйден бәйбіше аңырап шықты. Ұстап қалмақ болған бір-екі әйелді қайрат қылып қағып тастады. Әйелдер оның жанұшыра айқайлаған дауысынан шошып, қайыра жармаспай, состиып, тұрып-тұрып қалған.

	– Балам-ау, бау-ay-ыыр еті-ім-аау... Мәсісінің табанын тас тіліп, ізінен қан тамшылағанына да қараған жоқ. Айғайлап, жалынып, өксіп жылап, Ақмарқаның соңынан жүгіріп келеді. Ақмарқа тоқтаған жоқ, иттер мен адамдардың дауысын естіген сайын, өне бойын еркін билеп қаша берді, қаша берді... Сорлы ана әлі құрып жерге құлап түсті. Көз алды қарауытып, ештеңе көрмейді. Тілін тартып, ышқына өксиді. Көзден аққан жасын бетін жапқан қара шашының ұшынан жер үн-түнсіз жұтып жатыр. Ана екі қолын көкке созып, қарғанды: – О, Қамысбай жалғызымнан айырған жалмауызым, көлің көріңе айналсын лағынет... лағынет...

	Екі өкпелерін қолдарына алып, жүгіріп-жүгіріп келген үш еркек талықсып кеткен сорлы ананың бетіне су бүркіп, біреуінің мол шапанына салып көтеріп, ауылға әкелді. Бәйбіше есін жия алмай жатыр. Үй төрінде отырған Жақсыбай орнынан үш ұмтылып, тұра алмады. Қылша мойнын талша иіп, омалып қалған. Әлде бір қарулы дүлей кеуде тұсын көк шыбықпен шабақтап жатқандай. Дал-дұл. Бұндайды кім көрген. Өлік болса, ата дәстүрінен иек артып, қарекет қылмақ-ты. Қапелімде жөн сұрамаққа маңдайын жерге тіреп, бүк түсіп қайғы шеккен мырзаның жанына ешкім батып бара алмады. Құралайдың салқынында қуғын көрген еліктің лағындай Ақмарқа көз ұшында бұлдырап кеткен. Иттер де тілдерін салақтатып ауылға қайтқан.

	Ақмарқа ауылдан ұзап кетті. Соңынан қуғыншы болған жоқ. Сүрініп кетіп, жерге етбетінен түсті. Екі қолымен жер тіреп біраз отырды да тып-тыныш даланы басына көтеріп сақ-сақ күлді. Қос қолымен шашын уыстап, жұлып-жұлып алды. Төбесінен ұшқан құсқа көзі талғанша қарап ойланды. Жерге аунап-аунап алып, сақ-сақ күлді. Сосын, әлденеге ұятты боп қалған баладай алақандарымен бетін баса қойып, саусақтарының арасынан көздері жылтырап, күлімдеді. Кенет, құлағына өзінің соқыр қозысының сағынышты үні келе қалды.

	Әне... Әне. Алтыбақан. Орнынан тұрып, аяғын қорғана басып келеді. Ананы қара, қамшының өрімі. Ирелеңдеген боз елтірінің үстімен сусып барады. Өрімді ұстамаққа ұмтылды. Белі бүгіліп бүлкек-бүлкек жүгіре бастады. Көз жазып қалды. Ән қалықтап барады. Артына жалт бұрылды. Баяғы ән, қыз көшінің зарлы әні... Көздері алақ-жұлақ етіп ұзақ тыңдады. Ән естілген жаққа қарай жүрді. Қуанып кетті. Қызық... өрім шыбықтай шаншылып тұр. Сол бір зарлы үн... Тоқтай қалды. Ойланды. Кенет өрімді жүгіріп барып ұстамаққа ұмтылды. Өрім қатты ысқырып, оң жақ бүйірінің тұсынан ауаны осып түсті. Жалт берді. Жыланға арбалған бозторғай қанаттарын зорға қағып, ауада ұршықша иірілді. Боз жусан үстінде ирелең-ирелең еткен жыланда өші кеткендей, қайтадан ұмтылды. Қуып келеді... енді екі шұбар жылан қатар жарыса ирелеңдеді. Біраздан соң, көз жазып қалды. Желі бойы жер жүрді де, жүрелеп отыра кетті. Салқын леп есті. Қап-қараңғы...

	Шұбатылған ақ шашын тарамдап көріп біраз отырды. Тұра берді. Тұра бергенде-ақ басталды. Қып-қызыл шоқтар өне бойына жан-жағынан шашылып-шашылып түсті. Ақмарқа қорғана айқайламақ еді, үні шықпады. Қызыл шоқтар қолтығының астынан, омырауын, аш белін, қара сандарын қуалап, шымырлатып барып басылды. Ақмарқа өзін бір кезде тірідей көмген көрдің жиегінде тұр еді. Құдық ішіне үңілген баладай шоқиып сүт пісірім уақыт отырды да, үстіндегі тер сіңген кебінін шешіп тастады. Анадан туғандай жалаңаш күйінде жел мен күнге тәнін сүйгізіп, үн-түнсіз, тіптен ақырын ақ шашы желп етіп, сусып көрге түсті. Табанынан көр іші салқындау сезілді. Денесі жер тартты. Жата кеткені сол еді: тағы да қып-қызыл шоқ-моншақтар өне-бойына өріп кетті. Ақмарқаның жаны азаптанды. Шоқ-моншақтар аш беліне оратылып, қос анарын күйдіріп, ақ тамағына үйіріліп, әбден есін алып барады. Осы кез аруаққа айналған ару жатқан көрдің екі жиегінен тілдерін жылтың-жылтың еткізіп бағанағы екі жылан салбырап түсті. Түсті де, сұп-суық боп оның аяқтарына оратылып, қара сандарын сығымдап, беліне оратыла берді. Бағанағы ма, қызыл шоқтар тырс-тырс жарылып, алпыс екі тамыры екіге бөлініп, қаны тасыды. Жас дене мол ләззат құшағында.

	Мауқын бір басып, бір ысытып аласұртқан жыландар оның тал шыбықтай бұралған аш белін қатты сығымдап, бастарын орайша иіп тұрып алды. Қомағайлана қорылдайды. Сұр қабыршақтар қыртыстанған көмейлері бүлк-бүлк етеді. Ақмарқаның көз алдына қанатын дамыл-дамыл қағып бозторғай шыр айналды. Жыландар аласұрған денесін сығымдап барады. Ақмарқаның тістері сақ-сақ етіп, иегі дамылсыз дірілдеді. Омырауы тепсінді. Көз алдына сол бір түн... шымылдық іші, сосын...

	Бір сәтке: ...Шыр-шыр еткен бозторғайға қарады.

	Бір сәтке: ...сонау-сонау, биік-биік аспанның ар жағынан ән мен жырға бөленген жасаулы қыз көшін көргендей болды. Жыландар кең даланың барлық ауасын жұтпақ болған алапат ауыздарын Ақмарқаның қос анарының ұшына қадай соқты.

	Бір сәтке: ...әруақ-ару көз ұшында бозторғай шырылдап бара жатты.

	Бір сәтке:

	Ұлы бесін еді...



	1988 жыл Саржал



	https://t.me/kzkitap





