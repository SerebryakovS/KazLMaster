	Кәдірбек Сегізбайұлы

	Жол



	Роман





	Қазақстанның еңбек сіңірген қайраткері, Халықаралық «Алаш» сыйлығының иегері, жазушы Кәдірбек Сегізбайұлының өңделіп, толықтырылып жарық көріп отырған «Жол» романының алтын арқауы – өмірде болған бес жеткіншектің бір ғажайып сапары туралы сыр шертеді. Оқиға қос арнамен өрбиді. Бірі сол жеткіншектердің ауыр да алыс сапарын, ал екіншісі солардың біреуі Жұмаш Мұратхановтың елге оралғаннан кейінгі, ХХ ғасыр басындағы өмір шындығын сенімді де қызықты баяндайды.

	Кітап көпшілік оқырманға арналған.



	Кеңес өкіметінің алғашқы жылдары

	оқу іздейміз деп Аягөзден атпен шығып,

	көп қиындықпен Мәскеуге дейін жеткен

	бес жеткіншектің – кейіндері оқуларын

	бітіріп келген соң елімізде түрлі жауапты

	қызметтер атқарған айтулы азаматтар

	Шерияздан Сәметовтың,

	Ескендір Мәкетовтың, Қаша Мәмбетовтың,

	Хасен Сұлтановтың және бүкіл саналы

	ғұмырын туған елінің туын биіктен

	желбіретуге бағыштаған Жұмаш Мұратхановтың

	рухтарына арнаймын.

	Автор





ПРОЛОГ ОРНЫНА


	(Арна)

	« – Әкетай, өзіңнің жалғыз ұлыңды қойып, өзгеге де жүрегің кең еді ғой! Мені тым болмаса сен кешіріп кетші!

	– Таусыла сөйлегеніңе қарағанда, тынысың тарылған-ау, балам!

	– Күні кеше Тұрекелесіп, Тұрар Жұманович десіп, ізімді басып кетудің өзін ізетсіздікке санап жүрер сан достар басыңнан бақ тайып, төбеңнен бұлт үйірілген кезде тайқып шығады екен. Жай келсе, құрдымға тезірек құлатысып жіберіп, сүйегіңнің бырт-бырт сынғанын сүйсіне тыңдайтын сыңайлары бар...

	– Көпке топырақ шашпас болар. Қиналған шағыңда демейтін, қисайған тұсыңда сүйейтін болар бір жанашырың қалмаса, қадіріңнің о баста болғанына күмәнім бар. Кім өз қолын кесе алыпты?! Мен де кесе алмаспын. Бірақ жүрген ортасына қадірі кеткен жанға жасаған менің кешірімім жан азабыңды сейілте алар ма? Болмаса ұзақ ғұмырдан еңбегім – еш, тұзым – сор күйде баз кешіп бара жатқан менің жаным тыншу табар деп пе едің?.. Өмір бойы өзгеге өнеге айтып, ел басқарған, соған қарамай жалғыз ұлды қатарға қоса алмаған менің қасіретім сенің уайымыңнан бекемірек болар, балам. Қайта сені тәрбиелеуде жіберген өз ағаттығымды кезіінде көре білмеген менің мына сенен кешірім сұрауым қажет болар...»

	* * *

	Соңғы күндері ойсоқты болып, осы бір жайды көңілінен көшіре алмағаннан ба, құданың құдіреті, Жұман шалдың көзі ілініп кетсе болды, ұлымен түсінде осылайша тәжікелесетінді шығарды...

	Кеше ұлы мен келіні қасына келіп, отырып-отырып кеткен. «Шаруаң қалай болып жатыр?» деп, бұл да сұраған жоқ, ол да соңғы кездері басына үйірілген бұлт туралы тіс жарып, жақ ашпады. Күрсіне береді. Әлде мынау жарық дүниеге беті қайта бұрылмайтын әкені уайымдай ма, әлде күні кеше бөгет бермес тасқын судай арындап баққан, сөйтіп жүргенде құрдымға сіңгендей жайдақтанып, құрып бара жатқан өз тіршілігін күйттеп, көкірегі қарс айырыла ма – ол жағына жіп таға алмайды. Тек «Қалай әке, тәуірсің бе?» дегеннен әріге бармады. Қалған суішерлік күндерін, күндері емес-ау, сағаттарын санап жатқан қария ұлының жүзіне сынай қараған. Қайратты қара шашқа аз уақытта-ақ қылаң жүгіріпті. Кере қарыс кең маңдайдағы қос сызық тереңдей түскендей. «Е, балам, қылша мойныңды қылғындыра қыл тұзақтың бір түсерін сезуші едім, бірақ мәңгі мекеніме сол күйігіңді көрмей аттансам деген арманыма жете алмадым-ау», деген ой Жұман қартты соңғы бірер апта мезетінде қатты қинап жатқан.

	Баласының бар айтары әкесіне жуырда ғана жасаған соңғы өтінішінен кейін біржола тұйықталған сияқты.

	– Әке, шамасы, алды-артымды қоршай қазылған ор тым терең сияқты. Біреу қазған ор емес, өзімізге өзіміз қазған ор. Қой үстіне бозторғай жұмыртқалаған заманда көптің бірі ретінде кей жайларға көз жұмған тұстарым да болған шығар. Құтылар түрім көрінбейді, құтқарар сыңайлары да байқалмайды. Білемін... табалап жатырсың. Басқа амалым қалмаған соң, келіп отырмын. Табаласаң да тауанымды қайтарма, мен үшін демесең анау азамат болып қалған немерең Шәріп үшін қол ұшын бер. – Райын осы тұста бір байқап алайын дегендей ол әкесінің жүзіне қарап, сәл кідірген. Бірақ әкенің науқас меңдеп, еті қашқан құп-қу дидарынан бір өзгерісті байқау мүмкін емес еді. Әлде илігері, әлде тағы да өре тұрары белгісіз. Ұл тамағын кенеп, әңгімесінің түйініне көшті. – Машинаны өзіңнің атыңа аударсам деп едім. Елге еңбегің сіңген адамсың. Оны сенен келіп, ешкім тартып алмас. Заманым тарылып, ісім насырға шапса, соңымда қалар балаларым... мінсін. Шәріп мінсін.

	Қарт көзін ашып алды. Жанарында баяғы жарқыл жоқ. Ашу-ыза да байқалмайды. Шарасы таусылып, шаруасы шайқалған жанның бәріне де көнген, көмпіс көзқарасын ғана байқауға болар еді.

	– Балам-ау, – деді күбірлей сөйлеп. – Балам-ау, заман тарылған жоқ. Тарылған сендердің замандарың ғой. Арам жолмен жиналған малдың балдай батып, судай сіңгенін көргенім жоқ. Түбінде бір құсарларыңды біліп едім. Енді келіп, бар үмітім, болашағым болар деген Шәріпті арам дүниеңе араластырма... Балам, саған ырымдап, киелі адамның Тұрардай тұлғаның есімін беріп едім, қайтейін, ақтамадың. Алла алдына аттанғалы жатқан шағымда мені пәнидің пенделік ісіне араластырма...

	Сен мені баяғыда-ақ, шалқып-тасып жүрген кезіңде-ақ: «Балам, арам дүние – ас болмас, тыйыл!» деген сөзімді құлағыңа қыстырмай: «Әке, сенің заманыңның коммунистері өздері де жемей, өзгеге де жегізбей өмір кешсе, біздің заманның коммунистері «тоқ жүрсең, тек жүресің» дегенді ұстанады» деп-ақ өлтіргенсің. Өлген адамнан аақыл сұрап, көмек дәметпес болар!..

	Ол мен айтарымды айтып болдым дегендей, жатқан орнынан теріс қарап, аунап түсті. Ешқашан ашулануды білмейтін, қашан да маңғаз, сабырлы мінезімен айналасына қадірі артқан ұлдың алдымен ерні дірілдеді. Сонан соң қыздың қолындай нәп-нәзік саусақтары да сыр бере бастады.

	– Өлгелі жатсаң да мені табалап, қажап барып өлсеңші. Ғұмыр бойы күні-түні демей тырбанғандағы еңбегің үшін, ақ жүрек, адалдығың үшін бар тапқаның мынау отқа тамыздық қылудан басқаға жарамайтын қырық құрсау сандығың мен тозығы жеткен ескі шкафың ба?! Өміріңнің бар мәні де, сәні де осы екеуі ме? Күні ертең өлгеніңде де «Осы шіркіннің еңбегі сіңіп еді-ау» деп, жұртыңның басыңа барып, бастарын игендерін көрермін.

	«Тіршілігінде түк қызық көрмеген бейшара еді, ақыры өлген екен ғой», деп мүсіркер.

	– Құдай-ау, Тұрар-ау, саған не болған? Ғұмыр бойы өзгермеген әкеңді өлер алдында өзгертейін дегенің бе? Қойсаңшы енді! – деп, шешесі Ұлби жылап жіберген. Әке-шеше бетіне ешқашан қарсы келіп, тік сөйлеп көрмеген ұлының бүгінгі мына сөзінен шешесінің өзі де тіксініп қалғандай.

	Бұлқан-талқан ашуланған ұл есікті тарс жауып, үйден шыға жөнелген. Тіс жармаған қалпы әкесі де, әбден шарасы таусылғандай көз жасына ерік берген шешесі де оған «Тоқта!» демеді.

	Соңғы үш-төрт аптадан бері бірер кесе сусынды ғана қорек қып жатқан қария мынау тіршілікпен біржола қоштасуға бел буғандай нәр сызбай, тым-тырыс жатып алған. Бар сенген жалғыз ұлдың қатты айтқан соңғы сөзіне де ренжіген жоқ. Бәрі де осылай болып, осылай аяқталарын бұрыннан біліп жатқандай, өте бір байсалдылықпен қабылдады. Тек өзегінде бір ащы запыран кептеліп тұрғандай... Әй, шіркін тірі пенденің таусылмас күйкі гөй-гөйай. Әйтпесе жан тапсырар әкемен жалғыз ұл осылай бақұлдасар ма?!

	«Балам-ау, өз басың шырмауда жүрсе де бір аяғы көрде, бір аяғы жерде тұрған әкеңе келіп, кішірейе салсаңшы. Өзің келіп-кеткеннен бері тіл қатып сөйлегенді, нәр сызып, сусын ішкенді қойды» деп, Тұрарға шешесі бір-екі дүркін телефон соққан. Шындығында әкеге деген өкпесі қайтып, реніші ортайды ма, әлде шешесінің сөзі шымбайына батып кетті ме, әйтеуір кеше келіншегін ертіп келіпті. Қыңыр әке, жалғызым келген екен-ау деп тым болмаса көзін де ашқан жоқ. Сол сұлық қалпы, тым-тырыс жатып алды.

	Баласы мен келіні шешелері қайнатқан шайдан үн-түнсіз отырып, бірер кесе ішкен болды. Бір кезде ғана Тұрар:

	– Әке, біз қайтайық. Ертең де келеміз ғой... Бүгін қызметімнен босатты. Онымен тоқтайтын түрлері көрінбейді... Ең ауыр зобалаңы соңында ма деймін... – Жүкең бұл жайсыз хабарға да ешқандай мән бермегендей. Үнсіз қалпы жата берді. – Жаным қиналған соң... әнеу күні өзіңе артық айтып, ағат кеттім... Кешір, әке! Жаман айтпай жақсы жоқ... кешу бер, әке!

	– Иә, әкесі, жар дегендегі қу жалғызың емес пе еді, кешіріміңді бер, – деді Ұлби жарты ғасыр отасқан қосағының енді жіби қоярына көзі жетпесе де. Қартта үн жоқ. Тек бір кезде ғана көзін ашты да ұлының жүзіне сынағандай ұзақ қарады. Сонан соң ғана:

	– Е, балам, мен сені сонда-ақ кешіргенмін. Сені дұрыс жеткізе алмаған мені кім кешірер? Егер мені о дүниеде тыныш жатсын десең, ағар балам! Ішіңді, жүрегіңді ағарт. Бүкіл өмірің алдыңда ғой.

	Ол қайтып тіл қатпай қойды. Осы бір ауыз сөзді дәтке қуат деп қабылдаған ұл мен келін ауыр қозғалысып, орындарынан тұрды. Сол кезде қарт көзін қайта ашып алды да:

	– Шәріпті неге жібермей жүрсіңдер? Таңертең осында келсін! – деді. Жаңа ғана бір ауыз сөзді үзіп-үзіп әрең айтқан науқастың үнінің ап-анық естілгені сондай, тіпті бәйбішесі де отағасының жүзіне таңырқай қарап қалыпты.

	Ертеңіне үйге немересі кірген кезде кеше ғана кірпігі әрең қимылдап жатқан науқас адам көзін ашып, тілге келген.

	– О, құлдығым, жалғыз үміт, жалғыз тірегім, келші! – деп, жанына шақырып, маңдайынан иіскеді. Жүгерінің собығындай болып, сорайған бойыңнан айналдым сол! Келіп, атаңның көңілін неге сұрамадың? Мен сен келсең-ақ жазылып кететін едім ғой.

	– Папамды декандық қызметінен түсіріп тастады, – деді Шәріп өз үйлеріндегі кешелібергі көңілсіз жаңалықты жеткізіп.

	– Білемін, балам! – деді Жүкең жастығын биіктеттіріп, кеудесін көтеріп отырды. – Шешесі-ай, мына ұлым келген соң меңдеген дерт шегінген сияқты. Аздап сусын берші.

	Ол бір кесе қымызды талмап, ұзақ ішті.

	– Үһ, сарайым ашылып сала берді ғой... Білемін балам, ол жайды. Оң тәрбиеге көнбеген ұлдың көретіні сол. Әкенің теріс қадамын қайталамас ұл туса, қанеки. Ойлап жатсам, сен де биыл он беске толыпсың... Бір кезде дәл сенің жасыңда мен білім іздеп, сол замандағы өлшеммен жарты әлемді шарлаппын. Ал, сен болсаң, бір-екі жылда орта мектепті де тәмамдайды екенсің. Өміріңнің үлкен жолы енді басталмақ. Талай бұрылысты соқпақта сан сүрініп, сан түзелерсің... Бәлкім, сол кезде атаңның да кейбір өмір жолы есіңе түсер. Мен жүріп өткен ұзақ ғұмыр жолымның тұйықталар екінші шеті де көрінген сияқты. Мен саған:

	«Олай бол да былай бол!» деп өсиет айтқым келмейді... Бойымда қалған азын-аулақ қана әл-қуатым болса, соның бәрін де, көңілімдегіні саған айтып үлгеруге арнасам деп едім. Сонау сенің жасыңдағыдай кезімде басталған тіршілік соқпақтарымның кей тармағымен өзіңді жетелеп бір өтіп көрейін. Бәлкім, сенің бардың қадірін біліп, жоқтың қарымын іздеуіңе көмектесер...





АЛЫС ЖОЛДЫҢ АЛҒАШҚЫ КҮНІ


	(Бірінші сала)

	Жалама жартас, жарлы құзы жоқ тоқал төбелер құбыладан ескен қоңыр самалға жондарын төсеп, керіліп жатыр. Алыстан мұнартқан Қоңыршәулі мен Ақшәулі қыраттары да тау-тасына дейін көктегендей көктем түске боялған. Қар кете, айналаны ақшуландырып көрсетер бітік бетеге қазір жап-жасыл. Көз жетер жердің бәрі соңғы екі-үш күн бойы сілбілеп ұзақ жауған ақ жаңбырдан соң тіптен жаңарып, жасыл бояуы ашыла түскендей. Қызғалдақты беткейлердің теріскей беттері алау болып жанып тұр. Толқып жатқан қыпқызыл теңіз сияқты. Айналайын табиғат жаз аптабының алдында мынау самалмен еркін бір тыныстап қалайын дегендей тым бейбіт, тым марғау. Бүкіл айнала бозторғай әнін тыңдайды. Ат тұяғының астынан пыр-пыр ұшқан жұдырықтай құс жерден арқан бойы көтерілген соң, көрінбейтін жіпке байланып қалғандай, аспан төсінде ілініп тұрып алып, сайрайды дейсің.

	Жолаушылар әр белегірден асқан сайын жасыл дөңнің үстінде жайылып жатқан отаротар қой көрінеді. Аттылы, жаяулы немесе өгіз мінген қойшылар бес бірдей салт аттыға таңырқай қарасқан күйлері қала береді. Қайсібір атты қойшылар бұлардың жанына шауып келіп, жөн сұрайды. Бұлардың сапарларының мақсатын білген соң: «Апыр-ай, мыналарың біз естімеген кеп екен. Іздегендерің жақын маңнан табыла қалса, жарар да» деп таңырқаса, енді біреулері аягөздік жігіттердің таудай талаптарын қуана құптасып, сәт сапар тілеп қалады. Кейінгі екі-үш күннің беделінде ғана қамау терлері алынып, суытылған тоқжарау аттар таңғы салқында ерттелген кезде ауыл маңының барып-қайтар келте сапарлардың біріне шығып бара жатқандай, тізгінді сүзе тартысып, жүріс сұрағандай еді, енді ол арындары басылып қалыпты.

	Әсіресе Ғалым мінген жирен бие сиыр түс болмай жатып-ақ сыр беріп, тұла бойы ақ көбіктеніп, терлей бастаған. Енді күн қыза жиреннің жүрісі тіпті мандымай аяңға, одан мимырт митыңға түскен.

	– Мына жамандатқыр, мені жол ортада қалдырмаса жарар еді, – дейді жүрісі қожырай бастаған биесіне қайта-қайта қамшы басып келе жатқан Ғалым. Ыстықтай бастады ма, болмаса ерте болдырған көлігінің әлсіздігіне намыстанып келе ме, Ғалымның өзін де тер басып кетіпті. Беті-жүзі алаулап, қызарып алған.

	Жолаушылар да Ғалымның ілесе алмай келе жатқанын байқаған соң, аттарының басын тартып, аяңнан митыңға ауысқан. Ғалым осы арада өзінің жаңа бір қырынан танылған.

	«Шу-шулеумен қажытқан жирен биенің тізгінін тастады да, халық әуендерінің біріне салып, айғайлап қоя берген. Қамшысын домбыра орнына көлденең ұстап, қағып-қағып қояды:



	Қалдырып кетейін бе көлігімді,

	Өксітіп келе жатқан өмірімді.

	Мың салсаң бір баспайтын, жамандатқыр,

	Су сепкендей басты ғой көңілімді,



	– деп бір қайырған.

	– Өй, өзің әнші екенсің ғой, – деген Есім.

	– Даусың құлаққа жағымды екен, – деген Шәріп.

	– Осы жігітің ақын болып жүрмесін, – деп күлген Жұман.

	– Шындығында өзің өлеңге қосқандай жирен биең ұзақ жолға жарамай жүрмесін, – деп, Қасым қауіп айтып еді, бұл сөз Ғалымның көңіліне келіп қалар дегендей Шәріп оны жуыпшайды.

	– Ештеңе етпейді. Қазір сонау бөктерде отырған ауылға барып түсеміз. Аттар да бел жазып, өзіміз де тыныстап алған соң кешкі салқынмен аттанармыз. Жирен бие жүріске жарамаса, тағы бір амалы табылар, бірақ ешкімді жолға тастамаспыз, – деді ол. Осы топтың сайланбаған жетекшісі сияқты барлық билікті өз қолына алған Шәріптің төрелігіне Жұман да риза болып қалды.

	Басқаларының аттары әзір сыр берер емес. Әсіресе Шәріптің есік пен төрдей кертөбел айғыры топтың алдына түсіп алып, тізгін қақтырмай желе аяңдап келеді. Жұманның әкесі бар байлығым, бар мақтанышым деп санайтын Көккептер бәйгенің де әлі құлақ түбі бусанған жоқ. Ұзақ жүріс қана емес ұзақ шабыстардың талайын көріп, әбден сыналған, сарытап болып етін қатырған мал екені байқалады. Өзінің біраз қандастарынан ерен жаралған қасиетін әдейі жасырып жүргендей жануардың сыртқы тұлғасы да тым қораш, бұйығы көрінеді екен. Жүрелеп жүрген кісі өтіп кетердей алқам-салқам біткен кең омырауынан, буылтық-буылтық болып ойнаған шақпақ еттерінен оның құйма шар болаттай шымырлығын, беріктігін байқауға болатын. Қайсібір ұшқыр жүйріктер сияқты екі аттың басы қосылса, ауыздығымен алысып, жанын жеуді де білмейді, салмақты, сабырлы қалпын бір жоғалтпайды. Мінезі шымырлап, тереңнен толғап ағар дария суының байсалдылығына ұқсайтын.

	Сапарластарының көліктерінің бүгінгі түске дейінгі жүрісін ауылдан шыққалы зерделеп келе жатқан Шәріп орталарындағы ең жасы Қасым мінген қой жорғасы бар шұбарға да, Есім мінген иесіне тым жайсыз дүңкілдек желісінен басқа өнері жоқ, бірақ ұзақ жолға азбас, тозбас мес қараға да көңілі толып келеді. Жалғыз-ақ Ғалымның жирен биесінен басқаларының бәрі де суыт жүріс емес, бір жерден түстеніп, бір жерде түнеп дегендей жыла қонақтаған сапарға төзер деп бағамдап келеді.

	Ауылға тақай бергенде бұларды жеті-сегіз ит жау жеттілеп қарсы алды. «Келтірмейміз! Келмейсіңдер!» деген қараниет пиғыл. Тайыншадай сабалақ көк төбет келе, Шәріптің кертөбелінің шұбатылған бір құшақ құйрығына ауыз салған. «Сазайыңды тартасың қазірақ» деп, аттың иесі ойлап үлгіргенше айғырдың шара кеседей артқы тұяғы сабалақ көктің өндіршегіне сарт ете қалды. Ауылды бейсауат жүргіншілерден «қорғағаны» сол, өз басы не болдымға ұшыраған сабалақ жер-көкті басына көтеріп, құлаған жерінде қалды. Алдыға салар айбары сынды сабалақ мынандай күйге ұшыраған соң басқалары да жолаушыларды тақымдағандарын қоя салып, бірінен бірінің алынбай жүрген ұзында өші, қысқада кегі дәл осы жерде естеріне түскендей, өзара дөң-айбат көрсетісіп, ырылдасып, гүрілдесіп жөнелісті.

	– Ортадағы ақ боз үйге түсейік, – деді Шәріп қасындағыларға. – Сырты тоқ үйдің іші де тоқ болмақ.

	– Іші-сырты тоқ болғанмен пейілдері жоқ болса қатесің? – дейді Жұман әзілдеп.

	– Онысы туралы сый-сияпатын көргеннен кейін айтармын, – дейді Шәріп те сыбырлай тіл қатып. Кемі сегіз қанат ақ ордадан үркектеңкіреп барып, алыстау қоныстанған қараша үйлерден, қара қостардан шыққан балалар мен бірлі-жарым қыз-келіншектер бейтаныс жүргіншілерге таңырқай қарасады. Қара елтірі тымақты шоқша сақал қара шал сол қара қостардың бірінен шығып, бұларға жолықпай қоймайтын сыңай танытқандай, жолдарын кес-кестеді. Қолымен күн сала бұларға қарап келеді.

	«Иттерін атқа тептіріп, азан-қазан қылғанымыз аздай, ауылға атпен кіріп, көргенсіз елдің баласына ұқсамайық», дескендей бесеуі де сыпырылып көліктерінен түсті. Жасы кішілердің сәлем берерін білген шал аялдап, тосып тұр.

	– Ассалаумағалейкум, ақсақал!

	– Уа-ға-лей-кум-ус-сәл-ем! – деп, шал жіп-жіңішке шыңылтыр дауыспен әндетіп қоя берді. – Уа, жол болсын, жігіттер! – «Балалар» демей ерекше нақышпен, «жігіттер» деген соң, жолаушылар да өздерінің «жігіттер» екендіктерін дәлелдей түсейік дегендей ат соғып, сірестіріп тастаған денелерін әрең қозғап, маңғаздана келіп, қарттың қолын алған.

	– Әлей болсын, ақсақал! Жолаушымыз. Аягөзден шығып, Лепсі асып барамыз.

	– Апыр-ай, ә?! – деді қарт таңданып. – Ел аралап жүрген уәкіл болдыңдар-ау, ә? – Сонан соң сауалының жауабын күтпей-ақ бұлардың «ел-аралаған уәкіл болғандарына» еш күмәні қалмағандай сөйледі. – Жөн-жөн, жігіттер. Ал кәне, үйге түсіп, сусын ішіңдер...

	– Ақсақал, бұл кімнің ауылы? – деді Шәріп. Бұл сауалдың «Анау ақ орда кімдікі?» дегенмен бірдей екенін қалтқысыз түсінген шал жігіттер бет алғалы тұрған үйді шоқша сақалымен нұсқай сөйлеген.

	– Е, Нұрымжанның ауылы ғой, Нұрымжан мырзаның ауылы. Нүрекең төс жақтағы жылқы ауылына кетіп қалмаса, таңертең үйінде болатын... Жөн, жігіттер, жөн. Уәкіл болсаңдар, Нұрекеңе барамыз дегендерің жөн ғой, – деп, қарт бұлардың алдына түсіп алып, ақ ордаға қарай бастай жөнелді. Ауыл иесінің аты-жөнін естігенде Шәріп пен Жұмабай бірбірінің бетіне қараған. Себебі Орта Аягөз, Кіші Аягөзді қойғанда, барша осы өлкеге есімі мәшһүр, байлығымен, дарқандығымен жиі ауызға алынатын іргелі байдың есімі екеуін сескендіргендей де еді. – Үйге түсіп, қара қосымыздан айран-іркіт дегендей сусын ішіп шыққандарың жөн болатын еді... Бірақ Нұрекең ат басын бірден өз үйіне келіп тіремеген жолаушыға ренжіп қалушы еді. Сонан соң ғой... Әйтпесе, қара қостың жанына келген соң түскендерің де болушы еді.

	– Ештеңе етпес, ақсақал, сәті түссе үйіңізден де дәм татармыз әлі, – деді Шәріп шалдың соңынан ілесіп келе жатып.

	Аттарын мама ағашқа байлап, жолаушылар үйге қарай қозғалған кезде сәнді орданың оюлы сықырлауығы сықырсыз ашылып, үстіне көк атластан қисық жаға жейде киген жас жігіт шықты. Түбіт мұртының тебіндеп қалғанына қарағанда, жас шамасы жолаушылармен қарайлас сияқты.

	Жолаушылардың жас шамасы өзімен деңгейлес болған соң ба, оның үстіне, бір киерлерін иықтарына ілгенмен, олардың шыққан тегін бұлжытпай таныған соң ба, балаң жігіт қысық көзін жіпситіп, қонақтарын менсінбей аспандай қараған. Берген сәлемдерін алудың орнына өне-бойларын тінте ішіп-жеп, ұзақ қарап тұрып алған.

	«Жігітім, базардан ат таңдағандай бас-аяғымызды сығаламай жол бер!» деген сөзді Шәріп айтқысы келгенмен, әзірге әліптің артын бағып, үндеген жоқ. Тек қана, «Есіктен имене кіретін заман өтіп еді ғой», дегенді қимылымен сездірген ол жігіттің ықыласілтипатын күтпей-ақ қамшысын сүйретіп, үйге кірген.

	– Асса-а-аала-умаға-лей-кум! – Төрдегі оюлы текемет, сырмақтардың үстіне төрт қабаттап салынған көрпеде құс жастықты шынтағымен жаныштап, біреу көлденең сұлап жатыр. Жалаң аяқ, жалаң бас, көйлек-дамбалмен ғана жатса да үйге кісілер келіп еді-ау деп айылын жиған жоқ. Сақал-мұртқа түскен ақ қылауға қарап, жас мөлшерін ажыратпасаң, қызыл шырайлы жүзі әжімсіз. Тіршілік тауқыметін тартып, аязға тоңбай, ыстыққа күймей, егделіктің еліне бабымен, қысылып-қиналмай, қиындыққа ұрынбай дегендей келе жатқан жан екенін бір көргенде-ақ аңғаруға болардай. Үй иесі ернін жыбырлатып, сәлемнің ишарасын жасағаны болмаса, кеудесін де көтерген жоқ... «Шойрылып жатсаң да, үйге қонақ кіргенде басыңды көтерсең керек еді, шамасы мейманаң асып тұрған пендесің-ау, – деген ой келген Жұманға. – Басқа мақсаттың бәрін жылы жауып қойғанның өзінде сен сияқтылардың мұрындарындағы есек құрт түскенге дейін талмай таласып, аяспай айқасу үшін де білім іздеу керек-ау, шіркін».

	Төрдегі жатқанның әлде келіні, әлде тоқалы сәукелелі қарақат көз, қиғаш қас жас келіншек майысып, тігіп отырған ісін жинап қойды да, орнынан тұрып, отағасының аяқ жағына көрпешелер әкеліп төседі. Қимыл-қозғалысының өзі жүріп емес, қалықтай билеп жүргендей жарасымды әдемі әсер береді екен.

	Жас қонақтар тізе бүгіп жайғасқан соң босағада жатқан ешкінің тулағына бір тізерлеп шоқия кеткен жол бастаушы шоқша сақалға үй иесі жаратпай қарады.

	Сол қарасынан: «Мен сағынып отырғандай қайдағы қаңғырғандарды осында ертіп келіп жүрген сен бе?» деген ішкі зілді ойын байқауға болар еді. Бірақ бала қонақтар болса да, бұл бейтаныстардың көзінше бөгде мінез танытпайын десе керек, отағасы әбден машықты қоңыр дауыспен байсалды тіл қатты:

	– Секе, әлгі қырықтықшылар шаруаға кірісіп пе екен? Әлде шұбатылып, әлі жинала алмай жүр ме?

	– Бастады, Нұреке, бастаған. Қазір тағы да барып келейін, – деп, қара шал қопаңдады. Шіңкілдеген үнінен, шыбжық торғай сияқты қозғалақтап отырысынан оның әбден жасқаншақ болып қалған жан екенін, болмаса жаратылысынан жарамсақ кісі екенін байқауға болар еді. – Әншейін уәкіл балалар сізді сұраған соң, ертіп әкелгенім ғой, Нұреке.

	– Жарар, сусын ішіп алып барарсың, – деп, Нұрекең оны бір сәтке тыныштандырды.

	Сонан соң ол келіншекке иек қақты:

	– Қымыз әкелдір.

	Қонақтар болса әлі тым-тырыс. Рәсім бойынша, үй иесі жөн сұрамай, қонақ өз сапарының жайын айтып, суырылмауға тиіс. Бірақ Нұрекең бұларды үнсіз бір сынайын дегендей, ортаға дастарқан жайылып, қымыз ішіліп болғанша тіл қатпай қойды. Тек, шоқша сақал қара шалмен ұсақ-түйек шаруа жайын ғана сөз етісті.

	– Жол болсын! – деген сөз отағасының аузынан шыққан кезде «Жөн сұрай бастағаның шын ба, өтірік пе?» дегендей Шәріп бір жөткірініп алып, сөз бастаған:

	– Әлей болсын, Нұреке! Алдымен айтарымыз біз уәкіл емеспіз. Тобымызбен жүрген соң мына ақсақалдың өзі солай деп топшыласа керек. Мынау Кіші Аягөзден шығып келеміз. Бетіміз Лепсі, Матай, Талдықорғандатып, бәлкім, Алматы шаһарына асармыз. – Ол екі-үш ай ауылдық кеңесте хатшы болып істеген кезде сөзге төселіп қалған ба, әлде бейтаныс адамның алдында терезесін тең ұстайын деді ме, үлкен кісі сияқты аса байыппен сөйлеген.

	– Е?! – деп қалды үй иесі. Миығында күлкі бар. – Құлаштарыңды тым алысқа сермеген екенсіңдер? Немене, Алатау бауырындағы үлкен атамның қызын айттыра бара жатқаннан саусыңдар ма?

	– Жоқ, Нұреке, қыз айттыру – жігіт-желеңнің өз қамы емес пе еді. Заман болса мынау өзгеріп, жаңарып жатқан. «Қараңғылықта қашанғы қамаламыз? Біздің ел-жұртымыздың да көзін ашып, оң-солын адаспай танулары үшін білімді жастар керек. Оқу іздеңдер. Таппай қайтпаңдар» деп, бүтін еліміз болып жолға салған жайы бар.

	– Е, «Қилы-қилы заман болар, қарағай басын шортан шалар» деуші еді, айналайын бұрынғылар. Білім демей-ақ, ілім демей-ақ ел болып едік. Заманың шығар өкпеңе су бүркіп, шалғайыңа далбай байлағандай делебеңді бөрліктірген. Жөн-жөн. – Нұрекең бұл сапарды ия құптағанын, ия құптамағанын білдірмей, сөзінің аяғын келте қайырып, ашық тұрған есіктен қарсыда жатқан жасыл доңғалға қырын жатқан күйі қарады. Әкесінен сәл төмендеу жерде малдасын құрып, мардамсып отырған атлас жейделі жігіт жымиған. Жымиысы отағасынан аусашы, сыңар езулеп, ерекше бір мысқылмен жымияды екен.

	– Оу, анау бір жирен бие қайсыңдікі еді? Өкпесін қағып, әрең тұр, онымен Талдықорғанды, Алматыны қойғанда, мынау Көгілдір тауындағы бекетке де жете алсаңдар болар еді, – деді балаң жігіт өте бір жанашырлық пейіл танытқандай мүләйім тіл қатып.

	– Е, өзіміздің жігеріміз жетсе, көлігіміздің көріксіздігі мен әлсіздігі бөгей қоймас, – деп, сөзге Жұман араласқан.

	Әкесі ұлының арзандау сөзін елеусіз қалдырды да, бұлар келгелі бері тұңғыш рет кеудесін көтерген.

	– Тау жақтан малды аралап келіп, демалып жатыр едім... Айтқанға болмаса, Кіші Аягөз де аз жер емес, бүгін көліктеріңді дем алдырып, қонақ болыңдар. Алысқа бет алған балалар екенсіңдер. Өздерің де тынығыңдар... Ал жөндеріңді айта отырыңдар. Малымыз өрістес, жанымыз қоныстас, іргелес жатқан ел болсақ та сұрамасақ, бір-бірімізді білмейміз.

	Әлдеқандай ой түскенін кім білсін, отағасы жолаушыларды таң қалдырып, орнынан басын көтерген сәтте-ақ мүлде өзгеріп кеткендей, кісілікті, жөн білер адамның сөзін айтқан.

	Шәріптің де тосып отырғаны осы сөз екен. Өздерін таныстыра отырып, үй иесінің алғашқы бетте жылы қабақ танытпағанын, қонаққа тән сыпайы базынамен жеткізген.

	– Бесеуіміз де сол Кіші Аягөздің жастары боламыз. Мынау жігіт – Мұратбектің баласы, есімі Жұман, мынау – Марданның Ғалымы... Анау отырған Мақанның Есім дейтін кенжесі, анау Сұлтанбек баласы Қасым, ішіміздегі қолғанат болар кішіміз осы. Осы жазда он бірге толды... Өз әкемнің аты – Самат. Бәрінің де әкелері сөз ұстаған шешен, ел бастаған көсем, тым болмаса, мал ұстаған дәулетті болған кісілер емес. Кешегі еңбегін сатқан малшыжалшы дегендей... Жаңа мына замандасым көлігіміздің бірінің өкпесін қағып өлгелі тұрғанын айтты. Әкелеріміздің өрісінде үйір-үйір жылқы болса, сапарға кебеже қарын мес пен ши борбай көтерем бие мінер ме едік? Таңдап тарлан боздарға ер салмаспыз ба?! Содан ғой әкелеріміздің: «Сырты – түк, іші – боқ мал бір жұттық, таусылмайтын, жұтамайтын жан азығын іздеңдер» деп, бізді нар тәуекел алыс жолға бет бұрдырғандары... Бүгінгі күннің қажеті кешегі тірлікті қанағат қылмауға айналды. «Түріңе қарамаймын, тегіңе қарамаймын, талабың болса демеп, сүйеймін!» дейтін жақсы лепесті ғана жарым ырысқа балап, аттанған жайымыз бар, ағасы. Ерсі көрмеңіз, атымыз әлсіз болғанмен затымыз берік, еңсе көтерген түріміз осы.

	Үй иесі тағы жымиды, бірақ бұл жолғы жымиысында мысқылдан гөрі әлдекімге арналған белгісіз суық ызғар бар еді. Тағы да сабырлылыққа жеңдірді. Бағанадан қипалақтап, үйден шыға алмай отырған шоқша сақалға назарын бұрды.

	– Сәке, сен малыңа барып, мына балалардың қонақасын қамда. Сойыс малынан таңдап әкелерсің... «Қой асығы демегін, қолыңа жақса, сақа қой…» деп пе еді бабаларымыз? Бүгінгі бала ертеңгі дана болар. Оның үстіне, үлкен ниетпен үлкен жолға бара жатыр екен… Сыбағаларын жеп аттансын.

	«Апыр-ай, мана кірген бетте бұл шіркін аяғына отырғызбайтын сыңай танытып еді, неге мұнша бір сәтте-ақ елжірей қалды екен?» деген ой келген Жұманға.

	Шал оң тізесінің астына басқан елтірі тымағын асығыс киіп, үйден шыққан соң, отағасы күмістеген мүйіз шақшасын алып, сәндеп насыбай атты. Әр қимылы да сөзі сияқты ерекше бапты. Сонан біраз отырып, сөзін сабақтаған:

	– Былтырғы жиырма бірдің, қазақша айтқанда, тауық жылының қыс пен жазының лаңын білесіңдер. Көзден ұйқы, қабақтан күлкі кетірген уақыт болды ғой. Қысы ұзақ жатып, алжып өлсе, жазы қаңырағы түтеп, шөлдеп өлді. Көсегесі көгеріп, кең өткелі көл болмай жатқан еліңе ол да бір Алланың сыны болды. Диқанның кетпенін, қойшының таяғын ұстатып кеткені мәлім ол жылдың. Бұрындары байшыкеш атымыз бар еді: Құдай да жаңа заманына қарай бәріңді де теңестіріп берейін десе керек, бізді де орта шаруаға орай келтіріп, кісінеген мен маңырағандарды селдіретіп кеткен. Дегенмен жерге қарап отырған жоқпыз, өздеріңдей сыйлы қонақтар келіп қалса деп, осы жұрттың бәріне қыста – қалқа, жазда – сая едік демесек те айналма үйірілген аз ағайынның бір керегіне жарап қалар деп, мал шелденгенше көгөзек шақта жемге байлаған он шақты сойыс малы болушы еді, соның бірі ақ ниетпен алыс сапарға бара жатқан өздеріңе бұйырыпты. Өңдерің жылы,сөздерің пысық жігіт екенсіңдер. Бұл ел көзі ашық, көкірегі ояу қонаққа кенде. Сонау Мәскеуден, одан Орынбордан шыққан хабар ел құлағы елумен бізге жеткенше көнеріп, өңі қашады немесе түрлене құбылып, өзгеше болып жетеді. Ел жаңалығын, осынау бұлаң қағып, шын бағытын бағамдатпай тұрған заманның беталысын айтарсыңдар...

	Ол тағы жымиған. Текке жымимағанын білдірейін дегендей, негізгі айтпағына кеңінен оралыпп, сөзін сабақтады.

	– Көбіңнің әкелеріңді білмейді екенмін. Жуырда ғана «Самат деген қойшының да Кеңес өкіметінің жұмысына араласа бастаған бір баласы бар екен. Кіші Аягөздің жастарын жинап, комсомол құрып жатыр», деп еді. Қателеспесем, сол сен боларсың. Оң-солыңды танып қалған бала көрінесің, сөздің де нарқы мен парқын біліп, жығар жерің мен жығылар тұсыңды бағамдап қалғандайсың... Мына менің әке дәулетімен мәз болып, қой қораның арғы жағындағыны пайымдауға шамасы келмей жүрген жаман ұлым Ырымжанның ағат айтып, артық кеткен бір сөзін жақсы ұстадың, балам. Қаракөктен туған жасық қара деуге қимасам да «Ылдидан шауып өр менікі, есіктен кіріп төр менікі» дейтін ұрпақтың келуі де заманның бір кебі шығар. Сөзге жығыла білген халықпыз. Айыбына әлгі «мес қарын» аттарың мен «ши борбай» биелеріңді осында қалдырып, орнына таңдап, ұзақ жолға төзімді, мініс атын берейін. «Жылқы жарықтық – артсаң көлік, мінсең күлік» деген ғой. Күліктерің келіспесе, тірліктерің де келіспес. Бір жағы төлеген айыбым болсын, екіншіден жақсы ниетпен шыққан сапарларыңа байлаған байғазым болсын! Оның үстіне, «Тарыққанда қол берген, зарыққанда дем берген» ағалықтың жоралғысы деп қабылдаңдар.

	Сапарларың қысқа, жақын маңнан оралып жатсаңдар, аттарымды қайтарып, аттарыңды аларсыңдар. Майын сұрамаспын. Жол ұзап, алысқа шығандап кетсеңдер, құнын сұрамаспын. Басына бас, тұяғына тұяқ алып отырмын. Адам болмаса, мал жаманы болмайды. Бағып-қақсақ, бір кәдеге бұлар да жарар...

	Қаңғырған бес кедей үшін әкесінің неліктен қолқ ете қалғанына, әлде өзін осылардың алдында жығып бергеніне ашуланғандай көк жейделі жігіт бір қызарды, бір сазарды. Бірақ әкесінің «айттым – бітті, кестім үзілдінің» адамы екенін жақсы білетін ол жарты сөз уәж айтуға жарамай, бағжиып отырып қалды.

	– Нұраға, балаңыз үшін сізден айып алу ойымызда жоқ, дәміңізді беріп, дәрежемізді көтергеніңізге бек ризамыз! Айран іше келіп, ат мінгеніміз ыңғайсыз болар, – деп, Шәріп сыпайылық көрсетті. Әйтеуір «бай» дейтін таңбасы бар, күні өткен таптың өкілісің-ау дегендей өзінің де оған кісімсіп, ірілік көрсете сөйлегеніне өкінген сыңайлы. Бағанадан «Нұреке, отағасы» деп зорсына сөйлегенін ұмытып, енді «Нұраға» деп кішірейіп отыр.

	– Иә, ниетіңізге ризамыз! Біз мінгесіп-ұшқассақ та діттеген жерге ептеп жетерміз, – деп, қалды Шәріптен бірер жас кіші болғанымен, ескіше-жаңаша сауат ашып, ширап қалған Жұман сөзге араласып.

	– Қасқыр да жеп кетер іші боқ, сырты түк екі жылқыны несіне сөз қыласыңдар?! Оның үстіне, «Елдің ертеңі үшін бара жатырмыз» деп отырсыңдар ғой. Біз де шалғай шетте жатқан жат емес, осы елдің бір азаматымыз... Тіпті, мынау Ырымжан дейтін баламды да жандарыңа қосып жіберер едім, денсаулығы мәз емес...

	Әзірге әңгіме осымен тұйықталып, жолаушылар бұл маңда көзге сирек ұшырасатын ақ бауырсақ мол төгілген дастарқанды жағалай жайғасып, шайға отырды.

	* * *

	Нұрымжанның қай есебіне жүгінгісі келгенін кім білсін, тай қазанға тұтасымен тоғытылған қойдың еті мен соғымның ұнға салып сақталған қос қазысына ауыл түгел шақырылыпты. Онымен қоймай, есіктен аттап кіруге именген малшы-жалшыларымен отағасы ежелден «сіз-біз десіп, шыж-быж жесіп» жүрген адамдардай тең сөйлесіп, оларға тым жайдары қабақ, жайсаң пейіл танытып отырды. Асқа батаны да өзі қайырып, қонақтарына ақ жол тіледі.

	Жолаушыларды қарсы алған шоқша сақал қара шал пышағын қынынан шығарып, қонақтардың табағындағы етті қиялап турай бастады.

	– Ас иесімен тәтті, Нұреке, қонақтарыңыздың жолдары үлкен болғанмен әкесі бар балалар бас ұстамас болар, – деп, езу құйқасынан бір кесіп алды да, басты үй иесінің алдына қойған. Содан соң қайрай-қайрай белі қылдырықтай болып кеткен қайқы пышағын жалаңдатып, еттің сүйегін шығара бастады. «Өз асыңмен өзіңді сыйлап алайын», дегендей алдымен белдеменің етін жұқартпай, Нұрекеңнен сәл кейінірек отырған кимешегі қарқарадай сары әйелге ұсынды.

	– Ұстаңыз, бәйбіше! Нұрекем осы елдің басы болғанда, сіз – берекемізсіз ғой. Берекелі белдемені өзіңіз ұстаңыз. Қонақтарға ол бір-бір жілік – жеңіл-желпі сыбаға үлестірді. Үй иесінің көңілін жылы-жұмсақ аспен ғана емес, жанға жайлы сөзбен тауып болдым-ау дегендей, қу шал жамбастың ойынды етін түсірді де: «Осы жерде менен үлкенің жоқ шығар. Өз сыбағамды науқастанып жатқан жаман кемпіріме ала барайын» деп, жілікті елдің көзінің құртын түсірмейін дегендей далдалап, асжаулықтың шетімен жауып қойды. Кесек етімен кетіп бара жатқан жілікке талайлар бір-бір қарап қалғанмен, шалға қарсы дәнеңе дей алмады. Ең соңынан жеңді білектей сүрі қазы қиялай туралды.

	Сарыала болып туралған табақ-табақ етке үлкенді-кішілі талай қол жабылған соң демде ортайып сала берді. Омыртқа, жілік, құлақ, сирақ – сыбаға ұстаған балалар да көп-ақ. Тіпті осы ауылдың бар иті сорпа-судың исі шыққан үйді жағаласып, тастаған сүйек, жуындышайындыны бір-бірінен қызғанысып, гүр-гүр ырылдасады. Бағана Шәріптің кертөбелі теуіп, шөкелетіп кеткен тайыншадай көк төбет өлі жүнін жалбыратып, сорпа-судың исі шыққан жаққа жетсе керек, ашық тұрған есіктен көзін сатып қарай қалып еді, шешесінің тізесін баса отырған атлас жейделі жас мырза бір кішкене балтаны алып, итке жіберіп қалған. Бүгіндікке құдай жолын болдырмаған көк төбет қашып үлгіре алмай, балтаның дүмі иығына сарт ете қалғанда тағы да жер-көкті басына көтеріп, қаңқылдай жөнелді.

	– Итіне дейін басынып, төрге шыға ма қайтеді, тіпті? – Ырымжан шыдай алмай, ішке жиналған шерін лақ еткізіп, төге салды. Бұқпай-ақ, ықпай-ақ ашып айтты. Нұрымжанның да жүзі күреңітті. Бірақ ессіз ұлдың есер сөзін елемеген сыңай танытты. Малжаңдап, ет шайнап отырған қара шал аузы сәл босағанда:

	– Әп, бәрекелді, пәтшағардың өзі де сүмеңдеп, соңымнан қалмаушы еді, сауап болды! – деп жағынған. Нұрымжан шыдамаса керек, ащылау үнмен мырс етіп:

	– Е, Сәке, иттің иттігіне жетеміз бе, ит рәуішті баланың иттігіне жетеміз бе, кім білген?!

	Ет алыңыз онан да.

	Сыртқы болмысы еш қиындықтан қағажу көрмей отырғандай көрінген бұл ауылдың да биылғы қыстан қалай шыққанын байқау қиын емес еді. Малдың тісі көкке, елдің аузы аққа тиіп, енді-енді еттеріне шел, беттеріне сөл жүгіре бастағанмен, бәрінің де әбден қызылсырап қалғаны көрініп тұр. Табақтарға «шабуыл» басталған сәтте белгілі бір арнасы жоқ алыпқашты жаяу әңгімелер сап тиылып, сылпылдаған ерін, тамсанған таңдайлардың, мүжілген сүйектердің қытыр-қытыр дыбысы ғана естілген. Майлы сорпа ішісіп, қол жуылған соң ғана тұқшыңдаған бастар көтеріліп, «байеке, құлағымыз сізде» дегендей жиналған үлкенкіші үй иесіне қараған.

	– «Асыл – тастан, өнер жастан», «Адам – тозады, заман озады». Заманың озды ма, тозды ма? Оны бағамдап, бағасын берер біз емес. Мал бағып, оған қоса жан бағып жүрген біз осымен кеттік. Қу тіршіліктен кетіп болғанша да тыныштық болса деп тілейміз де біз міскін. Жұртымның жылағанын, қатын-баланың көз жасын енді көрмей көшсек деп тілейміз де бұл жарық дүниеден... Ертең не болары бізге күңгірт. «Артым – тұман, алдым жар» дейтін бейуақыт. Оны айтатын – бүгінгі заманның болмаса да ертеңгі заманның тізгінін ұстап, тірегі болар мына жас өрімдер болар. Кіші Аягөз бізге қарағанда ертерек ес жинапты. Өнер іздетіп, ілім індетіп бес бірдей баласын «Таппай қайтпаңдар» деп жолға салған екен. Күні ертең: «Нұрекең көре тұрып, ести тұрып айтпапты» дерсіңдер, ағайын.

	Жүрегінде оты, көкірегінде ұшқыны бар ұлың болса, қоса аттандыр. Осылар су ішсе – су ішер, у ішсе – у ішер. «Азамат ердің баласы ат жалында жетілер». Бақ сынағанның айыбы жоқ, көз жетер жерден арғыны көре алмай, заманына ере алмай қалған үйкүшіктік – айып, барға қанағат, жоққа көнбістік – айып. «Өсер елдің баласы он бесінде баспын дер...» Өсер елдің әрекеті әріден! Құдайым бізге ұрпақты әке дәулетін өзі тапқандай өзгеден қызғанып, әргіні қойғанда, бергіні танымас қып берсе шара қайсы?! Ояу ұлың болса ойланба, бағыңды бір сынап қал, – деп, Нұрекең сәл тыныстап, ерніне насыбай салды. Ұлының жаңағы әрекеті мен сөзі үшін тұтанған ашуын әлі тізгіндей алмай отырған сыңайлы.

	– Сөз-ақ, Нұрекемнің айтқаны. Ел үшін туған арысым айтар ғибрат қой бұл, – деп, шоқша сақал орнынан қопаңдап-қопаңдап қойды. – Әттең, Жәмшитті ертіп жіберер едім, астында көлігі де жоқ. Оның үстіне, Нұрекеңнің жылқысын ондай ғып бабын тауып бағатын бұл ауылда кім бар?! – «Дұрыс айттым ба?» дегендей қара шал жан-жағына құптау дәмете қараған. Бірақ Нұрымжанның оң қабағының үсті дір еткендей болды.

	– Оу, Сәкітай, алдындағы жүз қаралы жылқының санын білмейтін ұлыңды оқытып, мархадам табар ма екенсің? Боқты жібек орамалға түйсең де боқ исі шығады. Ол қай сөзің, сенің ұлың қашаннан бері менің жылқымның киесі – Қамбар атасы атанып еді?! Оқый алса, мінер көлігі мен киер киімін мен-ақ берейін. Ал менің жылқым үшін қиналма, оны Ырымжанның өзі-ақ бағар!

	Отағасы жұрт көзі ғып «Сәкелеп» отырған Сәкітай қарап отырмай, аузынан қағынып, тілін тістеп, жым болды. «Ұялған тек тұрмас» дегендей:

	– Иә, о неме көзін ашқалы молда алдын көріп, әліпті таяқ деп таныған жоқ екен-ау, айтпақшы – деп, ұлының сауаты жетсе, бұларға сөзсіз ертіп жіберердей болған ағат сөзін қолма-қол «жуып-шайды».

	– Сонда ол оқуларың қай жерде? «Е, Аягөздің бес баласы келген екен» деп, барғанда сендерді оқыта қояр біреулерің бар ма? – Оң қанаттағы ортаншы дастарқанда отырған палуан тұлғалы жас жігіт сауал тастады.

	– Ол оқудың қай жерде екенін өзіміз де білмейміз, – деді Шәріп. – «Іздеген жетер мұратқа» деген емес пе! Ел жағалап, ірі-ірі қалаларға барамыз. Тіпті ешкім есігін ашпай қойса да тоқтар ойымыз жоқ. Сертіміз –біреу-ақ: ол – дегенімізге жетпей, ел шетін көрмеу.

	– Аста-аа-фира-ал-ла! – деді бір кемпір ернін сылп еткізіп. – Бесіктен белдері шықпай жатып, дала безген қай жақсылық дейсің?!

	– Мыналарың Жерұйық іздеген Асан қайғының тірлігі сияқты екен! – деді біреуі.

	– Жә, Нұреке, бұл балалар осы сапарда оқу тапса, біздің ауылдың да бірер су мұрнына орын алып қойып, келер жолы келгендерінде ерте кететін болсын. – Бағанағы балуан тұлғалы жігіт тың ұсыныс айтты.

	– Бопты, халқым! Солай-ақ болсын. Мен де мына немені қосып жіберемін бе деп... – ол ұлын иегімен нұсқаған.

	– Әкесі-ау, ел жайлауға шыға «аяғын матаймыз» дегеніңіз қайда?! Оның үстіне, аурушаң бала ұзақ жолды көтере ала ма? – Бәйбіше шыдай алмай, сөзге араласты.

	– Апа, деймін! – Ырымжан қай мағынада айтқаны белгісіз, апасына «Апа, деймін!» деген жалғыз ауыз сөзімен-ақ наразылық білдірді.

	Отағасы бір жалт еткен көзімен қарап-ақ бәйбішесін тыйып тастап, сөзін сабақтады.

	– Ырымжанды қосып жіберемін бе деп едім. Өздерің білесіңдер қайын жұртына ұрын барып келді. «Уәде – құдай сөзі», қызығын бұзып қайтемін. Әйтпесе, «Заманың түлкі болса, тазы боп шал» деген емес пе, уақытына қарай бұл да білім алса, ел кәдесіне жарар ма еді...

	«Жаманнан қатты, ел кәдесін ойлап отырғаның, оқытып алсам мынау бір аяқ сорпаға мәз болған надан елді ұлым арқылы-ақ уысымда ұстар едім ғой. Ақымақ жаудан гөрі сендей сырқынды, қияндағыны күні бұрын шалатын жаумен айқасу кімге де болсын оңай емес шығар!» деген ой келіп еді Жұманға. Ол жалпы отағасының бүгінгі мырзалығына, мынау көрші-қолаңын шақырып, ақыл салған зерделілігіне, үлкендерін «жәкелеп», кішілерін «әкелеп» отырған жайдары, жайсаңдығына... сонан соң, бұлар келген бетте қыңыр сөйлеп, оқу іздегендерін мысқылдағанына – бәріне, демде аунап түсер жайдың бұлты сияқты болмасына жіп таға алмай, аң-таң болып отырған.

	– Өзіміздің қосар кісілеріміз болмаса, онда ақ батамызды беріп, аттандырып саламыз да, – деп, Нұрымжан айналасына қараған. Әлденені айтудың мәнісін таба алмай отырған сыңайлы. – Жақсы ниетті жігіттердің жақсы сапарына байғазы болсын деп бір-екі көлігін алып қалып, жүрісі жайлы, сіңірлі аттарымды беріп отырмын... Игенжан, менің мініс аттарымның ішінен тор төбел жорға мен ақ танау құланы ұстап, түнімен осында жеткізерсің.

	Нұрымжан өзінің ел азаматтары үшін жасаған мырзалығын бағанағы палуан жігітке қарап, елеусіз ғана шаруа жайы ғып айтқан болатын. Жұрттың төрт көзі түгел отырғанда қиялап, әдемі жеткізді де әңгіме арнасын мүлде жаңа бағытқа бұрды.

	– Жә, балалар, бағана айттым ғой, көзі ашық, көкірегі ояу қонаққа зәруміз деп. Елдің жаңалығын айта отырыңдар. Жылға жуық болды-ау деймін, осы қайда барсаң да жұрттың «нәп-нәп» деп шуласып жүргендеріне. Соның мәні неде «нәп» дегеннің не гәп өзі? Әйтеуір, менің ұққаным, айналайын, жаңа өкіметің алғашқы кезде малдылар мен әлділердің қабырғасын күйретердей, ат құйрығына байлап сүйретердей қатты тие келгендей еді, осы нәптің жақсылығы – сол қаһарлы ызғарды аздап жылытты-ау деймін өзі? Біз шіркін соныңды індете түсініп жарытпасақ та ақпанның ақ түтегінен кейінгі наурыздың жылымығын сезінгендей ғана жайымыз бар. Соны түсіндіріп беріңдерші, бәтірекелер.

	«Ұқпадым, түсінбедім» деп отырып, өзінің жағдайының кешегіден бүгін тәуір екенін білдірейін дегендей, бүкіл елдегі ірі қозғалыстың мән-маңызы туралы ол өзінше пайымдады.

	Шәріп те НЭП-тің, яғни жаңа экономикалық саясаттың мәнін өз түсінігінше бажайлап айтқан. «Бұл уақытша ғана шегініс. Малдылар мен әлділерге еркіндік ел ес жинап, шаруасын реттегенше ғана беріліп отыр» деген жоқ. «Елде бардың ерніне тиеді». Барлар барларын жоғалтпай, тіршілігін жақсарта берсін. Өссін, өркендесін, деп отыр өкімет. «Алтау ала болса, ауыздағы кетеді...» Ел дәулетін бар мен жоқты ұжымдасып, арттыруға шақырып отыр» деп, қиын сауалдан қиялап шыққан.

	– Бәрекелді, сөз-ақ қой, – десіп жатыр көпшілік.

	– Балалар, өздерің білесіңдер, өткен тауық жылының тұмсығымызды мұзға, қанатымызды құзға соқтырғандай елге алабөтен нәубет болғанын. Біз: «Халіміз төмен, малымыз ақсүйек болды, астығымыз нашар шықты» деп жүрсек, қазақ жеріндегі, тіпті ішкі үлкен елдегі талайдың күйі бізден де төмен болғанға ұқсайды.

	«Елде бардың ерніне тиеді» деп, жаңа мына балам дұрыс айтты, осы өткен күзде ашыққандарға көмек қорын жинаған кезде аз ғана жерге егіп, күні-түні арық жағалап жүріп, құлағынан тартқандай ғып өсірген астығымыздан бөліп бердік. Сойысқа деп, көлікке деп малымызды алдарына санап салдық. Ағайын ашығып отырғанда көрпенің астына жасырып жеген ас бойға сіңе ме? Әнеки, осының бәрі бардың арқасы. Алдымызда аз ғана малымыз болмасыншы, өзгені жарылқамақ түгілі, осы ауылда отырған жоқ-жітігіміз өзі мойындарына қоржын салып, қаңғып кетсін. «Нәбіңді» ойлап тапқан адам жүз жасасын!.. – Нұрымжан бұл саясаттың өз қолайына әбден жаққанын жасыра алмады.

	Шәріп ол барлық жаңалық атаулы шығып жатқан жердің өзінен келгендей біреулер одан жер реформасы туралы, кедейлерге үлес жер бөлу жайын сұраса, енді біреулер жержерде құрылып жатқан Қосшылар одағы туралы тәптіштеді. Кедейлерді салықтан босату жөніндегі жеңілдіктің қай-қайсысын да білгілері келді.

	Шәріптің ауылдық кеңесте істеген аз уақытта құлағын түрік ұстап, жинаған аз білімі отырғандарға ерекше әсер етті. Ол аздай заман ағымынан Шәріп арқылы оңды-солды хабардар болып қалған Жұманның қосқан әңгімесіне де «жоқ, олай емес еді-ау» деген бірі жоқ. «Бәле, тегін адам таз бола ма?» дегендей, осындай білгір жан болмаса, жер түбінен оқу іздей ме? «Іздегеніне жетсе жетер-ау» десіп күбірлесті отырғандардың кейбірі.

	Түннің бір уағына дейін әңгімеге қанбаған жұрт әлі де отыра беретін еді, ат соғып қалғи бастаған Қасым мен Есімді көргендер:

	– Жә, айналайындар, көкірек көзімізді бір аштыңдар ғой, «Жортқанда жолдарың болсын!» – десіп, орындарынан тұра бастады. – Ертелетіп жол жүреді екенсіңдер, дем алыңдар!

	– Иә, балалар дем алсын! – деді үй иесі де. – Күн ысымай тұрып, жолды өндіріп алғандары жөн...

	– Жұрттың бәрі мына Нұрекең сияқты қарсы алып, қонақ қылса, болдырған атымызды ауыстырып берсе жаман болмас, – деді Ғалым бұлар жатар алдындағы тысқа шыққан кезде.

	– Жұрттың бәрінен өйтіп дәмеленбей-ақ қой, оның үстіне, елі іргелес жатқан Нұрекеңнің де өз есебі бар шығар, – деп, Жұман екі ұшты жауап берді.

	Көпірте салған жұмсақ төсек, мамық жастыққа бастары тиген бесеуінің де бір-бірлеріне тіл қатуға мұршалары келмеген. Көңілге болмаса, тұла-бойлары зілмауырланып, ат соғып шаршап-ақ қалыпты.

	* * *

	Ертеңіне қой өре қонақтар шайға қанып, тысқа шыққанда мама ағашта алты ат ерттеулі даяр тұр еді. «Бәрін де уақытында әзірлеп қойдым» дегендей тор бестінің белін қайыстырып, ат үстінде тұрған түндегі балуан тұлғалы жігіт Игенжан жылы жымияды.

	Екі иығына екі кісі мінгендей кең жауырын, апай төс. Жалқы күшіктей өзгелерден өзгешелеу кесек тұлғасына «Азаматтарың қайсы?» дегенде: «Мынау!» дейтіндей бет бейнесін де жарастырып-ақ бере салған екен. Ақшәулінің жотасындай доғалдау біткен мұрын ұшының астына біткен қияқ мұрт иектегі қап-қара сақалдың самайлық тұсымен тұтаса жалғасып жатыр. Сақал-мұрт қайсыбіреулердікіндей бейберекет өспеген. Тәрбие-тәлім көрген. Сырт көзге сәнді көрінеді. Ат жақты мол біткен бет-жүзіне нағыз азаматтың айбынын бере түскендей. Аялы қой көзінде қайратты жігіттерге тән сұстан гөрі мейірім, кісілік сәулесі молдау сияқты.

	Жұман оның болмыс-бітіміне қарап тұрып: «Шіркін, қай қиыр, қай қиянға салсаң да бұзып шығар жігіт-ау» деп ойлаған.

	– Нүрекең айтқан екі ат – мынау. Бір сапардың адамысыңдар ғой, қолайларыңа қарай ауыстырып мінерсіңдер. Екеуі де жүрісі жайлы, мойны қашық жолдың малы, – дейді ол өрістен ұсталған тоқ болса да ұзақ жолды сезінгендей қайта-қайта құмалақ тастап, бойларын жинап тұрған екі атты иегімен нұсқап. – Бірақ балалық қып, ыстықта малдың жанын қинамаңдар. Тоқ немелер қызылмай болып кетеді. Бүгін бір көштей ғана жер жүріп, екеуін таң асырыңдар.

	– Ал жортқанда жолдарың болсын! – Жұқа астармен ғана жеңіл ғып тіккен құлын жарғақты желбегей жамылып, тысқа шыққан Нұрекең есік алдында қоштасты.

	– Заман тағы құбылмай ата қоныста жүрсек «Бір күн дәмдес болған ағамыздың ауылы бар еді» деп, ат басын бұра жүрерсіңдер. Қазір өздеріңді Ырымжан қозыкөш жолға шығарып салады. Ал қош!

	«Заманы өткен бай шіркін қайтер дейсің?» дегендей кеше бұлар да мұны көрген бетте қиястана сөйлеп, қыр көрсете келгендей еді. Енді «Бір күн таныс болғанға қырық күн сәлем», дегендей ақ ордасының алдында алысты алдын-ала болжайтын сұңғыла жандай сол маңғаз, сол сабырлы қалпында қалып бара жатқан үй иесін бір түрлі қимай аттанысып бара жатқандай. Бәлкім, бұлар көз алдарына дәл кешегі осы уақытта бетке ұстар бір-бір ұлдарын ертеңіне не боларын өздері еркін бағамдай алмаған бұлыңғыр сапарға қимай шығарып салып, қалбиып-қалбиып, өздерінің қараша үйлерінің алдында қалып қойған әке-шешелерін естеріне алған болар.





АУЫЛДАҒЫ АЛҒАШҚЫ АЙ


	(Екінші сала)

	Ел аяғы енді сиреген шығар деген оймен кейінгі екі-үш күннен бері жиналып қалған почтаны қарауға отырған. Елдің сауатының жоқтығы ма, әлде жұрттың көбі арыз-шағым, өтініштерін болыстық атқару комитетіне ғана жаза ма, әйтеуір бұл осы Аягөзге қызметке келген он шақты күннің мезіретінде жергілікті жерден жазбаша бір қағаз түспепті. Әрине, келіп ауызша өтініш айтатындары баршылық. Онда да: «Шырағым, сен Нарботаевтың үстінен қарайсың ба, әлде ол сенің үстіңнен қарай ма?» деп сақтық жасап, «Өтінішімді саған айтуға болар ма екен?» дегендей, әңгіменің бетін ашып алғысы келеді. Әрине, болыстық партия комитеті хатшысының болыстық атқару комитетінің төрағасы Нарботаевқа тікелей басшылық жасамайтынын, бірақ оның әрбір ісіне идеялық ақылшы, тіпті қате әрекеттері болса, көрсетіп отыруға тиісті екенін әр келушіге қайдан тәпіштеп жатсын. «Біздер бір-бірімізді тыңдап, толықтырып жұмыс істейтін адамдармыз, айта беріңіз» дер еді. «Е, жер түбінен үлкен оқу оқып қайтқан соң, бәрінің төбесінен қарайтын ұлық болып келді ме десек, Семейге барып, бір-екі жыл ғана орыс мектебінен ғана қаріп танып, тілін сындырып қайтыпты дейтін Нарбота баласынан аса алмадым деші. Онда саған айтып, аузымды ауыртпайын», дегендей әңгімесінің соңын жайдақтатып әкетер еді. «Ия, елде әрбір жаңа қозғалыс әділ басталып, әділ аяқталу үшін әр ауылдағы, бүкіл болыстағы коммунистердің пәрменділігін арттырып, беделін өсіру керек» деп ойлады ол. «Бірақ қалай? Байқайды, өзі коммунист болса да мүйізі қарағайдай Нарботаев мұның пәрменін орындамай-ақ, рахайласып, түсінісіп жұмыс істейтін құлқы да көрінбейді. Тіпті, әзір аяғына отырғызғысы жоқ. Жайы келсе, партия ұйымын атқару комитетінің айдағанымен жүргізіп, айтқанымен тұрғызғысы келеді. Ол бола қоймас».

	Жарығы әлсіз болғанмен сықсимаға қарағанда ғылымның жетістігіндей көрінер әйнекті «жетілік» шамның пілтесін көтеріп, қолына газеттерді алған. «Ауыл арасының әңгімелерін бірден болмаса да, бірте-бірте шеше жатармыз, ел жаңалығынан беймәлім қалмайын» деген ойы. Түннің бір уағы болып қалса да оның кеңсесінде оңаша қалған бір сәтін өзіне бұйыртпайын дегендей әлдекімнің сыртқы есікті сықырлата ашқан тықыры естілді.

	Жатаған үйдің аласа маңдайшасынан екі бүктеліп, әлдебір алып үйге кіріп келе жатты.

	– Ассалаумағалейкум, бауырым! – Көмірдей қап-қара қою сақал-мұртты жігіт босағадан бері аттаған соң бойын тіктеді. Күнге күйіп, қуырылған бидай түстенген қара торы өңі, жазық маңдайы, дөңес біткен танауы, аясы кең қой көзі – Жұманға бір түрлі таныс көрінген. Бірақ қайда, қашан көргені есінде жоқ. Жігіт болса, кішігірім келдектей екі қолын қайда сыйғызарын білмегендей біресе артына, біресе кеудесіне қойып, бұған соншалықты бір ежелгі таныстай жылы ұшырай қарайды.

	– Сәлеметсіз бе, жолдас! – деп, орнынан ширақ көтерілген Жұман жігіттің қолын алып, төрде қатар-қатар тұрған арқалықсыз қарағай орындықтарға отырғызған. Өзі де келгенкеткеннің бәріне де жаңа заман басшысының барынша сыпайы болатынын жұрт біле берсін деген қарапайым ғана есептен туған дағдысымен «жолдас» дейтін жаңаша сөзбен қайрылып, жігіттің жанына келіп отырды. «Мен сенен биікте тұрған кісі емеспін, өзіңмен қатар отыратын жанмын» дегенді білдірген түрі.

	– Танымадың-ау, бауырым?!

	– Шырамытып отырғаным рас. Бірақ дөп басып тани алмай тұрғаным. – Жұман күліп, шынын айтты.

	– Мен Игенжанмын ғой. Нұрымжанның жылқышысы.

	– Ғафу етіңіз, Игенжан жолдас. Бір-ақ түн бірге болдық қой. Иә, ел-жұртыңыз аман ба?

	Неғып түнделетіп жүрсіз?

	– Айналайын бауырым, әуелі айтарым біздің құлақ «сіз-біз» деген сыпайылыққа үйренбеген. «Жолдас» дейтін сөзің жанға жайлы естілгенмен, оны да түйсігіме бірден сіңіре алмаспын. Өйткені, біз тау мен таспен, кең дала, өзен-сумен, одан қалса, үйір-үйір жылқымен ғана «жолдас» боп үйренген жанбыз. Ал адам атаулыдан сырлас-мұңдастарды да «жолдас» деп көрмеппіз. «Дос-жар», «тілектес» деп жүре береміз. Кеңсеңде ешкім жоқ қой, рұқсат болса бір-бірімізге «сен» дей берейікші. Әйтпесе, айтар ойымнан жаңылып қалып жүрермін.

	– Жақсы, келістік, – деді Жұман қонағының бетіне жымия қарап.

	– Екінші айтарым, осыдан төрт жылдай уақыт бұрын білім іздеп бара жатқандарыңда:

	«Еліміз үшін таусылмайтын, жұтамайтын жан азығын іздеп барамыз!» деп едіңдер, тапқан екенсіңдер. Әзірге бесеуден қайтып еліне оралған өзің ғана екенсің. Қадамың құтты болсын! «Ел» дегенде бұрын есе-теңдік көрмеген малшы-жалшыны айтқан боларсыңдар, онда біз қуанулымыз. Заман ауысып, заң өзгерсе де өзгермейтін Нұрымжандар ғана ма деп едік. Бопты, өніпсіңдер, азаматтарым... Кедей-кепшіктің өз баласы да ел тізгінін, есе теңдікті қолына алса деген тілек қой біздікі.

	– Оу, Иеке-ау, бүкіл елді билеп, халықты басқарып отырған ауылдық кеңестің көбі-ақ өздеріңдей қарапайым бұқарадан шыққан адамдар емес пе?!

	– Әй, Жүке-ай, қарапайым бұқарадан шықты дегеніңмен дүниенің төрт бұрышын көріп тұрған білімің жоқ, өмір бойы Нұрымжандардың ығымен жүріп, жасқаншақтап, бұғып қалғандардың ел басқарып кетуі қиын екен де, ауылдық кеңеске өзі батырақ, өзі еті тірі деп сайлағандардың қайсібірі тағы да сол мықтылардың дегенінен аспайтын ынжық болса, енді бірі баяғыдағы ақ көз старшын, шабарман сияқты өзі өнген топырағына түкіріп, ытыранып шыға келеді.

	Бүкіл ел ішінде ең басты келелі істің бірі осы кадрлардың, бүгігі заман талабына сай батыл да әділ басшылардың жайы екендігін Жұман осында келген алғашқы күннен сезініп жүрген еді, ол ойын Игенжанның мына сөзі растай түскендей. Дәл қазір барлығын түбірімен өзгерте қоюға өзінің шама-шарқы жоғын, ол үшін талай-талай жылдар тынбай күрес жүргізу қажеттігін алдын-ала бағамдап отырған Жұман әдейі әңгіме арнасын өзгерткен:

	– Иә, Иеке, бізге сол сапарда әкеміздей жақсылық жасаған Нұрекеңдер қалай, аман-сау ма?– Нұрымжанның есімін Игенжанның қайта-қайта аузына алып, оған деген қыжылын ашық сезідіріп қалып отырғанын байқап, осынау сауалды әдейі қойған. Қайтер екен, не деп жауап берер екен деген.

	Игенжан қалың мұртының астынан мырс етіп, күліп қойды. Бұл күлкісімен «Сенген қойым сен болсаң күйсегеніңе болайын!» деген кекесінін, әрі қожайынын жаратпайтынын жасыра алмап еді.

	– Оның жайын менен несіне сұрап отырсың? «Қолымнан бір күн болса да дәм татып аттанған бала еді. Бастық болып келген екен, барып құтты болсын айтып шығайын» деп, жуырда ғана осылай қарай кетпеп пе еді? Өзінен басқаның тақымы тиіп көрмеген су шайқалмас ақ бақай торы жорғаны да жетелей кеткенін, бірақ онысын қайтадан жетелеп келгенін де білеміз.

	Игенжанның сөзінде қателік жоқ еді. Жұман келе кеңсе үшін деп осы бір шағын үйді сұрап алып, іші-сыртын жөндетіп жатқанда ақ бақай торы жорғасын күмістеген ер тоқым, әбзелімен жетелеп, Нұрымжан жеткен. Сағынысып көріскен екі туып, бір қалғанындай келе кең құшағын жайып көріскен.

	– «Жас өседі, жарлы байиды» деген осы, Жұманжан. Күні кеше ғана үлкен мақсатпен алыс сапарға аттанып бара жатыр едіңдер. Енді міне, бүгін іздегендеріңді тауып, алдың елге орала бастапсыңдар. Еліңнің көшін бастар ерін тосқан уақыты бұл, шырағым. «Ағайынның аты озғанша, ауылдастың тайы озсын» деген де бар ғой. Оқыған, тоқыған, оның үстіне, мына заманның ығыты мен ыңғайын білетін азаматтың өз ағайынының арасынан шыққанына не жетсін. Бәрекелді! Бәріміз де қуанып жатырмыз! Қызметтегі алғашқы қадамың құтты болсын! – деп ағынан жарылған.

	Ол Жұманмен шай қайнатым сөйлесіп аттанды. Кеңес өкіметінің барлық жұртты бөліпжармай бақытты ету жолындағы әр қадамына риза екенін сездірген. «Атадан қалған мұра еді деп мал көзі мен жер шіркінді ыстық көретініміз рас. Бірақ бәрі де «Көппен көрген ұлы той». Кешегі егістігің мен шаппалығыңнан, жайлауың мен қыстауыңнан өзгеге емес, өзіңнің бауырластарыңа енші алып беріп жатса, «Мұның жөн емес» деп қалай айтарсың?» деген. Сонда Жұман тұрып, «Шіркін-ай, бай атаулының бәрі де осы кісідей заман лебін зерделілікпен түсінсе ғой» деп қиялдаған. Бар жердегі сияқты егістік пен шабындықты қайта бөлу науқаны бұл елде де қызу жүргізіліп жатқан. Нұрымжанның соны меңзеп отырғанын түсінген. Бірақ оның қаншалықты заман ағымын түсіне қойғанына, жаңа дүниеге деген көзқарасының қаншалықты түзіктігіне сенгісі келгенмен, іш жағына қарай бүгілген бір саусағы жоқ па екен, бұл ағынан жарылған келбет-кейпі тереңнен толғап, жымын білдірмей жымысқы ниетін іштей жұптастырып отыратын есепшілдік емес пе екен деп те күманданған. «Бір адамды танып-білу үшін бір пұт тұз жеу аз» деуші еді, бар болғаны екіақ дүркін көрген адам туралы ертерек тон пішіп қайтемін, бәрін де уақыт көрсетер» деген оймен сыпайы жүздесіп, жылы қарсы алған.

	– «Ат – ердің қанаты» дейді, шырағым. Қызметің келіскен екен, көлігің де соған сай болсын. «Жаман ат жігеріңді жасытады, жақсы ат – мерейіңді тасытады». «Дос – аз, дұшпан көп» мына заманды жақсы ат бедел де бола алады. Көлігің көріксіз болса, сөзің де пәрменсіз болар. Қызметіңе тартқан ағаңның көрімдігі болсын, әдейілеп бір қыл құйрығымды босағаңа байладым. Қолымды қақпассың! – деп жортақтаған.

	– Ағасы, кезінде сіз берген қос ат мақсатымызға жетуге себепші болған еді. Сол жақсылығыңызды да айта-айта жүріп едік. Қазір ел ортасындамын. Тартуыңызды ала алмаймын. Бұл сізге тәуелді болып қалармын деп сақсынғаным емес, біріншіден, тарту-таралғыдан аулақтап жүру алдыма қойған мақсатым еді, екіншіден осы жұмысқа бекітіп отырған басшыларымның да бірінші талабы осы. Сондықтан мені қинамаңыз. Пейіліңізге ризамын, – деп азар да безер болып, сыйдан үзілді-кесілді бас тартқан.

	Игенжанның қолмен қойғандай ғып айтып отырғаны сол әңгіме болатын.

	– Ал, бүйімтай айта отыр, Иеке. Дау жоқ, мені құттықтау үшін ғана келмегеніңді сезіп отырмын. – Ол балуан жігіттің бетіне барлай қарады.

	– Келмей жатып алқымымнан алды деп сөкпе. Қайта айналып келіп, шаруа жағдайын айтып жатар жағдай аз. Жер мойны қашық. Оның үстіне, шаруадан қол да тие бермейді.

	... Әкеміз Нұрымжандарға үш атадан қосылатын ағайын болып келетін. Ешкімге, оның ішінде Нұрымжан сияқты ауқаттыларға, көзін сатпай, еңбегін сатып, қоңыртөбел шаруашылығымен жан бағыпты. Мен ес білер кезде әкеден жетім қалыппын да, шешем екеуімізді Нұрымжан көшіріп алыпты. Шын туыстық сезімі биледі ме, әлде әкейдің артында қалған отыз шақты дөңгелек тұяғы мен жүзге жетіп көрмеген ұсақ жандығына қызықты ма, болмаса Тарбағатайдың шұрайлы қойнауындағы қыстауына сұқтанды ма – ол бір Нұрымжанның өзіне ғана аян әрекет.

	Шешем өмір бойы оның үйінің отымен кіріп, күлімен шықты. Мен «қозышы бала», «қойшы бала» атанудан бастап, «жылқышы жігіт» атанғанша төрт түлігін қар төсеніп, мұз жастанып жүріп бағыппын. Қашанғы жүре берейін, баяғы өздерің келіп кеткен соң Қосшылар одағына кіргенмін. Жігіттермен ақылдастым да Нұрымжаннан еншімді бөліп алып, әкемнің қыстауының түтінін қайта түтеткенмін. Нұрымжаннан еңбегімді, шешемнің еңбегін даулағам жоқ, малымның он бес жылдай уақыттағы өнімін де, өсімін де сұрағам жоқ. Өзінде баяғы күш-қуаттың жоғын білген кезде ғана амалсыздан ризашылығын берген болды. «Әкең көзі тірісінде маған беріп кеткен», деп жайылымдығымның шұрайлы бір жартысын кертіп алып, бауырына басып қалды.

	Содан қойшы, ойда жоқта алдында малы, әкеден қалған жері бар орта шаруа болып шыға келдік. Атымды орта шаруа демесең, затым әлі «бай болып көргенім жоқ, кедей болып өлгенім жоқ» дегендей, барлықтың, байлықтың дәміне құнығып үлгергенім тағы жоқ. Күні ертең-ақ барыңды көпшіліктің ортасына сал десеңдер, одан тайқақтап, тайынарың мен емес. Бірақ тумысымнан зорлыққа шыдаған жан емен. «Малым – жанымның, жаным – арымның садағасы» деп жүрген кісімін. Ондайлардың қолында өлуге бармын!

	Әңгіменің аяғы ширағып, тағы бір даудың шеті көріне бастаған соң Жұман өз орнына келіп отырды. Игенжан да сөзден бір сәтке кідіріп қалған.

	– Айта бер, Иеке, айта бер, – деді ол сәл қабағын шытып.

	– Айта берсем, әңгіменің тоқ етері, биыл көктемдегі егістік пен шабындықты халыққа бөлу кезінде аз малымның аузынан артылмайтын шағын ғана шабындығымды қазірге дейін өзім мүшесі болып жүрген Қосшылар одағы, оған қоса әділдікпен іс қылады деген үкіметіміз – ауылдық кеңес тартып алды. «Ау, ағайын, бұл қалай?» десем, «Байларды осылай қыса бастаймыз» деседі. «Ау, мен қайдағы баймын, өз еңбегімді емген жан емеспін бе?» десем, «Қазір бай болмасаң, келешекте бай боласың» дейді. Ал Нұрымжанның шабындығының ең шұрайлы жерлерін өздеріне қалдырды да, шет пұшпағын ғана алып, басқаға берген болды. «Заман – біздікі!» деп, енді еңсе көтере бастайық десек, неліктен екенін қайдам, заман қайта-қайта Нұрымжандардікі бола береді.

	– Шешең мен екеуіңнің малыңның пәлен жылғы өсімін бермегені үшін өкпелі шығарсың Нұрымжанға. Ал шабындық бөлінісіне байланысты оған деген қандай өкпең бар?

	– Бәрі де сол ағайынымның бұғып жатып жүргізген бұқпа саясатымен болып жатқан жоқ па? Ол әр қыл құйрықтың тұяғын түгендеп жүретін ессіз сараң адам емес. Кесек турап, келістіріп асайтын адам. Қажет кезінде өз пайдасы үшін аянбайды. Малды шашу үшін жинайтын жан. Береген қолы – алаған. Күні ертең кімнің өрісін толтырары белгісіз көгалалы көп жылқыны жуан өңештерге үйірімен тығу арқылы ауылды қойып, болысты ашса алақанында, жұмса жұдырығында ұстайды. Түбінде осының бір пайдасы тиер-ау дейтін кісісіне мәрт. Оның үстіне, көздемей атқан оғын көзден тигізер мерген. Сарайы сара, көкірегі көреген, қате басуы сирек. – Ол сәл бөгелді де, тағы да қызбалана сөйлеп кетті.

	– Мен шабындығымнан «Жаяудың шаңы шықпас, жалғыздың үні шықпастың» салдарынан айырылғаным осында келуіме басты себепші болса, жолай айтпағым – беті жылмаң, тереңі – жылым ағамнан өзіңді сақтандыру еді. Жаңа «Шабындық бөлудегі оның кінәсі не?» дедің. Мынау жалпақ елді үшкіріп жусатып, ысқырып өргізіп отырған Нарбота баласы Қожамберген де қой терісін жамылған көк бөрінің өзі. Ол сонау Алтайдағы Қаратай еліне ұзатылған Нұрымжанның туған әпкесінің баласы, былайша айтқанда, жиені. Ол да бір байдың баласы, бөрінің бөлтірігі. Оны жер түбінен әдейі алдырып, ел көзіне жетім өсіп жетілген батырақтың баласы ғып көрсетіп, болыс қойдырды. Қанеки, ірілі-ұсақты елу-алпыс ауылы бар болыстың елін Нұрымжан басқармағанда енді кім басқарып отыр дейсің? Менің шабындығымды алған зорлықшыл қолды Нұрымжанның шеңгелі емес дей аласың ба? Ұялы қасқырдың ортасына келдің. Ұйыққа құйрығыңды шаншып кетіп жүрмесін, бауырым.

	Жұманның қабағы түйіле түсті. Біздей ғып ұштаған қарындашымен ақ қағаз бетіне мақсатсыз сызықтар жүргізеді. Онсыз да қан жоқ, сөл жоқ өңі одан әрі оңған шүберектей болып, қуқыл тарта түскендей.

	– Қай бір саяси науқандар болсын ағат басып, артық кетушілер болады. Ал көпе-көрнеу заңсыздық жасауға партия жол бермейді. «Жол берме!» деп жіберіп отыр бізді, – деді ол әр сөзін шегелей айтып. – Ал шабындық, егістік жерді бөлу ісіне өзің сияқты наразылар баршылық. Үйездік партия комитеті мен атқару комитетінің алдына осы болыстағы жер бөлісі жайын қайта қарау туралы мәселе қойып отырмыз. Ұсынысты қолдайтынына сенімдімін. Демек, бұл әңгіме көп кешікпей шешіледі.

	Нарботаев жөніндегі пікіріңе дәл қазір ештеңе айта алмаймын, өзім сияқты бір басшының, әрі коммунистің әр қадамына күмән келтіруге қақым жоқ, ол кісілікке де жатпайды.

	– Басшылыққа жету жолының баспалдағы ғып, сол коммунистеріңді олар әдейі пайдаланып жүр деп ойламайсыңдар ма?! Егер қатарыма аламын десең қорғанысын бекемдеу үшін Нұрымжан да күні ертең-ақ коммунисіңе өтер еді. – Игенжан бәрінен де көңілі қалғандай, келісті жүзіне қаны ойнады. Сеніп келген Жұманның оның ойынан шықпағаны анық еді.

	– Бәрін де уақыт көрсетеді, – деп Жұман орнынан тұрды. Осымен әңгіме аяқталды дегенінің белгісі еді. Нарботаевтың әділетсіздігі туралы аз күннің ішінде талай шағымды естіп жүрсе де, оның бүкіл болмысына біржолата көз жеткізіп болғанша әр келушіге: «Нарботаевты таяуда құрта қоямыз» деп, ағынан жарылып салуды артық санады. Игенжан да орнынан тұрған.

	– Жұман жолдас, – деді ол үніне мысқыл араластырып. Жаңа ғана «жолдас» демей-ақ қоялық деп отырған ол бұл сөзді нығыздай әдейі айтқан. – Біз – қараңғы адамдармыз. Бірақ өмірдің өзінен алған кей сабақ бізге де кімнің кім екенін тануды үйреткен. Мақсатым – болыстың екі басшысының арасына от тастап кету емес, қайта сол оттан өзіңді сақтандыру болатын. Өз табымның адамы мен сияқты қандай заман келсе де зардап шегуден көз ашпайтындардың жоқшысы, арашашысы дегендіктен... Баяғыда өздеріңді қойын сойып, қолын қусырып қарсы алған соң, астарыңа көлігін мінгізіп, көңілдеріңді демдеген соң «Аштықта жеген құйқаның дәмі ауыздан кетпей» тұрған шығар. Иә, ол – өз шаруаң. Мен айтарымды айттым. Сау болып тұр!

	Ол қол беріп, қоштаспастан есікке қарай кесек адымдай жөнелген.

	«Нағыз ер жігіт, – деп ойлады Жұман. – Әттең, сауаты болса, жаңа заманның адамы ғой мынау». Ол өз ойына өзі күлген. Адамдар туралы талғамы төмен бе, әлде кімнің дос, кімнің қас екенін айыруға келгенде қабілеті жеткіліксіз бе, жуырда Нұрымжан келіп кеткен соң да дәл осындай жақсы пікірде болғанын есіне түсірген. Ал ол туралы Игенжанның айтқаны мұның пікіріне мүлде қарама-қарсы болып шықты. Сөзінің жаны, шындығы бар сияқты. Өмір бойы бірге болған адамның әбден тиянақталған пікірі. Нарботаев жөнінде көп қателесе қоймаған сияқты. Шүйде майы буылтықтанып, бет-аузы үйткен қойдың басындай жылтырап, майланып тұратын осы бір аю пошымдас қапсағай қараны алғаш көргенде-ақ баяғының ішкенге тоқ, жегенге мәз, бос кеуде болыстарына, немесе елге келіп, шанақ-шанақ қымыз қотарып, табақ-табақ ет жеп, айлап жататын, кебеже қарын, кең құрсақ ұлықтарға көбірек ұқсатқан. Мұндай адамды кедей батырақтың жетім қалған баласы еді дегенге сену қиын болатын. Оның үстіне, қолынан келсе, Қожекең билік тізгінін өзінен басқаға ұстатқысы келмейтін жан екені әр сөзінен-ақ анық көрініп тұрар еді.

	Жұман алғашында өзінің губернияның, одан бері үйездің жолдауымен келген жаңа хатшы екенін айтқанда да ол: «Болсаң қайтейін?!» дегендей тым салқын сәлемдескен.

	– Е, бала жаңа хатшымын де! Өзіңнің түрі-түсің үш-төрт жыл түнек зынданда жатқан кісі сияқты тым жүдеусің ғой. Ауырамысың? – Мұны қызметке қабылдауға бола ма, жоқ па дегендей бір түрлі мүсіркей, сонан соң аяй қараған.

	– Ауыратыным да рас, туған жердің ауасы көмектесер. – Сонан соң мына шой қараны алғашқы күннен бастап, желкеме міндіріп алмайын деген оймен өзінің де тісі шығып қалғанын көрсетіп қойғысы келді. – «Інісі түнек зынданнан шыққандай жүдеу болғанмен, ағасы бордақыда тұрғандай қоңды екен, бірінде жоғын бірі толтырып, күн көрер», деген есептері болған шығар басшылардың мені осында жібергенде.

	Нарботаев екі иығы селкілдеп, кеңкілдей күлген. Алғашқы таныстық үстіндегі жеңіл шарпысуды көңіліне алмаған сыңайлы:

	– Жарайды, оны да көрерміз. Мұнда болыстық партия комитетінің секретары болып Бөрібаев дейтін аздаған ғана қара танырлығы бар жігіт істейтін. Қазір шақыртайық. – Ол үстін жылан жалағандай не бір қағаз, не бір қаламы жоқ қызыл мата жапқан үлкен үстелдің бір бұрышында тұрған жез қоңырауды қақты.

	– Қайда құрып кеткен бұл кеңсенің адамдары? – Бір кезде есік ашылып, «Тәйт!» десең безе жөнелердей бадырақ көз бір жігіттің тақыр басы көрінді.

	– Қожеке, қымыз келтіртейін бе? Шөлдеген боларсыз. – «Келтірейін» демейді, «келтіртейін» дейді. Демек, ол жұмсайтын тағы біреудің бары да белгілі болып тұр еді.

	– Ой, қымызыңмен қоса құрығыр! Қайда жүрсіңдер, түге? Маған анау Бөрібаевты тездетіп, тауып әкеліңдерші. Болыстық партя комитетінің қағаздарын ала келсін!

	Бадырақ көз, тақыр бас зып берді. Нарботаев етшең қос қолын бірдей үстелдің үстіне қойып, шалқая отырды.

	– Өзің қай туған боласың, бала?

	Жұман сұрақты әбден ұғып тұрса да әдейі басқаша жауап берген:

	– Осы ауылда жер тырнап, егін егетін, қыста құс салып, тазы жүгіртетін әрі диқан, әрі саятшы Мұратбек деген шал бар. Соның кенжесімін. Менен үлкен үш ұлдың екеуі он алтыншы жылдың бодауында кеткен. Біреуі осында.

	– С-с-солай де, бала! Әлгі ішкертін оқу іздеп кететін бес қаңғыбастың бірі емессің бе?

	– Қаңғыбас емес, жарыққа тәуекелмен елдің алды болып ұмтылған бесеудің бірімін...

	– Е, басыңнан сөз асырмайтын, басқаға бас ұрмайтын, арыны да, қарымы да қайтпаған, бас асауы басылмаған баламын де. Арыныңды көріп тұрмын, қарымыңды да көрерміз! – Ол бағанағыдай кеңкілдемей, суық жымиды.

	– Оқпан қисық болса, оқ қайдан түзу ұшсын, ағасы. Сауал қыңыр болса, жауабы да қисық болмас па! Сонан соң сіз бен бір терінің пұшпағын бірігіп илейтін болған соң қолбала орнына қабылдамауыңызды сұрар едім...

	Болыстың бетіне қаны тепті.

	Осы кезде есіктен сырықтай ұзын бойлы, қалқан құлағынан күн көрінгендей жас жігіт имене басып кірген. Қолында шиыршықтап ұстаған бір парақ қағазы бар.

	– Ассалаумағалейкум, Қожеке? Сіз шақырып жатыр деген соң... Қалай, деніңіз сау, аман-есенсіз бе?

	Қожекең оның сәлемін алған жоқ, иегімен орындықты нұсқаған. Осы бір сәл үнсіздікті пайдаланып, оның үстіне Бөрібаевтың сонша именшектегенін көріп, қарадан-қарап, жыны келген Жұман Бөрібаевтың келуімен үзіліп қалған сөзді жалғастырған.

	– Нарботаев жолдас, бұдан былай сіз бен біз бір болыс елдің тағдыры сеніп тапсырылған басшыларымыз. Партия комитеті секретарының елдің саяси жетекшісі екенін мен сізге айтпай-ақ өзіңіз де жақсы білесіз. Сондықтан мен сізге «бала» емес, «Мұратбеков жолдаспын». Осыны ұмытпауыңызды қатты сұрар едім.

	Төрағаның қызыл күрең өңі қайрақ тасының түріндей көгіс тартты. Ал бұрын-соңды бетіне жан баласы келіп көрмеген адамға бейтаныс жас жігіттің түйеден түскендей қып сөз айтуды, мынандай қарсы келуді естігенде Бөрібаевтың ақсары жүзі қызарып, тілі байланып, бақшиды да қалды. Қазір күн күркіреп, нажағай ойнайтын сияқты ол бұрын-соңды болмаған бір сұмдықты күткен. Бірақ ондай сұмдық болған жоқ. Қожекең Жұманға емес, Бөрібаевқа қарап зілденді.

	– Не ғып бақшиып отырсың? Мына ж-ж-жолдасты үйез сенің орныңа секретарь ғып жіберіпті. Бұл кісіні жібергені, значить, сенің орныңнан алынғаның деген сөз. «Дәукументтерің» қайда?..

	Ол жаңа ғана «значить» деген сөзді дұрыс айтқанмен, екінші орысша сөзге келгенде қолма-қол өз сауатының шама-шарқын аңдаусызда байқатып алды.

	Бөрібаев еден ойылып кететіндей еппен басып келіп, шиыршықталған жалғыз парақ қағазды Нарботаевтың алдына қойды.

	– Мендегі осы ғана. Партия мүшелерінің тізімі ғой.

	Қожамберген қағазды ашып та қараған жоқ, сол шиыршықталған қалпында Жұманға қарай ысырып қойды да, тағы кекесінді үнмен тіл қатқан:

	– Мінеки, бала, айтпақшы жолдас, өткізіп алыңыз мынаны.

	Жұман қағазды алып қарай бастаған. «Аягөз» болысының партия мүшелері» деп айдар қойылған тізімнің ең басына барынша «семіз» ғып түсірген әріптерді әсемдеп, «Нарботаұлы Қожамберген» деп жазыпты. Одан әрі қарай жаңағыдан сәл жіңішкелеу әріптермен «Бөрібайұлы Аққазы» депті де, басқаларын ары қарай айбақ-сайбақ тізе жөнелген. Бұл болыста кімнің қандай беделі барын осы тізімдегі әріптердің сәнінен, сонан соң атыжөндердің орналасу тәртібінен-ақ ажыратуға болардай. Жиынтығы он тоғыз-ақ адам.

	– Барлығы осы-ақ па? – деген Жұман «өткізіп алып» отырған құжаттардың осынша аздығына таңданып.

	– Иә, ысқырықтарың жер жарғанмен, мұрын қанап, жығылардай жұмыс жоқ, – деп, Қожекең тағы бір түйреп өткен. – Бөрібаевтың айтысына қарағанда, партияға кедейбатрақтардың өздерінің өткілері келмейтін көрінеді. Көздері жеткенше көнбейтін көрсоқырлар емес пе өңшең! Осы тізімнен асып, енді көбейе қояр ма екен?!

	– Көбейеді, көбейтеміз! Ол үшін сіз бен біздің өзіміз керітартпалықты қоюымыз қажет!

	Халыққа бәрін де түсіндіріп айтуымыз керек.

	Жаңа келген жігіттің қоқан-лоқыға көне қоймасын сезсе керек, Қожамберген де қыңыратқи беруін азайтып, жөнге көшкен. Жаңа секретардың осынша нық сөйлеп тұрғанына қарап, оның арқасын тіреген қорғанының мықты екенін сезген. Сонымен бірге, өзінің де дәуірлеу кезеңінің шеті көріне бастағанын мойындау бастағандай.

	Жұман сол күні-ақ болыстық партия комитетінің кеңсесін орналастыру үшін біреудің босаған екі бөлмелі үйін алатын болып, оған комсомол комитетінің секретары Серғазин Бекемтас және сол күні болыстық Қосшылар одағының бастығына уақытша ұсынылған бұрынғы секретарь Аққазы үшеуі орналасатын болып келіскен.

	Одан бері шаруа жайымен бір-екі дүркін кіріп шыққаны болмаса, Нарботаевпен шүйіркелесіп, әңгімелесе алмаған. О баста мұны да айтқанына көндіріп, айдағанына жүргізгісі келген Қожекең «Осы пәлекеттің соңында тіреу болып тұрған бір мықтысы болмасын.

	Әйтпесе, айылын жимай, неғып ерсініп отыр?!» деген оймен істің аңысын аңдау саясатына көшкен болатын.

	* * *

	Жұман кеңсесінде түннің бір уағы болғанша отырып, газеттерді қарады. Бірақ Игенжан айтқан әңгімелер оның ойынан бір сәтке де шықпаған. Қитұрқысы мен бұлтарысы көп бұл тіршілікте әлі ешқандай тәжірибесі жоқ өзі үшін Нұрымжандармен, Қожамбергендермен күресудің оңай болмасын алғаш рет сезгендей. «Күндіз – күлкі, түнде – ұйқы көрмеспін, бірақ өзім топырағынан өнген туған жерімде тезірек жаңа заман орнау үшін барымды аянбаспын. Қиындықтар болар, күресермін, бірде жеңілермін, бірде жеңермін» деп, осы елге жеткенше іштей сан дүркін бекінген. Бірақ ол қиындық атаулыны халқының сауатсыздығы, тап жауларының өліспей беріспес қарсылығы тарапынан ғана күтетін. Ал өзі сияқты төс қалтасына партия билетін салып алған, бүкіл бір болыс елдің патшасындай әмірші болып отырған адаммен күресуім мүмкін-ау дегенді ойлап көрмепті. Алматыда губерниялық партия комитетінің секретары ескертіп-ақ еді. «Шырағым, үйез орталығы Лепсіге барған соң балалық жасап, туған аулыңа тартып кетіп жүрме. Өз аулыңда ағайының демеу, сүйеу болса жақсы, ал ағайынмен, тіпті көзтаныс, жүзтаныспен үнемі тіл табыса беру, болмаса олармен жауласу да оңайға түспейді. Сіз бен біздің жаңа қоғам орнату кезеңіне тап келген қызметімізде жау жоқ деу, идеямызға, іс-әрекетімізге қарсы шығатындар жоқ деу қисынсыз әңгіме» деп еді. Енді ойлап отырса, ол кісінің тілін алмағанына, одан кейін үйез орталығы Лепсідегі жігіттердің де орталықта қал деген ақылдарын тыңдамағанына өкінгендей еді.

	Ойлап отырса, былтырдан бері өзін бір қырсық айналдырғандай, әр басқан қадамы дерлік қайта-қайта сәтсіздікке ұшыраумен болыпты. Осы күндері оқуды тәмамдауға бір-екі жыл қалды десіп, сапарлас болып бірге барған достарының жанында Қазан шаһарында жүрер еді... Егер ойда жоқта жабысқан өкпе ауруы килікпесе, губерния орталығы – Алматыда партия кадрларына сабақ беріп жүрер еді, сәті түссе, қайта айналып, Қазанға соғып, оқуын тәмамдар еді... Егер дәрігерлер «Науқасың күннен күнге асқынып барады. Тездетіп еліңе жет, қымыз ішіп, емдел», деп кеңес бермесе... Жаяулап-жалпылап, көрінген кірешілерге ілесіп жүріп, үйез орталығы Лепсіге келген соң да үйездік партия комитетіндегі өзіне ұсынылған бөлім меңгерушілік жұмысты атқарып жүрер еді... Егер тағы да меңдеткен науқасы қайта-қайта төсек тарттырып, берекесін бек кетірмесе. Ойлап отырса, бәрінің де себебі де, салдары да жеткілікті. Бәрі де егер, егер... «Жан қысылғанда жаратушыңа жалбарынасың» дегендей қызыл билетті төс қалтасына салып, коммунист атанғанмен, осынау көп «егерлердің» тиянақ табар тұсы: «Қалған тіршілігімен бір Алла, өзің жар бол!» деп іштей сиыну ғана еді...

	Әр сәтсіздіктен кейін қамықты да, торықты да. Бірақ ойдан ой қуып келгендегі оның табан тірегені мына пікір болатын: «Не болса да ел шетіне жетейін! Мүмкін, туған жердің кәусардай ауасы мен сары қымызы шипа болар. Оның үстіне, кеше ғана жолымызға үлкен үмітпен қарап отырған ауылдастарымның заман ағымынан кейін қалмауына қолғабыс етейін, қалған тіршілігімде жиырма-отыз кісінің сауатын ашсам да, бүгінгі уақыт тынысын тез ұғып, ел басқарар бес-алты кісіге өз білгенімді түсіндірсем де пайдамды тигізіп үлгірейін. Жалғыз менің амандығымды тілеп, қара жолдың бойына қараумен қартайып отырған әке-шешемді қуантайын.

	– Сен сияқты білімді жастар қай жұмысымызға болсын керек екенін өзің де көріп отырсың. Жоғары білімді азаматтардың әр ауылда көбейетін уақыты да келер, бірақ ол әзірге алыста жатқан арман ғана. Сондықтан алдымен өзіңді күт. Аягөздегі партия комитетінің жұмысы да жоққа тән. Соны өз қолыңа ал. Жаз шығып келеді, кеңсеңді уақытша жақын жайлауға көшіріп емдел, – деп еді үйездік партия комитетінің секретары Ералы Рамаданов.

	Енді ғой, емделгені сол, ес жиятын уақыт таба алмай жүргені мынау. Жұмыс шаш етектен. Бәрін тыңнан бастауы қажет. Ең алдымен ауыл-ауылдан партия қатарына сенімді адамдарды тартып, бүкіл болыс жұрты алдындағы партияның беделін арттыруға күш салуы керек.

	Оның ойын есіктің сықыры бөліп жіберді. Әкесі екен. Түсі суық, қабағы қатыңқы.

	– Әй! – деп, шал есікті шалқасынан ашып тұрып, тіл қатты. – Тері-тарамысыңа ілініп отырып, өлеріңді білмейтін неткен миғұла адамсың өзің? Жетер енді! Бүйтіп азапқа салып, уайымыңды тарттырғанша, шешең екеуімізді неге тірідей жерге көмбейсің? Біреуі өлсе басқасы бар ғой дейтін балаларым көп емес менің. Ел үшін бастық болсаң, мен үшін қалған екінің бірі ғанасың. Сөзді қой да алдыма түс! Ертең жұмысыңды да, мәнсабыңды да өткіз. Жайлауға әкетемін!

	Жұман ләм деместен кеңседен шығып, есігін құлыптады. Әлі де бұрқылдап сөйлеп келе жатқан әкесінің алдына түсіп алып, тық-тық жөтеліп қойып, кетіп барады.

	«Апыр-ай, енді-енді бел шешіп араласа бастаған мынау тіршілік жолы осыдан төрт-бес жыл бұрын іздеп шыққан сапар жолынан да қиын болатын түрі бар-ау» деп ойлады ол.

	Бірақ қарт алдына түсіп алып, үн-түнсіз келе жатқан ұлының шаруабасты тіршілігін аз да болса түсінетін болса керек, жаңағы ашуының бірі де жоқ, жайма-шуақ тіл қатқан:

	– Сенімен ақылдасамын деп ағаң келіп отыр. Оның да сенімен қабаттасып, белсенді болғаны ұнамайды маған, балам...

	– Өзіне ұнаса болды емес пе? Жоқ әлде қолынан келмей жүр ме? – деген ол әкесімен қатарласа беріп.

	– Е, қазір барған соң сөйлесесің ғой. Қолынан келмегенді қойып, сол ағаңның көңілі әрменіректе жатыр ма деймін, – деп, әкесі бір тың әңгіменің ұшығын шығарған.

	Жұманның жалғыз ағасы Мұқа Аягөзге жақын бір ауылда, үйлі-баранды дегендей, өз алдына қоңыр төбел тіршілік етіп жүрген. Жас кезінде Ғалиакбар Көкшетауи мұғалімнің алдын көріп, сауат ашып алған еті тірі Мұқа сайлауда ауылдық кеңеске хатшы болыпты. Бұл – Жұман оқуда жүрген кездің жаңалығы. Жалғыз інісі жұртының бір басшысы болып елге оралған соң ол орталыққа келіп қайтқан. Бірақ аға үйіне барып, аунап-қунап жатып, жеңгесінің қайнысына сақтаған тәтті-дәмді сыбағасын жеп қайтуға әлі күнге дейін Жұманның мұршасы болмаған.

	Жаратылысынан өзгеге өктемдігі жоқ, мінезі кішік Мұқа Жұмандар үйге кіргенде інісін орнынан тұрып, қарсы алған. Бұл Мұқаның інісін бастықсынып жүргенінен емес, тіпті бала күнінен Жұман сөзіне тоқтап, Жұман ісін мақұлдап өскенінің белгісі еді.

	– Жұмантай-ау, бір уақыт денсаулығыңды да ойласаңшы. Өңің бөздей болып кетіпті, тіпті, – деп, ол да сәлемдесіп болған соң ағалық жанашырлығын білдірген.

	Тамақтанып болғанша-ақ Жұманның әке-шешесімен бірге жайлауға көшетіні шешілген болатын.

	...Жыл сайын жер тырнап егетін аз егінді де биыл бір сен деп еге алмадым, балам. Екеуің аман болсаң аштан өліп, көштен қалмаспын деген оймен диқандықтан қол үзіп отырмын. Жұманжанды өзім емдеп көру үшін биыл жайлаушыл болып отырған жайым бар.

	Мұқа дәл жүрер алдында келген шаруасының шетін шығарды.

	– Жұмантай, өзің білесің, біздің Көктеректің ауылнайы жасы келіп қалған Жанғазин дейтін қария... – Ол ойын қалай жалғастырарын білмегендей сәл бөгеліп қалды. – Екі-үш күн бұрын Қожекең сол жаққа барып қайтып еді. «Жасы келген кісіге мұндай жауапты қызметте отыруға болмайды. Алдағы сайлауда өзіңді ауылнай сайлаймыз», деп кетті. Айтатын кісі таппады дейсің бе?! Бір сенің басыңды сыйлағаны шығар.

	– Әй, ағайынды екеуіміздің де атқа мініп кеткеніміз жараспас-ау. Белсенділікті аңсамай, сабыр еткенің жөн шығар, – дегеннен басқа Жұман көп ештеңе айта алмаған.

	– Мен де осы сөзді айтып отырмын! – Әкелері де өз қаупі мен күдігін білдірген. Бірақ бұл уәждің бәрі де Мұқаға ұнамаса керек, сүлесоқ қоштасып аттанған.





ҚАСТАНДЫҚ


	(Бірінші сала)

	Шәріптің кер төбел айғыры мен Жұманның Көккептері түнімен жайылса да кешегі түске дейінгі жүріп өткен екі көштік жолдан кейін бүгін іштерін тартып, ширап қалғандай. Қасымның қой жорға шұбары ғана ештеңе болмағандай қарны әлі жер сызып, дөңгеленіп тұр. Үш ат та «енді ауылға қайтатын болармыз» дегендей жүрістерінен ширақтық танытады. Жануарлар табандарын құмға күйдіріп, шөл кезер, тұяқтарын тасқа қажатып, талайталай тау асар қиын да алыс жолдың маңдайларына жазылғанын, бұрын-соңды көрмеген басқа мекенге жеткен соң балаң иелірімен біржола қоштасарларын қайдан білсін...

	Есімге берілген дөңгеленген тор төбел жорға мен Ғалымның тақымына бұйырған күдіс бел ақ танау құла ерте көктемнің көгімен ғана көбік шел жүгірткен мал емес, қыстай сұлыға байланып, сарытап болып, мініс көрген аттар екенін танытқандай, түктерін күн сәулесімен жылт-жылт ойнатады. Ауылдан шыға бере Игенжан атын тау сілеміне қарай бұрған.

	– Ал, бауырларым, сапарларың оң болсын! Әйтеуір, қонған жерлеріңде аттарыңа сақ болыңдар. Бұл күнде ұры-қары таудың тасынан да көп, – деді ол тағы да әр жолаушының қолын алып, қоштасып тұрып. Батыр тұлғалы жігіт кеше бұлардың болашағы тым бұлыңғыр сапарларына көбірек күдік келітіріп отырған сияқты еді, бүгін оның қимай қоштасып, ауыл сыртына дейін шығарып салуы жолаушылар жүрегіне оған деген бір жылылық ұялатқандай. – Бүгін анау Көгілдірдің етегіндегі Ащылының бойына тары, бидай егіп отырған диқандардың ауылына жетіп аялдағандарың жөн шығар. Көліктерің барлықпай, сарытап болып, жол үстінде, ер астында жақсы жарап, еттерін ширатсын.

	– Жарар, жарар, көп сұңқылдамай малыңа барсаңшы! – Есік пен төрдей ақ боз аттың үстінде бір жамбастай қисайып жатқан Ырымжан өзінен кемі бес-алты жас үлкен жігітке бұйыра тіл қатты. Бірақ желе жортып қастарынан ұзай берген жылқышы жігіт жас мырзаның сөзін естімеді ме, әлде естісе де жұрттың көзінше шармаяқтасып жатамын ба деді ме, мойнын бұрмаған қалпы, тарта берді.

	– Оқысақ оқыдық, оқымасақ ел аралап, жер көріп қайту үшін мен де сендерге ілесе жөнелер едім. Мына қатын алу шаруасы кимелеп кетті емес пе? – деп, Ырымжан мардымси сөйледі. – Жалпы оқу деген менің миыма көп қона қоймайтын мәселе. Баяғыда әкем үш жыл бойы молда жалдап оқытқанда хат тануға шамам әрең жеткен. Одан кейін Семейдегі орыс мектебіне де беріп көрді. Ештеңе шықпайтын болған соң қашып құтылғанмын.

	Еш бүкпесіз шынын айтып келе жатқан балаң жігіттен Жұман жасын сұраған.

	– Ел жайлауға шыққанда он беске толамын.

	– Он бесіңде отау иесі де болады екенсің ғой, – деп Ғалым күлді.

	– Бір-екі жыл үйленбей тұра тұрайын демедің бе әкеңе? Жұманның бұл сұрағының мәнін Ырымжан ұға қоймаса керек:

	– Неменесін тосамын? Қалыңмалын тұмсығынан тізіп, санап бергенбіз. Енді қатын менікі емес пе?

	– Әрине, сенікі! Қалыңмалы өтелген қызды жазды тоспай-ақ әкеле берсең де өзіңдікі ғой. Шірке-е-н, қалыңы төленген қалыңдығым болса, бүйтіп қаңғырып нем бар? – деді Ғалым жымың-жымың күліп. Ол содан кейін Ырымжаннан: «Қалыңдығың сұлу ма?» деп сұрады; «Ұрын барғанда не істедің?» деп сұрады; «Бетінен сүйіп көрдің бе?» деп сұрады. Ол күні ертең өз басына да келетін қатын алу мәселесінің қыр-сырын қазірден-ақ біліп алғысы келді ме, әлде байдың шолжаң ұлын көпіртіп сөйлетіп қойып, жол қысқартқысы келді ме, әйтеуір сайқымазағы мол сауалын көбейтті.

	– Өй, сүюге неменеге асығамын? Ертең босағамды аттаған соң не істесем де бәрі бір ол өзімдікі болмай ма? – Ырымжан сәнді жұқа етігінің қонышынан кішкене мүйіз шақша суырып, ердің қасына қағып-қағып алды да, алақанына сәндеп насыбай төкті:

	– Өй, өзіңнің өнерің көп екен ғой, – деп, таңданған Ғалымға ол «біз сондаймыз» дегендей жымыңдап қарап қойып, насыбайды шалқалап тұрып атқан. – Катын алатын зігітке насыбай атпаса бола ма?

	Астыңғы ерні бұлтиып, сақаулап шыға келді. Ғалымның сауалы жанына жақса керек, әңгімеге тұшына кіріскен.

	– Кызық екенсің, Галым бауыйым?! Сұлу болмаса алып кайтейін. Осындагы бій ойта шайуаның кызы. «Ыйымзанға тимеймін» депті. Атасының басы. Біздің шал тізеге салып зібейді. Біл үйіл зылқы шекелейін зайып байа ма, әкесі «зә» депті. – Ол астыңғы ерніне сұқ саусағын сұғып жіберіп, насыбайын тазалады да өзіне-өзі әбден насаттанғандай жымыңдап қойды. – Ол қыздың: «Ырымжанға тимеймін» деген сөзі үшін көрешегі әлі алдында ғой.

	– Байқа, бауырым, қазір зорлықтың заманы емес! Бір үйір жылқы берген екенмін деп, адамның еркіне қол сұға алмайсың. – Шәріп жас мырзаға қызарақтай тіл қатқан. Бірақ бір үйір жылқы үшін ел жайлауға шыға еркінен айрылар бейтаныс қызды қалай құтқаруға боларын, тіпті оның мүмкін де емесін Шәріптің өзі де, оның серіктері де біле алмаған. Ал жол кезіп бара жатқан қаңғыбас біреулердің қоқан-лоқысына ығар, оны түсінер Ырымжан да көрінбейді. Қайта ол жігіт бастарымен өзін, жігіт намысы дегенді түсінбеген бұларға таң қалғандай.

	– Сонда немене, мен қатын алмауға тиістімін бе, әлде заман өзгерді деп маған біреу қызын қалыңсыз, текке әкеліп бере ме? Онда тіпті жақсы болар еді.

	Шәріп әңгімені әрі қарай созғысы келмей:

	– Жарайды, бауырым, сый-құрметіңе, шығарып салғаныңа, бәріне де ризамыз. Рұқсат, қайта бер, – деген Ырымжанға.

	– Анау белегірдің астында жездемнің үйі бар. Сол үйдегі қарындасымды алып қайтуға тиістімін, – деп, ол бұларды шығарып салуға қосымша тағы бір міндеті бар екенін байқатты.

	Сөйткенше Ырымжан нұсқаған дөңнен бері асып келе жатқан қос салт атты да көрінген.

	– Мыналардың өздері де бері қарай шыққан екен ғой. Бәсе, біздің Ұлби төрт-бес күннен бері қалай шыдап жатыр деп ойлап едім-ау. – Ырымжан жолаушыларды таныған сыңай көрсетті. Шынында да екі салт аттының біреуі қызыл көйлек киген қыз бала екендігі көз көрім жерден-ақ байқалған.

	– О, аға, өзің де келе жатыр екенсің ғой, – деп, ат үстінде отырған он бір, он екі жастар шамасындағы жас қыз ағасына қарап, қуанғанын жасыра алмады. Сонан соң көргенді баланың өзінен үлкендерге сәлем беруі керектігі есіне түссе керек:

	– Сәлеметсіздер ме? – деді сыпайы ғана. Жанындағы мосқалдау жігіт ағасы шамасы екеуінің жездесі болса керек, жолаушылармен есен-саулық сұрасып болған соң, Ырымжанға қарап, жезденің жарасымды әзілін айтқан:

	– Енді мына қызды аулыма жолатсам ба, бәлем! Келсе болды: «Үйіме қайтамын да қайтамын» деп, есті шығарады. Ертең бойжетіп, күйеуге шыққанда да «Үйіме қайтамын» деп жүре ме, бұл шіркін, қайдан білейін?!

	Қыз сыпайылық сақтаса керек, жездеге уәж айтып, сөз жарыстырмады. Қап-қара бота көзі ұшқын атып, үлбіреген аппақ балаң жүзіне қызғылт бояу жүгірді.

	Мосқалдау жігіт жолаушыларды ауылына соғып, қымыз ішіп шығуға шақырғанмен, бұлар жолды қысқарта бермек болып, ауыл иесіне алғыстарын айтып, кідірмей жүріп кеткен.

	* * *

	– Киім киісіне, ат-әбзелін сәндеп мінісіне қарағанда, жезделері де малды кісі болса керек, – деді Қасым былайырақ шаққан соң.

	– Байдың кедей жерге қыз бергенін қашан көріп едің? «Бай байға, сай сайға құяды».

	Нұрымжан қызын кедей-кепшікке оңайшылықпен бере қоймас-ау, – деді Шәріп.

	– Күлгені жақсы екен! – деді Жұман.

	– Сен кімді айтып келесің? Жаңағы қызды ма? «Нұрымжан қызын кедей-кепшікке бере қоймас-ау» деп, Шәріп жаңа ғана айтты емес пе?! – Ғалым қолма-қол әзілге айналдырды. – Әкемнің бұзаулы сиырын қалыңмалға беріп, Нұрекең азсынбаса мен де айттырар едім бұл қызды. Әй, бірақ азсынады ғой. Келіні үшін бір үйір жылқы берген бай қызы үшін екі үйір жылқы сұрар.

	Иен далада бір жотадан асып, екіншісіне бастай жөнелер талай жолаушының табанының астында тозған көне күре жол бұлардың өздеріне еркін тиген соң мәз болысып күлісіп, қай-қайдағы әңгімені шертісіп, тағы да арқа-жарқа болып қалған. Тек Жұман ғана үнсіз келеді. Көз алдынан жаңағы қаршадай қыздың еліктің лағынай сыртқы болмысы, ұялған кезінде бетіне жүгірген жарасымды әдемі алау – бәрі де көз алдына елестей берген. «Әділ заман, жаңа қоғам орнайды, адамдар тең болады деп жүргенде талай қыздар әлді мен малдыға осылай кете береді-ау. Бір тәуір жері бұл қыз әлі жастау екен» деп ойлаған ол...

	Бекер обалы қане, Нұрымжан берген екі ат нағыз ұзақ жолдың көліктері екен. Торы өрлі-еңіске бірдей су төгілмес жорғасынан бір тынбай есіп келеді. Ақ танау құла да «Мен тұрғанда сен неге алдыға түсе бересің?» дегендей Шәріптің кер төбелінің тұмсығын оздырғысы келмейді.

	– «Мал иесіне тартады» деген осы-ау, қарашы кез келген жолда жұрттың алдын бермей үйренген жануардың қараталасуын! Шәке, алдыңызға түсе бергенім үшін режімессіз. Мына жануар үстіндегі кісінің Нұрымжан емес, жарбиған Ғалым екенін қайдан білсін? – дейді Ғалым атына қарап. Жануардың аяңының өзі өзге аттарды сау желдіргендей екен, сумаңсумаң етіп, желмаядай жортады. Алайда, күннің ысый бастауы бір жағынан, оның үстіне өрістен әкелінген тоқ жылқылардың үстіне сабын езгендей ақ көбіктеніп келеді.

	– Аттың басын тарта ұстаңдар. Тоқ малдарды қызылмай ғып алармыз, – деп, Шәріп серіктерінің жүрістеріне жиі-жиі тежеу салып отырды. – Дегенмен, бауырларым, Нұрымжанның бізге не ғып көңілі құласа да көліктеріміз сай болған сияқты. Мұндай аттардың бабын білсек, талай жерге жеткізер деп отырмын.

	– Сол кісінің бізге не ғып әукесі салбырап, емешегі үзіле қалғанына таңым бар. «Сыйлайды» дегенге сенгім келмейді. «Қорықты» деудің тағы қисыны жоқ. Жіп таға алмай әрісәрімін. Артымыздан қуып келіп, екі атын аударып алатын сияқты болады да тұрады. Сондықтан осы жолсызбен тартсақ па деп едім. – Ғалымның әзіліне бәрі тағы бір күліп алды.

	– Ағамыздың бір есебі болғаны анық. Бәлкім, мынандай аумалы-төкпелі заманда оқу іздеп бара жатқан кедей балаларға көлік бергенін жаны қысылған кез болса, бетжүздік етіп айтар. Барлық кедей-кепшікті жинағандағы мақсаты да куәлардың мол болуын қалағаннан болар. Мүмкін, «Жас өспей ме, жарлы байымай ма?» деген қағиданы ұстанған шығар. Бүгінгі жол кезіп бара жатқан бесеуіміздің қайсыбірімізге күндердің күнінде ісі түсуі де ғажап емес қой. Әйтпесе менің сөзіме жығылып, айып төлегеніне өзім де сене алмаймынау. – Шәріп те байдың ойламаған жерден жасаған мәрттігі туралы өз болжамын айтты.

	«Өзіңнен зор шықса, екі көзің сонда шығар» дегендей кеше ғана топ ішіндегі жалғыз жорға Қасымның шұбары көзге оңай түсетіндей еді, бүгін Есім мінген торы төбел тайпалманың мысы басты ма, балапан үйректей ырғала басып, қайта-қайта жолаушылардың соңында қала берді. Иесінің де көңіл хошы болмай келе жатқан сияқты. Шәріп те Қасымның қабағына жиі-жиі қарағыштап қояды.

	Бір кезде Ғалым қамшысын домбыра сияқты көлденең ұстап алып, «қағып-қағып» жіберді де даусын кенеді. Бәріне таныс бір халық әуеніне салып, жіп-жіңішке балаң дауыспен шырқап қоя берді:



	Сұлтекемнің баласы Қасым едің,

	Ортамызда көк өрім жасым едің.

	Ақтап қайтсаң ауылға ел сенімін

	Көтерер аспандатып, басына елің.



	– Оу, не депті-ау, ортамызда әрі ақын, әрі әншіміз бар екен-ау, айтпақшы. Сенің өнеріңді ашу үшін ұзақ жолға шығу керек екен де, – деп, Шәріп шын ризашылығын білдірген. Бұрын көп аралас-құраласы болмаған соң ба, Ғалымның кешелі-бергі зілсіз әзіліне риза болып келе жатқан. Ол болса іркілмей екінші шумақты да бастап кетті.



	Көтерер әлі талай басына елің

	Мұңайма, жол үстінде жасыма, ерім.

	Сағынсақ та үй-ішті, оралмаймыз

	Шыққан соң Шәкеңдердің қасына еріп.



	– Жұман-ау, байқайсың ба, бұл «қайтадан оралмаймыз» деп Қасым, Есім және өзі бар, үшеуінің атынан сөйлеп келеді. Ит-көйлекті бұрын тоздырған екеуімізді «Шәкеңдер» деп меңзейді.... Ғалымың ақын екен, жолдастар. – Шәріп қайратты шашы тікірейген, қалың қабақ қара баланың арқасынан қағып қойды. Манадан үнсіз келе жатқан Қасым да күліп жіберген.

	– Бұл жігітіміздің біраз өнері барын білуші едім, бірақ ақын екенін бізден жасырып жүреді екен ғой. Кісі жол үстінде ашылады деген осы. Мұның жаңа өнері туралы аттан түсіп, бел жазып тұрып талқыласақ қайтеді, – деді Қасым Шәріпке қарап. Олар бір бұлақтың жанында аттарынан түсіп, айылдарын босатты.

	– Аттарға су ішкізбеңдер, ыстық шығады, – Шәріп өз атын әкеліп, жалғыз талға байлады да, бұлақтың мөп-мөлдір суынан ішіп, бетін жуды. Бәрі де салқын суға жуынып, көк жасаңға құлай-құлай кетісті.

	– Жасырары не, Ғалым көкейімдегіні көріп қойғандай дәл айтты, – деді Қасым. Жүзінде мұң бар. – Өздеріңе берген уәденің үдесінен шығамын деп ілесіп кетіп едім. Оның үстіне, комсомолға өткеніме бір-екі күн болмай жатып, «бара алмаймын» десем, достарыма опасыздық жасармын деп ойладым... Әйтпесе, оқу іздейтіндей менің жағдайым бар ма еді?! Шешем болса анау, төсек тартып ауырып жатқан. Азамат болып, шаруаның бір жағынан шығар деген менің түрім мынау, әкенің аяқ ылау ғып жүрген жалғыз атын аударып мініп, тартып отырған... Ол байғус шиеттей төрт баланың шайын да қайнатып бере алмайды ғой... Мені екі күндік жолға шығарып салды деп есептеп, рұқсаттарыңды берсеңдер, достарым.

	– Иә, – деді Жұман. – Берген уәде үшін жасаған тәуекеліңе өз басым ризамын. Бірақ комсомол екенмін деп әке-шешеңнің қиналған сәтінде тастап кеткеніңді мен де құптамаймын.

	– Мұндай жайыңды ел шетінен ұзамай тұрып айтпаған екенсің, – деп, Шәріп те тұйыққа тірелгендей ойланып қалды. – Мен кеше де айтып едім ғой: «Күшпен алдапарбаумен ешкімді де ерте алмаймын. Қиындықсыз іс тынбайды. Бәріне де көнемін, бәрін де көремін дегендерің еріңдер» деп. Әлі де айтамын, Аягөзден шыққан Сабыржан, Айғыз сияқты атақты революционерлердің қолбаласындай болып, бір-екі жыл жүрді демесеңдер, ақтардың жазалаушылары мені «революцияшылдық дертімен уланған бала» деген айдар тағып, бірер ай түрмеге қамады демесеңдер, бірер жыл кеңесте қызмет істеп, оң-солын таныды демесеңдер менің де білгенім – тамшы, білмесім – теңіз. Біз іздеген оқу қайда бар, ол қандай оқу, бола қалған күнде де қара танып, сәлем хат жазуға әрең жетерлік білімімізбен ондай оқудың үдесінен шыға аламыз ба – мен осының бәрін білген болсам, сендерге қолмен ұстатқандай ғып айтып, жаңылмастай, жазым баспастай ғып көрсетіп бермес пе едім?! Ең өкініштісі менің де алдым – күңгірт, көз жетпегенмен көңілмен ғана болжаған тірлік. Әйтеуір, ес жиып етек жапқалы көңіліме ұялаған бір мақсат талмай іздей берсем, таппай қоймаспын деу ғана.

	Өйткені, біз сияқты жалғыз атты, жалбыр тондының заманы туғанын, өйткені жаңа үкіметтің біз сияқты талапты жастарды оқытып, адам қылуға ынталы екенін жақсы білемін. – Шәріп бір түрлі толқи сөйледі, бірақ оның сөзінен алған бетінен қайтпайтын қажырды көруге болатын еді.

	– Ой, осыған бола сонша неге қиналасыңдар? Тіпті ешбір оқу орнына бізді алмай қойса, Мәскеуге барып, көсемнің өзіне кірмейміз бе? «Сонау жердің түбіндегі Аягөзден атпен келген екен, оқытыңдар», дейтініне күмәнім жоқ. – Басқасын қойғанда Мәскеудің қанша жер екенін де ойлап көрмеген Есім осындай бір ойдың ұшығын шығарып еді. Шәріп те, Жұман да күліп жіберген. Олар әзірге көсемге жолығу жайын айтпағанда, Мәскеуге атпен жетудің мүмкін еместігін ойша зерделеп, соған күлген. Екеуінің күлкісінің мәнін ұға қойса керек, Ғалым дереу Есімнің ұсынысын әзілге айналдырды.

	– Аза-а-мат Мәскеудің көшесінде шұбарыңды тайпалта жорғалатқың келеді, ә? Онда Лепсі, Матай деп, әуре болмай-ақ сол Мәскеуіңе тура тартайық та. Сонан соң «Сұрай-сұрай Меккеге де барарсың» дейтін ескі мақалды, «Сұрай-сұрай Мәскеуге де барасың» деп өзгерте саламыз.

	– Әзілді қоя тұралық, Қасым айтқан әңгіменің түйінін шешейік, – деп, Жұман да осы топтың ішіндегі Шәріптен кейінгі үлкені өзі екендігін көрсетті. – Өзі, сен ең әуелі әкешешеңнің рұқсаты мен баталарын алып шығып па едің бұл жолға?

	– Өздері де: «Біз тірі болсақ барын бөлісер, көзіміз жұмылса ақ жауып, аруалап қояр ел ішіндеміз. Өз заманыңның күйін күйттеп, жырын жырла. Шәріп пен Жұман ағаң өлтірмес!» деген соң, көп ойланбай-ақ жүріп кетіппін.

	– Бәрін де болжап, өз қамынан гөрі ұрпақтың ертеңін ойлаған сондай әке-шешеден неге айналып кетпеске! – Шәріп риза болғаннан толқи сөйледі. – Ендеше былай болсын, Қасым бауырым. Кісілік сөзді әке-шешеңнің өздері айтқан екен. «Жоқ, қалайда солардың қасында болуым керек!» десең, қайтуыңа қарсы емеспін. Бірақ дұрысы досқа – күлкі, душпанға – таба болмай, ең болмаса, Лепсіге дейін барғаның дұрыс қой деймін. Ол жерден іздегенімізді таппасақ, бәлкім, жүргіншілермен ілесіп, ауылға қайтарсың.

	– Табылған ақыл, осы он төртке жақындаған ұзақ ғұмырымда мен де ауыл маңынан асып ешқайда бармаппын. Ал менен бақандай үш жыл кейін туған сен не дейсің? «Тәуекел де де тас жұт», – деп, Ғалым қутыңдады. – Біздің тоқсанды асықпай ауылда жүріп толтырған бір атамыз өлерінде балаларына: «Е, балаларым, бұл дүниенің қызығы жер көріп, ел таныған. «Атың барда жер таны желіп жүріп, асың барда ел таны беріп жүріп» деп, атаң қазақ білмесе айтқан ба?! Өзім тағдырыма ризамын. Тіпті бір қыста кіре тартып, жер түбіндегі Жармаға дейін екі рет барып қайттым», деп өсиет айтқан екен. Екі-үш көштік жердегі ауылды «жердің түбі» деп ойлаған ғой жарықтық. Ең жаманы, ол атаң сияқты «Біз сонау жердің түбіндегі Лепсіні де көргенбіз!» деп лепіре сөйлеп жүргеніңе жақсы болады.

	– Жарайды, сендердің дегендерің болсын, – деді Қасым келісімін беріп.

	Естерін алғандай дәл жандарындағы сылдырап аққан бұлақтан ауыздықтарынан су сорғалатып, сыздақтата жұтып, шөлдерін қандыра алмағандарына наразылық білдіргендей аттар қисалаңдап, жолға әрең түсті.

	«Апыр-ау, «Пәлен жерде алтын бар, барсаң бақыр да жоқ» дегендей, сендері ұшпаққа шығарамын, көздеріңді ашып, көңілдеріңді оятамын деп, бір-бір үйдің оң-солын танып болмаған балаларын ертіп шығуын шықтым-ау, – деп, ойлады Шәріп жолға түсіп, бағытты оңтүстікке бұрған соң. – Не қалтада қара бақыр қаржы жоқ, не қоржында өзек жалғар бір түйір азық жоқ. «Ел іші – алтын бесік», «Ер азығы мен бөрі азығы – жолда», деп көз жұмып, тәуекелмен тартып кеттік. Қарындары ашып, өзектері талса, бастары ауырып, балтырлары сыздаса, танымайтын жат жерде не істемекпін? Бәлкім, Лепсіде оқудың орайы келмесе, төртеуін де елге қайтарып, не болса да әрі қарайғы жолдың қиямет-қызығын жалғыз көрсем бе екен?.. Әлде белді бекем буып шыққан, оның үстіне басқаларына қарағанда «пісіп-қатқан» Жұманды ғана жаныма ертіп алғаным жөн бе?.. Бірақ басқасын жол ортаға дейін алдап әкеліп, тастап кеткендей боламын-ау тағы да. Жарайды бара көрейік...».

	Шәріп те, Жұман да ел қызметіне ерте ілікті. Құрттайынан «революционер бала» атанып, ақтардың түрмесін де көрген, егер «боқ мұрынды ботқаға неменеге ортақ қып отырсыңдар?» деп, түрме бастығы айдап шықпағанда Шәріптің тағдырының арғы жағы не болары белгісіз еді. Бір белгілісі оның болашаққа, жаңа заманға деген айқын көзқарасы біржола қалыптасып еді. Шәріп Жұмандар үшін айнымас та адал үлгі болатын.

	Ауылда ойларына келгенді істеп, ұзақ жатқан ақтың әскерлері бір-ақ түнде шығысқа бет түзеп, асығыс аттанған. Жұрт «Мына бәлекеттен құтылдық па, жоқ па?» деп қуанып үлгермей елді тағы да қалың атты әскердің нөпірі басқан. Запы болған жұрт қызкеліншектерін жүктің артына жасырып, жанталассын. Сонда ғой осы Шәріптің бір қызыл орамалды таяққа байлап алып, әскердің алдынан шығатыны. Рас, қалың әскер ауылға келіп тоқтағанмен, көп аялдай алған жоқ. Аттарын ауыстырып, азық қорларын толтырып алуды бұлар да ешкімнен сұраған жоқ. Бұлар да «Бересің бе?» демейді, «Бер!» дейді. Естен танған елде «Бұларың қалай?» дейтін жан шыға қоймады. Әйтеуір, қызыл нөпірдің асығыс аттануы себепші болды ма, бірлі-жарым болмаса, атусыз-асусыз, зорлықсыз-зомбылықсыз аттанғандарына тәуба дескен. Бәлкім, жауларын қуалап, асығыс аттанбағанда олардың да қандай қиямет жасарын кім білген. «Жұртым-ау, ақ қашып, қызыл келді дейтін ештеңе жоқ. Сары орыстың – бәрі орыс, бәрі – нәубет. Жан сауғала, жұртым!» деп, алдымен зарланған Жақия қарт әскер кеткен соң: «Қызылдардың киесі – қызыл түс» деуші еді. Шәріп балам сұңғылалық жасап, қызыл орамал ұстап шықпағанда біразымызды бұлар да қырып кетеді екен», дегені есінде. Жақия қарт айтқандай, қызылдардың да тыныш жатқан бейбіт елдің талайын қорлап-зорлап кеткендерін Шәріптің өзі де естіген. «Алып-қашпа бос сөз болар» деп ойлаған. Ал бұл ауылдың қызылдардан аз шығынмен құтылуын жұрт Шәріптің қызыл шүберегінен деп ойлағаны рас. Сол оқиғадан кейін-ақ Шәріптің Кіші Аягөздегі беделі дүрілдей өрлеп жүре берген. Содан да болар, жер-жерде жаңа өкімет орнай бастаған кезде жұртшылық мұны ауылнайға хатшы ғып бірауыздан сайлаған. Ал Жұманды іске тартып, оған шабарманның қызметін алып берген Шәріптің өзі болатын.

	«Бәрін де алдын ала білетін Шәріп пен ол тәрбиелеп жүрген Жұман жақсылық іздеп, жолға шыққалы жүр екен» десе, ел оларға қалай сенбесін. Сауаты бар балаларын соңдарынан ойланбай ілестіріп жіберуі де содан болатын.

	Бұл екеуін табыстырып, достастырып кеткен Ғалияакбар Көкшетауи мұғалімнің мектебі болатын. Революцияның алдында ғана Кіші Аягөзге әлдеқайдан келген ол оқимын деген балаларды жиып алып, мектеп ашқан. Біреулер: «Ойбай, керемет білімдар, әрі жүйрік молда келіпті, – десе, біреулер – Жоқ, молда емес көрінеді, құран сүрелерін ғана жаттатпай, дүниедегі біраз ілімді үйрететін көрінеді», десті. Өзінің балаларды оқытқаны үшін алатын ақысы да ерекше. Арандарын орынсыз ашып, «Бір жылға пәленше ірі қара немесе түгенше ұсақ мал» деп тұратын ауыл молдасына ұқсамайды екен. Бай болсаң да, кедей болсаң да ай сайын бала басы бір сомнан алатын көрінеді», десті. Сөйтіп, бір бала үшін айына бір сом табармыз дегендер балаларын Ғалиакбар мектебіне берген. Жас шамалары әр түрлі болса да осы келе жатқан бесеуі де сол мектептен «тіл сындырғандар».

	Көкшетауидің басқа молдалардан бір ерекшелігі – балаларына оқу ақы төлейтін шамалары болмаған екі-үш кедейдің ұл-қызын тегін оқытқан-ды. Сонан соң құран сүрелерін жаттата бермей әр сүренің мәнін қазақша түсіндіретін. Алланың ақиқат жолының қайнар бұлағы кісілікке, адалдыққа жетелейтінін жаңа хат тани бастаған балаларға жеткізе әңгімелейтін. Уақытының негізін жаратылыс ғылымын, оның жанды, жансыз, жандыдан есті, ессіз, жансыздан қатты, сұйық және газ түрлерінің жаратылуын, аспан әлемінің бітімін, әдебиетті – қазақтың жырларын, Бұқар, Дулат, Мұрат, Ақтамберді, одан бергі Абай, Ыбырай сияқты адамдардың шығарған өлеңдерін үйретуге, сонан соң «төрт амал» есепті шығаруға арнайтын.

	– Балалар, мен сендерді өлгендердің жаназасын шығарып, жан бағып, мал табатын молда болсын деп емес, дүниенің сырына ойлы көз жібере алатын, әр құбылысты ғажап деп қана қарамай, оның себебін зерделеп, пайымдайтын азамат болсын деп оқытамын. Менің міндетім – сендерге дінді үйрету болғанмен, азаматтық парызым құпиясы көп дүние сырларына қызықтыру, – деп отырар еді.

	Ұлы төңкерістің дүмпуі жеткенімен бұл жақтағы жұрт әлі марғау, әлі баяғы қалпында ұйқылы-ояу жатқан бір күндері Ғалиакбар балаларымен қоштасқан.

	– Айналайындар, молда болып, көк шыбықтың күшімен қорқытып, тәндеріңе жарақат түсірмедім, қайта мұғалім болып, жандарыңа шексіз білімнің шетін көрсетсем деп талпындым. Жаңа заман келе жатыр, кедей-кепшіктердің, есесі кеткендердің заманы болады бұл. Аз білгенімді күн-түн демей үйретіппін. Енді өз білімімді толықтырар, өзімнің де көкірек көзіме түскен саңылауды кеңейту жолын іздер кез келді. Менен үйренген аз білім тірліктеріңе келтелік етер, өз беттеріңше талпынып, оқуға күш салыңдар. Жаңаша мектептерді, өнер, білім мектептерін іздеңдер. Ендігі заман малдынікі емес, білімдікіні, оқығандікі, – деген.

	Бір топ бала оны ауыл сыртындағы қыраттан асып құлаған бойда сары адырларға сұғынып жатқан қара жолға дейін қимай шығарып салды. Ғалиакбар аттанды, бірақ ол айтқан ақыл, үйреткен білім кішкентай жүректерге өшпес шырақ болып тұтанғандай еді.

	Бір күні Шәріп отырып, Жұманға былай деген:

	– Екеуміз ғой талайлар армандаған қызметке тұрдық деп мәз болып жүрміз. Ал біліміміздің түрі Ғалиакбар мұғалімнің екі жылда үйреткені ғана. «Заман біздікі» деп кеуде қаққанмен, оқу іздеп, сол заманның ақ-қарасын танитын дәрежеге жетпесек болмас, досым.

	– Қайдан іздейміз? Қалай іздейміз ол оқуды?

	– Іздемеген таппайды. Жолыққанша жол шегеміз. Алдымен үйез орталығы Лепсіге барсақ. Ол жерде оқу болмаса да үлкен жерде отырған адамдар бар ғой, жөнін айтып, жол нұсқар. Ғалиакбар мұғалімнің: «Заман – білімдінікі» деген сөзі көкейімнен кетпейді.

	Екеуі сол күні ауылдағы барлық комсомол мүшелерін жинап, әңгіме өткізуге бәтуаласқан.

	Ауылдағы комсомол ұясына мүше болып үлгірген жиырмадан аса қыз-жігіт мына хабарды естігенде заманды тезірек орнатудың төте жолы жаңа табылғандай дүрілдеген. Бәрі де мәз. Комсомол ұясының хатшысы болып жүрген Жұманның, әрі бала күнінен есімі осы өңірге тарап кеткен Шәріптің қате пікір айтуы мүмкін еместей, олардың нұсқаған бағыты – сара жолдай көрінген.

	Бір қызығы ұл демей, қыз демей бәрінің де оқуға деген ынтасы ерен болып шықты.

	Сауаты жоқтары сауатын ашқысы, сауаты барлары әрі қарай білім көтергісі келеді.

	Олар біраз ақылдасқан соң әзірге оқу іздеуге үш адам шығатын болып келісілді. Егер сәті түсіп, дұрыс оқу табылса, келер жылы жаңағы үшеуі тағы да бірнеше баланы сол жаққа ертіп кетпек. Ал оған дейін барлық оқимын деген жастардың сауатын ашу жұмысы осы комсомол ұйясына берілген жалғыз бөлмеде жүргізілетін болды. Жастарды ақысыз-пұлсыз оқыту жұмысы Ғалиакбар мектебінен оқыған екі жігітке комсомолдық міндеттеме ретінде тапсырылған.

	Ал оқуға аттанатын үшеудің мәселесін шешуге келгенде Шәріп пен Жұманның есімдері осы ұсынысты қоюшылар ретінде бірден аталды.

	– Ғалиакбар мұғалім Ғалым мен Қасымды керемет ұғымтал балалар деп отырушы еді. Осы екеуін де тізімге қосайық, – деді жігіттердің бірі. Ғалым болса комсомол қатарына жуырда ғана өткен белсенді жастардың бірі болатын. Ал Қасым комсомолға жасы әлі томаса да «Комсомолдың қолғанаты» ретінде көзге түсіп жүрген бала. Жұмандар өздерінше ақылдасып, комсомолға жасы жетпеген, бірақ даярланып, комсомол жұмысына белсене араласқан балаларды «Комсомолдың қолғанаты» деп атап, олардың жиналыстарға қатысуларына көбіне рұқсат ете беретін. Әрине, ағалары көрсеткен сенімге екеуі де риза болысып, үйлеріне кеткен.

	Жолға аттанамыз деген уәделі мерзімнен бір күн бұрын Жұманға Есім деген бала келіп тұр:

	– Ағай, менің де оқығым келеді. Қайда барсаңдар да ерте кетіңдер, – деп қиылды.

	– Әкем де: «Оқу ізде, балам, адам өз бақытын өзі іздеуі керек», дейді.

	– Оу, айналайын, оқуға баратын балаларды комсомол ұясы бекітіп еді, – деді ол сасқалақтап, – оның үстіне, бұл сапардың жай-күйін Шәріп анығырақ білуші еді. Жүр, соған барайық.

	Сол күні-ақ олар біраз ақылдасып, ақыры Есімді де ертуге келіскен.

	– Егер маған сенбесеңіздер онда комсомол қатарына бүгін-ақ қабылдаңыздар, – деп, Есім әңгіменің төтесіне көшкен. Осы ұсыныс түрткі болды да комсомол мүшелері қайтадан жиналып, «комсомол қолғанаты» кездерінде өздерін жақсы көрсете білген Қасым мен Есімді жастары еркін жете қоймаса да комсомол ұйымына мүше ғып қабылдаған. Екеуі толқып тұрып, жаңа қоғамды гүлдендіру жолында талмай күресетін, ел ісі үшін адал азамат болуға ант беріскен. Комсомол атты керемет ұйымға мүше болғандарын куәландырған бірбір жапырақ қағазды алған соң бесеуі де жолға комсомол мүшесі болып аттанған.

	Осылайша ойда жоқта шыққан әңгіме екі-үш күнде-ақ «Ойбай-ау, әлгі Саматтың Шәрібі мен Мұратбектің Жұманы бір топ баланы бастап, оқуға апаратын болыпты», деген хабар елге тарап үлгірген. «Апыр-ай, сен екеуің де тыным таппайды екенсіңдер, біреулердің жас балаларын бір жерге апарып, қаңғыртып кетпесеңдер болғаны да» деп, біреулері сақтық білдірсе, «Шырақтарым, талаптарың жақсы екен, алдымен өздерің жөнін біліп, жол тауып көрсетсеңдер, басқа балалар да іздеріңе түсер еді» деп, бұл сапарды қуана құптағандар да болды...

	* * *

	Шәріп ойлана-ойлана келіп, бүкіл ел сенім артқан бұл сапардан қалай да бір нәтиже шығаруға біржола бел буғандай. «Осылардың ендігі ақылшысы да, әке-шешесі де Жұман екеуіміз болармыз» деп түйді ол ойын...

	Жолаушылар күн түске тармыса бере шағын бұлақтың бойындағы жазыққа салынған егістікке жеткен. Айналасы тай шаптырым егістік жап-жасыл болып, өзгеше көз тартады.

	– Игенжан айтқан Көгілдір тауының бауырындағы Ащылы осы жер болуы керек, – деді Жұман.

	– Нұрекем сыйлаған ақ танауым қызылмай болып кетпесін десеңдер, шамасы бүгін осы ауылға қонармыз. Тамағымызды тойдыратын Нұрекем сияқты мәрттеу біреулер табылса болғаны, – дейді Ғалым.

	– Иә, бүгін осы ауылға қонатын шығармыз. Дегенмен алдымен барып, жай-күйлерін көрейік. – Шәріп жолдан бұрылып, егістіктің шет жағында жүрген жалғыз аттыға қарай беттеді.

	Жотаның астынан қолдың саласындай болып, сау ете қалған бес салт аттыны көрген соң егістікті жағалаған жалғыз атты да бұларға қарай қарсы жүрген.

	Жалғыз атты тай мінген жеті-сегіздегі бала болып шықты. Жолаушылардың алды түбіт мұртты жас жігіт те соңы өзінен аз-ақ қалқын үлкен, өңшең балаң жігіттер екенін көрген тай мінген тақырбас ширақ амандасты.

	– Бұл қай жер, бауырым?

	– Бұл «Ащылы» артелінің егістігі ғой.

	– Дұрыс-ақ, ауылдарың қай жерде?

	– Жүріңіздер, ауыл мына иек артпада отыр, қазір үлкендердің бәрі де ауылда. Мен ертіп барайын – деп, бала тайын тебініп, алдыға түсті.

	Тақ-тақ етіп, әлі сөйлеп келеді.

	– Өздеріңіз біздің ауылға келе жатырсыздар ма?

	– Иә, сенің ауылыңа жол-жөнекей соға кетейік, қонақ болайық деген де ойымыз бар.

	– Қай жақтан?

	– Кіші Аягөз жақтан келе жатырмыз.

	– Е, – дейді тақырбас. Онда бәрі де түсінікті дегендей.

	– Диқандарың ғой, түсте тыныстап жатқан шығар. Ал өзің неғып егіс басында жападанжалғыз лағып жүрсің? – деді Ғалым.

	– Ә, мына егінге бұзау-тайынша, ешкі-лақ түсіп кетпесін деп қоруылдап жүрмін де.

	– Жарайсың, наныңды адал еңбегіңмен ақтап жегенің дұрыс. – Ғалым баланың ісін қошеметтеп қойды. – Есімің кім өзіңнің?

	– Сардар. Әкем Амангелді деген батырдың құрметіне қойдым деген.

	– Әй, бала өзің нешедесің? Шамасы, жеті-сегізді толтырған жігіт боларсың?.. – Ғалым Сардарды біржола тексерейін дегендей сыңайда сауалдарын жалғастыра түсті.

	– Бесті толтырдым.

	Жолаушылар сыриған аяқ-қолының ұзындығына қарап, тай мінген баланың жасынан біраз қателескендерін байқады. Сөйткенше бұлар иектің астындағы дөңгеленген жазыққа қоныстанған шағын ауылдың дәл төбесінен шыға келген. Жиынтығы он үш, он төрт түтіннің екеу-үшеуі жартылай жерден қазып, салған жеркепе балағандар да, қалғандары жүдеу қараша кигіз үйлер мен қара қостар. Кешегі Нұрекеңнің ауылы сияқты ақарлышақарлы молшылық байқалмайды. Қарсы беткейде жатқан жиырма шақты қой-ешкі, үштөрт бұзау-торпақтан өзге мал баласы көрінбейді. Бұл «Ащылы» артелінің болса, осы бұзаулар санынан сәл астам ірі қарасы, сол мөлшерде ғана жылқысы болар, әй, одан өзге байлықтары бола қоймас-ау» деп, жолаушылар жобалап келеді. Қара қостарға кіріп-шығып жүрген екі-үш келіншек бұларды көруі мұң екен, үйлерден денелері қайыстай болып күнге күйген бірнеше жігіт шықты.

	– Біздің үйге түсетін шығарсыздар? – деді Сардар.

	– Қонақтардың бәрі сендердікіне түсуші ме еді? – деді Ғалым да.

	– Иә, менің әкем артельдің бастығы ғой. Сондықтан қонақтар біздің үйге түседі.

	– Ойбай-ау, бастықтың үйіне түспегенде, қайда түсуші едік? Бастай бер үйіңе қарай. – Ғалым балаға қарап жымыңдады.

	Бұлар ортадағы киіз үйлердің бірінің жанына келіп түскен соң, белдеуге аттарын байлаған. Әбден тозығы жеткен, жуа-жуа, жамай-жамай о бастағы түрін де, түсін де өзгертіп болған тебен көйлек киген тығыншықтай апайтөс отағасы үйден шықты. Шалғысын шиырып қойған қалың қара мұртты, кең маңдайлы жігіт ағасы ат соғып шаршап келген жолаушыларды баласынған жоқ, қолтықтарынан алып, аттарынан түсіріп, қос қолдасып сәлемдескен соң үйіне қарай бастады. Қонақтар болса, аттарынан түскеннен кейін де еңкейіп-шалқая алмай, қоқайып-қоқайып тұр.

	Есендік сұрасып болған соң отағасы жолаушыларды үйге шақырған. Жаңағы екі-үш жігіт те бұл кезде келіп, сәлем берді.

	Шағын ғана төрт қанат үйдің сырты қандай жұпыны болса, іші де сондай жүдеу көрінді. Төрде жатқан құрым киіздің үстіне бір-екі көрпе төселіпті.

	Қонақтарының шынтақтарына жастық тастай алмағандары үшін қысылғандай дөңгелек жүзді жас келіншек ыдыс-аяқ жақта бір қырындай тұрып, қонақтарға жол берді.

	Жолаушылар да, ауыл жігіттері де төрге жайғаса берген кезде үйге қазақша сәлем беріп, орыс жігіті кірген. Ол да келгендермен қол алысып, сәлемдесіп шықты.

	– Кел, Барыс, – деп, үй иесі оны төрге шақырды.

	Келіншек болса күйеуінің иек қағуын күтпей-ақ босағада керегеге байлаулы тұрған шағындау торсықты пісіп-пісіп жіберіп, ағаш тегенеге оның аузын еңкейте берген.

	«Төңіректе байланған құлын көрінбейді. Қымыз қайдан болсын? – деп, ойлаған Жұман.

	– Іркіт болар».

	Сусын алыңыздар.

	Шөлдеп келген жолаушылар ағаш тостаққа құйылған сусынның «аты-жөнін» сұрауға шамалары келмей, дем алмастан бір-ақ төңкерген.

	– Диқан жұртында әзір қымыз болмай тұр. Әрі сусын, әрі тамақ деп осы тары көжені ашытып ішеміз, – деді үй иесі өзінен бұрын асымен таныстырып.

	Шай қайнағанша жолаушылар кешегі Нұрекеңнің ауылындағы сияқты сапарларының мақсатын айтып, мәнін түсіндірген.

	– Осының бәрі де сендердің тәлейлеріңе қарай туған жаңа заманның арқасы ғой. Бізді қойшы, қара қазан, сары баланың қамы деп жан бақтық. Сендер оқып, көкірек көздеріңді ашыңдар. «Білекті бірді, білімді мыңды жығады» деген емес пе?!– Үй иесі салиқалы сөз айтты.

	– Отағасы, «бір көрген – біліс, екі көрген – таныс» дейді, жаңа мынау Сардар дейтін жас жігіттен естіп едік. Оның: «Артель болдық» деген жалғыз сөзі бір жаңалықтың лебіндей естілді. Сол жайды әңгімелей отырсаңыз, – деп, қонақтар өтініш жасаған соң үй иесі өз ауылының жігіттеріне қарап:

	– Сендер дем алып болсаңдар шаруаларыңа шыға беріңдер, мына жолаушылар шайға қанған соң мен де барармын, – деп, оларды шығарып салғаннан кейін өзін, ауылын таныстыра бастады:

	– Біз ежелден маңдайымызға шыр бітпеген қара қасқа кедей тұқым едік. Әкем Қожағұл байғұс бала кезінде қозы, ер жеткен соң жылқы, қартайғанда түйе бағып, өмірін өткізсе де маған бес-алты ешкіден артық мұра қалдыра алмады. «Тауықтың түсіне тары кіреді» дегендей, өмірі кедейшіліктен көз аша алмаған әкем жазған: «Осыным жоқшылық көрмесе екен», деп армандаса керек, есімімді Байбол қойыпты. Осының есімі Байбол еді-ау деп, кім менің алдыма малын салып, бай болдыыра қойсын?! Кебенек келгір, бес-алты ешкі көбейетін түр көрсетпеді. Бірақ кедей болсам да кеудемді кез-келгенге бастырмаймын деген намысшылдығым ба, қожайынымның тілін бірде алып, бірде алмай жүргенде он алтыншы жылдың дүрбелеңі жетті. «Осы немеден құтылайын» десе керек, ауру шешемнің, аяғы ауыр келіншегімнің жай-күйіне, тіпті көз жастарына қарамай тізімге тіркеп, тұмсығымыздан тізді де қара жұмысқа, окоп қазуға қоя берді. Қасымдағы үш-төрт жігітіммен Семейге жете бере түнеген бір жерде күзетшіні алып-ұрып, қол-аяғын байлап-матадық та аузына шүберек тығып, шығандап ел кезіп кеттік. Аз айтты не, көп айтты не, Торғай асып, Аманкелді батырдың сарбаздарына қосылып, біраз дүрбелеңнің ортасында болып қайтқан жай бар. Елге келген соң осы Көгілдір бойына ертеден егін салып байыған Иван дейтін бай-құлаққа жалдандым. «Қайда барсаң – Қорқыттың көрі» дегендей, табан ет, маңдай термен бес-алты жыл жан бақтық. Айналайын үкімет Иванның егістігін осы биыл қыста бұрынғы жалшыдиқандарға бөліп берді де, тұқымымдағы өз маңдайыма меншік жер біткен тұңғыш адам мен болдым....

	– Артель құру қалай ойларыңызға келді? – дейді Шәріп Байболдың сөзін бөліп.

	– Е, ол қай бір білгірліктен туған дүние? Жерің болғанмен көлігің жоқ болса, егістігіңді күрекпен қазамысың?! Жоқшылықтан амалсыз күш біріктірген ғой біздікі. Бір-екі өгізімізді, сауын сиырымызды, екі-үш атымызды кезек-кезек жалғыз соқаға жегіп жүріп, аз егінімізді уағында салып алдық. Әзірге шығымы да жаман емес.

	Жолаушылар шай ішіліп болғанша да бұл маңдағы тұңғыш артель жайын сұрап, істің мән-жайына біраз қаныққандай болды. Қар кетпей тұрып, Байбол қасына бір-екі жолдасын ертіп алып, тұқым сұрап, үйез орталығына барыпты. Үйездік атқару комитеті аздаған тұқымдық астық, тіпті ойламаған жерден артельге деп бес қол орақ, екі шалғы орақ, бір темір соқа сыйлап, қарық қып аттандырған екен.

	– Апыр-ай, біздің жерді ағаш соқамен түртпектеп жүргенімізді көріп отырғандай бұл сый-сияпатты ішкі Ресейдің орыстарынан арнайы сұратып алдыртыпты. Қолымыз ұзарғандай қарық болып қалдық, – деді Байбол ерекше ықыласпен. – Қазір Иванның бұрынғы жалшылары – он үй қазақ, екі үй орыс бір әкенің балалары сияқты ұйымдасып, түтін түтетіп жатқан жай бар. Егініміз жақсы шығып, бала-шаға бір тойынса, әлі-ақ өзгелермен теңесіп кетеміз ғой.

	Қонақтар тысқа шығып, «Ащылының» алғашқы тәй-тәй тіршілігімен танысты. «Сендердің ырысың да, болашағың да – мен» дегендей біркелкі болып қылтиып өсіп келе жатқан егіннің әзірге шығысы жақсы, әсіресе, соңғы жаңбырдан соң қаракөктеніп, ерекше көз тартады. Бала-шаға демей, кемпір-шал демей тырбанған жұрт. Ойылған шыммен бөгеліп жатқан үлкен тоспа, күрекпен қазылып жатқан бас арық – тоған, бәрі де астық үшін жасалып жатқан қарбалас қарекет.

	– Бәлкім, биылдан кейін жұмысымыз жеңілдер. Алғашқы жыл күні-түні тыным көрмейтін ауыр жыл болып тұр, – дейді Байбол. – Екі-үш құлақ қана суы бар Ащылыға тоспа салу, тоған қазып, нәрін қыраңға шығару, егінді жағалайтын бас арық қазу артеліміздегі айналдырған жиырмадан сәл астам жұмыс қолына аз міндет емес. Оған қоса азғантай астығымызды сақтайтын қойма, ірілі-ұсақ малымызға қыстық жем-шөп даярлап, қора, тіпті өзімізге де жер кепе болсын, баспана салу керек.

	Айтты-айтпады, артельдің алғашқы жазында орындалуға тиісті жұмыс бастан асатын еді. Егінді суару, арам шөбін отау, сонан соң малдың тұяғы, жаудың қастаңдығынан барлығы күтіп отырған аз ырысын күзету... Таусылмас шаруа бірінің соңынан бірі иін тіресіп тұрғандай. Бірақ бұрынғы жылдардағыдай біреуге жалданып істеген жұмыс басқа еді де, өз дүниеміз, бар өскені, өнгені тұтастай өз ырысымыз деп төккен тердің рақаты басқа екенін де байқау оңай еді. Мұны жолаушылардың қай-қайсысы да бірден түсінгендей.

	– Біз ініміз Петр екеуіміз қыстай бір пұттай картопты бала-шағаның аузынан жырып, тығып қойғанбыз. Қараңызшы әне, қалай өсіп келеді. – Борис егіннің бас жағындағы қозы құлақтанып, қаз-қатар шыққан өскінді көрсетіп мәз болады. – Мүмкін биыл оның өнімі тоя жеуге жеткіліксіз де болар. Бір-бір тойған соң қалғанын тұқымға сақтаймыз. Биыл қол тимеді, келер жылы асқабақ, қауын-қарбыз сияқты бақша егу де ойда бар.

	– Қане, жігіттер, үйезден келген уәкілге ұқсамай бүгінгі ішер көжемізді ақтап ішейік. Бұлар бала-шағасымен тырбанып, тыным таппай жатқанда біздің қол ұшын тигізбей кеткеніміз ұят болар. – Шәріптің бұл ұсынысына қалғандары да қарсы болған жоқ. Бір-бір қабат бешпент, көйлектерін шешіп тастап, бесеуі де тоған қазушыларға келген.

	– Айналайындар-ай, ниеттеріңе ризамыз. Өздерің ұзақ жолдан қажып келе жатқанда, босқа шаршап қайтесіңдер? Оның үстіне, киімдерің де рәсуа болар, – дейді қара қайыстай болып қатып қалған қара кемпір. Ол қолынан өзге ештеңе келмейтін болған соң шөлдегендерге шелекпен тұмадан суық су тасып беріп жүрген кісі екен. Өзі де белін жазып алайын дегендей көгалға отыра кеткен.

	– Рақмет, бауырларым! Араласпай-ақ дем алсаңдар болар еді... – Байбол қонақтарына жұмыс істеткісі келмегенмен, көмейі бос. Өнбей жатқан шаруаға себі тиер тың күшке қызығып тұрғаны да байқалады.

	– Ештеңе жоқ, қайындарымның балаларының белі бүкір болып қалады. «Жас келсе – іске» деген емес пе! – деп, азаматтармен бірге тоғанның тастауыт топырағын күрекпен қазып жатқан Байболдың үйіндегі дөңгелек жүзді келіншек жеңгелік жасап, базына айтып жатыр.

	Тасты жерді қаза-қаза ұшы мұқалып қалған сүймендерді қонақтар қолдарына үлкен жігермен алғанмен әрі-беріде-ақ терлеп-тепшіп, сыр бере бастады. Қасым, Есімдер қайла, күрек ұстаған. Тастарға шақ-шақ тиген темірден от шығады.

	– Ойпыр-ай, мынау биыл бітер жұмыс емес қой, осынша арықты қалай қазып үлгергенсіздер? – дейді Ғалым терін сүртіп тұрып. Байбол оның қолындағы сүймеді өзі алып, қалай қазу керектігін көрсете бастады.

	– Жер қазуға да тәсіл керек, бауырым. Сүйменді тастардың жігін тауып сілтегенің жөн, әйтпесе күшің босқа ысырап болады. Сонан соң кез келген сайманды бос ұстасаң қолыңды ойып аласың. Міне, былай, – дейді ол Ғалым ғана емес бәріне де жер қазудың тәсілін көрсетіп, – «Көз – қорқақ, қол – батыр» деген емес пе?! Алғаш бастағанда бұл бас арық бізге де бітпестей болып көрінген. Бірақ мінеки, айналасы үш-төрт күнде қаншама істі тындырғанымызды көрдіңдер ме?

	Ол бір келген қонақтарын осынша азапқа түсіргендеріне ақталғандай сүйменіне сүйеніп тұрып, бұлақтың төменгі жағын қолымен нүсқады:

	– Иванның егістігі анау дөңнің астындағы жазық болатын. Ескі де болса арықтары, тоғандары бар деп бұрынғы орнын жыртып, тұқымды себе салуға болушы еді. Қанша дегенмен тозыңқыраған жер, оның үстіне бүкіл тіршілігімізді тыңнан бастаған соң тұқымды да тың жерге себейік деп ырымдаған да жайымыз бар.

	Оны Шәріп:

	– Бәркелді, біреу үшін тер төгу мен өзің үшін еңбектенгеннің айырмасын алғашқы орақта-ақ көрерсіздер. Бәрі де дұрыс болыпты, – деп қостады.

	Бес қонақ та алақандарының терісі күлдіреп түскенше жұртпен бірге қимылдаған. Байболдардың: «Әй, бауырым, енді дем алыңдар» дегендеріне қараған жоқ.

	– Оқуға түсе қалсақ, әрі-бері өткенде сіздерге келіп қонбағанда қайда барамыз? Сонда мына жеңгемнің алдында жүзіміз жарқын болмас па?– Ғалым жұрттың ұсынысын әзілмен жуып-шайды.

	Жолаушылардың бәрі де қол еңбегінен алшақ кете қоймаған, ауыл тіршілігіне пісіпқатқан жандар болғанмен, жер қазу ісіне бірден келіп араласқан соң, әбден діңкелеп шаршаған. Бірақ кешкілік жұмыс аяқталып, үйге қайтқан кездерінде бұлар да ерен көңілді еді, өйткені әрқайсысының көкейінде «Үлкен іске өз үлесімізді қосып, қол ұшын бердік» деген бір мақтаныш сезім бар еді.

	Байболдың өзі де, келіншегі де жұмыс басында жүрсе де оның қараша үйінен кіріпшыққан бір-екі қарт әжелердің күндіктері ағараңдап алыстан көрінген. Бүкіл ауыл үстін жайлап алған жас еттің хош иісі танау қытықтады. Жаңа ғана шаршағаннан аяқтарын әрең сүйретіп келе жатқан балалар мен әйелдер де ерекше көңілденісіп, мынау хош иіске масайрағандай.

	– Жуынып-шайынған соң тайлы-таяғымызбен біздікіне жиналайық, – деді Байбол жұртқа. – Ас-су ішіп, бауырлардың әңгімесін тыңдайық!

	– Бекер-ақ мал сойғызған екенсіз, – деді Жұман сіңірлері созылып жүрген кедей ауылға зиянымызды тигіздік пе деген ойға келіп.

	– Е, бауырларым-ай, әкеміз: «Қонаққа соярың болмаса, алдына қоярың болмаса, сасқалақтап жүгіре бер. Ақ көңілдің өзімен-ақ тойдырып жіберуге болады» деп отырушы еді. Біз мүлде жерге қарап отырған ел емеспіз, ешкі сойсақ та қора толы қойы, өрісі толы жылқысы бар адамдармен деңгейлес ниетіміз, пейіліміз бар. Оның үстіне, ауылымыздағы кәрі-жасымыз қызылсыраңқырап, мал союдың себебін күткен жайымыз бар еді, – деп күлді Байбол. – Енді бір үш-төрт жылдан соң ауылға айналып соғыңдаршы, өздеріңді «Ащылы» артелі тай сойып, қарсы алсын.

	Ел жаңалығы, жер жаңалығы тағы да түннің бір уағына дейін әңгіме болып: «Айналайындар-ай, көкірек көзімізді бір аштыңдар ғой» десіп, ауыл тұрғындары үйді-үйлеріне тараған. Аттар отқа қойылып, қонақ балалар төсеніштің өте жұқа болғанына қарамай мамық төсекте жатқандай, қатты ұйқыға кіріскен...

	– Балалар, тұрыңдаршы, – деп, ертеңіне Байбол қонақтарды бір-бірлеп оятты. Үй иесінің үнінен көңілсіздіктің салқыны байқалады. – Екі атымызды алдырып қойыппыз, бауырларым. Осы ауылдың бір қартына аттарды түнде байқастарсыз деп тапсырып едім, таңға таяу біреулер келіп, қалғып отырған шалымның аузына шүберек тығыпты да, көліктің екеуін жетектеп кетіпті.

	Бесеуі де ұйқылы көздерімен далаға жүгіре шыққанда белдеуде тұрған аттардың ішінде кеше ғана Нұрымжан сыйлаған тор төбел жорға мен ақ танау құланың жоқ екенін көрген.





КӨҢІЛ АЛСЫНДАУЫ


	(Екінші сала)

	Тарбағатай жайлауындағы көксілбі шөптің уақыты озып, көне жұрттарға шыққан алғашқы жаңа өскін де алсындап қалған кез. Нағыз сары жұрт, хан жайлаудың кезі. Бұл кездің қымызы да көбіктенбей маңызданып, шара бетінде жүзер түйіртпек-түйіртпек қара қошқыл майының молайған шағы.

	Үйездік партия ұйымының хатшысы Ералы Рамадановтың қайта-қайта ықтияттауымен Жұман кеңсесін уақытша жайлауға көшірген. Ұсақ-түйек жұмыстарды орталықта қалған Аққазы мен Бекемтас екеуі жүргізе бермек. Әкесі арнайы киіз үй тігіп, байлап отырған екі биенің төрт емшегін бағып, жайлауда жатқанына біршама уақыт болған. «Апыр-ау, жайлауда жатып, қалай жұмыс істеймін?» деп, көнгісі келмегенде Рамаданов:

	– Жолдас, бізге ай сайын ауруханаға түсетін науқас хатшы емес, дені сау, күндіз-түні шапқылауға тура келер жұмысқа шалдықпайтын хатшы керек, – деп күлген. – Мұны сен жай ғана кеңес емес, партиялық тапсырма деп ұқ.

	– Қайдам, жайлауда жатып, қалай жұмыс істейтінімді көзіме елестете алмай тұрмын.

	– Рас, «кеңсеңді жайлауға көшір», дегенде артып апарар ештеңе бола қоймас. Басшылықты сол жақта жатып-ақ жүргізе бер деген сөз ғой. Егер, жасырмай шынын айтар болсақ, дәл қазіргі сәт жалқау хатшы үшін шөп басын сындырмай-ақ жүре беруге болатын, сонша бір қолайлы уақыт, сол сияқты іскер хатшы үшін жар құлағы жастыққа тимей күндіз-түні жұмыс істеуге тура келер жауапты кезең. – Рамаданов мұның бетіне күле қарап отырып, сөзін сабақтаған. – Сенің денсаулығыңды ескеріп, жайлауда болатын уақытыңда тым қатал талап қоймаспыз, бәлкім.

	Бірақ Жұман бастығымыз солай деген екен деп қарап жата алған жоқ. Кемі айына екіүш дүркін орталыққа барып, ондағы шаруаның жайын біледі. Келгенннен кейін де жайлаудағы ат жетер жердегі жастарды күн сайын жинап алып, сауат ашу жұмысына қызу кірісіп кеткен.

	– Осы емделіп жатқан аз уақыттың ішінде жиырма шақты кісінің сауатын ашып үлгірсем де үлкен пайда болар еді, – дейтін ол «Бір уақыт жаныңды бағып, дем алуды да білмейді екенсің!» деп ренжіген әкесіне. Сөйтіп Мұратбектің ұлына арнап тіккен төрт қанат қараша үйі қой қораға иірілген уақыттан түннің бір мезгіліне дейін май шамның жарығымен жастарды оқытатын сауат ашу мектебіне айналған. Бірақ осы уақыттың балаларына жасаған ерен рахымы үшін Мұратбек пен Шағия қарттардың өз қуаныштары бөлек еді. Өйткені, күні кеше ғана булыға жөтелгенде тыныс ала алмай қалатын Жұманның ұйқысы түзеліп, жөтелі мүлде азайған.

	Әкесінің әлдекімнен естіп даярлаған шипалы қымызының әсері ме, әлде таудың тұнық ауасы ма, әйтеуір алғаш келгенде оңған бөздей болып тұратын жүзіне қан жүгіріп, әл жинай бастағаны анық байқалған. Өз тіршілігінің қара есебінен көп қателесе бермейтін әкесі де науқас ұлын сорпасыз қылған жоқ. Бүкіл болыстың шаруасына, ішкі-сыртқы бар тірлігіне өзі ғана билік жүргізген Нарботаев бұған «Қалай болып жатырсың-ау?» немесе «Мына шаруаны не істейміз?» деп, ақыл салып көрген емес. Қайта бүйірінен шаншудай қадалған бірбеткей жас жігіттің жайлауда ұзағырақ жатқанына қуанатын сияқты. Жұман жайлауға көшер алдында Қожамбергеннің аяқ басар жердің бәріне кілем төсеп тастаған қабинетіне тағы бір кіріп шыққан. Өзінің денсаулығының жайын әңгімелей келіп, уездік партия комитетінің рұқсатымен бір-екі ай жайлауда жатып, қымызбен емделіп көргісі келтінін айтқан.

	– Ойбай-ау, Жұман жолдас-ау, сен алаңдап, қарайлайтындай мұнда мұрын қанатар жұмыс жоқ, алдымен өз басыңның қамын ойламасаң, сенің жайыңды кім ойлайды дейсің?! Бара бер. Тігер үй, сауын бие, сорпа-су жайын да ұйымдастырып берейін, – деп бәйек болған. Бұл кішіпейілдігінiң себеп-салдарын Жұман да қалт жібермей ұққан еді. Онысының «бір-екі күн болса да көз алдымнан аулағырақ жүре тұр» дегені екені айтпаса да түсінікті еді.

	– Рақмет, Қожеке! Ештеңенің қажеті жоқ, бәрі де бар ғой, – деген. – Сізге келгендегі шаруам: орындалуға тиісті қыруар жұмыс қалып барады, соның қайсыбірі жөнінде өзіңізбен ақылдассам деп едім. Ең алдымен, егістік жер мен шабындықтың дұрыс бөлінбегені жөнінде жұртшылықтан түсіп жатқан біраз шағым бар. Расында да кейбір байлардың шабындығы негізінен алынып, жұртқа таратылып берілсе, қайсыбірінікі түгелге жуық өздерінде қалыпты. Енді бір орташа шаруалардың иелiгiнде бір отау пішен алар шабындығы қалмаған. Мұндай асыра сілтеу мен келісімпаздық болған жерде әділдік болмайды. Біздің өзіміз әділдіктен тайсақ, жұрт алдында қандай бедел-биiгiмiз болмақ? Сондықтан егістік пен шабындықты бөлу ісін арнайы комиссия құрып, қайта қарау керек.

	Ауырып, өлгелі жүрген Жұманнан мұның істеген шарасына көпе-көрнеу қарсы шығып тұрған мұндай әңгімені күтпесе керек, Қожекеңнің жүзі қарауытып, үрлеген местей болып, демде тырсиып алды. Хатшыдан басқа біреу болса, бас салып, тапап тастардай. Бірақ ашуын ақылға жеңдіріп, дауыс көтерген жоқ. Әр сөзінің салмағын бес батпандай ғып, зілдене сауал қойған. Қашандағы кекесінді әуен араластыра сөйлейтін әдетімен «жолдас-с-с» деп ысылдады.

	– Жұман, жолдас-с-с! Сонда біз кімге келісімпаздық көрсетіп, кімге сойылымызды асыра сілтеппіз? Қолыңда дәлелің бар ма? Жоқ, әлде ұзындығы қос адым, енi жарты адым көрге кіргенше көздері жерге тоймайтын жұрттың бос былжырағын айтып тұрсың ба?

	– Мысалы мына Беласқан ауылдық кеңесіндегі Нұрымжан байдың шабындығы түгелдей өзінде қалған. Оған керісінше орта шаруа, кешегі жалшы Игенжанның іске татырлық шабындық жері пышақ үстінен бөлінген. Ал осы Кіші Аягөз ауылдық кеңесіне қарасты Жаппас байдың да бүкіл шабындығы тартылып алынған.

	– Жігітім, – деді Нарботаев кекесінді мысқылынан алғаш рет жаңылып, – ұмытпасам кеше арық-тұрақ мініп, оқу іздеп бара жатқандарыңда астарыңа атын беріп, ауыздарыңа асын тосқан сол Нұрымжан емес пе еді?! Жарайды, ол жақсылығын сен ұмытып-ақ кетті делік. Атадан қалған дәулетін ұстап отыр демесең, қол астындағы кедей-жалшының еңбегін қанаған қорқауың ол емес. Біздің өкіметтің саясатын алдымен жақтаған көзқарасы оң, тілегі түзу адам. Ондай адамды орынсыз қысып, «нәптің» саясатына қарсы келіп жүрмейік.

	– Біріншіден, – деді Жұман да барынша сабырлы сөйлеуге тырысып, – мен ол кісінің астымызға атын беріп, аузымызға асын тосқан жақсылығын ұмыта қойған жоқпын. Ұмытпаймын да! Ұмытпаған екенмін деп, Нұрекеңмен арадағы жеке бастың сыйластығын қоғамдық мүддемен айырбастамаймын. Мұндай тап күресі аяқталмай тұрған заманда сіз бен біз әділдігін айтуымыз керек. Екіншіден, НЭП саясатына қарсы келмейік десек, онда неге біз Жаппасқа артық қысым көрсетеміз? Күні ертең бүкіл елде жүргізіліп жатқан партия саясатына қарсы бас көтеретіндер, наразы топқа жел беретіндер сондайлардан шықпас па? Сондықтан, Қожеке, ел арасында артық дау, ағат әрекет болмасын десек, егістік пен шыбандықты қайта бөлу ісін кешеуілдетпей қолға алуымыз керек. Үшіншіден, бұл менің өз басымнан ерiккенiмнен ермек қып шығарып отырған мәселе емес, үйездік партия комитетінің тапсырмасы.

	– Оу, ондай тапсырманы үйездік атқару комитеті бізге неге бермейді сонда? Керек болса, мен олардың бұйрығынсыз іс қылуға хақым жоқ адаммын ғой.

	– Іс қыласыз! – деді Жұман орнынан тұра беріп. – Себебі бұл әңгіме үйездік атқару комитетінің келісімімен, тіпті солардың тапсыруымен жасалып отыр.

	Тағы бір мәселе диқан қауымы мен малшы-жалшының бірлескен артельдерін құру бізде әлі баяу. Кейбір құрылған артельдердің өздері тарап кеткен...

	– Жолдас, Жұман, сен алдымен маған өз міндетіңді түсіндірші осы! Маған бұйрық беру, жұмыс істету – сенің міндетіңе жата ма? Болысты басқаратын мен бе, әлде сен бе? Мен бірдеңе білсем, бар билік кеңестің қолында сияқты еді... Уот, шорту, оның үстіне, мені бір болыстың жалпақ елі жиналып, өздері сайлаған. Мен – халықтың өкілімін... Ал сен, шорту, маған келіп алып, әмір жүргізгің келеді... – Қожекең әрі қарай сөйлей алмай, өз сөзіне тұншығып, қызарақтап отырып қалды.

	– Болысты басқаратын – сіз. Оған ешкімнің дауы жоқ. Бірақ басқару – барша жұрттың, өзіңізді сайлаған жұрттың тағдырына өз білгеніңізіше билік жүргізу деген сөз емес. Сіз коммунист болғандықтан, партия комитетінің сөзін тыңдауыңызға, заман талабын мойындауыңызға тура келеді. Әйтпесе, менің сізге тікелей бұйрық беруге хақым жоқ екені рас! – деп, Жұман да сөзді тұйықтаған. – Және егістік пен шабындықты қайта бөлу комиссиясында, міндетті түрде, коммунистер және менің болуым қажет. Жұмысқа кірісерде хабар салсаңыз, міндетті түрде жетемін.

	Жұман басқаға, әсіресе Қожекеңе өзінің билікке таласып жүргендей көрінбеу үшін біржола арылып алғанды, сонан соң өзінің кез келгеннің айтқанын істеп, айдағанына жүре берер «қуыршақ қызметкер» емес екенін үзілді-кесілді білдіріп, ісімен қоса, тілін де көрсетіп қоюды біраздан бері ойлап жүрген. Осы бір қысқа шарпысу үстінде сол мақсат орындалғандай.

	– Жарайды, жайлау жердің түбі емес қой. Заман талабын мойындамай, партия тапсырмасын орындамай бара жатсақ, ести жатарсың, – деген Қожекең тоң-теріс қалпын өзгертпеген күйі. «Бірақ мына тері-тарамысына ілінген қызыл көзбен айтысып, абырой таба алмаспын. Онан да мұның осал тұсының амалын табайын» дегендей қоштасарда өңін сәл жылытқан. – Сенің қазір басты міндетің денсаулығыңды жөндеу ғой, Жұман шырақ-ау. Жұмыс деген – сен екеуімізге керісе жүріп, келісе жүріп илейтін бір терінің пұшпағы емес пе, қайда қашар дейсің? Көп алаңдап, артыңа қарайлай бермей, онан да дұрыстап дем ал!

	Жұман да оның кеңсесінен бәлемді жеңдім, мойындаттым деп шықпаған. Қайта мұндай бұра тартпа, тіпті Игенжан айтқандай, бәлкім «Қой терісін жамылған көк бөрідей» кісімен алдағы уақытта «келісіп» жұмыс істеудің оңайға түспесін, баяғының болысынан айырмасы жоқ, «жаңаша болыстан» абай болып, аяғын аңдап баспаса, өзінің орға жығылуының әбден мүмкін екенін, қайта керісінше өзі мойындап шыққан. «Апыр-ау, егістік пен шабындықтарды қайта бөлу жөніндегі комиссия құр дегенім дұрыс болды-ау. Не болғанда да ол комиссияның ішінде өзім болуым керек дегенім де дұрыс болды» деп ойлады. Әйтпесе Нарботаевтың екінші комиссияны қайта құрған күнде тағы да бір езулеп бұра тартпасына, комиссияны тізеге салып, өз дегенін істетпесіне кім кепіл.

	Ол жайлауға көшерде біраз шаруаны комсомол комитетінің хатшысы Бекемтасқа тапсырып тұрып, осы мәселені қатты ықтияттаған. «Комиссияның құрылатынын естісең, маған хабарларсың, өзім де қатысуға тиістімін» деген. Қожекең тағы да бір сылтау тауып, айтпай қоя ма деген қауіппен ықтияттаған.

	Жайлауға келгелі біраз уақыт өтсе де Қожамберген «осы шіркін мазасызданбай емделіп алсыншы» дегендей әзірге тым-тырыс жатып алды...

	* * *

	Жұман түс ауа екі тостаған қымызды ішіп алды да, ауыл маңында тұсаулы жүрген Көккептерді әкеліп, ер салған.

	– Балам-ау, ішкеніңді бойыңа сіңіріп жата тұрсаңшы, қайда барасың тағы? – деген шешесі. Науқасының беті бері қарай бастаған кезде тағы да шаруа жайын ойлап, атқа мінгеніне ана көңілі алаң сияқты.

	– Мен қызметтегі адаммын ғой, шешей-ау. Ол жақтағы іске араласа алмасам да жайлаудағы елді бір аралап қайтайын да. Бәлкім, бүгін-ертең орала қоймаспын, – деген.

	Тумасаң ұқсамағыр, Көккептердің баяғы ұзақ сапарға көлік қып барып, амалдың жоқтығынан алыстағы бөтен ел, бөгде жерде қалдырған үлкен Көккептерден не түрінде, не жүрісінде, не шабысында бір айырмашылық болсашы. Туған ағасын жоқтатпайын дегендей, алқам-салқам пошымсыз сыртқы тұрпаты да, сабырлы, салқынқанды мінезі де содан айнымай қалыпты.

	Оқудың екі жылын тауысып, елге демалысқа келген кезінде Жұман көк биенің жанында жүрген көк құнанды көріп кермет таң қалған.

	– Әке, мынау мен кеткендегі көк құлын ба? Апыр-ай, Көккептерден айнымайды екен.

	Бұл да сол сияқты жүйрік болар ма екен? – деген әкесіне.

	– Е, ол жануардай жылқы баласы туар дейсің бе енді? Талабыңнан қайтпасын деп, жолыңа жануарды байлап едім, әйтеуір кәдеңе асыпты. Көккептер әлі түсіме кіреді. Бабын білмес әлде біреулердің қолына түсіп, бағы байланып жүр ме деп уайымдаймын. Шіркін, оның табылатынына көзім жетсе жердің түбі болса да іздеп барар едім. Ердің құнын сұраса да қайтадан сатып алар едім...

	«Тақымыңа басқан жүйрігіңнен, атағыңды бүкіл өңірге жайған дүлділіңнен айырған мен ғой», дегендей Жұман мұңайып, отырып қалған. Бір кезде ғана:

	– Лепсіден қайтамыз деп жүріп, ұзап кеттік қой. Әйтпесе Көккептерден мен де айрылар ма едім? – деген. – Дегенмен, әке, биыл қайтар жолда тағы да Пішпек арқылы келдім ғой. Ол шаһарда бізге әрі бара жатқан кезде көп жақсылығы өткен Жәмила дейтін бір қырғыз әйелінің үйіне тағы да түскенмін. Сонда ол кісінің Кенеш дейтін ұлы: «Осы Пішпектің төңірегіндегі бір айылда тұратын жас жігіттің аты жуырда болған бір үлкен бәйге жарыста алдына мал салмай жеке дара келді. Жануардың түр-түсі баяғыда сен сатқан Көккептерден айнымайды екен» деп отырды. Қанша барып көргім келгенмен, өзім сатқан малды өзім іздеудің ретін тағы таба алмадым. Оның үстіне, аттарымызды сатып, Көккептердің бағасын келістіріп берген қырғыз шал делдал ғана емес, жылқы танитын атбегі де болса керек, Кептерді көрген бетте жабысты ғой. Сол кісі: «Көктің атағы шығып, бәйгеден озып кеп жатқандай болса, атымды қайта аламын деп емес, атымды бір көрейін деп кел» деп еді...

	Әкесі мына сөзден соң кәдімгідей елеңдеп:

	– Бәсе, ондай малдың із-түзсіз жоғалуы екіталай. Жүйрік ат та өнері өзгеден артық туған адам сияқты. Қанша жасырсаң да жарқ етіп бір шығады. Ай тұяқтының асылы боп туған жануарымның бағы ашылып, аттың тiлiн білiп, бабын келтiрер адамның қолына түскен екен ғой. Алда ғана пырағым-ай, маңдайың жарқыраған екен ғой! Бәсе, қырғыз ағайындар да жүйрік ат пен қыран құстың тілін білетін ел деуші еді... – деп толқи сөйлеген. Бір кезде ғана сабасына түскендей сыңай танытып, өзін-өзі жұбатқан. Кенеш бала айтқан қырғыздың жүйрігі өзінің Көккептері екеніне еш күмәні қалмағандай сыңай танытқан.

	– Киіз туырлықты қазақ, қырғыз «Тұлпар тегін табады» дейтін сөз қадірін түсінеді ғой. Іздеп барсам, қолымды қақпас та еді, бірақ сол жануардан түскен аз қаржы емес пе сені іздегеніңе жеткізген. Малсақсып, енді іздеудің жөні келмес. Жануарымның қайда жүрсе де жұлдызы жансын! Әншейін, көзімізді тырнап ашқалы көргеніміз – мал, күйттегеніміз – малдың қамы болған соң, қазақ малдың қамын – жанның қамы деп білген соң айтқан бір сөз! Көккептер – жолыңның садағасы. Мына неме де өсіп, сол ағасына ұқсаған сайын сондай жүйрік жылқы болар ма деген дәмемен мұны да Көккептер деп атадым. Келер жылдары сұлулатып, сіңірі жуандаған бесті шығарында бағын сынап көремін дейтіін қиялым да жоқ емес, – деген.

	Сол екінші Көккептер биыл бесті шығады. Әкесінің айтысына қарағанда, ат шаптырар той-томалақ әзір бола қоймапты. Сәті келсе, биыл күзде өнерін сынамақ.

	Жұман жүрісі жайлы, елтең-селтеңі жоқ, қойған жеріңнен арқандап тастағандай қозғалмайтын мінезі үшін Көккептерге мінгенді жақсы көретін. Бүгін де өзіне қызмет бабындағы мініс аты ұзын аяқ жиренді емес, әкесінің атына ер салған. Оның үстіне, «Баяғыдағы Көккептердің де арқасы құтты болып, дегеніме жеткізіп еді, бәлкім, бұл Көккептер де әзірге өзімнен басқа жан баласы білмес құпиялы сапарда жолымды оңға бастар», деген бір пендешілік ырымы да жоқ емес болатын...

	Жайлауға көшіп келген соң биік таудың ауасына үйрене алмады ма, әлде жолды көтере алмады ма, тынысы тарылып, екі-үш күн төсек тартып жатып қалған. Осылай ауырып қалуының өзін ол жақсылыққа жорыды. Себебі, Алматының өкпе ауруынан емдейтін диспансерінің бас дәрігері Евгения Павловна Фроловская дейтін кісі бұған:

	– Жігітім, аса қауіпті әрі жұқпалы өкпе дертіне шалдыққаныңа көп болмаған. Соның өзінде бұдан құлан-таза жазып жіберер құдырет әзірге бізде жоқ. Шамаң келсе, жайлауға барып жатуың керек. Саған керегі биік таудың қоңыр салқын ауасы, күннің шуағы және қазақтың қымызы. Тегінде, кез-келген ем шипа боларында адамның қатты ауруы мүмкін. Одан қорықпа, – деп еді. Жайлауға келген беттегі қатты жығылуын дертінің беті қайтарына жорыған. Айтқанындай-ақ, бірер аптада үйге өзі кіріп-шығатын халге жетіп, келесі аптада атқа мініп, жақын ауылдарды аралауға жарай бастаған. Ондағы ойы да жұрт «Мұратбектің ұлы жазылмас дертке ұшырапты» демесін, «Оқымысты боламын деп жүріп, терітарамысына ілініп келіпті» демесін, «Қазақтың талай арыстарын алып жеген бұл дерт мұны аяйды деп кім айтар?!» демесін дегені.

	Бір күні екі-үш жігіті бар Нұрымжан көңіл сұрай келген. Сорпаға бір семіз тайды бүктеп ала келіпті. Қазақта досың болсын, қасың болсын үйге келген сәлемдемені қайтаратын рәсімнің жоқтығын жақсы білетін Жұман байдың мынау амалына айтар уәж таба алмай іштен тынған.

	Нұрымжан қамқор аға болып сөйледі, уақ-түйек күйкі тірлікке жолаған жоқ. Жайлауға келіп, емделіп жатқанын құптап, пенде шіркіннің қашан көз жұмғанша таусылмас әркітәркі ит тіршілікті күйттей беретін әдетін ұмытып, мұның бір уақыт бүкіл елі үміт күткен қара басының қамын да ойлауы керектігін айтқан. Тек жүрер алдында ғана:

	– Шырағым, тыста баласы атқа мінсе, үйде шешесі тақымын қысады» дегендей, «... ауылдастың тайы озғанын» тілеген тілеуқорлардың біріміз. Жаулассаң да, даулассаң да «Тарыққанда қол берер, зарыққанда дем берер» түбі бір туғанымсың. Сыртыңнан тілеулес, ниеттес болып жүрген ағаларының бірі едім, науқастанып қалды деген соң – естімеген, білмеген кісі сияқты жайбарақат жата алмадым. Бар шаруаны жинап қойып, көңіліңді сұрай келгенім ғой. Бір үйден кіріп, бір үйден шықпай, біздің от жаққан жерге барып та аунапқунап, жатып қайт. Әлгі жаман замандасың Ырымжан да шақыра кел деп тапсырып еді... Шаруа жайына көп шыж-быж болып қайтесің, қара жаның аман болса, қарекетің таусылмас. Бәрі де орнына келер. Сені мен біздің дәмдес, ниеттес болғанымыздың өзін көре алмайтындардың барын да білемін. «Жоқ болсаң – бере алмайтын, бар болсаң – көре алмайтын ағайын» емес пе... Қожамберген екеуіңнің араңда анау шабындығы түскірі туралы түсінісе алмаған бір әңгіме болған екен. «Алтау ала болса, ауыздағы кетеді, төртеу түгел болса төбедегі келеді». Ел тізгінін тең ұстап, екеуің жә деп қатар қимылдасаңдар шеше алмас түйін, жеңе алмас қиын бар ма?! Екеуің ыңғай жүрсең ешкімнің де дауы жоқ, қырбай жүрсең қадамыңды аңдыр жауың көп. Қара жер кімге опа беріпті? Көрге түспей топыраққа көз тоймас, жер үшін талайлар тәжікелесер, талайлар тартысар. Ағайынның бәрінің көңілін тауып болу мүмкін де емес... – Ол сәл сабыр етіп, қонышынан шақшасын суырды. Насыбайын рақаттана атып алып, біраз отырды да мүлде қамқор әке болып тіл қатқан. – Енді мына Мұратбек екеуімізге өзіміздің атақ, абыройымыз керек емес. Ырымжан мен сенің амандығың, абырой-атағың – бізге қуаныш... Осы ат үстінде жүрген сендерге сөз келмесін деп кәмәсия-сәмәсия дегізбей-ақ ағайынға өз қолымнан қылдай ғып бөліп бердім. Тайынша-торпақ, арық-тұрақ деген болмаса, қазақтың қай малы қыс баласы тұмсығын көк пішенге, сарыала жемге тығып тұрыпты? Сол еді, шырағым, әншейін еске түскен соң айтып жатқаным ғой.

	Нұрымжанның айтқан ағалық ақылынан, келген келісінен еш ағаттық таппаған. Жөн білер, жол білер ел ағасының қамқор сөзі осындай-ақ болар. Бірақ неге екенін өзі де білмейді, Нұрекеңнің сөзінен де, әр іс-әркетінен де екінші бір астарлы пейілді іздеп отыратыны бар. Бәлкім, өзіне ұнап қалған Игенжанның анадағы бір сөзінің әсері. Бәлкім, исі жуан тамыр, тегі бай болған соң жасаған жақсылығына дейін үнемі күдіктеніп қарағаннан болар... Оның үстіне Нұрымжанның «жаулассаң да, даулассаң да» дегенінен тағы бір жайды анық аңғарған. Байдың сөз төркініне қарап, Қожамберген екеуінің арасында болған әңгіменің Нұрекеңе де кешікпей жеткеніне күмәні қалмаған. Себебі, өзінің Нұрымжанмен бетпе-бет келіп, дауласып та, жауласып та көрмегені анық болатын.

	Содан ба, әйтеуір Жұман Нұрымжаннан екі-үш күн бұрын келіп, көңіл сұрап аттанған Қасымның әкесі Сұлтанбекпен екеуін өзара салыстырып, ойша таразылай берген...

	Жұман ел шетіне келісімен ағайын-туғандарынан бұрын өзімен бірге сапарлас болып барып, оқуларында қалған достарының үйлеріне кіріп шыққан. Дегеніне жетіп, оқуға орналасқан соң да Қасым шешесінің науқастығын, әкесінің шиеттей балалардың ортасында жалғызлікті екенін жиі айтып, көп уайым қылатын. Содан да болар, Жұман алдымен Сұлтекеңе сәлемдесе барған. Өз ұлдары сапардан оралғандай қуанғандары сондай, тіпті Қасымның шешесі мұны аймалап, жылап жіберген.

	– Құлындарым-ау, есен-сау жүрсіңдер ме? Ата-бабамыздың аяғы тимеген жерге шығандап кетсеңдер де іздегендеріңді тапқандарыңа қуанғанбыз, – деген Сұлтекең ағынан жарылып. – Хабарларың ұзын-құлақтан сағындырып, анда-санда келіп тұрса да соңдарыңа ілескен үш бала үшін, екеуіңе сенгеннен бе, көп қам жей қоймадық... Қасымжан да хат жазған сайын шешесін сұрай береді. «Жазылды, әбден сауықты» десем де сенбейді.

	Шынында Қасымның шешесінің сауығып, балаларының шайын қойып беруге жарағанына Жұман да қатты қуанып, сол күні-ақ ел жаңалығын, үйлерінің амандығын айтып, достарына хат жазған. Әсіресе Қасымды жақсы лепесті хатымен қуантқанша асыққан...

	Содан бері достарының әке-шешелері жиі хабарласып тұратын. Жұманның жайлауға барған сәтте науқастанып, қатты жығылғанын естіген соң тыныш тауып, үйінде жата алмаса керек, түнделетіп Сұлтекең келіп қайтқан. Ол Нұрымжан сияқты қамқорлық жасап, қоржын көтере келген жоқ, ақыл-өсиет айтқан жоқ. Қайта-қайта жүзіне қараған оның көз жанарынан-ақ айтып болмастай бір жанашырлықты, шын ықыласты сезінген. Әкенің баласына деген ықыласындай...

	Бәрі бір Жұман Нұрымжан үшін болмаса да... сол ауылға ат басын бұруды ниет еткен. Көккептерін пысық аяңдатып, қазіргі келе жатқан бағыты – Мұратбек киіз үйін тіккен мекеннен қозыкөш жердегі Нұрекеңнің Ақбастаудағы жайлауы. Шынын айтқанда, байдың шақыруына елтіп, жолға шыққаны да шамалы. Шабындығын жұртқа «қылдай ғып» бөліп бергенін білу. Нұрекеңнің шын жанашыр жан, қамкөңіл қамқоршы екені рас болса, тұншықтыра жөтелдірер дертінің беті қайтып, сауыға бастағанын көрсетіп, қуантып қайту... ал одан да үлкен мақсат... – баяғы бота көз Ұлбиді бір көріп қайту.

	Неге екенін өзі де білмейді, ақ боз аттың үстіндегі қызыл көйлекті балаң қыздың еліктің лағындай сүйкімді бейнесі, ботаның көзіндей қос жанары... сонан соң ұялған кезде бетіне жүгірген қызғылт алау... – бәрі-бәрі де Жұманның есінен бүкіл сапар бойына, одан шалғайдағы қалада өткен төрт жыл уақыт бойына кетпеген. Оны дәл сол қалпында, дәл сондағы сәттегідей тағы бір рет көргісі келген. Дәл сол сәттің енді қайталанбасын... өйткені ол сурет сол қалпында уақыт қатпарында қалып қойғанын, ал оған ұқсатар көріністі көрсе де басқаша жағдай, өзгеше күйде көрерін біле тұра солай ғана қиялдайтын. Қаршадай қыздың одан бері арада өткен төрт-бес жылдың мезіретінде таралып өскен, бойжеткен сәтін, неге екенін өзі де білмейді, көзіне елестете алмас еді. «Байдың кедей-кепшікке қыз бергенін қашан көріп едің?» деген Шәріптің жалғыз ауыз сөзі тіршілік заңдылығының ұлы қамалындай болып көлденеңдей қалған сәттерде байдың еркетотайын ойламауға күш салатын.

	«Тіршіліктің ол заңы кешегі күнге дейін емес пе еді, төңкеріс одан үлкен қамалдарды күйреткенде сен өзгеде емес, өз бойыңда тұрған қамалды неге құлата алмайсың? Бірің малды, бірің малсыз демесең, адамның бәрі – адам. Байдың қызын теңім десең, неге тежелесің?» дейтін тағы бір қиялы. «Әй, он төрт, он бестен асқан қыз отыра ма? Нұрекеңнің дөңгелек тұяқтыларының үйірлерін молайтып, тағы біреуі әкеткен болар» деп, қауіптенсе де, Алматыдан шыққалы еш жерге кідіргісі келмей ауылды аңсай беруінің бір ұшығы тағы да сол Ұлбиге байланысты болатын. Ұзынқұлақтан білгені Нұрымжан: «Баламды бір жұтта ақ сүйекке айналар малға сатар мен емес. Көңілдің құрты, көздің қуанышы ғана төрт түлік өзімде де жетеді. Баламның жанын жұтатпас теңі табылса, тегін де беремін. «Отырып қалды деп, опындырар жаста емес, өмірлік серігін өзі таңдасын» деп, құда түсе келген талайларды аяғына отырғызбапты-мыс. Жұман Нұрымжанның адамдарға оңайшылықпен ұқтыра қоймас қалтарысы көп, қатпарлы қалың құпиялы мінезін былай қойғанда, осы бір ірілікті көрсетер кесек сөзін естігенде қатты сүйсінген. «Әттең, Ұлбидің «өз қалауы мен болсам ғой», дейтін тағы бір бұйығы, тым сенімсіздеу дәмесі де жоқ емес болатын. Әлі де науқасынан сауыға түсу үшін жата тұруға болар еді, бірақ бұдан әрі қарай кідіре беруге өз бойынан дәрмен таппаған.

	«Көре алар ма екенмін? Көрсе таныр ма екен? Жоқ, қалай да көрмей кетпеспін! Бәлкім, бүкіл бір болыс елге жаңа заман орнатушының бірі болып келіп отырып, табы басқа, тобы басқа байдың қызына ынтық болуым менің, жас коммунистің ісіне жат қылық болуы да. Адам сезімі, бір адамға деген ынтық көңіл тапты таңдай алар ма?! Егер ол байдың қызы болмай-ақ, Сәкітай сияқты қарапайым кедейдің қызы болса да оны сағынбай тұра алармын ба?! Менің партия мүшесі болғанымның не кедергісі болмақ? Коммунисте біреуді жақсы көрер жүрек болмауы қажет пе, сонда?! Алайда... алайда, оны бір көре алмай, қалай ғана іштен тынбақпын?»

	Ол Көккептердің аяңымен отырып-ақ мал түске ауыл маңына келіп жусаған кезде Ақбастау жайлауында отырған Нұрымжан ордаларының төбесін көрген. Басқалардан айбарын асырып, дәл баяғыдай болып ортадан байдың қара шаңырағы дөңкиеді. Оған қанаттас, ордадай үлкен болмағанымен, салтанаты одан кем емес тағы екі үй тұр. Сонау жиырма бірдің басында көп әйел алуға тиым салатын қаулыдан кейін Нұрекең өзінің некелі екінші әйелімен тағы да дін жолымен ажырасқан болып, бірақ онысын қасында ұстайды дейтін. Шамасы, ақ үйдің бірі тоқалдікі де, бірі Ырымжанның отауы болса керек.

	Жалғыз салт аттыны дәл баяғыдай бір топ ит арсылдай үріп, қарсы алды. Шәріптің кер төбел айғыры теуіп, шөкелетіп кететін тайыншадай көк төбет тағы да қырып тастайтындай болып алдымен жеткен. «Е, қайте қоюшы едіңдер, үрерсіңдер де қаларсыңдар» дегендей Көккептер ентелей жеткен көк төбетке көз қиығын да салмастан тарта берген. Өлі жүні жалбырап жүретін көк төбеттің жонының жұмырланып, түгінің жылтырап алғанына қарапақ, жайлау елінің тіршілік деңгейін аңдауға болардай.

	Ол атынан түсіп, ақ ордаға беттегенше үйден отағасының өзі де шыққан. Көптен көріспеген туған інісін қарсы алғандай төске төс тиістіріп, сәлемдескен соң Нұрекең жас қонағын қолтығынан демеп, үлкен үйге қарай бастап жүрді. Киіз үйдің оюлы сықырлауығы сықырсыз айқара ашылып, алдарынан баяғыда өздері келгенде қымыз құйып беретін сәукелелі қой көз, қиғаш қас келіншек шықты. Сәл толысып, бұрынғысынан да әдемілене түскені болмаса көп өзгермепті. Ол кездегідей қысылып-қымтырылмай, кәдімгі көшелі бәйбіше сияқты еркін сәлемдесті. Тіпті жеңге болып, әзіл жарастыратын сыңай танытқан:

	– Мырза, қайным-ау. «Әйел жолы – жіңішке», өзіміз іздеп бара алмаймыз. «Баяғыда қолынан дәм татқан жеңгем бар еді» деп, бір соқсаң қайтер еді?! – деп қалды қонақ үйге кіріп жайғасып отырған соң. – Ағаңды арнайы жіберіп, шақыртып алмасам, біздің ауылға ат ізін салар түрің көрібейді ғой өзі.

	– Жеңеше, баяғыда біреу: «Ашаршылықта жеген құйқаның дәмі ауыздан кетпейді» деген екен. Сол айтқандай, үлкен қадамымызға ең алғашқы болып үлкен сенім білдірген, қиналғанда демеген сіздің ауылды, сіздерді неге ұмытайын? Ауылыңызға аңсар ауғанмен келгелі жұмысбасты болып, шыға алмадым ғой. Бұдан былай арнайы келе алмасам да, аулыңызды жанай өтіп кетпеспін, – деді Жұман да әзілге әзілдей тіл қатып. «Апыр-ау, бұлар ерлі-зайыпты екенін жасырады екен дейтіндері қайда? Жасырынбай-ақ еркін сөйлеп, жеңгелік базына айтып отыр ғой?!» деген ой келген қонаққа. Оның осы ойын дөп басқандай отағасы да бір шындықтың бетін ашты.

	– Шырағым, бұл кісі Зейнеп дейтін кіші жеңгең болады. Баяғыда шамасы, таныстырмаған да болармын. Оның үстіне, сол кезде «Ойбай, көп қатын алғандарды Итжеккенге айдайды екен» деген сөз жан шошытқан соң біраз уақыт «Біз некемізді бұзып, дін жолымен ажырасқанбыз» деген лақап сөз таратқанбыз. «Үкімет те ойланбай іс қыла ма, тәйірі, бұдан былайғылардың көп қатын алуларына жол бермеу үшін жасаған сақтығы екен де. Әйтпесе,

	«Жаңа үкімет келгенше көп әйел алғандардың ықтиярлары бойынша бұдан былай ажырасып кетулеріне де, бірге тұра берулеріне де болады екен» деген сөз шығып, жан тыншыды. Құдай қосқан қосағымызды «мынау – менің қатыным» дегеннен қорықпайтын күйге жеткенбіз. – Ол екі иығы селкілдеп, рақаттана күлді. – Екі жастың біріне келгенде жанымды да, тәнімді де жылытып жүрген сұлуымды «заман солай депті-ау» деп ,төркініне оп-оңай қайтарар кісің мен емес.

	– Ырымжанның әкесі-ау, балалардан ұялсаңызшы! – деп, Зейнеп ыздиды.

	Есіктен алдымен Зағипа бәйбіше кіргенде, Жұман тәрбиелі, тәлімді жігіт екенін көрсетіп, орнынан ұшып тұрып, сәлемдескен. Бәйбіше отағасы сияқты тым елбіремей-ақ сыпайы сәлемдесіп, есен-саулық сұрасқан. Қайсы біреулерге ұқсап, «Әйтеуір, артық болмас» деп өп-өтірік келіп бетінен сүйген жоқ. «Астындағы тағыңның, басыңдағы бағыңның бірде болмаса бірде пайдасы тиер деген бақай есептен елпілдегені шығар біздің үлкен кісі. Әйтпесе қай бір екі туып, бір қалғанымсың?» деген ойын осы тым ұстамды да сабырлы сыпайыгершілігінен-ақ байқауға болардай.

	Үйленіп, жеке отау тігіп отырған Ырымжан да: «Екеуіміз шұрқыраса қалардай қайбір қан-жынымыз араласқан достар едік?!» деген пиғылдың адамы екенін байқатады. Салғырт қана қол алысып, қоя салған. Жұманға «Бұл шiркiннiң менi қонаққа шақыртып, сағынып жүргені байқалмайды ғой» деген ой келген. Ал әкесi болса: «Бар болғаның осы ғана ма?» дегендей ұлының қонағына берген сәлеміне көңлі толмағандай оған көп мағыналы қараспен жанар тіктеген. «Міне, айласы қырық қатпарлы әкеңе қарағанда мейлінше надандау, мейлінше ожарлау, сынуға бар болса да иілуге жоқ, шалқаюға бар болса да еңкеюге жоқ, бірақ бұқпантай атыстан гөрі бетпе-бет шайқасты ұнататын, морт ашудың адамы, сенімен ұстасу да, достасу да оңайырақ болар еді» деп, пайымдады ол туралы қонақ жігіт.

	Оның есіл-дерті... қызыл көйлекті, еліктің лағындай ғана сүйкімді, бота көз, ақша жүзді қыздың есіктен көрінуі болатын. Үй иелерінің сөздерінің бірін ұғып, бірін ұқпайды. Бір кезде «Біз ке-ле жа-тыр-мыз!» деген шолпы үнінің сыңғырын естіген. Құлағымен емес жүрегімен естіген. Осы сыңғырды естісімен ет-жүрегі сұмдық әлсіздік көрсетті. Кеудесін тесіп шығардай бұлқынсын-ай келіп. Ол бұлқынған соң бүкіл күре тамырын қан кернеп, көз алды тұманданды. «Та-яп қал-дық, кел-дік» дейді хабаршы–шолпы. Сықырлауық ашылғанда барша әлем алқызыл түске боялды.

	– Сәлеметсіз бе? – Жігіт дүниені бояған қызыл көйлектің түсінен кейін келіншектер киетін оқалы биік сәукелені көрді. Қызыл көйлек... Бірақ еліктің лағындай сүйкімді қыз емес, ат жақты, екі беті шұғынықтай қып-қызыл келіншек еді.

	– Есен-саусыз ба? – «Е, ол болмады. Бұл Ырымжанның келіншегі болар».

	– Есенсіз бе? – Қызыл көйлекті келіншек өте бере дүние көкпеңбек түске боялды. Үкілі кәмшат бөрік киген еліктің лағындай сүйкімді, бота көзді ару бір тізесін сәл бүгіп, сәлемнің рәсімін жасады. Иә, бұл жігіт жылдар бойы жадынан шығара алмаған бүлдіршін қыз емес еді, бірақ бойы жас қайыңдай таралып өскен, шолпылы қолаң шашы тілерсегін соққан жас ару сол бір бүлдіршінді әлде жанарымен, әлде жүзіне алау болып жүгіретін қызғылт реңкімен... әлде бүкіл болмысымен еске түсіретін.

	Жігіт салмақты қонақ болып, Нұрекеңнің дәл жанында отырған соң орнынан тұрып сәлемдесуді жеңілтектік болар деп ойлады да сәл басын иіп: –Сәлемет болыңыздар! – деген. Мұның сәлемін олар ести алды ма, ол жағы белгісіз, бір қызығы өз даусын өзі ести алмады. Қызға қадала қарап қалғанын отағасы да, бәйбіше де байқап отырғанын сезіп, жанарын амалсыздан зорлықпен сүйрегендей ғып басқа жаққа бұрып әкетті. Қанша қарағысы келгенімен, тәрбиелі, тәлімді жігіт екенін көрсетіп, енді қос жанарын отағасының өзіне қарай мақсатсыз бұрған. Өзінің жан-дүниесінде болып жатқан әлем-тапырақ құбылысты сездірмегендегісі. Бірақ Ұлбидің, бәлкім баяғысынан да көріктірек қазіргі бойжеткен бейнесін қаз-қалпында санасында сақтап қалғысы келгендей жаңа ғана жалт еткен суретті көңіл көзімен көріп отырған...

	Алғашқы қымыз үстінде-ақ отағасының бәйбішесі ет-жеңді қысық көз сары әйел Зағипа, ұлы Ырымжан, келіні Күләй және жалғыз қызы Ұлби түгел жиналып, сырттан бөтен кісі кіргізбей қонағын өз әулетінің ортасына алып отырған... Бекер обалы қане, Нұрымжан қонағын төбесіне көтере күтті.

	Қымыз ішіліп болған кезде бәйбішеден басқа әйелдер жағы тысқа шыққан. Жұман сол сәтте ғана «Енді қашан үйге кірер екенсің?» дегендей қыз жүзіне екінші рет қараған. Қонақтың өзіне жанар тіктегенін көңілімен сезгендей бойжеткеннің аққұба өңіне тағы да қызғылт алау жүгірді. Оның да тәуекелі жетсе керек, жалт етіп бір қарады, жалт етіп бір қарағанда жанарлар алғаш рет сәуле шарпысты. Бір сәтке ғана. Мүмкін, осы бір сәттің өзінен қыз жігіттің жанарынан көп мағынаны ұққан болар... бірақ ол бойжеткеннің өзіне ғана мәлім құпия болатын.

	Қыз сол күні де, ертеңіне де, үшінші күні қонақ аттанғанша да қайтып көрінбей қойған. Жігіт жүрегінің басына қонақтаған нәзік бір сезім, сонан соң жалт етіп, жалғыз рет қарағандағы бота көз бейкүнә жанарды ғана көңіл айнасына мәңгі түсіріп алған сәттен бастап, бір жұмбақ сурет қана қалған...

	Нұрекең кішігірім той жасағандай болып, кешкілік айнала ауылды түгел шақырып, қилы-қилы әңгіме шерткенде де жігіт жанының жайлауынан ел көшіп кеткендей күйде отырды.

	Баяғыда бұларды қарсы алып, аттандырып салатын шоқша сақал Сәкітай шалдың ежелгі көз танысын көргендей індете сұрап, қуалай амандасқаны, сол жолы бекер-ақ Жәмшитін осыларға ертіп жібермегені, егер ертіп жіберді бар ғой, ол да осы күнде ұлық болып отыратынына дау жоқ екенін айтқаны, сонан соң жұрттың оған мәз болып күлгені есінде қалыпты. Бір кештегі думанды ұзақ әңгімелерден өзінің нағыз миғұла сияқты ештеңе ұқпағанына таңданды. Ертеңіне Нұрекең өзі бастап, ауыл айналасын аралатып жүргенде:

	– Жұманжан-ау, сонау етектегі сарғайып пісе бастаған егінді көрдің бе? Сол былтыр ұйымдастырылған «Бірлік» мойынсерігінің егістігі. Содан бергі анау таудың қолтығына қарашы. Өзіңе барғанда «жұртқа таратып бердім» деген шабындығым сол болатын. Жылда бұл уақытта ол жерде он бес, жиырма шақты отау тұрып қалатын. Енді ғой, уақыт өтіп, шөбі қурап барады.

	– Ол кісілер шөптерін не ғып шаппай жүр?

	– Жылда өзім бас болып барып, қымызымды тасып, сойыс малымды апарып дегендей он бес, жиырма күнде пішен даярлау шаруасының апай-топайын шығарушы едік. «Бұл шабындықтың ендігі иесі өздерің, барып шауып, жинап алыңдар», деп, құдайдың зарын қылғанда шіркіндердің біреуі ғана орағын арқалап, шабындыққа түскені. Оның ақ тер-көк тер болып тұрғызған екі отау шөбін де бір қаскүнем өртеп кетіпті.

	– Оны кім өртеген сонда? – деп таңданды Жұман.

	– Кім болушы еді, ауыл арасының тәйтіктері де! – Көңіл бөлуге тұрмайтын бұл әңгімеге араласып қайтесің дегендей Нұрекең сөзді әрі қарай жалғаған. – Пішендерін шабайын десе оларын біреулер өртейді деп қорқып отыр дейсің бе? Әншейін, мал байдікі, жан құдайдікі деп, жалқаулыққа, бойкүйездікке әбден дәніккен ел ғой. Біреу таңынан түрткілеп, айдап жүрмесе өзідігінен іс қылуға мойны жар бермейтін, кекіріп қымыз ішіп, керте турап ет жегенге алданатын аңғал жұрт емес пе бұл. Алақандай жердің шөбін шаба алмай жүріп, ұлын ұлық қылуды армандаған Сәкітай шалды көрдің ғой... Әнеки, бүкіл еліңді Сәкітайдан, болмаса Сәкітайды еліңнен бітісі бөлек еді деп дәлелдеп көрші.

	– Ол шабындықтан қанша кісі үлес алып еді? – деді Жұман.

	– Жеті-сегіз болып қалады-ау.

	– Ендеше соларды бүгіннен қалдырмай аттандырыңыз. Ол жазғандарда орақ, шалғы, айыр, тырма дегендер де жоқ шығар. Сайманыңызды да беріңіз. Ақысына сіздің де шабындықтың шөбін жинап берсін. Әрқайсысы жеке барып, шаба алмас. Ортасында Ырымжанның да болғаны жөн шығар. Қолынан келгенінше ол да шөп шауып, жинауға қатыссын. Бүгінгі заманның кешегі заман еместігін жұрт білсін...

	– Ұқтым, шырағым, «біреулердің еңбегін қанап отыр» деген сөзге қалмасын дегенің ғой. Жанашырлықпен айтылған жақсы сөзді мен де түсінемін ғой...

	Айтқанындай сол күні-ақ орталарына Ырымжанды алған жеті-сегіз жігіт азықтүліктерімен, саймандарымен, қостарымен артынып-тартынып, етектегі шабындыққа қарай аттанған.

	– Не ғып осы уақытқа дейін шөбіңді шауып алмағансың? – деген Жұман Жәмшиттің бір оңаша сәтін пайдаланып.

	– Е, түнеукүні «Саған шабындық бөлінді» дегені болмаса, «Мынау – сенікі» деп ештемені маған көрсетпеген соң қайдан білейін. Оның үстіне, байекемнің малынан босай алмадым, пішен шабатын сайманы түскір де жоқ бізде. Ал енді шынтуайтына келсем, ол пішенді шапқанмен не істеймін? Асырай алмай жатқан қай малымыз бар? – деген.

	Сол күнгі әңгімден кейін Жұман екі жайды көкейіне түйіп еді: бірі – Нұрымжанның шабындықты жұртқа қылдай ғып бөліп бергені жалған. Ауызша жарылқаған бос әңгіме.

	«Бірлесіп барып шөпті шауып ала қойыңдар» деуді білмей қалған жоқ, қайта «Жер алғыш шіркіндер енді қайтер екен?» деген қасақылық жасағандай. Екінші білгені – кез келген шаруаға егістік, шабындық жер бөліп берсе де, оны өз күшімен бірден іс қыла алмасы анық. Сондықтан бүкіл болыс бойынша он-он бес үйдің басын қосса да диқандардың, малшылардың мойынсеріктерін, артельдерін ұйымдастырмай, іс алға баспайды. «Шіркін-ай, «Ащылы» артеліне барып, Байболдың төрт-бес жыл бұрын бастаған ісін өз көзіммен көрсем деп едім, оған да мұрсам болмады-ау», деп ойлады ол. Әйтеуір сыртынан сұрастырып, Байболдардың шаруашылығының қазір «мал малданып, жан жанданып» дегендей, қатарының алдында жүргенін естіп, сырттай қуанатын.

	«Ертеңдер үйге қайтып, кідірмей орталыққа жүруім керек», деп шешті Жұман...

	Екінші күні де оның Ұлбимен ұшырасуының сәті түспей-ақ қойды. Қызын көрген сәттегі жас жігіттің көз қарасынан-ақ секем алып қалды ма, әлде бойжеткенді сырт көзден таса ұстайтын әдеттері ме, әйтеуір қонақ күту қамын Зағипа, Зейнеп өздерінен артылтпаған. Түн баласы да Нұрекеңнің өзі қонақпен әңгімелесіп жататынын сылтауратып, төсекті үлкен үйдің төр алдына қатар салдыры. Демек, отағасының өзі қасынан екі елі ұзап шықпайды. Бәлкім, тоқалын, бәлкім келінін, бәлкім... әйтеуір біреуін қызғанатын болса керек.

	Үшінші күні ертеңгі шайдан кейін Жұман қонақжай үйге алғысын жаудырып, асығыс шарауаларының молдығын айтып, қайтуға тиісті екенін білдірген. Әрине, үй иесі бұған жығыла жабысып, «Неге асықтың?» десе де қонағының екі күнгі сый-сияпаттан соң қайтуына оншалықты қарсы емес сияқты.

	– Жарайды, ауыл арасы жақын ғой. Тағы келіп-кетіп тұрарсың. Ал енді біріміз – іні, біріміз – аға болдық. Інілік қып ағаңнан қалаған, сұрағаның болса қысылма. Аянарың мен емес. Жол-жоралғыны өзім ұсынайын десем, тағы да сақалыма қарамай бетімді қайтара ма деп қорқамын. Өзіңе арналып жасалған сол ер-тоқымың мен әбзелдеріңді жан баласына ұстатқан жоқпын. Ауылың алыс та емес, «бопты» десең бір түнде апарттырып тастайын, – деп, тағы да қиялай жол тартып, өз ұсынысын айтты

	– О не дегеніңіз, Нұреке! Інім десеңіз мені ренжітпеңіз! «Етке емес ниетке, асқанына емес сасқанына риза болар», «Табағыңнан емес, қабағыңнан» тоят табар жұрт емеспіз бе?! Бұл заманда достық пейілден, ақжарқын көңілден өткен сый-сияпат бар ма? Тартуымнан тартынды деп ренжімеңіз, мен сіздің көңіліңіздің, пейіліңіздің құлымын. Алмадым деп айтпаспын, бермедім деп сіз де айтпаңыз, – деп, ол Нұрекеңмен және оның бәйбішесі Зағипамен қоштаса бастаған. Зағипа бәйбіше ғана тым елпілдеп, елбіремей қарсы алса, шығарып саларда да:

	– Е, шырағым, үйің осы, әрі-бері өткенде бөтенсімей түсіп, аттан, – деген сөзбен ғана шектелді.

	– Оу, бала сияқты жалғыз жібере алмаймын! Тым болмаса орта жолға дейін шығарып салайын, – деп, Нұрекең қопаңдап еді, Жұман оған келісімін бермей қойды. Үй иесінің шығарып салуына келіспеуінің де жігіт ойлаған бір себебі бар болатын. Оңаша кетуді қалады...

	Қонағын қолтығынан демеп, Көккептерге мінгізіп жатып, Нұрекең ойда жоқтағы бір тың жаңалық айтқан.

	– Бірер күн қонақ болып жатқанда көңіл-күйіңді бұзбайын деп әдейі айтпап едім. Біздің әлгі Боранқұлдың Игенжаны дейтін жақсы ініміз болушы еді. Еншісін алып, бөлек шыққан... Оу, айтпақшы, сен оны танисың, баяғыдағы балуан тұлғалы жылқышы жігіт бар еді ғой...

	– Иә, оған не болыпты? – деді шыдамы таусылған Жұман.

	– Лайым, өтірік болсын, сол Игенжанды үкімет «көнтері» деп түрмеге жауыпты деп естідім... Өзі бір қақ-соғы жоқ, ардың-дұрдың, ақ көйлек жігіт еді, туысым болған соң езілгенім емес, адал жігіт аяқ асты орға құламасын деп айтып тұрмын... Қолыңнен келсе көмектессеңші. Дәл сол Игенжанның «көнтерілігі» «жаптым жала, жақтым күйенің» күшімен болып тұр-ау, шамасы.

	Жұман Игенжанның қамауға қашан алынғанын, қалай алынғанын сұрап, тәптіштеп жатпады, немесе «Жарайды, көмегімді аямаспын» деп, арзан уәде берген жоқ.

	– Бұрын естіген жоқ едім, – деп, қысқа қайырды да бұл хабар төңірегінде ішкі пікірін білдірмей қоштасып, жүріп кетті.

	Ол үлкен сары белден асып, ауыл көзден таса болған кезде Көккептердің басын тежеп, жан-жағына көз салған. Таңертең ауылдың бір-екі баласының осы дөңнен асыра қозы жайып бара жатқандарын көрген.

	Жұман бұл ауылда қанша жатса да енді Ұлбиді көре алатынына күмәнданған. Бар ойлап тапқан ақылы қызға қозышы балалардан хат беріп жіберу. Мүлде үнсіз, хам-қарекетсіз аттануды жөн көрмеді. Мұның неше жылдай азапқа түсіп жүргенін ол да білсін, бәлкім, қыз көңілі әрі кет болмаса, Нұрекеңнің жалғыз қызына ерік бергені рас болса... кім біледі, жігіттің арманы орындалар да...

	Жұман ауылда жатқан кезде-ақ қалай да өз көңілін қызға хат арқылы болса да білдіргісі келген. Бірақ оның еш реті келмеді. Хатты бергенді қойып, оны жазудың өзі мүмкін болмай қалған. Себебі Нұрекең оның жанынан күндіз-түні бір елі ұзап көрген жоқ. Сондықтан ендігі тапқан амалы осы қозышы балалар болатын.

	Қозышы балалар ұзамапты. Өздеріне қарай бұрылған жалғыз аттыны көрген екеуі де бұған қарап, селтиіп тұрып қалды. Өздеріне ат басын бұрған жолаушының екі күннен бері байдың үйінде қонақтап жатқан «дөкей ұлық» екенін таныса керек, үркектей қарасып тұр.

	– Қалай, жігіттер, – деп, ол қос тақыр бас ұлдың жүректерін орнына түсірейін дегендей дәрежелерін арттыра сөйлеген, – қозы-лақтарыңды жақсы бағып жүрсіңдер ме?

	– Жақсы бағып жүрміз. – Екеуі қатар жауап берді.

	– Өздерің де жақсы балалар екенсіңдер. Кімнің баласысыңдар?

	Екеуі бір үйдің, Айнабек деген жылқышының баласы екен; үлкендеуінің аты – Берікбол да, кішісі – Серікбол екен. «Тапсырманы екеуіне бірдей берсем бала шіркіндер байқаусызда білдіріп қойып, біреуден тектен-текке жәбір көріп жүрер. Үлкендеуін оңаша шығарып сөйлессем бе екен?» деп, тұрғанда балалардың өздері тұйықтан шығар жолды көрсетіп бергендей болды.

	– Аға, атыңыз жүйрік пе? – деді Серікбол.

	– Жүйрік, міңгің келе ме?

	– Келеді.

	– Жығылып қалмайсың ба?

	– Жығылмаймын. Атқа талай мініп жүрміз ғой.

	– Келе ғой ендеше, сонау жотаға дейін желіп барып, қайтып кел. Бірақ қатты шаппа, жарай ма? Басы қатты, ие бермей алып қашып кетіп жүрер. «Нұрекеңнің қонағын далаға жаяу қалдырып, Серікбол дейтін жігіт атын мініп, кетіп қалыпты» деген әңгімега қалармын. Жарай ма?

	– Жарайды, аға.

	Серікболдың жылтылдаған кішкентай қос жанары қуанғаннан ұшқын атады. Атқа мініп жатып, өзінің құйттайынан ат жалына жармасып өсіп келе жатқанын көрсетіп:

	– Қорықпаңыз, аға! Ат алып қашатындай кішкентай бала емеспін ғой, – деп қойды маңғазданып. Жұман оны атқа көтеріп мінгізбек еді, Серікбол ол «жақсылықтан« бас тартты. Биіктеу бір тасқа шығып, ат үстіне лып етіп қона кетті.

	Бала Көккептерге тақымын қысып, тізгінін қағып, сау желдіре жөнелген кезде Жұман Берікболға қарап былай деген:

	– Ал, бауырым, сені сырға берік жігіт болар деп, бір тапсырма бергелі тұрмын. Мен де сенің жақсылығыңның өтеуін бір қайтарармын... жарай ма?

	– Жарайды, аға! Ешкімге де айтпаймын, – деді Берікбол жолаушының көзіне тура қарап. Сөзі ұстамды, өзіне сенімді.

	– Қандай әңгіме болса да ма?

	– Иә, қандай әңгіме болса да.

	– Ешкімге көрсетпейсің ғой!

	– Көрсетпеймін!

	– Ендеше мен берген қағазды Ұлби әпкеңнің бір оңаша қалған кезінде өзіне ғана бер, жарай ма? Біреулер сезіп қалса, сен екеуімізге де жақсы болмайды. Екеуіміздің бұл құпиямыз туралы анау інің Серікболға да сездірме. – деп, ол бір бет ақ қағазға асығыс екі-үш ауыз сөз жазған. – Сендей емес, әлі бала ғой, біреулерге сездіріп қояр.

	Баланың құлшынысына риза болған және тапсырманы айтқанындай ғып орындайтынына кәміл сенген жігіт үш бұрыш хатты беріп тұрып, оған бір сый жасағасы келген. Қалтасына қол салып еді, студент кезінен келе жатқан кішкентай қос басты бәкісі ілікті.

	– Мә, мынау менің саған сыйлаған ескерткішім болсын.

	Берікболдың қуанғанынан жүзі гүл-гүл жайнады. Бірақ мынандай көздің жауын алған тым «қымбат» сыйға сонша қызыққанымен, Жұман күтпеген естияр сөз айтқан:

	– Рақмет, аға! Ақы сұрамаймын!

	Жұман құйттай баланың сөзінен ұялып қалғанын сезідрмеуге тырысып:

	– Ол не дегенің, бауырым! Бұл ақы емес, таныстығымыздың белгісі болсын деп ұсынып тұрмын. Әйтпесе, сенің бұл қағазды ешкімге көрсетпей апарып беретініңе сенемін ғой. Сенген соң беріп тұрмын. Берікбол сол кезде ғана бәкіге қол созған.

	– Қорықпаңыз, аға, ешкімге көрсетпей тапсырамын хатыңызды. – Жұман өзінше құпиялап қайта-қайта «қағазды» деп әдейі айтқан болып еді, Берікбол болса «хатыңызды« деп, бұл тапсырманың бөгенайын дөп басып тұр.

	– Атым қалай екен? – деді Жұман қайтадан айналып жандарына келген Серікболға.

	– Ой, түк те шаба алмайды ғой. Ұлық ағайлар осындай жаман ат міне ме екен? – дейді кішкене тақыр бастың көңілі атқа толмай.

	– Жігіттер, мені «ұлық» деп атамаңдар. Ол – ескі сөз. Мені «аға» десеңдер де жетеді ғой, – деген ол атына мініп жатып.

	– Ауылдағылардың бәрі де: «Нұрекеңнің үйіне ұлық кеп, қонақ болып жатыр» деп жүр ғой, – деп Серікбол ақталды.

	– Ал, балалар, сау тұрыңдар, – деп, ол «жаман атының» үзеңгісіне аяғын салған бетте тақымын қысып қалған. Серікболдың «жаман ат» деген сөзіне намыстанды ма, әлде өзінің де балалық мінезі бір сәтке болса да алғашқы оянысымен-ақ жан жайлауын шұғылаға малындырып, бұрын-соңды басынан кешіп көрмеген, бірақ көңіл көктемесін гүлге толтырған бір сезімнің әсері ме, біреулердің қарап тұруы мүмкін-ау демей, дені сау жалғыз аттының құйын-перен шапқыламасын, әсіресе болыс басшыларының бірі бола тұрып, бұлайша істеуге болмайтынын біле тұра, Көккептердің төрт тұяғымен көш жолын қашаттырып, зымырасын-ай кеп... Қайта алсыңдап жайқалған жап-жасыл белдер зуылдап келіп, ат бауырына тығылып жатты. Ал жуырда ғана науқасы меңдеген шақта «бұл өмірден түк тындырмай кете барғаным ба?» дегеннен басқаны ойлай алмаған жігітке, енді бүгін осынау ауылдан аттанған сәтте тіршілік атаулы қымбаттап қана қоймай, оның қайта көктеген балаң көңілі қайда сиярын білмей, шарқ ұрсын-ай кеп.





ЖИЕННІҢ ТОЙЫ


	(Біріші сала)

	Таңертеңгі салқынмен жолды ұтып қалуды әдетке айналдырған жолаушылар бүгін де торғай шырылдаған кезде атқа қонған. Өткен түні түнеп шыққан ауылда көліктерді бағу кезегі келіп, таң атқанша ат үстінде жүріп, ұйқы көрмеген Есім ғана екі көзі қып-қызыл болып, қалғып келеді.

	– Әй, Есаға, атыңнан жығыласың, есіңді жый, – дейді Ғалым. Кеше «Бүгін түнде күзетім бар» деп қызыл іңірден ел жатқанша ұйқы соқпап па едің? Бүгін тоқтаған жерде қалған кемдігіңді тағы толтырарсың, онан да мына айналаңа, төлежіп тұрған керемет табиғатқа көзіңді салсаңшы.

	Есім бір жымиып қойды да:

	– Жаңа ғана шешем байғұс алдыма бір табақ ет қойған екен. Білекті сыбанып, енді кірскелі жатыр едім, сен оңбайтын ауыз тиіп үлгіргенше оятып жібергеніңді қарашы, – деді бір түрлі өкінгендей.

	– Тиіспегенің жақсы болған. Соңыра ұйықтаған кезде етті жеуге асықпай-ақ кірісерсің.

	– Қайтсін, кешегі қонған үйіміз тары көжемен жатқызған соң түсіне табақ-табақ ет кірген ғой.

	– Меніңше, жол үстінде жүрген кісінің тамақсау болуы жаман қасиет.

	– Қойыңдар, түсінде бір табақ піскен ет көргені үшін бұл айыпты болмақ па? Қайта

	«Жақсы түс екен» деп жорымайсыңдар ма. Шынында түске піскен ет кірсе, ырыс дейді ғой. Бәлкім, іздегеніміз табылып, ырысымыз артар... Тек, Есім мырзаның сол түсті көргені шын болсын деңдер.

	Елден шыққалы бергі жиырма шақты күннің ішінде араларындағы төрт-бес жас айырмашылықтарын мүлде ұмытысып, бұлар бір жылдың төліндей әзілдесіп, қалжыңдасатын болып алған. Сол әдеттерімен, әсіресе Ғалым мен Қасым Есімнің ұйқысын үркітуді мойындарына алғандай, тағы әзілге кіріскен.

	– Ғалым, сені өзіміздің ақынымыз деп таныдық. Досыңның ұйқышылдығын бір ауыз өлеңге қоспайсың ба? – деген Жұман да күліп.

	– Е, айтса несі бар екен? Өздерің қаласаңдар, өлең шығаруға қиналар мен емес. Қоржыннан суырғандай шумақ-шумақ қып тастай беремін. Тек қана мен суырып тастай берген соң сендер сары алтындай өлеңдерімнің қадірін мыс құрлы көрмей ме деп қорқамын, – деп, Ғалым әдеттегідей қамшысын домбыра орнына көлденең ұстап, тамағын кенеді:



	Оу-үй, Мақан шалдың баласы Есім серім,

	Арманың ұйқы болды-ау, есіл ерім-ай-ау!



	– Ой, пәле, не депті-ау! – десіп қалған үшеуі әншіні көтермелеп қойды. Бірақ «ақын» шумақтың соңғы жолына даярлықсыз кіріссе керек, «ай-ау» сияқты одағай қайырманы көбейтіп, біраз бөгеліп қалған.



	Жарты ауыз өлеңнен соң сөз таппаған

	Ақынның сол емес пе өлген жері, ай-ау,



	– деп, өлеңнің соңын ұйқылы-ояу келе жатқан Есімнің өзі жалғастырып әкеткенде бәрі де мәз болысып қалысты.

	– Бүгін бір жайлы ауыл кездессе бірер күн дамылдап алғанымыз жөн болар. Өзіміз де қажыдық, аттар да қанша ақырын жүрдік дегенмен бұраудай болыпты, – дейді, Шәріп сапарластарының жүзіне барлай қарап.

	– Сөйтпесек болмас. Аттарды Жүзағаш бекетінен шыға күйіп-жанып жатқан Қарақұмның еспесі құртып жіберді. Қайта Игенжан айтқандай бабымен жүріп, жиі-жиі таң асырып алуымыздың арқасында жануарлар мейіз болып қатып алыпты. Нұрекең сыйлаған торы төбел мен ақ танау алғашқы күндері өне бойларына сабын езгендей ақ көбік болып терлеуші еді, қазір күні бойы жүрсең де құлақтарының түбі бусанбайды, – деген Жұман.

	– Оның үстіне жарықтық мына Жетісудың жері алты ай жаз ер-тоқымын алмасаң да ат арықтайтын жер емес қой. Дауыл тұрса да шаң шықпас жайлау ғой мынаның бәрі.

	– Жерұйық десеңші.

	– Жүргіншілер Жетісу жерін көріп, тау сағалағаннан бастап, әсіресе Қараөткелден асып түскенде ғажайып бір жәннатқа келгендей сезінген.

	«Өткен күнде белгі жоқ». Жүріп өткен жол азабы білінбес. Жолаушылар түбі бір қайтадан жүруге тура келер қайтар сапарды ойлағанда аза бойлары қаза болатын. Аспаны жалын атып жанса, жері шоқ болып күйдіретін құм даланың қиын жолын қайта жүріп өткенді қойып, олар оны көздеріне елестетуден қорқады.

	* * *

	...Жолаушыларға ұзақ сапардың әр түрлі қиындықтары елден шыққаннан кейінгі екінші қоналқалықта-ақ кездесе кеткен.

	«Түнімен жайылып, таң асырылып дегендей біршама тынығып қалған аттармен Лепсіні бетке алып жүріп кетеміз. Сәті түссе, Қызылүй бекетіне жетіп, бір-ақ ат шалдырамыз» десіп, бұлар «Ащылы» артеліндегі Байболдың үйінде қаннен қаперсіз ұйықтап жатқанда төсектен суырып алғандай болып айтылған «Екі ат ұрланды» деген хабар жолаушылардың төбесінен жай түсіргендей болған. Ұры алған малдан қайырдың жоғы белгілі. «Алысқа аттанған жолаушы екенсіңдер, байқамаппыз, ғафу етіңіздер!» деп, бұлардың көліктерін ешкімнің алып кеп бермесі тағы да аян.

	Күзетші шалдың еш жеріне зақым келтірмей асықпай жүріп, аттарды алған ұрылардың харекеті мүлде түсініксіз еді.

	– Ақыры алған соң ішінде бәйгесі де, жорғасы да бар бесеуін бір-ақ әкетпей, неліктен Нұрымжан берген екі атты ғана алды екен? – деді Шәріп таңданысын жасыра алмай.

	– Иә, бір жұмбақтың барында сөз жоқ. Біздің артельдің бар сеніп отырған екі-үш жаман-жәутігіне тиіспегеніне қарағанда, бұл бір өз есептері өздеріне ғана айқын ұрылар болса керек. – Байбол да сол жұмбақты шеше алмағандай күйде отыр. – Сендер оянғанша мен де бір атқа міне салып, із шолып, біраз жерге дейін бардым. Жолсызбен сау желіске салып, Аягөзге қарай бір-ақ тартыпты.

	– Неде болса, қуғыншы соңымыздан түскен болды... Ал енді не істеу керек? Үш атпен мінгесіп-ұшқасып тарта береміз бе, әлде мән-жайды айтып, Нұрымжанға біреуіміздің барғанымыз жөн бе? Тым болмаса өзіміздің мініп келген мес қара мен жирен биемізді қайтарар... – деген Жұманның сөзін Шәріп те қостады.

	– «Берген аттарыңызды ұрыға алдырып қойдық, енді өз атымызды қайтара қойыңыз» дегеніміз дұрыс емес-ақ, бірақ басқадай жолды мен де көріп тұрған жоқпын... Лепсіге дейінгі құмды, шөлді жолмен мінгесіп-ұшқасып жете алмаспыз, – деп, ол кер төбел айғырына ер салған. Екі аттың жүгенін қанжығасына байлап, суыт түрде қайтадан елге қарай жүріп кеткен.

	– Қой, Бәке, сіздер біз үшін қысылмаңыздар. Шәріп оралғанша тоғанды қазысуға біз де қол ұшын берейік, – деген Жұманның сөзіне Байбол келіспей қойған.

	– Айналайын, сендердің ниеттеріңе рахмет! Көліктеріңнен айрылып, көңіл хоштарың болмай отырғанда жұмысты қайтесіңдер? Оның үстіне, қолдарың бүгін сүймен-күректі қойып, қамшы ұстауға жараса да дұрыс болар еді. Кеше алақандарыңды әбден ойып алыпсыңдар... Мен жұмысқа бара берейін, сендер жеңгелеріңнің шайын ішіп, дем алыңдар, – деп ол үйден шыққан.

	Төрт қонаққа шай сіңбеді. Бір-екі кеседен ішкен соң шыдай алмай төртеуі де ауыл сыртындағы дөңге шыққан. Жаңа ғана аттанған Шәріп екі атты жетелеп, қайтадан келе жатқандай мойындарын ел жаққа созысады.

	– Бәсе деймін ғой тұқымымда ақ танау сияқты айтулы атты мініп көрген кісі жоқ еді. Маған кездесе кеткен «Бұл қайдағы батпан құйрық?» деп едім-ау. – Ғалымның бұл сөзінде әдеттегі әзілі емес, торығу сарыны басымдау еді.

	– Олай деме, өмірің болса әлі талай-талай сәйгүліктерді... Осы кезде Жұманның сөзін аяқтатпай Есім айғайлап жіберді:

	–Шәріпті қараңдар. Екі атты да жетелеп келеді. Бәрі де ол тесіле қарап тұрған жаққа көз салғанда шынында да қос баранды жетекке алып, сау желіп келе жатқан салт аттыны көрген.

	– Қас пен көздің арасында барып-келе қоятындай мынауың жын ба, шайтан ба?

	– Қой, ол емес, басқа біреу шығар? Ұшып барып, ұшып қайтпаса, әлі сүт пісірімдей уақыт өткен жоқ қой. Және жетегіндегілері біздің мес қара мен жирен биеге ұқсамайды.

	Бірақ олар ең алдымен Шәріптің кер төбел айғырының алды желіп, арты аяңға басқан сәтте аяғын алшаң-алшаң тастасын танып, базардан қайтқан әкенің алдынан шыққан балалардай жүгіріскен.

	– Өй, мынау менің ақ танауым ғой! – Ғалым бұл дүниедегі өзге тіршіліктің, тіпті ақ танауын алып келген Шәріптің өзін де ұмытқандай қуанғаннан жүгірген бойы келіп, бір-ақ күнде бауыр басып қалған пырағының шаужайына жармасқан. – Өне бойын тер жуған соң құла түстің өзі қоңырайып, баранданып көрінгенге танымай қалыппын ғой...

	– Ау, Шәке, бір қуандырдың ғой бізді. «Батырдың барғанынан қайтқаны жылдам» дегеннің өзі болды. «Ұрылар емес, біреулер бізді қорқыту үшін қалжыңдаған шығар» деп ойлап едім, шамасы солай болды-ау, – деп, Жұман өз болжамын айтып тұрған кезде Есім де тор төбелдің танауынан сүйіп, есі шығып жүр еді. Қуанғанынан көзін де дымдап үлгерген сияқты.

	– Енді діттеген жерге жетіп қайтқанша көзімнен таса қылмайын-ау сені, – дейді ол.

	– Тағы да әлгі мың болғыр, Игенжан екі атты жетегіне алып, шауып келе жатыр екен.

	«Сендердің қорқып отырғандарыңды біліп, суыт жүріп жеттім» дейді. Айтысы бүгін таңертең екі ат келіп, жылқыға қосылады. Жануарларды босанып шығып, қашып келді дейін десе екеуінің де түктері үрпе-түрпе болып, жаңа ғана терлеп келгенін айғақтап тұрады. Өздігенен келген мал бұлайшы қиналмаса керек. Демек, кеше ғана біреулерге ел көзінше беріліп қалған малды түн жамылған біреудің барып алып келгені анық деген ойға келеді де, екеуін жетелеп келіп, Нұрекеңді оятады: «Осылай да осылай. Не істемек керек?»

	Сол кезде жөпшөңкіде ашулана қоймайтын бай әлдекімді бір сыбапты да Игенжанға Көгілдір тауына қарай тізгін ұшынан тартуды тапсырыпты. Мінеки, бар болғаны осы.

	– Қайран Нұрекең нағыз азамат екен-ау, – деді риза болған Жұман. – Бұл ұрлық неде болса әлгі қысық көз ұлынан келген лаң болды. Кеше, оның осы екі атты қимай тұлан тұтуы жаман еді. Бәсе!

	– Не болғанда да бұл бізге бір үлкен сабақ болды. Бұдан былай аттарымызға абай болмасақ иен далада жаяу қаламыз, – деді Шәріп. Бұл кезде олар аттарын жетелеп, артельшілердің аулына да жеткен еді. Қонақтарының атынан айрылып қалғаны үшін өзін айыптыдай сезініп жүрген Байбол да төбелерін көрген соң бұларға қарай жүгірген.

	– Дегенмен бұйырған мал екен де. Бәсе, Игенжан жөнінде өзім де сыртынан естіп, риза болып жүруші едім. Жiгітім-ақ екен-ау! – деп сүйсінеді ол. – Жә, енді бабымен суытып мінеміз деген екі атты да әрі-бері шапқылатып, қинап тастады. Әбден тынықсын, тағы бір күн қоныңдар.

	– Жо-жоқ! – Бәрі үшін өзі жауап беретіндей Есім баж ете қалды. – Бүгін тағы келіп, атымызды енді тартып әкетіп жүрсе...

	Оның сөзіне бәрі күлгенмен, кідірмей жүріп кету әрқайсысының-ақ ойында тұрған. Сондықтан қонақжай үй иесіне тағы да алғыстарын айтып, жүретіндіктерін білдірді. Ал Байбол ауылы жолаушыларды хош-хош айтып, ақ жол тілеп дегендей түске таяу аттандырып салған.

	– Шөлдегенде ауыздарыңның дәмін аларсыңдар, – деп, бір кемпір бес-алты құртын, енді біреуі: «Бір дән көз көрім жерге апарады» деуші еді, оның үстіне жарықтық дән үлкен жолдың тілекшісі ғой. Жолда жүрек жалғарсыңдар», – деп бiреуi бірер кесе ақталған тарысын әкеліп берді.

	Үйез орталығы Лепсіге жеткенше ауыл-ауылға қонған он күн бойына бұлар кезектесіп, аттарын түнде өздері бағуды әдетке айналдырған. Күзетке шығатындар қонған ауыл тұрғындарына жаңа заман, өкімет саясаты туралы айтылар Шәріп пен Жұманның насихатшылық әңгімесіне қатыспай ертерек жатып, біраз ұйқы қандырып алады. Кей ауылдың жігіттері оларды дем алдырып, аттарын ауыл жылқысына қосып, бағып береді. Бекер обалы қане, жарыққа ұмтылғандай жер түбінен өнер іздеп бара жатқан өздеріндей кедейдің бес баласының бұл маңнан бұрын-соңды көрiп-бiлмеген сапарлары туралы естігенде барларын ауыздарына тосып, бірер уыс дәндерін жолға деп салып береді. «Шырақтарым-ай, жат ел, жат жерде жүрген балалар екенсіңдер, ішіңдер, жеңдер» дейтін қамқор әжелер, «Қайындарым, кейін қаратаяқ болып келгенде, сонда көйлегімізді жуып беруге жарамағансыз деп бетіме басарсыңдар, киімдеріңді шешіңдер, қане?» дейтін әзілқой жеңгелер жиі ұшырасады. Џстерiне киген көйлек шіркіндер жуылудан ексе емес-ау, бір кезде ақ матадан тігілген, бірақ қазіргі сәтте кір сіңіп, қоңырқай түске айналған ұзын балақ тізе киімдердің «көздері ашылмады». Жолаушылардың өздері иенде кездескен суға тоқтап, сабынның орнына май батпақты езіп, біраз мыжғылаған болады, оған киімдерінің кірі шығып жатқаны тағы шамалы, әйтеуір амалдап, ауырынан жеңілткен түрлері...

	Бесеуі Арғанаты тауына ат тұяғын іліндіріп, жарқырап, шалқып жатқан Балқаш көлін көз ұшына іліндіргенше, Қарақұмның жалынмен тыныстаған құм шағылдарынан мейлінше қалжырап, жол азабын әбден көріп болған. Бәрі де қиындықты жеңіп, діттеген үйез орталығына жеттік-ау дегендей еркін тыныстаған еді. Дәл сол кезде сапарларының әрі қарай әлі де жалғасатынын олардың өздері де білмеген. Үйез орталығы деген атағы болмаса Лепсінің Аягөзден артықшылығы, айырмашылығы да шамалы еді. Көлеңкесіне қой-ешкі үйездеген жатаған тоқал тамдардың өздері мынау аптаптан қай көлеңкеге тығыларын білмегендей, бей-берекет шашылып жатыр. «Әй, мына жерден оқу табыла қоймас» деп, Шәріп қауіп айтып еді, қателеспепті.

	– Ой, ерлерім-ай, сөйтіп оқу іздеп шықтық дейсіңдер, ә? Иә, бұларың жақсы екен! – деп уездік атқару комитетінің төрағасы қара былғары бешпентті қол тоқпақтай ғана кішкене сары шабдар жігіт бір орнында байыз тауып отыра алмай қозғалақтады. – Оларың, иә, оқу іздегендерің жақсы екен, иә. Бірақ Лепсіде оқу бар ма, жоқ па алдын ала білмеген екенсіңдер, иә? Енді не істедік, иә?

	Бұлардың енді не істеулері керектігін қайтадан өздерінен сұрағандай беттеріне қарады.

	Бір кезде ол бар жұмбақтың шешімін тапқадай орнынан атып тұрған.

	– Сендер ғой, ақыр тәуекелге бел буған екенсіңдер, неге біржолата «губерне» орталығына, Алматыға тартып кетпейсіңдер? Дәуде болса, сонда біраз оқу бар, иә. Тіпті губернелік атқару комитетіне, оның төрағасына кіріңдер. «Лепсіден келдік» деңдер, иә, «мен жіберді» деңдер. Иә, губерне сендерді қалайда орналастырады. Иә!

	«Лепсі-Лепсі» дегенде оны жердің кіндігіндей көріп, лепіріп жеткен жолаушылардың көңілі мына сөзден соң тіпті құлазып, мүлде ортайып сала берді.

	Олар шеткеріректегі өздері түскен үйлеріне қарай жаяу аяңдап келе жатып, кеңес құрған.

	– Ал, азаматтар, Лепсі лепірген көңілді су сепкендей басты. Біз таңдайтын екі-ақ жол тұр. Бірі – «Бізді күткен оқу бұл өңірде жоқ екен», деп, елге қарай ат басын бұру да, бірі –

	«Досқа – күлкі, дұшпанға таба болмай» оңтүстікке қарай тарта беру. Қайсысын қаламақ керек? Қане, қандай ойларың бар? – деді, Шәріп бәріне қарап.

	– Біз Аягөзден шыққанда-ақ өзіңе сеніп шыққанбыз, сондықтан көлге түссең де, шөлді кезсең де мен көлеңкең сияқты жаныңдамын. Жақсы болсам да, жаман болсам да мен үшін иә алғысыңды, иә қарғысыңды өзің аласың. – Ғалым тәп-тәуір бастаған сөзінің соңын тағы әзілге бұрды.

	– Алматыға дейін тәуекел дегеніміз дұрыс шығар.

	– Тәуекел! – Жұманның пікірін Есім де қостай жөнелген.

	Төртеуі бірдей мойны салбырап келе жатқан Қасымға қараған. Онда әлі үн жоқ.

	– Біздің көңілімізге қарама, – деді Шәріп. – Өз жайыңды ойла, айналайын. «Лепсіден кері қайтамын десең рұқсат!» деген сөзіміз сөз...

	– Ойланбай жүрген жоқпын-ау. Өз басымды күйттеп, науқас шешемді, жалғызілікті әкемді тастап кеткеніме қиналамын. «Оқысам, адам болсам, қатарымнан қалмасам, жаңа өмірдің мәнін жан-жақты түсіне алатын азамат болсам» деген ой да сендерден қарыс қадам қалдырғысы жоқ. Тіпті шақшадай басым шарадай болды... – деп, мұңайды Қасым.

	– Жарайды, ертеңге дейін тағы ойлан. Таңертең жол бағытын өзің айырарсың, – деген Жұманның сөзі шешім болды да, аттарды түнде бағуға Ғалым шығып, қалғандары ертерек жатып қалған.

	– Түс көрдім, – деп, Қасым ертеңгілік төсегінен көңілді оянды. – Шешем науқасынан әбден айыққан екен деймін.

	– Лайым солай болғай, ендігі сауыққан да шығар. – Ғалым досының көңілін көтеріп қойды.

	– Бір жотаға шыға алмай тырмысып жатсам, шешем келіп сүйемелдейді. «Қорықпа, балам, жотадан қорыққан тауға шыға алмас болар», дейді.

	– Әнеки, қиналған сәтіңде шешең өзі-ақ жолыңды көрсетіп беріпті ғой. – Ғалым тағы да оның жанында жеңісе алмай тұрған екі шешімнің бір жағын көпе-көрнеу демеп жіберді.

	– Мен екінші рет тәуекелге бел байладым! Сендердің көргендеріңді көруге пейілмін, – деді ол екі көзі жайнап. Осы бір батыл шешімі өзін біржола қанаттандырып жібергендей.

	Тағы бір үлкен кедергіні, тіпті ойламаған көресілерін арнасына сыймай тасып жатқан Лепсі өзенінен көрген. «Қайда қаңғып бара жатқан жансыңдар? Ол жаққа аттатпаймын» дегендей, бүкіл сары даланы қақ бөліп тастап, тұтас бір жанды дене сияқты ма, болмаса алып айдаһарға ұқсай ма, әйтеуір дария қарақошқылданып, дөңбекшіп жатты. «Аяғыңды малсаң алып ұрамын, араныма тығамын» деп жатқандай. Буырқана толқып, бұйралана лықсып, сыртқыларға сыр бермей, дүлейленіп жатқан дарияның қазіргі мінезінің өзі тым томырық, тым зілді еді. Жолаушыларды арғы-бергі жағаға жалғыз арқанды бойлап, тасымалдайтын паром су көтеріліп, ағыс қатайған екі-үш күннен бері табанын соққан толқынның дегеніне көніп, тоқтап қалыпты. «Не болса да Алматыға жетіп алып, ат басын бір-ақ тежейік» деген біздің жолаушыларымыз табиғаттың мынау кедергісіне амалсыз көніп, аттарын отқа жіберген. Отыз-қырық жылдан бері кедей үйінің орнындай ғана осы пароммен бала-шағасын асырап келе жатқан шоқша сақал шал: «Е, балалар, мен білетін Лепсі екені рас болса, әлі бес-алты күнсіз сабасына түсе қоймайды» деп, көңілдері алып ұшып тұрған бұларды мүлде торықтырған. Олар: «Қалайда арғы жағалауға жеткізіп салыңыз» деп жалынған жоқ. Себебі, бұларды қойғанда, ақысын екі-үш есе төлемек болып, өтініш жасаған асығыс жолаушылардың өздеріне шоқша сақал паромшының:

	– Әй, шырақтарым, от пен суға ерлік жүрмейді. Баяғы патшаның талай үкілі почталары:

	«Өткізбесең өзіңді Итжеккен айдатып, тұқымыңды тұздай құртамыз» дегенде де көнбегенмін. Шай-пұлдықтарыңа қызығып, су иесі Сүлейменнің қаһарына ұшырарым жоқ! – деп, маңайлатпай қойғанын естіген.

	Дария шалқып, екі жағалаудағы қалың қамысты да белуардан су кештірген. «Іле, Лепсінің жағалауларындағы қалың қамыста жолбарыс жүреді екен» дегенді біздің жолаушылар сырттай естуші еді. Енді мынау атты кісінің төбесі көрінбестей қалың қамысты көрген олар ондай әңгімелердің растығына сенген.

	Жолаушылар аттарының белін жаздырып, тынықтыра жүріп, екі-үш күн елді аралаған. Әңгіме-дүкен құрып, өздері де демдерін алып қалған. Төртінші күні кешкілік су да жуаси бастады. Бұлардың бір байқағаны өзеннің таудағы басы тым шалғайда жатқандықтан ба, тасыған су көбіне таң алдында күшейіп, кешке таяу ғана бәсеңсиді екен.

	– Әй, осы шіркіннің таңертең тағы да күркіреп жатпасына кім кепіл, тәуекел етсек қайтеді, – деген Шәріп. Бәрі де осы сөзге тоқтап, өзеннің суы кеңірек жайылған тұсына келген. Қап-қара лай су кешегі, алдыңғы күнгідей емес, арнасын біраз ортайтып, ашуы қайтса да әлі тым сұсты, тереңнен толғап, жұп-жуас кейіп танытқандай жай ғана лықсып келіп, жағаны шылп-шылп жалайды.

	– Қалай, достарым, тәуекел дейміз бе? – деді Шәріп серіктерінің жүзіне қарап. – Судың қайтқанын күтіп шоқша сақал шалдың паромына мінеміз деп әлі бірер апта жатамыз ба деп қорқамын. «Тәуекел деп, тас жұтсақ» қайтер? Аттарымыз да тыныққан, арқалы көліктер дегендей.

	– Осы сөзді мен кеше айтайын деп едім, – Ғалым батырлық көрсетті. – Өйткені кеше арғы беттен бері қарай екі жігіттің аттарын жалдатып өткенін көрдім.

	– Қайдам? – деді Есім дарияға үрейлене қарап.

	– Жарайды, ең алдымен мен өтіп көрейін, – деді Шәріп атын тебініп. – Мен сәті түсіп, оңай өтсем сендер де менің ізіме түсерсіңдер.

	– Не болса да... бірге көрейік те! – деген Жұманның сөзін ол тыңдаған жоқ.

	– Інілеріңнің өтуіне бас-көз бол, – деді ол.

	Шәріптің кер төбелі иесінің зорлығымен суға амалсыз түсіп, «осы қалай болар екен?» дегендей аяғын санап басқандай, асықпай ілгері жылжыған.

	Олар өзеннің суы ең бір кең жайылып жатқан тұсын таңдаған болатын. Кер төбел қалың қамысты жарып барып, бір кезде дарияның ағысты арнасына іліккен. Хайуан екеш хайуан да табиғаттың дүлей күшінің алдында дәрменсіз екенін мойындағандай, аяғын санап басып, әрең кетіп барады. Су үзеңгілікке жетті. Кер төбелдің тоқпақтай қалың құйрығын ағыс Сәкітайдың көк төбетіндей жұлмалай тартқылап барады. Әлде иесі бұрды ма, әлде кер төбелдің өзі бұрылды ма бір қырындап, ағысқа қарсы салыпты. Аттың жалын қолына орап алған Шәріптің де ер-тоқымнан сырғып түсіп, аттың ық жағында суды шалпылдатып бара жатқанын көрген кезде Есім мен Қасымнан мүлде ес кеткен.

	– Ағатай-ай, суға кетіп өлетін болдың ғой, – деп, Қасым жылап жіберді. Сөйткенше олар дариямен жекпе-жек шайқасып жүрген Шәріптің қайтадан атына мінгенін көрген. Кер төбелдің малтып емес жүріп бара жатқаны анық еді.

	Шәріп арғы жағалаудағы қалың қамыстың шетіне барып тоқтады да, соңына қараған.

	Бұларға қандай бұйрық берерін өзі де білмей, ойланып тұрғандай.

	– Тәуекел, достарым! – деді билікті өз қолына алған Жұман. – «Шешінген судан тайынбас». Тек қорықпаңдар. Аттың жалы мен тізгінді айырылмастай ғып сол қолдарыңа орап алыңдар. Суға түсіп, малтыған кезде аттың оң жағына қарай түсесіңдер. Кеттік. Ендігі шешімнің қалай боларын Көккептер де түсініп тұрса керек, екі-үш рет пысқырыппысқырып жіберді де, иесі тізгін қағысымен-ақ кер төбелдің ізімен суға түскен. Жұман, Ғалым, Есім, Қасым – бірінің соңынан бірі қаздай тізіліп, өзен суын бір қырындай қиып өте бастады. Өзен суы ғана емес, бүкіл жер әлемді топан су басып толқып жатқан сияқты. Тіпті толқымауға, қозғалмауға тиісті арғы жағалаудың қалың қамысы да қозғалақтап, билеп кеткендей.

	– Суға көп қарамаңдар! – Жұман өз басы айнала бастаған соң бір сәт аспанға, сонан соң алыс көкжиекке жанар тіктеген. Басының айналғаны сәл басылғадай болған кезде ол бұл ақылын басқаларға да жеткізген. – Алысқа, көкжиекке қараңдар! Суға көз салмаңдар!

	Сол жақ бүйірлерінен су соққан аттар ағысқа қарсы қырындай салып келе жатқан. Ең алдымен Көккептер пырылдай тыныстап, мойнын алға соза берді. Қос тізеден соққан су өрлей-өрлей ердің қасын жуа бастаған. Жұман сол кезде ғана атының жүзіп келе жатқанын байқады. Ат жалына жармасқан қалпы ер-тоқымнан аунап түсіп, қатарласа жүзді. «Екі ортада менің істегенімді қайталаймын деп біреуі суға кетіп қалар» деген қауіп те жоқ емес.

	«Байқаңдар! Аттың жалы мен тізгінінен айрылып қалып жүрмеңдер», демек еді, су өндіршегін соғып ештеңе айттырмады. Біраз жүзген соң ғана ол Көккептердің табанының жерге тигенін білді. Жұман жан дәрмен атына қайта мініп жатып, таяқ тастам жерде өздерін күтіп тұрған Шәріпті көрді. Соңына қараса Ғалым да атына мініп қатарласып қалыпты. Есім қайтадан ер-тоқымына отыруға талап қып жүрсе, Қасым атымен қатарласа суды жанталаса шалпылдатып келеді екен. Көзінде сұмдық үрей бар. Жалғыз ол ғана емес, бәрінің жүздері әлем-тапырақ еді...

	Жер-дүниені қуырып жіберердей алаулап өртеумен болған күн лапылдап барып батыс көкжиекті қызыл нұрға бөлеген шақта бесеуі де өзеннің екінші жағына жеткен.

	– Туһ, мұндайды кім көрген, әйтеуір азаптанып жүріп өттік-ау! – деп, Шәріп тым артықтау батылдық жасап алғанын мойындай сөйлеген.

	Кісілер ғана емес мұндай сынды бұрын-сынды көрмеген аттарды да үрей билесе керек.

	Үзеңгілерін салдырлатып, дүр-дүр сілкінісіп, әлі өздеріне келе алмай тұрған сияқты.

	– Жол-дары-ың бол-сын! Қош-қош!

	Дауыс арғы жағадан жетті. Бұлар кешке жақын аттанған ауылдың екі адамы. Шамасы,

	«Су әлі толық қайта қойған жоқ, тәуекелді қоя тұрыңдар!» деп бұларды райынан қайтаруға келсе керек. Гүрілдеген өзен айғайлаған дауыстарын ала қашып, жөнді естіртпейді.

	– Рақмет! Қош-қош! – деп бұлар қосыла айғайласып, қол бұлғасқан.

	– Айналайын жұртым, асырап-ақ келеді. Олардың осындай сенімін, ілтипәтін көрген соң қандай жолдан болсын тайсалғың келмейді, – деп, Жұман ағайынға деген ризашылығын тағы айтып, атының басын жолға қарай бұрған. Басқалары осы пікірді іштей ғана қостағандай.

	– Бір қауіпті сыннан өттік-ау, – дейді, Есім тасыған өзеннен өткеніне әлі сенбегендей. Жаңа ғана өң-түстен айрылып, көзі алақандай болып келе жатқан Ғалымның да миығына жаяу күлкі жүгіріпті.

	– Оу-үй! – деп ол сапарластарының назарын өзіне аударып, тағы бір «туындысының» өмірге келгеніне жұртты куәға шақырды.

	– Е, иә!

	– Ой, пәле-ай!



	Асу бар дейсің алдымда,

	Тасу бар дейсің, ал мұнда.

	Сасу жоқ болса, ағайын,

	Асудан да асарсың,

	Тасудан да өтерсің,

	Қашу жоқ болса мақсаттан,

	Дегенге түбі, өу-үй, жетерсің!



	– Ой, пәле-ай, заулат! – деді біреуі көңілденіп.

	– Осы да жетер-ей, сендерге дәмдеп қана күніне бір-екі шумақтан ұсынбасам, Алматыға жеткенше өлеңімнің де қадірін кетіріп жіберерсіңдер.

	– Қоя тұршы-ей, сұңқылдамай, – деді Қасым кіржиіп. – Сенің өлеңіңді тыңдамақ түгілі өзімнің иә өлі, иә тірі екенімді әлі біле алмай тұрмын. Жаңа ғана «Құдай-ай, тым болмаса ит-құс емес су түбінің бақа-шаянына жем болдым-ау» деп ойлап едім. Жағаға тірі жеткеніме әлі сенбей тұрмын.

	Жұман да оның пікірін қостады:

	– Түбі қайыр болған соң ештеңе етпес, бірақ Шәке, тым көзсіздік жасағанымызды біліп, мен енді қорқып келемін.

	– Суы мұндай терең, ағысы осынша қатты әрі қауіпті болар деп ойламаппын. – Шәріп те өзінің үлкен қателік жасағанын енді мойындаған.

	– Мен ағайындар, осы жерде Нұрекеңді сыртынан болса да алқағым келіп тұр, – деді Есім шын толқып тұрып. – Мына судан бар ғой оның ақ танауы мен торы төбелі болмаса өте алмайтынымыз анық еді. Не жолдарыңа бөгет болатын едік...

	– ... Не осы кезде Есім екеуімізді Лепсіге жұттырып, жылап тұрар едіңдер, – деп Ғалым досының сөзін жалғады.

	* * *

	Жолаушылар сол күні қалың ну қамысты жарып өткен соң өзенге таяу отырған бір үйге қонып, ертеңіне ертелеп жолға түскен. Үлкенді-кішілі өзен-бұлақтар жиілеген сайын, құмдауыт қуаң даланың түсі өзгеріп, жасыл желекті, жайқалған шөптесін өңірге айналған сайын олардың жүрістері маңдып, Қапалға қарай төтелей тартқан. Биік тау баурайын жастанып жатқан қапалдықтардың да сілтеген жолы – Алматы...

	Бұрын бұл жолмен жүріп көргенді айтпағанда, осындай да осындай жерлердің бар екендігі туралы да хабары жоқ жолаушылардың негізгі жолбастаушылары елдің өзі. «Осы жолмен бұрылмай тарта берсең, пәлен деген жерге жетесің...», немесе «Анау таудың тұмсығы пәленшекеңнің жайлауы, әрі қарайғы жолды солар нұсқап жіберер...» сияқты сілтелген бағыт-бағдармен тартып келеді.

	– «Ұзын аққан суы бар, қалың өскен нуы бар», «Қар жастанған тауы бар, гүл оранған бауы бар» жерлер болады екен» деп, отырушы еді үлкендер. Шіркін, біздің Тарбағатайдай жер бар ма деп ойлаушы едім, мынау Аюлының төбесіне жете алмай етегінде жүрсем де шаң шығармас түкті кілемдей жерін, қоңыр салқын ауасы мен тулап аққан өзендерін көріп, өз мекенімнің кемшін тұстарын саралап келе жатқаным. – Ғалымның бұл сөзіне Қасым дау айтты:

	– Бәрібір өз жерім ыстықтау, өз мекенім сұлулау сияқты. «Өз мекенім – Меккедей, өз бұлағым – балдай» дегенді де ұмытпайық та.

	– Ә, ол әке-шешеңді сағынғаннан шығар.

	– Жаманнан қатты сен сағынбаған шығарсың?

	Екеуінің тәжікесіне Жұман төрелік айтқан:

	– Рас, Жетісу – жер жәннаты екен. Оны мойындау керек. Ал Қасымның сөзінің де жаны бар. «Ер – туған жеріне...» деп атаң қазақ неге айтты дейсің? Әркімнің өз туған жері – өз жәннаты...

	Түс ауа олар Қоңырдың үстінде отырған елдің ішінен түсетін үй таңдай бастаған. Ұзақ жолдың өзі үйреткен бір заңдылығы – бұлар да қоналқаға алдында қараң-құраң малы көп, сырты да жүдеу-жадау тарта қоймаған, туырлығы мен үзігін әлі күн жей қоймаған, қанаты көп, қарымы мол деген үлкендеу үй таңдайтын. Ғалым салтанатты ордаларға да онша үйір емес. Ондайлардың алдымен қабағын келтіру үшін жеңіл-желпі шай үстінде-ақ өздерінің бүгінгі заман тынысынан біршама хабардар екенін, аралап келе жатқан жерлердегі ел жаңалықтарын жақсы білетіндерін, ел ішінің «ұзын құлағын» қирағаттап әңгімелеп қана қоймайтын, азды-көпті оқыған-тоқығандары бар жолаушылар екендіктерін көрсетер еді. Әрине, одан соң мұндай қонақтардан ешкім ештеңесін аямас еді.

	«Кімсіңдер-ау?» демей, «Бұларың қай жүріс?» демей жылы қабағымен қарсы алатын, сонымен бірге табағы да тым жүдеу бола бермейтін қоңыр төбел шаруасы бар, қоңырқай үйлерді бұлар көбірек сағалайтын.

	– Анау бір қолтықтағы үш-төрт үйлі ауылды көрдіңдер ме? Үйлерінің бәрінің есігінің алдындағы желіде үш-төрттен құлын байлаулы тұр. Біз іздеген «қоңыр төбелдердің» осы, – деп, Шәріп атының басын өзі нұсқаған ауылға қарай бұрған. Алыстан жасаған болжамдары расқа шыққандай, мыңғырған малы болмаса да қотан маңы құр емес. Ауылдың арғы жағындағы жотаның баурайында үйездеп тұрған шағын қой отары, ауыл маңында бытырай жайылып жатқан сауын биелері көрінеді. Үй мен үйдің араларындағы асығыс жүгіріскен қыз-келіншектердің, бар шаруаны ыңғайлап тастап, әңгімеге кіріскен ерлердің қарасы мол сияқты.

	– Жайымыз жарасса осы ауылда бір-екі күн аялдап, ұйқыны бір қандырсақ-ау, – деп Есім арман айтты.

	– Әркімнің бір арманы бар, менің есіл-дертім мынандай жайлауда қымыз бен ащы қуырдаққа бір тою, – деп, Ғалым да көкейіндегі ойын сыртқа шығарған.

	Жұман аялдаудың қажеттігіне басқаша мән берді.

	– Құм кезіп, әбден шалдыққан аттарымыз тыңайып қалар еді, шіркін.

	Ауыл шетіне тақай беріп, аттарынан домалап-домалап түсіп жатқан бөгде жүргіншілерге таңырқай қарап тұрғандардың ішінен бір-екеуі бөлініп шығып, жолаушылардың жанына келді. Жүздерін жел қағып, күн қақтаған, киімдері де тым жұпыны бес бірдей балаң қонақ сыптығыр денелі, қап-қара дөңгелек сақалы дөңгелек жүзіне жараса қалған жігіт ағасына келіп, жамыраса сәлем берісті.

	Дөңгелек жүзді бәріне қол беріп сәлемдесіп, үй жақтан келген екі-үш бозбалаға «Аттарды байлаңдар» дегендей ишара жасады да:

	– Қанеки, төрлетіңдер! – деп сыпайылық көрсетті. Қарсы алушы қонақтарын шеткерірек тұрған үйге қарай бастай жөнелді. Бағанадан әңгіме соғып тұрған кісілер жолаушылар шөлін қандырып, жайғасқанша қазір мазасын алмайық дегендей, келесі бір үйдің қалқасына қарай ығысыпты.

	Жолаушылар сәлем берісіп, үйге кірген. Төрге көрпе жайылып, жастықтар тасталыпты. Жол соғып шаршап келгендерді арнайы тосып, даярлап қойғандай екен. Алты қанат үлкен үйдің оң жағындағы қазақы қайқы бел ағаш төсектің үстінде жатқан ақ құба кемпір басын көтеріп, сәлем алды. Көптен науқас адам болса керек, көзінің нұры қашып, жүзі сарғыш тартыпты.

	– Төрге шығыңдар, балаларым! – деді ол әлсіз тіл қатып. Сонан соң «Оуһ!» деп, қатты бір күрсініп, биік қып жастаған жастыққа қайта жантайды. Қонақтар жайғасып отырып болғанша мөймілдете қымыз толтырған шұңғыл ағаш тегенені көтерген жаңағы ат байлаған бозбала үйге кірген. Оған ілесе көрінген бидай өңді толықша әйел, шамасы, дөңгелек сақалдының зайыбы болса керек, сәлемдесіп, ортаға дастарқан жайып, құлаштап қымыз сапырды. Үй ішінің жиһазы, қымыз сапырған әйелдің сыпайы да жарасымды киімі, сом күмістен зерлеп соққан қос шұжық білезік, отағасының да жарасымды ғана киім кию үрдісі – бұл шаңырақ иелерінің бай да емес, кедей де емес, өз тіршіліктерінің нәпақасын өзгелерден айай бермейтін көпшіл жандар екендіктерін сырт көзге бірден әйгілегендей.

	Хош иісі өзінен бұрын жетіп, шөлдеп келген қонақтардың таңдайларының сөлін жұтқызған қымыз да ұзақ сапырылып бабына жеткен соң, сырлы тостақтарға құйыла бастады-ау.

	Шәріп өзіне ұсынылған қымызды өз елінің дәстүрімен үй иесіне ұсынған.

	– Алыңыз!

	– Бұйырсын!

	Қонақтар сарығын басқан кезде дөңгелек сақал іштеріндегі сөзді ұстайтын сен боларсың дегендей Шәріпке бұрылып:

	– Ал, азаматтар, жол болсын! Үй иесінің өзіне өз қымызын ұсыну Арқа елінің үрдісі деуші еді. Шалдыққан көліктерің мен шаршаған өңдерің де алысты меңзегендей, – деп қалды.

	– Әлей болсын! – деді Шәріп тағы бір кесе сары қымызды ішіп болып. – Ағасы, көп қателескен жоқсыз. Аягөзді естуіңіз бар шығар? – Сол жақтың Кіші Аягөз деген жерінен келе жатқан жолаушылармыз. Бағытымыз – Алматы.

	Осы кезде төсегінен қайтадан басын көтеріп отырған кемпірдің жанарынан ұшқын ойнағандай, қонақтарға еңсеріле қараған.

	– Ал, ендеше! – деп, үй иесі ерекше бір қуанышты хабар естігендей, немесе бұлардың сөзіне күмән келтіргендей, қонақтарының жүзіне таңдана қараған. – Апа, сүйінші, апа! Көрдің бе, жер түбінен соңыңнан іздеп келген бауырларыңды!

	Кемпір жолаушыларды бір-бірлеп шақырып, беттерінен сүйді. Туған бауырлары іздеп келгендей мәре-сәре қуанып:

	– Ой, күндерім-ау, сол! Аягөздің қасиетті суын ішкен адамдарды да көретін күн болады екен-ау, – деп, көзіне жас алды.

	«Апыр-ай, мына апамыздың төркін жұрты Аягөз болды-ау, – деп ойлаған Шәріп. – Ойпыр-ау, жер түбіндегі Аягөз бен Қапал қыз алып, құда жүргізіпті дегенге кім сенер?!» Бірақ та «Сұрай-сұрай қарын бөле боласың» дегендей, әрең сөйлеп отырған кемпір әрқайсысының елін, жөнін сұрай келіп, бағанадан қымыз бен ащы қуырдаққа бір тоюды армандап келе жатқан Ғалымның жеті атасының бергі жағынан тарайтын, жақын апасы, былайша айтқанда, қыз алыспайтын ағайынның қызы болып шықты.

	Бағанадан қонақтар қымыз ішіп, естерін жинасын деп, сыртта аялдап қалған ауыл азаматтары «үй иелерінің нағашы жұрты келіп қалыпты» деген хабарды ести сала бірінен кейін бірі келіп, сәлем берген.

	Жолай соққан жолаушылар емес, арнайы іздеп келген туыстарын көріп отырғандай, дөңгелек сақалды үйдегі өзі тұрғыластарына қарап, мақтана сөйледі:

	– Көрдіңдер ме, апамның көзінің тірісінде менің нағашыларымның іздеп келгендерін. Мені «нағашы жұртын жоғалтқан» деп сөгуші едіңдер, міне, сендерге нағашылар керек болса!

	Қайтадан қымыз сапырылып, гу-гу әңгіме қызған соң, тіпті Есімнің де ұйқысы ашылып кеткен. Үй иесі өздерін қонақтарға таныстыра бастады.

	«Отағасының есімі – Білісбек. Екі ағайынды. Інісінің аты – Күмісбек. Шаруа жайымен бір ауылға кеткен. Бүгін келмек. Екеуі де үйлі-баранды, түтіндері бөлек, тірліктері бір. Өзінен бір ұл, бір қыз бар. Ұлы Сейдахмет Семей шаһарынан оқу оқып келген. Жуырда сол қалаға қызметке қайтадан аттанбақшы. Аттанғанға дейін ағайын жиылып, сол азаматтың «аяғын шырмап», қызмет істейтін жеріне екеу ғып аттандырып жіберу қамында. Қазіргі қарбалас соның қамы. Тойды арғы күннің арғы күні, яғни үш күн өтіп, төртінші күні жасамақ. Қызы – Сақып жиендерін күтісіп жүргендердің ортасында. Шешелері – Аппақ, бағанадан өздері айтқандай, Аягөз жұртының қызы. Білісбек, Күмісбектің әкелері, жаны жәннатта болғыр, үлкен кісі жастайынан еті тірі, пысық жігіт екен. Жас кезінде Құлжа, Шәуешек, Алтай асқан, одан Самарқан, Бұқара маңын шиырлаған көпестерге көп ілесіп, кейін өзі де көпес болған. Ел аралап жүргенде, бұл бұйрықты қойсаңшы, Аягөз жеріне де соғыпты. Сонда ғой, оң жақта бойжетіп отырған осы шешелерін көреді де, жиған-тергенін аямай шашып жүріп, ақыры еліне алып қайтқан. Күмісбектің дүниеге келе қоймаған тұсы, Білісбектің тайға мінуге жарап қалған кезінде нағашы жұртынан бір топ адам әдейі іздеп келіпті, бұлар жақтан да біраз кісілер ат сабылтып, құм кешіп дегендей Аягөз барып қайтқан. Көңіл шіркіндерде кірбің болмағанмен, жер мойны қашық болғандықтан, содан кейін құдалар арасындағы қарым-қатынас үзіліп қалған. Одан бері қайда, не ықылам заман өтпеді. Әкелері оралмас сапарға аттанғалы да он жылдан асқан. Шешелері болса мынау, екі дүниенің ортасында отырған шағында елінен келген бауырларын көріп, кәрі жанарын дымдап отырған».

	– Тілектерің ортақ екен, нағашыларым, алғашқы қызығым – отымның алды, суымның тұнығы, тұңғышымның тойына дөп келдіңдер. Апталап жатқызбай, аттандырмаймын, – деп жолаушылардың үлкен жиені Білісбек ағынан жарылды. – Тойды өз қолдарыңмен өткізіңдер. Өнерлерің болса, көрсетіңдер. Тіпті менің нағашыларымның тегін жұрт емес екенін көрсету маған – үміт болғанымен, сендерге – парыз. Ал оқу жайына ақыл-кеңесін айтса, біздің Сейдахметжан айтар.

	Аппақ шешей болса, Ғалымды қасына отырғызып алып, есіне түскен ағайындарын, олардан қалған ұрпақтар мен тұяқтар жайын сұрағыштайды. Кемі жетпістен асқан кемпірдің қыз кезіндегі ағайындарын Ғалым қайдан біліп, қайдан түгендесін, көзі жыпылықтап, өзінше долбармен айтқан болады. Қолмен қойғандай ғып айта алмағанына қиналғандай.

	Нағашыларының оқу іздеп, сонау жер түбінде жатқан Аягөзден шығып, енді жер түбінде жатқан Алматыға бара жатулары, әрине, жиендерін таңдандырмай әрі сүйсіндірмей қойған жоқ. Бұл ауылдың да үлкен шаһардан орысша оқу оқып қайтқан азаматтары Сейдахметтің өзі отырғандықтан, бұған дейінгі тоқтаған жерлерінде өздерін үлкен беделге ие еткен насихаттық жұмыстарының шетін шығарған жоқ. Оның бәрін де Сәкең айтып түсіндірген болар дескен. Бірақ Сейдахмет оқымытыларға ұқсап, тым кекірейіп қалған менмен емес, қарапайым жігіт екен, сонымен бірге сұрамасаң айтпайтын тұйықтау да көрінген.

	Осы кезде үйге орта бойлы, дөңгелек сақалы жоқ демесең түрі-түсі Білісбектен айнымайтын жігіт сәлем беріп, кіріп келген. Ол жер түбінен келген нағашылары туралы хабардар болса керек:

	– Қане, менің нағашыларым, сағындырып жеткен? – деп, босағада тұрып, құшағын жайған. Алдымен апасының қасында оңтайлы отырған Ғалым жанына барды. Күмісбек болса, оны құшағына алып, бетінен сүйді. Отырған жұртты абыр-дабыр ғып, қалғандары да осылай құшақтатып, осылай сүйгізген соң әрқайсысы орындарына жайғасып, жаңа келген жиендерінің есендік сұраған сауалдарына жауап берісті.

	– Жә, айналайындар, сендер Білісбек, Күмісбекке нағашы болған соң, осы ауылды тұтасымен жиендердің елі десеңдер де болады. Сондықтан біз де сендерді нағашы балалар десек, айып етпеңдер, – деп, төрде отырған сусар бөрікті ақсақал Шәріп мен Жұманға қараған.

	– Ал енді оқу іздеп Алматы барамыз, одан таппасақ ішкертін өтеміз дейсіңдер. Хош! Сонда деймін ғой, өздеріңнің қара танырлықтай бірдеңелерің бар ма, жоқ әлде «бәрін де басынан бастаймыз» деп барасыңдар ма?

	Шәріп өздерінің Ғалиакбар Көкшетауи дейтін мұғалімінен алған білімдері туралы, сонан соң түртінектеп өз беттерінше ізденгендері, бері қарай жүрерге дейін Жұман екеуінің ауылдық кеңесте қызмет істегендері туралы айтқанда қария:

	– Е, бәсе, құлашты алысқа серметіп, құлшынтып тұрған сондай бір шоқтың көкіректеріңе ерте түскенін біліп едім-ау! Сексен жылдай ғұмырымызда мына тұрған Қаратал асып, Талдықорған бармаппыз, «Көп жасағаннан емес, көпті көргеннен сұра» деуші еді атаң қазақ. Бүкіл өкімет кедей-кепшіктің өкіметі дедік, байларға, темір құрсау салған өкімет дедік. Хош! Ал мына жаңа саясатыңды ұқпадық. Мұныңыз байлар тарапына жасалған қысымды «байқамай қалыппыз» дегенмен бірдей дүние емес пе? – деп, сауал тастаған.

	Жол бойына қойылып келе жатқан үйренішікті сауал – көпшіліктің ұға алмай жүрген бір кебі. Өкімет байларды жақтапты дейін десе кедей жазғанға жер беріп, салықтан босатып, Қосшылар одағын құрып, сөзін сөйлеп дегендей оларға да аз жақсылық жасалып жатқан жоқ. «Бұл қалай да бұл қалай?» – таусылмас көп сауал оқыған азаматы бар ауылдан тағы да алдарынан шыққан. Шәріп пен Жұман тіпті қайсысы қай мәселені қозғап, қайсысы қай тұстан толықтыратынына дейін осынау жиырма шақты күннің ішінде жаттығып та қалғандай. Тағы да ұзақ әңгімеден кейін «нағашы балалар» ауыл адамдарына тұп-тура сол заң-зәкөн шығатын жердің өзінен келіп отырғандай көрінген. Ауыл адамдары бұрындары молданың қасына жиналып алып, «Жә, мынау сүйткен адамның о дүниеде қандай жаза кешетінін туралы шариғат не дейді?» деп қиғаштай сауал қойып, аузын ашып отырушы еді.

	Жұртшылықтың ендігі білгісі келетіні бұл дүниенің қазіргі бағыт-бағдары. «Аузы күйген үрлеп ішеді» дегендей мамыражай тірлік кешіп жатқан жұртты баяғыда «қара шекпендер» келіп, сулы-нулы жерді тартып алып, момын елді құмға қуып бір шулатты деп еді. Енді келіп, ақтар қашып, қызылдар қуды дейтін сұмдығы шығып, екеуі де мынау елді тағы оңдырмады. «Ойбай, жаңа орнаған үкімет кедейлерге теңдік береді екен, байларды қысады екен» десіп тағы дүрлігісті. «Ол саясат қате болыпты» дейтін сөз қазір қабындап тұр.

	Сондықтан жұртқа кешегінің де емес, ертеңгінің де емес бүгінгі күннің сөзі керек болатын. Одан хабары бар, көзі ашық адамдардың беделі молданың беделінен еселеп артып тұрғанын жолаушылардың өздері де әбден мойындай бастаған...

	– Бағанадан бері бір жайды ойлап отырмын. «Жиеннің назары қатты болады» деуші еді, осыларды риза ғып аттандыру жайын ертерек қамдаған жөн сияқты, – деп, Білісбек сусар бөрікті қарияға қарап тіл қатты. Қария болса, «Мұндай сөз жолаушылар жүргелі жатқанда айтылмаушы ма еді?» дегендей отағасының бетіне сұраулы жүзбен қараған.

	– Төрт көзің түгел отырғанда келісіп, алдыңнан өтіп алайын дегенім де, ағайын... Сейдахметжанның қасына күйеу жолдас болып баратын жігітімізді де белгілеп қойғанымызды білесіңдер. Енді ойлап отырсам, ол жігіт өзіміз ғой, ренжімесе жолын нағашы жігіттердің біріне бергені жөн сияқты. Үндемегеніміз –білместік болар. Оның үстіне, бұлардың жолбасшысы, Сейдахметке тетелес Шәріп баламның да қандай қиыннан қиялап жол табатын сұңғыла жүйрік екенін көріп отырсыздар. Қай заманда болса да үйлену де, үй болу да сын емес пе?! Сейдахметжан қайын жұртына бара жатса да сөз ұстайтын жігітімен қамсыз болып барсын!

	Жұрт: «Жөн-ау! Табылған ақыл!» деп, гулесіп кетті. Шәріп сыпайылық жасап, қарсылық көрсеткен болған, бірақ сусар бөрікті қария дәм қайыру тілегіне кірісті де Сейдахмет пен Шәріптің және басқа серіктерінің ата дәстүрлі ақ жолдан абыройлы оралуын «жарғымен» бекіткендей ғып, біржола заңдастырып тастады. Бұдан кейін қарсылық айту, әрине, көргенсіздік болар еді.

	– Жә, достарым, – деген Шәріп сапарластарымен оңаша шыққан бір сәтте – мынау жандардың көңілін қиып, тойларына қарамай кетудің қисыны енді мүлде жоқ. Бағана естідіңдер, «Жиендерім, өнерлерің болса, ортаға салыңдар» деп, салмақ салып отыр. Меніңше, Білісбек пен Күмісбек осы тойдан аянатын түр көрсетіп отырған жоқ. Сірә, бәйге де болар деп ойлаймын. Алыстан тұяғы тозып қажып келсе де Көккептердің бағын Жетісу жерінде бір сынап көрсек қайтеді? Бағымыз жанса, жануар абыройымызды асырар...

	– Менің де делебем қозып отырғаны рас. Бірақ сіңірі созылып, күйінен тайып, қажып келген малды бәйгеге қосу обал сияқты. Жасығын осы жерде қалдырамын ба деп қорқамын, – деген Жұман да екі ойлы болып.

	Бұлар біраз ақылдасып, Көккептерді бәйгеге қосу-қоспау жайын ертеңгілік Білісбек, Күмісбекпен келісіп шешетін болды.

	Ертеңіне ағайынды екі жігітке Шәріп пен Жұман құпиялап айтқан бұл ұсынысты естігенде олар тіпті қуанып кеткен.

	– Бәсе, біздің нағашылардың да тегін ел емес екенін өз ағайындарымыз болса да біліп қойсын. Мен тіпті тұмсығынан сыпырып өсірген Қозыжиренім емес, сенің Көккептеріңнің тілекшісімін, – деп Білісбек ағынан жарылды. –Кел, алдымен аттың қабағын көрейік.

	Айтыстарына қарағанда, әкеден біраз дәулет қалса да ағайынды екеуі баюды мұрат тұтпаған. Жүйрік ат, құмай тазы ұстап, жастық шақтарын көбіне қызық, ойын-сауық қуалап, серілікпен түзде өткізген. Сөйтіп, бай болып алға түспеген, кедей болып ел соңында қалмаған. Қазір тапты айқындау кезінде олардың екеуінің де «орта шаруа» атанулары соның куәсіндей екен. Еті ояңданған сайын арса-арса сүйектері одан әрі білініп, маңқиып желге маңдайын беріп тұрған атын көргенде Жұман шошып кеткен. Басқа аттар басын жерден алмай, шөп басын теріп жеп, өліп-өшіп жатқанда, ол тойынуға, ұзақ сапарға, әл жинауға әзір асығар емес.

	– Кептерім, бір жерің ауырып тұрған жоқ па? – деп, Жұман келе атының бір қырым артық еті жоқ басын құшақтап, жиналмай салпиып қалған құлағының түбін қасыды.

	Жануар «келдің бе?» дегендей жұдырықтай үстіңгі ернімен иесінің бетін жыбырлатты. Білісбекте үн жоқ. Екі көзі жайнап, аттың алды-артына шығып жүр.

	– Тіфә, тіфә, жануар-ай, тіл-көзім тасқа. Нағыз шаппай бердің дүлділі екенсің ғой. Кез келген атбегінің өмір бойы түсіне кіретін арманы осындай-ақ болар.

	– Аға, ат жайын білсеңіз айтсаңызшы. Бұл неге жайылмай сілейіп тұр? Ауырып қалған жоқ па екен өзі? – Жұманның үнінде әлі де үрей бар сияқты – Шәке, айтшы, жол бойы сылқиып тұрғанын көрмеген сияқты едік қой.

	– Жоқ, мұндай бөтен мінезін байқатқан емес.

	Білісбекте үн жоқ. Әлі айнала көріп, маңқиған жуас аттың шабына қол жүгіртіп, төс табанын көлденеңінен сүйемдеді. Төрт тұяғын көтеріп зерттеп, тісін ашып көрді. Сонан соң қос жанарың не айтады дегендей аттың көзіне үңілді.

	– Бәрекелді! – деді ол сонан соң Жұманның қаупін сейілтіп. – «Бәйгеге қатысып көрсек қайтеді?» деп рұқсат сұрап жүрген балалықтарың-ау, ә?! «Бәйгеге қатысамын! Жай қатысып қана қоймаймын, бермесіңді тартып аламын!» деп, оның жауабын Көккептерлеріңнің өзі айтып тұрған жоқ па? «Бұл неге жайылмай тұр?» дейсіңдер. Алдағы болар зор шабысты сезінген жануар өзін өзі жаратып тұр. «Шын жүйрік бәйге алдында басын жерге сирек салып, өзін-өзі жаратады» дегенді Жұман бұрын да еститін. Бәрібір сөйлейтін сөзді ұғатын қабілеті жоқ хайуанның алдағы тойды сезіп, сондағы болатын бәйгеге қатысу үшін өзін-өзі жаратып, дайындық жасап тұр дегенге сене алмады.

	– Қайдам, ұзақ жолға серік қып шыққан жалғыз пырағымды жазым ғып аламын ба деп қорқамын.

	– Шырағым, қас жүйріктің мұраты – шабу, озу. Аламан бәйгеге қатыса алмаған дүлділдің сағы сынып, бағы байланады. Расында қоңы ортайып, еті ояң тартыпты. Бірақ Көгіңнің бір бәйгеге артығымен жететін қайраты әлі де бар...

	– Енді былай болсын! – Білісбек төрелігін айтты. – «Атымызды бәйгеге қосамыз» деген сөз сендердің ауыздарыңнан шықпасын. «Нағашыларым ат қосқалы жатыр» деп мен де ешкімге ештеңе айтпаймын. Көремін деген көп жұрттың сұғы тиер. Тек жүйріктер айдалар алдында ғана өзіңнің де ат қосатыныңды жиналған қалың қауымға хабарларсың. Оған дейін Көкті күтіп, баптауды маған бер. Қозыжиренімнен кем күтпеспін...

	Бәтуа осы болды да жолаушылар үн-түнсіз тойға даярланушылардың арасында ежелгі таныстарындай сіңісіп кеткен.

	Қалыңдықты әкелуге аттанушылар құдалар ауылына «күйеу келді» уақытынан кешікпей жету үшін сиыр түс кезінде артынып-тартынып жүріп кетті. Олармен бірге Шәріп те басқа ат мініп, Аюлының биігіне қарай бет алған. Күні кеше ғана: «Қонар жер қайдан, ішер ас қайдан табылар?» деп келе жатқан Шәріптің өзі аяқ астынан күйеу жолдас болып, бір қырын қалып бара жатқан Аюлының биігіне шығып, үстін көремін деп ойлап па? Тіпті күн жеп, қайта-қайта жуумен өңі кетіп, кір сіңген көйлегін, тізесі үлбіреп жыртылуға айналған шалбарын тастап, бай баласындай асылдан киініп, жарқырап шыға келіпті.

	Жасырары не, жолсоқты болып, әбден қалжыраған жолаушылардың өздері де екі-үш күннің ішінде тыңайып, қарға аунаған түлкідей қунап қалды. Мол қымыз, мол ет, салқын ауа, несін айтасың, әкелерінің үйіне келгендей жетісіп жүр. Күні кеше «серейіп жатып, ұйқыны бір қандырсам» дейтін Есім де ертеңгі шайға ерініп, төсектен әрең тұрады. «Тұзды қуырдақ пен қымызды аңсаған» Ғалым екі туып, бір қалған әжесін айналып-үйіріліп, қарияның қасынан шығар емес. Біресе елдегі, біресе жолдағы жаңалықтарды айтып, төсектен басын көтермей жатқан кемпірдің ыңқылдап ауруына да мұрша бермеген. Түзден келсе, дәрет құманын ала жүгіріп, басын көтергісі келсе, жастығын биіктетіп, лыпыл қағады.

	– Аягөздің бойында туып, бұлықсып бойжеткен Ақапамнан айналдым, оны көріп, жолынан мал-жан, дүние-мүлкін аямаған кәрі жездемнің аруағынан айналдым. Кәрі жездем апамды мұнда әкелмесе, осыншама күтім көрер ме едік?! Сондықтан да менің апама қолғанат болып, бүйтіп елпектеуім шын туыстық ықылас қой, – деп күлді ол достарына.

	Күйеу жігіттің жолдастарымен кеткендеріне екі күн өткен соң түс ауа тай мініп, әдейі жол тосқан екі-үш бала жеткен:

	– Сүйінші, апа, сүйінші! Жеңгемді әкеле жатыр!

	– Алыңдар, құлындарым, алыңдар! – дейді барын киініп, есік алдындағы көлеңкеге төселген текемет, көрпенің үстінде тіп-тік болып отырған Аппақ шешей. Ауруын да, бәрін де ұмытқандай. Өзін осындай күнге жеткізген тағдырына риза сияқты, шөлмектей аппақ болған жүзіне де бүгін жұқалтаң ғана қан жүгіріпті.

	Келінді бірқыдыру жерден аттан түсіріп, ауылға қарай жаяулатып келеді екен. Қыз жолдасты, күйеу жолдасты қалыңдық пен күйеуді алдыға салған бір топ жастар «Жар-жар» айтып, өздерін тосып тұрғандарды одан әрі елеңдетті.

	Олардың үніне тосып алушы жастар да қосылып, әр тұстан үкілі домбыралар күмбірлеп қоя берген. Келіннің кіші енесі шашу шаша бастап еді, оны қостаған Күмісбектің зайыбы, тағы басқа жолы үлкендер құрт-ірімшік, науат, қант дегендей шашуларымен көк шөп үстін ақ жоңқа қылды. Үлкендердің аяғына оралып, шашу терген балалар да мәз. Биік сәукеленің маңдайлығынан төмен түсірген ақ батсайымен жүзін жасырған келінді әже алдына тақау әкеліп кідіртті.

	Жас келінді шашудан соң екі жағынан қолтығынан алған екі абысынының ишарасымен келін иіліп сәлем салды. Шамасы «Беташардың» жария жоралғысын күтпей-ақ ибалық рәсімін жасай берсін десе керек. Жұрт оған ризалық білдіріп, дуылдасып кеткен.

	Аппақ әже келіннің бетінен сүйгісі келсе керек, орнынан қозғала беріп еді, той тоғашысы шыр ете қалды.

	– Болмайды, әже, сабыр етіңіз. Бетін ашқан соң балаңызды қанша сүйсеңіз де рұқсатты алдымен сізге береміз. Ол «Жар-жар» аяқтала домбырасын сабалап, бар жамағатты, Аппақ әжені, Білісбек, Күмісбекті, абысын-ажын, енелерді мынау тоймен құттықтап бір тастады да, келіннің бетін ашуға талапкерлерді ортаға шақырды.

	– Мен ашайын!

	– Рұқсат болса!

	Ортаға екі талапкер шыққан. Екеуі де үкілі домбыраларын көлденең ұстап, «ал» десе ағылта жөнелуге даяр тұр.

	Аппақ әже қайсысына иек қақса, сонысы домбырасын безектете жөнелмек. Осы кезде ешкім күпеген бір оқиға болды. Ортаға Ғалым шықсын. Қимылы батыл, жүрісі ширақ.

	– Әпке, – деді ол әжесінің алдына барып тағзым етіп, жиен жеңгемнің бетін мен ашайын. Аягөз де қыз ұзатып, келін түсіріп дегендей, той жасап жүрген ел ғой. Қалың найманның бір бұтағы осы жерде жатса, ұлы денесі біз келген, Алтай, Тарбағатайда жатыр екен. Біздің елдің де «әу» дегенін көріңіздер. Оның үстіне, жол менікі сияқты.

	– Мынауың бүлдірмесін! – деді Есім Жұманның иығынан қағып. – Кешелі-бері жынымен сөйлескен бақсыдай күбірлеуі жаман еді, іштей даярланып жүр екен-ау!

	– Жөн-ақ. Жол – нағашы баланікі! – деп, жұрт та шулап қоя берді. Әлдекім келіп, қолына қалақтай қара домбыра ұстата қойыпты.

	Қарт әже де қуанғандай:

	– Ой, түріңнен айналайын, ондай өнерің болса, жол алдымен сендердікі ғой, рұқсат, рұқсат! – деп қалды. Домбырасын сәл күйлеп алған Ғалым өз даусының ырғағын іздегендей біраз әндетіп алды. Келінге келген жұртты, елді таныстыратын өз еліндегі дәстүрлі кіріспе толғауды балаң дауыспен баппен созып бастап кетті:



	«Аягөз деген мекенің,

	Жәннаттай жер екенін

	Көріп те тұрсың, келінжан»,



	– дейтін тұста өзі де осы жерде туып-өскен кісідей кідірмей-ақ: «Қоңыр деген мекенің...» деп сұңқылдады.

	Бұл елде мүмкін беташар сөзінің басқаша айтылуынан ба, әйтеуір осының бәрін нағашы бала өзі суырып салып, айтып тұрғандай тыңдаушыларға ерекше әсер еткені соншалық, олар: «Беу, айтсаң айт!», «Ой, бәрекелді!» десіп, беташаршыны көтермелей жөнелісті. Ол әпкесінің жанында отырғанда текке отырмапты, осы елдің үлкендері кім, ардақтысы кім, асылы кім дегендерді сұрастырып, көкейіне түйе отырыпты. Ондайларға айтылар жаттанды шумақтар бар, жүйе-жүйесімен санамалап келіп, ең соңында келінді қайынсіңілісі Сақыпқа, Күмісбектің ұл-қыздарына аттарын атап, бір сәлем жасатты да, даусын созып, әрі қарай тарта жөнелді. Ғалым әркімге сәлем жасатқан сайын қайын ағалар мен енелер: беташаршының еңбегіне берер ақыларын: «бір тай» немесе «бір қой» немесе «жібек көйлек», «оқалы тақия» дегендей қолма-қол атап қалып жатты.

	– Мынауың азамат екен ғой, – деді Жұман сүйсінгенін жанындағылардан жасыра алмай. Күйеу жолдас болып тұрған Шәріптің де екі езуі екі құлағында.



	Үлкен енеңнің інісі,

	Інісі әрі тынысы,

	Ғалым қайның мен едім.

	Ән мен жырдың кені едім.

	Төрт серігім қасымда

	Өнер іздеп келемін!

	Маған да, келін, бір сәлем

	Иіліп, келіп, бір сәлем!



	– деп, Ғалым бір қайырып алды да, келіннің бетіндегі ақ жібек орамалды түрді.

	– Келіңдер, құлындарым! – деді Аппақ әже отырған жерінде келіні мен немересіне құшағын жайып. Қуанғанынан бетіне сорғалаған жасын сүртпестен немере келіні мен Сейдахметті қос қолымен құшақтап, бастарын кеудесіне басты. Күйеу жолдас пен қыз жолдасының да беттерінен сүйіп болған соң Ғалымды шақырған.

	– Ұмыт қалған күндерімді жаңғыртып, жанымды жасартқан, қарғам сол! Мың жасаттың ғой шалғайда жүріп қартайған әпкеңді! Осы қызығымда, бәлкім, өмірімдегі соңғы қызығымда қуандыру үшін құдайдың өзі жетелеп әкелген шығар сендерді. Алланың әмірімен келсеңдер де, адамның әмірімен келсеңдер де ризамын сендерге! Рақмет, құлыным! – деп, жүзі бал-бұл жанған Ғалымды аймалады.

	Қайсыбір көңілі бос кемпірлер өз төркіндерін естеріне түсіргендей кемсеңдеп, қарқарадай кимешектерінің етегімен көздерін сүртіскен.

	Тойға келушілер кеш батқанша толастаған жоқ. Қоңырдың қолат-қолатынан шыққан топ-топ атты тойлы ауылға қарай көшкен сеңдей ағылып жатты.

	– Айналайын, бауырым-ау, мерейімізді бір тасыттың ғой. Елде жүргенде мұндай өнерің бар ма еді? – дейді Шәріп Ғалымды құшақтай алып. Жастар жағы арнайы тігілген отау үйге беташардан кейін-ақ жиналып алып, ойын-сауықты бастап кетіп, бұлардың сөйлесуге де мұршалары болмаған. Ғалым бұл сауалға миығынан күлді:

	– Өй, Шәке, қызықсың-ау, елде жүргенде маған беташарды айтуыма кім жол бере қояды дейсің? Мына жерде нағышылық артықшылығымды пайдаланып кеттім де... Басқалардың беташарына құлақ түріп, іштей жұптап, жаттап жүруші едім, пайдаға асып кетті емес пе?

	– Жарадың, Ғалымым, жарадың! Шалғайда жүріп, еліңнің намысын бір аспандаттың, – десті сапарластары бір ауыздан.

	Қарттар түннің бір уағына дейін гу-гу әңгіменің иін қандырып, саба-саба қымыз сімірісіп, табақ-табақ ет жесе, жастар жағы ауыл сыртындағы жазыққа алтыбақан құрып, ән салды, қайсыбір қыз-жігіттер бір уақыт сөз қағыстырып, айтыса жөнелсе, енді бір уақыт ақсүйек ойнаумен таңды қарсы алған.

	– Байқайсыңдар ма, біздің Шәкең де жиенжанның жанынан шыға алмай жүр. Есіл ағамыз шынымен «қор болар« ма екен?.. – Ғалым жанында отырған Жұманға қарап жымыңдаған. Жүкең Нұрымжанның қаршадай қызы Ұлбиді жол-жөнекей жиі айта берген соң бірде Ғалым: «Сөйтіп, біздің Жұман ғашықтық дертімен қор болды-ау» деп достарын бір күлдірген. Қазір де осы сөзімен-ақ сол жайды меңзеп отырған түрі. Шынында да Шәріп бүгін кештен бері Сақыптың жанынан шықпай жүрген. Алтыбақанды да бірге теуіп, ақсүйекті де бірге іздейтіндерін жұрттың бәрі байқай бастаған.

	... Таң ата тойлы ауыл ұйқысын аша алмағандай бей-жай тұрған шақта той бастаушы – тоғашының дауысы жұртты дүр сілкіндірген.

	– Ат айдау басталды. Сүт пісірім уақыттан соң бәйгелер ауыл сыртындағы дөң басына жиналсын!

	Мына дауыстан кейін Жұманның жүрегі дір ете қалған. Ол іңірде Білісбектен ертеңгі бәйге жайын, Көккептердің жайын сұраған.

	– Атың бабында, айналайын. Қам жеме! Тек, аттар айдалар алдында өзіңнің де ат қосатыныңды жұртқа айтсаң болады, атқа мініп шабатын аткер балаға дейін даярлап қойғанмын, – деген.

	Әне-міне дегенше жал-құйрығы сүзілген жүйріктер жабуланып, ортаға жиналыса қалыпты. Қарасы мол, қырық-елуден кем емес сияқты. Үкілерін ойнатып, жер тарпып, бәрі де әлекедей жаланып тұр.

	Әлдекім аттардың қайдан келгенін, кімнің малы екенін жаттап алғандай соғып тұр.

	Шамалап-шамалап әр жүйрікпен таныстырып болған соң:

	– Айналадағы ағайыннан бұл тойға жүйрік жібермеген кем де кем сияқты. Аттардың тізгінін тежеп, қайтадан бері қарай лап қойғызар жердің, шамасы аз емес. Біз жеткенше де сиыр түс болып қалады. Рұқсат болса, аттанайық. – Үстіне жеңіл шапан киіп, белін қызыл орамалмен байланған түлкі тымақты қария жұртқа қарады. Есік пен төрдей тоқпақ жалды торы мінген жігіт те оны қостап қояды:

	– Иә, жүріп кетейік.

	– Ә, айдаушы болып осы екеуі баратын болған ғой, – дейді Шәріп. Ат айдау салтанатының басы-қасында көбіне сол ауыл үлкендері мен жүйріктердің иелері ғана жүргендей. Жастар жағы аз.

	Әр жүйріктің тізгінінен жетелеген өңшең аткер балалардың жақ жүндері үрпиісіп, ұйқыларын аша алмай тұрғандарын байқауға болардай.

	– Ал ендеше, – деп бір қария алақанын жая бергенде Жұманның даусы саңқ ете қалған.

	– Жамағат! Өз елімізде дүрілдеп аты шыға қоймаса да түбі жүйрік болады-ау деп әкеміз үміт етіп жүретін жалғыз атын аяқ ылау ғып айшылық алыс жолдан мініп келіп едім. Маңдайынан күн өтіп, табанына тас батып дегендей ұзақ жол әбден қалжыратып, терітарамысына ілініп келсе де қызықтарыңызға қосып, оның да бағын сынап көрсем деп тұрмын... Рұқсат болар ма екен?

	– Бұл қайсысы? – деп, батасын амалсыз үзіп, алақанын жайған күйі тұрған жаңағы қария қасындағылардың бірінен сұраған. Шамасы батагөй шалдың құлағының мүкісі болса керек. Жанында тұрған кісі оның құлағына айғайлады.

	– Білекеңнің әлгі жолаушы нағашыларының бірі... «Мініп келген атымды бәйгеге қосайын ба?» дейді. Рұқсат сұрап тұр!

	– Е, қай қазақ үміткердің жолына тұрған? Қас жүйрік жер талғамас болар. Алыстан келген ағайынның баласы екен, жолы болсын! Рұқсат! – деді. Ол кісінің рұқсатынсыз-ақ әлдекім қыр асып, шаба жөнелді. Білісбектің даярлап қойған кісісі болса керек.

	– Оу, мыналарың қызық болды ғой. Бапталмаған, оның үстіне шалғай жолдан шалдығып келген аттың обалына қалып жүрме, – деп мына тосын жаңалықты естіген Сейдахмет шошып кеткен. – Қалжыңың ба, шының ба?

	– Шыным, шыным. Көккептер өзін-өзі жаратып, жайылмай қойды.

	– Ой, ғажап!

	Сөйткенше қол тоқпақтай болып отырған аткер бала мінген Көккептер де көрінген. Жанында жаңағы кісі. Жануар топқа келіп қосылған кезде де өзін қашандағыдай самарқау ғана ұстап, тып-тыныш тұра қалды.

	– Кептерім! Жолың болсын! Бес бірдей азаматтың, бүкіл еліміздің намысын артып тұрмын саған, – деп, Жұман атының қабағынан сүйген. Бір түрлі толқып тұр. Көккептер болса, «Бәрін де ұғып тұрмын» дегендей басын шұлғып қойып, тым енжар мінез танытады.

	Жүйріктердің жабулары сыпырылып, тоқымды бастырған жалғыз төс айылдар тартылды. Кейбір жүйріктерге қалақтай ғана жеңіл ер салыныпты.

	Әлде Білісбектің, әлде ол тапсырған адамның ісі, Көккептердің ащы тері алынып, онан соң өне бойы мұқият жуылыпты. Түгі жылтырап тұр.

	– Қалай, бауырым, бұрын бәйгеге шауып көріп пе едің? – деді Жұман Көккептердің үстінде қазықтай болып отырған сегіз-тоғыздардағы балаға.

	– Жылда шабамын, – деді бала мардамсып. «Жылдасының» қай уақыттан бері екенін, әрине, Жұмандар болжай алған жоқ.

	– Жоқ, қалай шабуды білесің бе дегенім ғой.

	– Білемін, Білісбек ағам да Қозыжиренге мінетін бала екеуімізге екі-үш күннен бері айтып жүр.

	Бағанағы құлағының мүкісі бар шал үзілген батасын қайта жалғап, бетін сипаған кезде екі айдаушының соңынан ілескен бәйге аттар батысты бетке алып, суыт аяңдай жөнелді. Өңшең әр ауылдың үміт артқан жүйріктері ә дегеннен-ақ басқаларын алдына түсіргілері келмегендей, үстіндегі балаларды қопаңдатып, тізгінді шірей тартысып, бәсекелесіп барады. «Өнерлеріңді қайтар жолда көремін» дегендей Көккептер топтың жел жағына шығып, қалың нөпірдің соңына ала кетіп барады.

	– Маңдайың жарқырап келсін, Кептерім! – Жұман іштей қайталап тұрған бұл сөзді Шәріп айтты.

	– Қалай, нағашы бауырларым, көңілдерің орнына түсті ме? – Екеуі жалт қарағанда дөңгелек сақалын саусағымен салалап, той иесі тұр еді. – Жарауынан қорықпаңдар. Алыс жолдан жарап, еті қатып келген жануар ғой. Әттең, кішкене күйі сәл төмендеу... Бірақ мен ат танысам, осы күйімен-ақ талайды шаңына көмеді...

	– Ой, сендер қайда кеттіңдер? – дейді екеуінің алдынан шыққан Ғалым. – Таңертеңгі шайға шақырып жатыр. Әлгі Қасым мен Есім ауыздарына көк шыбын үймелеп, үйдің көлеңкесіндегі сырмақтың үстіне жатып ұйықтап қалыпты, әрең таптым.

	Ертеңгі шайды асығыс ішіп бола бергенде-ақ той бастаушы сарнап, не бір қызықтардың – балуан түсіру, жаяу бәйге, теңге алу, көкпар, бала күрес – бәрі-бәрінің де ауыл сыртындағы жазықта өтетінін жариялады. Біздің жолауылардың ешқайсысы да аттарына мінбеген. «Жұманның Көккептері аман-есен келсе, бір-екі күн тынықтырып алып, жолға шығып кетерміз. Сондықтан аз уақыт болса да белдері босап, жайыла берсін» деп ойлаған Шәріп. Сондықтан да ол тойдағы ойын атаулыға тым сұғынбай, сырттай ғана тамашалаумен жүрген. Балалардың жаяу бәйгесі, күресі, балуандардың белдесуі сияқты ойындардың біразы аяқталып, енді ат ойындарын бастауға даярланған сәтте жаздың жылдай күні де тас төбеден біраз ауған болатын.

	– Бәйгелер келеді! – деген дауыс шықты. Сол-ақ екен жүйрігінің жолын тосушы Жұман сияқтылар, әлде оларға хабар беруші жұрт: «Бәйге келеді» десіп, айналаны абыр-дабырға толтырып жіберді. Көрінген ат болмаса да кейбір желөкпелер «аруақтап» бәйге жолына қарай жөңки жөнелді.

	– Қайт-қайттап, – әлдекімдер аттылы нөпірдің алдын орайды. Қымызға тойып, қызынып алған жұрттың тыңдайтын түрі жоқ. Сетіней қашып шығып, жосып барады. Сөйткенше көз ұшынан бірінің соңынан бірі ұбақ-шұбақ болып қаздай тізілген жүйріктердің алдыңғы легі көрінді... Тау үсті қанша салқын дегенмен жаздың ыстық күні өрге қарсы қасқайып шапқан аттарды әбден титықтатса керек. Қайыстай созылып, шоқырақтап келе жатқандай. Әлде көзі бұлдыраған Жұманға солай көрінді ме, аттардың шабысы маңдымай-ақ қойғаны ғой. Ол Шәріпке қарады. Шәріп бұған қарады.

	– Әйтеуір, ең алдында екі жүйрік салғыласып-ақ келеді, бірақ екеуі де алыстан баранданып көрінеді. Біздің Кептер қылаңытып көрінсе керек еді... – Биік тастың үстіне шығып алған Ғалым білгішсінді.

	– Е, біздің жүйрік саумалмен суарылып, көлеңкеде арпа жеп, күтімде тұрған мал емес, оның үстіне бәйге шабар жолы да бөгде, – бұл жолы Есім Көккептерді алдын ала ақтауға кіріскен. Бірақ Жұманның олардың сөздерінің көбін ұғуға шамасы жоқ болатын.

	Бәйгелерін көтермелеушілердің көбі сейіліп, әркім өз атының алдынан шықпақ болып ары таман кеткендей. Сайлауытқа түсіп көрінбей кеткен жүйріктердің алдыңғы екеуі сол еһелескен, сол жесіскен қалпында бұлар тұрған жазықтың шетінен көріне берген. Екеуінің ортасына түскен жалғыз көтермеші жүйріктердің бірін сауырлап келеді. Бірақ көтермешісі жоқ жүйрік те мойнын созып, еркін сілтеп, қалысар емес.

	– Менің Кептерім! – деді өз көзіне өзі сенбегендей. – Соның шабысы! Біреулер Білісбектің жүйрігін таныса керек, ұран салып шаба жөнелді.

	– Аягөз, Аягөз! – Бұл Білісбектің дауысы еді. Астындағы нілдей қара атымен шауып бара жатқан той иесін Жұмандар жазбай таныды. Бірақ оның тастаған ұранының мәнін олар түсініңкіремей қалған. Ол жеткен бойда көтермесіз сәл қалыңқырап бара жатқан екінші аттың сауырына қамшы үйірген.

	Жиен ағасының жаңағы ұранының мәнін енді ұққан Жұманның көзінен жасы ыршып кетті.

	Екі ат көмбе сызығынан үзеңгі қағыстыра қатар өтті. Озып келген қос аттың бірінің Көккептер екенінде дау жоқ еді. Көмбеге қарай жүгіріп келе жатқан біздің жолаушылар екінші жүйріктің кімдікі екенін ойламаған. Тек өз аттарын көтермелеп, «Аягөздеп» ұрандаған Білісбектің кісілігіне деген бір ризашылық сезім бар болатын.

	– Оу, Білеке-ау, енді-енді кеуде бойы озып қалған Қозыжиренге неғып анау Көкті теңестіріп жібердіңіз? – деген әлдекімнің той иесіне айтқан наразы үнін естігенде барып, бұлар екі аттың бірінің той иесінің жүйрігі екендігін бір-ақ білген.

	Жұманның ол кісіге алғыс айтуға шамасы келмей, топты жарып өтіп барып, қайтадан кері бұрылған Көккептердің алдынан жүгірген. Өне бойын тер жуған қаракөк жылқы мүлде қоңырайып кетіпті. Аяғын ілби басып келеді. Үстіндегі аткер бала да домалап жерге түсті.

	– Аға, біз де оздық! Ат соғып аяғын басуға шамасы келмей тұрған бала қуанғанынан құшағын жайды. Қозыжиреннен қалмадық.

	Жұман оны жерден көтеріп алып, екі бетінен кезек сүйді.

	– Бауырым-ай, рақмет! Көп жаса! – деп, оны қоя салды да, Көккептердің тер жуған көзін аймалады.

	– Атты тоқтатпа! – Әлдекім айғайлағандай. – Атты тоқтатпа деймін, өлтіресің! – Шауып келіп, тізгінді іліп әкеткен Білісбек екен.

	Ол Көккептерді ат мінген балаға ұстатып:

	– Мә, тоқтатпай жетелей бер, – деді.

	– Ағатай, өз атыңыздың намысынан бұрын біздің намысымызды жыртқан жақсылығыңызды қалай ұмытайық?! Мынауыңыз ел арасына ерлік болып тарайтын іс болды-ау. – Атынан түсіп, нағашыларына қарай келе жатқан Білісбекке Шәріп алдымен осылай деп тіл қатқан. Жұман болса, келген бетте жаңа тапқан туысын құшақтай алған.

	– Ал, айналайындар, қуаныштарың ұзағынан болсын! Бәсе, Көккептерді тұрысынан-ақ біліп едім. Қозыжиренімді бап шаптырса, сендердің Көккептеріңді қас жүйріктің намысы шаптырды. Екеуінің тізе қосып келгенінен артық не абырой керек маған... Қане, жүріңдер, бәйгелеріңді алыңдар! – дейді ол бәрін де топтың ортасына қарай шақырып.

	Бәйгелердің соңы әлі ұбақ-шұбақ келіп жатқан. Есік пен төрдей қараны тізгінен сүйрегендей болып келе жатқан әлде кімге Ғалымның:

	–Паһ, мына қара бағанадан келіп жатқан елу-алпыс ат болмағанда бірінші келмек екен, – деген жарасымды әзіліне Білісбек те рақаттана күлген.

	– Бірінші бәйгеге – қалы кілем жапқан сәйгүлік! – деп хабарлады жаршы. – Екінші келген атқа – жібек жабулы сәйгүлік! Алайда, бірінші, екінші ат көмбеге қатар келгендіктен олжа – ортақ. Бөлісті өздеріне беремін. Себебі, қос бәйгені де еншілеп отырған той иелері – нағашылы-жиенді Білісбек пен Жұман дейтін жігіттің жүйріктері. Білекең де өз бәйгесін өзгеге жібермеудің жайын біледі...

	Әзілге бұрып айтса да жаршының көңілінде тұрған түйткілді сезіп қалған Білісбек:

	– Дат, ағайын! – деп қалды.

	– Е, айт!

	– Жолаушылап бара жатқан нағашыммен олжа бөлісе алмай кетісіп жүрер жайым жоқ, ағайын, – деді Білісбек те әзіл сөзге әзілмен жауап беріп. – Нағашыларым төрт көзіңнің алдында таңдауларын өзі айтсын! Мұрсат беріңіздер!

	– Бердік!

	– Рұқсат па? – Жұман Шәріптің алдына түскенге ыңғайсызданғандай оның бетіне қараған.

	– Рұқсат, – деді ол сыбырлап. – Байқа, Жүке, бірдеңеге қызығып жүрме.

	Жұман ортаға шығып, аузына сөз түспегендей толқып, сәл кідірді. Сонан соң екі жігіт жетелеп ортаға шығарған керген төстіктей қос торыға қарады. Бірінің үстіне сүйем түкті қара кілем де, екіншісіне кестелі жібек жабу жабылған.

	– Ағайын, жаңа заман кедей-кепшіктің заманы болғандықтан, өзімізше талпыныс жасау ниетімен өнер-білім іздеп, сонау Аягөзден шыққан бесеу едік. Қоржынымызда асымыз, қойнымызда қаржымыз болмаса да өздеріңіз сияқты ағайын-жұрт барын аузымызға тосумен келеді. Іздегеніміз қайдан табылмақ, әлі қанша ел кезіп, жер шарлаймыз – ол жағы да бұлыңғыр. Таппай қайтпаймыз деген сенім ғана бар бізде. Бұған дейін де елге сенсек, бұдан кейін де сүйенетініміз сол – ел!

	– Сөз-ақ қой!

	– Бәрекелді!

	– Бәсе, Білісбектің нағашы жұрты да осал емес екен! – Жұрт бір-бір гуілдесіп тоқтады.

	– Ат жетелеп жүре алмаспыз, кілем арқалап жүре алмаспыз. Жаман атымыздың намысымызды жықпай айтулы жүйрік Қозыжиренмен үзеңгі қағыстыра келген атағы бізге жетеді. Көмбеге таяған қос жүйріктің бірі өзінің Қозыжиренін көтермелемей, біздің Көккептердің намысын жыртып, Білекең ерен ірілік көрсетті. Ендеше жиеніміздің алып берген бәйгесін оның өз елі – сіздердің қызықтарыңызға шашу ғып ұсынамыз... Тек бүгінгі бәйгеге батасын берген ел ағасы қария мен біздің атқа мініп шапқан кішкене інім үлессіз қалмаса дейтін ғана тілек бар бізде.

	– Беу, тусаң ту! Көргенді елдің баласы осындай-ақ болар! – десіп жиналған қауым Жұманға ризашылық көрсетіп жатты. Сол кезде Білісбек қара кілемді алып, бағанағы құлағы мүкіс қарияға, жібек жабуды Көккептерге мініп шапқан балаға ұсынған.

	– Халайық, нағашыларым көргенділік жасады. Ендеше біз де ұзын жолдың үстінде жүрген азаматтарға көшелілік көрсетейік. Күні ертең осы екі аттың құнына тұрарлық киім тіктіріп, бесеуін де ұзақ жолға жабдықтап, киіндіріп аттандыруды ойлап тұрмын, – деді Білісбек.

	Бұл шешімге де «Әй, мынауың дұрыс емес» деген біреу болған жоқ.

	– Үшінші келген жүйрікке... – Жаршының үні тағы саңқылдады. Бірақ бұл кезде жолаушыларды құттықтай келген Сақып бастаған бір топ қыздармен бірге Жұмандар бәйге үлестіру маңынан ұзай берген...





ЖАЛА


	(Екінші сала)

	Ол жайлаудан түн ортасында түсіп, аз ғана тынығып алған соң ертелеп кеңсеге келген. Болыстық комсомол комитетінің хатшысы Бекемтас та ерте келіп, бір қағаздарына шұқшиып отыр екен. Жұманның кеңсеге кіргенін көрді де лып етіп, орнынан тұрып, бұған қарсы жүрген.

	– Оу, ағасы, ат-көлігіңіз аман келдіңіз бе? Денсаулығыңыз қалай? Тіфә-тіфә, өңіңіз жақсы екен!

	– Иә, ептеп тәуір сияқтымын. Әкейдің шипалы қымызын енді осы арада жатып ішпесем болмас. Шаруа көбейіп кетті... Қалай, өз үй іштерің аман ба? Ұйымның жұмысы қалай?

	– Қазіргі кезде қай жұмысты болсын, «Керемет қып орындап жатырмын» деу ағаттық болар. Бірақ жарғақ құлақтың жастыққа тиюі сирек, – деп, Бекемтас болыстағы комсомол ұйымының соңғы кездердегі жұмыстарын жіпке тізгендей ғып айта бастаған.

	Бекемтастың айтысына қарағанда, болыста соңғы жарты айдың ішінде комсомолға өтуге өтініш айтқандардың саны қырықтан асыпты. Әр ауылда комсомол ұясы ашылған. Әзірге олар артельдер, мойынсеріктер құру, сауат ашатын үйірмелерді ұйымдастыру сияқты істерге араласып жүрген көрінеді.

	Бекемтас болыстық партия комитетінің хатшысы Жұманның атына түскен қағаздарын әкеліп берді. Қайсыбіреу үйездік партия комитетінен келіп түскен қатынас қағаздары еді. Алдағы атқарылар маңызды науқандық жұмыстар туралы нұсқаулар, тапсырмалар, оған қоса Ералы Рамадановтың өзіне жазған хаты да жүр екен. Ол мұның денсаулығы туралы тәптіштеп сұрап, жұмыс қанша көп болғанымен, алдағы міндеттерді ойдағыдай орындау үшін әлі де емделе түсуін қатаң тапсырыпты. Партия қатарына алынған кандидаттар мен мүшелердің санының артуына байланысты, қасына көмекші ретінде іс-қағазды жүргізуші бір адамды қызметке қабылдауға болатынын айтыпты. Өзінің ауылдарға шыққан уақытында немесе емделіп жүрген кезінде ол қызметкердің бар жұмысты мүлтіксіз атқаратын іскер адам болуы керектігін ықтияттапты. Жұман жайлауға жүрер алдында Нарботаевпен кикілжеңдесіп шыққан соң, «Үйездің келісімін тоспай-ақ егістік пен шабындықты бөлу кезінде кеткен шалағайлық пен асыра сілтеушілікке наразылардың баршылық екендігін айтып, соған орай, өздігінен екінші дүркін комиссия құрмақ екендігін» хатқа жазған. Рамаданов ол ұсынысты қолдап қана қоймай, мүмкіндігі болысынша, бұл шаруаның басы-қасында өзінің де жүруі керектігін, осынау қосымша шара басқа болыстарда да жүргізіліп жатқанын айтыпты. «Бұл комиссияларыңнан кейін үшінші рет комиссия шықпайтын болсын. Әділ шешілген істің соңынан әңгіме ілеспейді. Әрине, байларға жақсы атты бола қоймассың, бірақ жер алмаған кедей-кепшік қалмасын. Олардың мойынсерік, артель құрып, шөп шабуына, егін жинау ісіне басшылық жасайтын Қосшылар одағының жұмысын жандандыруға күш сал...» деп, жазыпты ол.

	Жұман қағаздарды қарап бола берген кезде «Сәләумәлейкөм», деп әндете дауыстап, Аққазы кірген.

	– Апыр-ай, жұмыс қайда қашар дейсіз? Жайлаудың таза ауасында біраз жатқаныңызда да болар еді. Бекемтас екеуіміз де тыныш жатқанымыз жоқ. Ауыл-ауылды аралап дегендей, біраз тапсырмаларыңызды ыңғайлаған сиқтымыз. Тек шабындықтарды бөлуге байланысты комиссияны құра алған жоқпыз. Қожекең: «Жер бөлу сендер ойлағандай оп-оңай дүние емес. Қай ел, қай жұрт болсын сол жер үшін жан пида ғып алысып өткен. Лепілдемей тұра тұрыңдар, әрі!» деп тиып тастаған соң, үндей алмай қалдық, – деді ол істеген шаруалары туралы біраз ақпар беріп.

	– «Игенжан Боранқұлов деген Нұрымжанның бұрынғы жылқышысы, кейіннен орта шаруа болған біреу ұсталып, қамалыпты» деген не сөз? – деді Жұман екі жігітке қарап.

	– Ол өзі бір дұрыс жігіт еді... – деп, міңгірледі Аққазы. – Әйтеуір Қожекеңнің милициясы бір-ақ түнде әкеліп қамап тастапты деген. Кім біледі, ендігі Итжеккен жаққа жер аударып жіберіп жүрмесе...

	– «Қожекеңнің милициясы» деген не сөз бұл? Қай заманда өмір сүріп отырғаныңды білесің бе, жолдас Бөрібаев? Болыстың бір басшысы ретінде, коммунист ретінде біреудің неге қамалғанын сұрауға да батылың жетпегені ме? – Ол Қожекеңнің зілмауыр тоқпағынан кейін мылжа-мылжа ғып тастаған бойын әлі тіктей алмай жүрген жігітке ашулана қараған. Аққазының мынау адам айтса нанғысыз ынжықтығын көргенде өзін тоқтата алмаған. – Ширайтын уақытың болды ғой. Кедейден шыққан көзі ашық белсенді деп сеніп отырған сенің түрің – мынау!

	Жұман мұнда келген аз уақыттың ішінде бәрін де ақылмен шешуге тырысып, ешкімге дауыс көтермейтін. Бүкіл бір болыс елдің шаруасының бір жағына шығады деген жігіттің болбырап отырысына, божыраған сөзіне шыдамай кеткен. Ол алдындағы қағаздарын ысырып тастады да, орнынан тұрып кетті. «Аузынан сөзі, қойнынан бөзі түсіп» отырған жігітке зілдене қарады.

	– Қожекең, Нарботаев жолдас, бізбен ақылдаса ма? «Жауға қол ұшыңды бергелі жүрген сен де жаусың» деп, өзімізге зікір салсын! – Аққазы ақтала сөйледі. Өзінің де мінін мойындағаннан, әлде намыс отына күйгеннен ақ сары жүзі нарттай болып қызарып кетіпті.

	Оны осы бір ыңғайсыз күйден құтқарайын десе керек, әңгімеге Бекемтас араласты:

	– Жүке, комсомол мүшелерінің тапсыруымен мен ол жігіттің мәселесі жөнінде Нарботаевқа кіріп шыққанмын. Игенжанның партияға өтуге өтініш берген кісі екенін, өзінің күні кеше ғана жалшы-малшы болғанын айттым. «Көзіміз жетпеген шалағай іспен азаматты текке күйдірмейік» дедім. Тыңдар емес. «Ішке кірген жау – жаман. Оның артель ұйымдастырмақшы болуы, партияға кіруге талап қылуы – бәрі де біздің қырағылығымызды әлсірету үшін жасалған айла-шарғысы. Қылмысы – мойнына қойылды. Революцияны әрбір іргежаудан қорғау кезінде мұндай контраларды арамыздан батыл аластауымыз керек» дейді. Болыстық прокурор Әшімбек Қабаев та Нарботаевтың сөзін сөйлеп отыр. Ол аз болса, Нарботаев ағамыз менің өзіме дүрсе қоя берді. «Сен контраны қандай мақсатпен қорғап отырсың? Әлде сыбайласың ба? Сен сияқты саяси көрсоқыр адамды бір болыстың жастарына жетекші ғып қоюдың өзі қылмыс қой!» деп, үстел тоқпақтады. Менің саяси пиғылымның оң-терістігін дереу анықтауды Қабаевқа тапсырған...

	Бекемтас мырс етіп, суық жымиған. Сонан соң ол Жұманның бетіне тіктеп қарап:

	– Сіз әділдікке арашашы болмадыңдар деп Аққазы екеуімізді қысасыз. Қожамберген ел сайлаған – үкімет! Оның бойында әділдік бар ма, жоқ па, оны білмеймін, бірақ үкіметке қарсы шыға алмаймын! Ұқтыңыз ба?! Оны анықтау бізден гөрі сіздің міндетіңіз!

	Жұман Бекемтастың өткірлігіне риза болды және оның айтып отырғанының жаны бар сөз екенін де сезіп тұр. Халықтың өзі сайлап алған Қожамберген үкіметке бұл екеуін қойғанда, өзінің де дәл қазір бірдеңе істей аларына көзі жетпеген ол даусын жұмсартып, Бекемтасқа сауал қойған:

	– Сондағы Қожамбергендердің Боранқұловтың мойнына қойып отырған қылмысы не екен? «Контра» деп жариялайтындай ол соншалықты не бүлдіріпті?

	– Бұрын Игенжанның шабындығы болған, кейіннен басқа біреулерге кесіліп берілген жерден шабылған екі отау шөпті біреулер өртеп кетіпті. Соны Игенжаннан көреді.

	– Оның өзі қылмысын мойындап па?

	– Жоқ, мойындамай отырған көрінеді?

	– Жарайды, – деді Жұман әлденеге ойланғандай. – Ол мәселені қазір қаматқан адамның алдына барғанда сөйлесерміз...

	Ал енді болыстық партия комитетіне үйез тағы бір қызметкердің штатын беріп отыр. Іс жүргізетін кісі, тіпті комитеттің екінші хатшысы десе де болады.

	Ол жаңағы бір әзірдегі реніштің бәрін де ұмытқандай екі жігітке қарап, жымиып қойды.

	Аққазыға: «Артық кетсем ренжіме, бәрі де жұмыс жайы ғой» дегендей. Ол да жымиды.

	– Ал сол қызметке, Бекемтас, сені ұсынғым келеді. Қалай қарайсың? Өзіңді жуырда ғана партияға мүшелікке қандидат етіп алдық...

	Жұман оның бетіне ойлана қарап тұрып, сөзін одан әрі сабақтаған:

	– Жаңағы сөзіңнен маған ұнағаны ойыңды бүкпей бетке айтқан турашылдығың ғана. Ал түсінігіңде шикілік басым. Жалпы үкімет пен жеке адамның өкіметшілдігін шатыстырмау керек. Біз бүгін Қожамбергенді әділдікке қарсы деп жариялаудан аулақпыз. Бірақ жеке адамның жаңылыс шешім жасауы да мүмкін. Ал әрібр жаңылыс шешім, әсіресе Кеңес үкіметі өкілінің жасаған жаңылыс қадамының кесірі мен кесапаты, зияны аз болмаса керек. Сондықтан да, партия бізге Қожамбергенге қарсы емес, әрбір қате шешімге қарсы күресуді тапсырып отыр. Сені мен маған, Аққазы саған да, тіпті күллі ескілік атаулығы қарсы күресушілерге оңай болады дей алмаймын... Бірақ күресуге тура келеді...

	– Сеніміңізді ақтауға тырысармын. Қайда жүрсем де елдің ісі ғой. Аянбаспын! Бірақ, шама-шарқымды өзіңіз де білесіз. Қателесіп, жаза басып, іске нұқсан келтіріп жүрмесем, – деді Бекемтас ойын бүкпей.

	Жұман келген соң құрамында өзі, болыстық атқару комитетінің төрағасы Нарботаев және Қосшылар одағы ұйымының бастығы Аққазы Бөрібаев бар болыстық партия ұйымының үш адамдық басқару комитетін сайлаған. Ендігі ойы қазір екеуі бірдей Нарботаевқа жолығып, біріншіден Бекемтас Серғазинді жаңа қызметке ауыстыру жайын келісу, сонан соң Игенжанның мәселесі, тағы басқа жайлар туралы әңгімелесу.

	Жұманды қазіргі сәтте ойландырған басқа мәселе болатын. Ол екеуі бірдей комитет мүшелерінің отырысын өткізу үшін Нарботаевтың кабинетіне барулары қажет пе, әлде оның өзін осында шақырған жөн бе, деген сауалдың төңірегінде ойланған. «Аспанда – құдай, жерде – Қожамберген» деп, бір өзі болыс елдің патшасындай болып отырған кісіге мұндай алғашқы қадамның өңменіне қанжар болып қадалуы және бұдан кейін онсыз да ушығып кетудің аз-ақ алдында тұрған екеуінің арасындағы кикілжіңнің одан әрі алшақтай түсері де сөзсіз. «Тәуекел», – деп, шешті ол. – Тым жайдақтана бермейін. Жасы үлкендік заңымен жүретін әкемнің шаруасы емес. Кім болса да оның алдында партиялық позициямды бермеуге тиіспін!».

	Ол қолына қағаз, қалам алды да: «Қожеке, сәлемат-сау боларсыз? Басқару комитеті мүшелерінің отырысын өткізбекші едім. Тезірек келуіңізді сұраймын. Жұман Мұратбеков. 21 маусым, 1926 ж.» деп жазды да Бекемтасқа берді – Мына қағазды Нарботев жолдасқа апарып берерсің. Сендерді біз тоса түрамыз, – деді.

	– Кімдерді? – деді ол мәселені анығырақ ұғып алайын дегендей.

	– Нарботев екеуіңді. – Бекемтас қағазды қолына алып, сәл ойланғандай тұрып қалды. Бірақ ештеңе демеген күйі шығып кетті. Жұман әлдебір қағазға үңіле беріп еді, Аққазы жөткірінді.

	– Жүке, Нарботаевты осында шақырдыңыз ба?

	– Иә, осында, – деді Жұман елеусіз ғана. Өзінің бұл әрекетінің әбден заңды екеніне өзін де, Аққазыны да біржолата сендіре түсейін дегендей әдейі нық сөйлеп.

	– «Байқасаңызшы!» дегенім ғой. Алып та жығар, шалып та жығар алпыс екі айлалы кісі еді Қожекеңдер, қорқамын!

	– Оның кешегі заманның емес, бүгінгі күннің болысы екенін ұмытпа! Мен оны шақыртсам асарға болмаса жеке басымның шаруасына емес, комитеттің жұмысына шақырып отырмын...

	* * *

	Бекемтас сәлемдесіп, Нарботаевтың кабинетіне кірген. Кабинетіне кіргенше тақыр басы шып-шып терлеп, ұзын сүлгімен шыбын қағып жүрген бадырақ көз көмекшіге, былайша айтқанда, «бастықтың барып кел, алып келіне» сәлемдескен. Көмекші қарасынан аласы мол бадырақ көзін ежірейтіп бір қарады да, қуғыншыдан запы болып, безектей ұшып жүрген үлкен қара шыбынды тағы да қуып кетті.

	– Қожекеңе келіп едім, – деді Бекемтас сыпайы ғана тіл қатып. Бадырақ көз естімеді ме, әлде енді ғана қабырғаға барып қона қалған үлкен қара шыбынды үркітіп аламын деді ме мысықтабандап, «жауына» қарай жақындай берді. Екі көзі қара шыбынды емес қара пәлені көргендей ежірейіп, үн-түнсіз, еппен басады.

	– Нарботаев жолдас бар ма деп тұрмын ғой сізге? – Жан алғыш жауының тақап қалғанын сезген қара шыбын гүжілдеп, бөлменің ішін тағы да жанұшыра кезіп кетті. Пәлекеттің жанын жаһаннамға енді асырайын деп тұрғанда Бекемтастың оқыс үнінің оны құтқарып жібергеніне күйіп кетсе керек:

	– Кіруге болмайды! – деп, бадырақ көз сөзді бір-ақ кесті. «Неге?» – оны айтуды Бекемтас артық санады. Оған бір белгісіз күш біткендей есікті шалқайта ашып, кабинетке кіріп барған. Нарботаевтың қарсы алдындағы орындықта күміс сырғасының әр қайсысы тайдың тағасындай әдемі келіншек отыр екен. Екеуі де жаңа ғана айтылған қызық әңгімеден езулерін енді-енді жиып алғандай көрінген.

	«Менің түк кінәм жоқ» дегенді білдіру үшін ғана ту сыртынан есікті ашқан бадырақ көз:

	– Не сұмдық, айтқаныңды тыңдамайтын жұрт өңшең! – деп күңкілдеді.

	– Бар-р! – Қожекең гүр ете қалды. «Кіргізуін кіргізіп алып, енді неменеге ербиіп тұрсың?» дегені. Тақыр бас пен бадырақ көз жабылған есіктің арғы жағында қалды.

	– Ә, Бекемтас, кел, бауырым! Асығыссың ғой, тіпті! Жайшылық па?!

	– Жайшылық қой, Қожеке! Қалай денсаулығыңыз жақсы ма? – деп, ол да рұқсатсыз кіргенін жайма-шуақтата сөйледі. Қожекең де мұның батыл баса-көктеп кірген қылығын елемеген сыңай танытып, оның үстіне балуан сырғалы үлбірген келіншекпен оңаша отырғанын жуып-шайғандай күле сөйледі.

	– Өзім де сені шақыртайын деп отыр едім. Жақсы келдің. Ал комсомол, қара мінеки, Кеңес үкіметінің берген бостандығын біздің әйелдердің қалайша қуана қарсы алғанын. Мына кісі осындағы мың жылқы айдаған Жаппас байдың үшінші тоқалы Айым деген айдай сұлу. – «Осы теңеуім қалай?» дегендей ол көзінің астымен келіншекке жымың-жымың қарап қойды. Келіншек болса, сынықсып, ұзын кірпіктерін еденге қадап, төмен қарап қалыпты. – Басына бостандық сұрап келіп отыр. Несі бар? Беру керек! Жаңа заманды не үшін орнатыппыз, шорту?! Осыларға теңдік әперіп, неткен адамдарды... иә, әлгі өздері ұнатқан кісілерінің етегінен ұстасын. Күні ертеңнен қалдырмай жаныңа менің «мелисаларымның» бірін алып, жергілікті ауылнайды қосып, өз өтінішіне байланысты бостандық әперіңдер бұл кісіге. Мал-мүлкін әділ бөліп дегендей... Иә. Бәлкім, төркініне...е, ол жағын, бұл кісінің қайда тұратынын, малын кімге бақтыратынын тағы ойластырармыз. Оны «бастрадапшыйдың» өзімен ақылдасайық. Сен түстен кейін маған келіп жолық... Жарай ма?! – Ол бұл кісімен әңгімем әлі біткен жоқ дегендей май басып, сығырайған көзімен Бекемтастың бетіне барлай қараған.

	– Мына қағазды Жүкең беріп жіберіп еді.

	– Жүкеңі кім? – деді Қожекең ештеңе білмегендей. – Е, әлгі хатшы бала ма? Уот, шорту, ол өзі келіп, неге сәлемдеспейді? Айтпақшы, өкпесінің құрт ауруы бар адамға көп жүруге болмайды екен ғой.

	«Жас хатшының өзі келмей қағаз жолдағанына осынша кекеп-мұқап берекесі кетіп отырған Қожамберген оны оқығанда жарылып кетпес пе екен?» деп, ойлады Бекемтас. Расында да Қожекең тілдей қағазды бір шолып шыққан соң бақаның алқымындай былпылдап, басын бұрған сайын екі жағына кезек ауып жататын іркілдек бұғағына дейін күреңітіп кеткен.

	Ол өші кеткендей қағазды ұсақтап-ұсақтап жыртып, иығынан асыра лақтырып жіберді. Қағазды емес, келмей жатып тұнығын лайлай бастаған, ол аздай басына шығып, басынып бара жатқан бала хатшының өзін умаждап-умаждап лақтырғандай құшырланды. Сөйтті де іштегі жиналған ашу-ыза, зіл-заласын бір шығарып тастайын дегендей, «уш-ш-ш» деп ысқырыққа ұқсас тыныс шығарды.

	– Уот шорту! «Күшік асырап ит еттім, ол балағымды қапты, біреуге мылтық үйреттім, ол менің өзімді атты» деген осы!

	Сонан соң оның әуселесін көріп алайын дегендей Қожекең Бекемтасқа тағы ожырая қарап:

	– Жақсы! Бастығың тоса тұрар, қазір шығамын, – деп, оқыс келісімін берді. – Есік алдына шыға бер!

	Бекемтас кабинеттен шыққанда болыс кеңсесіндегі есік баққан «кіші бастық» та терісіне сыймай отыр екен. Қара шыбыннан айырылып қалды ма, әлде оны өлтіріп тынды ма, әйтеуір қолынан сүлгісі түсіпті.

	– Әй, кемсәмәл! Сен неге айтқанды тыңдамайсың, ә? Кімді басынасың? Көзіңнің еті өсейін деген екен, ә? – деп, орнынан тұрған. Дәл бір жаңағы қара шыбынға төніп келе жатқан кездегідей қаһарланып келеді. Тарпа бас салардай.

	– Ренжімеңіз, комитеттің асығыс жұмысы болған соң, – деп, Бекемтас та керісуге тұрмайтын кісімен тәжікелесіп қайтемін дегендей артық сөз айтпай, оған бұрылып та қарамастан, тысқа беттеген. Тақырбастың:

	–Кәмитет, кәмитет?! Ол кім екен сонша, сенің кәмитетің?.. – дегеннен әрі қарайғы оның сөзі текке ысырап болып, жабылған есіктің ішкі жағында қалып қойды. Бекемтас осыны алмай кетпеймін дегендей, есік алдында кідірді. Іле-шала тақырбас шығып, кеңсенің қарсы алдындағы ат қораға қарай жүгірді. Ол қайтадан бері беттегенде іштен әдемі келіншек те шыққан. Етегі шұбатылған жасыл мауыты көйлегін шаңға тигізіп алмайын дегендей жасаң жерді қуалай еппен басып, аяңдай жөнелді. Ырғала басып, «Менен сұлу кім бар?» деп бара жатқандай. Құлағындағы қос күміс сырға «Сен ға-на, сен ға-на» деп әдемі бетінен кезеккезек сүйіп бара жатты. Қонышы оюлы қызыл етіктің өкшелері кезегімен «Сен ға-на, сен ға-на» деп тықылдап барады.

	Қақпасы кең атқорадан сыптығыр, сирақты қос жиренді парлап жеккен жеңіл тарантас шығып, кеңсенің алдына келіп көлденеңдеген. «Қарыс жерге арбаға мінбесе беделден жұрдай болатындай онысы несі? Әлде басқа бір жаққа кетіп бара ма?»

	Ол «тағы да айрылып қалып жүрермін» дегендей Қожекең арбаға келіп отырғанда, бұл да рұқсат сұрамай-ақ жанына келіп жайғасты.

	Жұманның қысастығы өз алдына, қасына келіп иық теңестіріп отырған, ол аздай үстіне рұқсатсыз, есігін шалқайта ашып кірген мына Бекемтастың бүгінгі ірілігі Қожекеңнің ит жынын әбден келтірген. «Әй, боқмұрын! Менің жаныма келіп жайғасардай сен кім едің? Әйда марш!» деп қуып тастағысы келген. Бірақ үйте алмады. «Осы пәтшағарлардың аяқ астынан іріленуі тегін емес. Ор қазып жүрмесін. Қазыңдар, қазыңдар! Сол орға алдымен сендердің өздеріңді құлатпасам, қанеки. «Тіфә, бетіңе!» дерсіңдер». Қожекең «пәтшағарларға» қарсы «оларды орға жығу» ісінің жоспарын жасап, түбегейлі кірісу керектігі туралы енді ойлана бергенде қос жирен маңдайшасына «Аягөз болыстық партия және комсомол комиеттері», «Болыстық Қосшылар одағы» деген жазулы тақтайша ілінген бәкене ғана тоқал үйдің алдына келіп тоқтаған. «Осыған кірмей-ақ қойсам ба екен?» дегендей сәл ойланып қалған Қожамберген тарантастың ағаштарын зар еңірете сықырлатып, жерге түскен.

	– Жүріңіз! – деп, Бекемтас Қожекеңе жол беріп еді, ол бағанадан ішіне жиналған зілін төге салды:

	– Аңдығандай болып ізіме түспей, алдымен барып есігіңді аш!

	Бұлардың төбесі көрінгенде-ақ Аққазы лып етіп, алдарынан шыға берген.

	– Сәлеймәлейкум, Қожеке!

	Қожекең сәлем алудың орнына кимесе де сәнге ұстай салған жұқа ақ жібек шапанын оның қолына тастай берген. «Іл» дегені.

	Жұман да қонағын орнынан тұрып келіп, қарсы алды. «Сізге деген бөгде ойымыз жоқ, әншейін інілік базына ғой», дегендей қабағынан қар жауып кірген Қожекеңе күле сөйлген:

	– Қожеке, өзіңізді өстіп арнайы шақыртып алмасақ, бір болыс елдің басшысы ретінде біздің жай-жапсарды білу үшін болса да кіріп-шығатын жөніңіз бар еді, бірақ келер түріңіз көрінбейді.

	Қожекең сәл жібіді.

	– Е, кеңсе-кеңсені аралап жүрер күн де туар, әзірге оған шама келіп жатыр ма? – Ол сөйлеп жүріп, кеңсе ішінің сонша қарапайым, сонша жүдеу көрінісін менсінбегендей, айналасын немкеттілеу көзбен қыдырта бір шолып өтті де, төрде тұрған Жұманның орнына жайғасуға ыңғайланды.

	– Қожеке, сіз мұнда отырыңыз! – деп, Жұман оған қарсы алдындағы орындықты нұсқады. Қожекең де мынау «соққының» да аңысын әлі де аңдай түсу үшін ештеңе сездірмеген қалып танытып, нұсқаған орынға жайғасты.

	– Бекемтас, сен әзір комитет мүшесі болмасаң да үлкен бір ұйымның жетекшісі ретінде мәжілісімізге қатысып, айтылған жайларды қағазға түсіре бер, – деді Жұман. – Сөйтіп, Қожеке, сіздің кабинетте өткізілген алғашқы мәжілістен кейін менің денсаулығыма байланысты, екінші дүркін жиналуға шамамыз келмей қалды. Бұдан кейін партия мүшелерінің жиналыстары мен басқару комитетінің отырысы осында өтетін болады.

	Ол осыған бір келісіп алайық дегендей, кабинеттегі басқа үшеудің жүздеріне қараған. Бекемтас қаламын зыпылдатып, отырыстағы әңгімені хатқа түсіруге кірісіп кетсе, ақ сары жұқа жүзінен «мөрі тамған» Аққазы төмен қарап тұқшияды. Тек хатшының жүзіне бақшия қарап отырған Қожекең ғана екен.

	– Оу, шырағым, тар жерге тығылмай-ақ менің кабинетімде өткізе бермейміз бе?! Үй ішінен үй тіккендей болғанымыз қалай? – Ол алақанын жайды. Жұманның жауабы да даяр болатын.

	– Әр кеңсенің өз проблемасы өз қабырғасында айтылуы керек. Бұл – бәрімізге де ортақ тәртіп! – Ол ойын бұлғаңдатпай үзілді-кесілді ғып айтты да мұны талқылаудың қажеті жоқ дегендей, отырыстың күн тәртібін жариялаған.

	Партия комитетінің іс жүргізушілігіне кандидатура ұсыну кезінде Қожекең Бекемтастың атын естігенде мүлде қарсы шыққан.

	– Оу, жолдастар-ау, рас мен бұл жігітіміздің іскерлігіне күман келтіре алмаймын. Өткір, ізденімпаз, иә бірбеткейлігі де өзіне жетер деп ойлаймын. Бірақ біз жаңа-жаңа буыны бекіп, қаз-қаз басып келе жатқан жастар ұйымын қалай жетекшісіз, бос жібереміз? Бұл – саяси көрсоқырлық болады.

	– Қожеке, жастар ұйымы сияқты партияға да жігерлі, қолынан іс келетін жастар керек.

	– Білмеймін, шырақтарым, біреуің болғың келіп, біреуің болдырғың келіп, мәселені шешіп қойып отырсаңдар, өздерің біліңдер. Онда мені шақыртудың қажеті жоқ еді.

	– Сіз не айтасыз, жолдас Бөрібаев? – деп, Жұман әлі бір сөз шығындамай, тым-тырыс отырған Аққазыға қараған. Ол тұңғыш рет басын көтеріп, әлденеге тәуекел еткен адамдай батыл сөйледі:

	– Жүкеңнің сөзі дұрыс. Барлық жұмысқа да жастарды тәрбиелеу керек. Біздің бұқпа болған адамдай жасқаншақтық танытып жүргеніміз рас. Серпілетін уақыт жеткен сияқты.

	– «Не болса да деп салдым» дегендей алғаш рет, бәлкім, өмірінде бірінші рет Қожекеңе тіктеп қараған.

	– Дауысқа саламын. Серғазин жолдас болыстық партия комитетінің іс жүргізушісі болсын дегендеріңіз қолдарыңызды көтеріңіздер. Жұман мен Аққазы қол көтерген соң «жалғыз мен қайда барамын?» десе керек, Нарботаев та қосылды.

	– Ал жолдас, жаңа қызметіңізбен құттықтаймыз! – деп, Жұман Бекемтастың қолын алып еді, басқалары да соны қайталады.. – Ендігі мәселе егістік пен шабындықты бөлудегі ағаттықтарды дұрыстау үшін тек арыз-шағым түскен адамдардың ғана емес, бұл шаруаны түгелдей қайта қарап, тексеріп шығатын комиссия құру мәселесі. Бұл іс қосымша жүргізілетін үлкен науқан ретінде барлық жерде де қолға алынып отыр. Жұрт наразылығын үзілді-кесілді болдырмау үшін барынша әділдікпен жұмыс жасауымыз керек...

	Осы жерге келгенде Қожекең шыдай алмай шарт кеткен.

	– Әй, шырағым! Сен немене, болыстық кеңес – үкіметтің жергілікті өкілі атқарған іске қарсысың ба? Бәрін өзің істесең біз не үшін қалқиып, атқа мініп жүрміз? Не үшін бүкіл ел болып бізді сайлаған? Кетейік онда, екі қолымызды төбемізге қойып!

	– Мәңгілік отырар ешқайсысымыз жоқ, бәріміз де кетеміз. Бірақ бір күн отырсақ та партия нұсқауын орындамай отыра алмаймын және көпе-көрнеу жасалған әділетсіздікке жол бере алмаймын. Оның үстіне, – деді Жұман даусын нықтап, – жаңа комиссияны үйездік партия комитетінің тапсыруы бойынша өзімнің басқаратынымды хабарлаймын. Комиссия құрамына болыстық атқару комитетінен бір адамыңызды қосуыңыз қажет. Қожеке, жергілікті заң орнынан бір кісі, Қосшылар одағының бастығы Бөрібаев жолдас және бүгінертеңнен қалдырмай сайлануға тиісті комсомол комитетінің жаңа хатшысы қатысуға тиіс. Кімнің қандай қосып-аларлары бар?

	– Бәрін өзің кесіп-пішіп даярлап отыр екенсің, шырағым – деп, қитықты Қожамберген.

	– Қосып-алып несіне әуіре боламыз! Жалпы бұл мәжіліске мені шақыруларыңның өзі бекер болған ғой.

	Жұман өзі мен Қожамберген екеуінің арасы сәт сайын шиеленісіп, дұрыс отырып мәселе шешуден қалып бара жатқандарын сезіп отырды. Ашуға жеңдірмей, ақылмен іс қылудың қажеттігін де жақсы біледі. Алайда, азулы ағасын арбадан бұзылған аттай қыңыр тарттыра бермей, өзінде де азу барын және сол азуды кей-кейде көрсетіп қоюға да толық хақылы екендігін бір байқатқысы келді:

	– Біріншіден, Нарботаев жолдас, біз көшеде әңгімелесіп келе жатқан жоқпыз. Сондықтан, мені сыйламасаңыз да кеңсенің тәртібін сақтап, «қарағым, шырағым» дегенді азайтарсыз... – Бағанадан терісіне сыймай отырған Нарботаевтың талағы дәл осы жерге келгенде тарс айрылуға тиісті еді, бірақ өйтпеді. Шүйде майына дейін күреңітіп, аласа үйдің төбесіне қарады. «Бүйткен кеңсеңнің шаңырағын ортасына түсірейін бе?!» деп отырғандай. Жұман жасы да, жолы да өзінен анағұрлым жоғары тұрған кісіге жасар ескертпесінің ең бір қауіпті тұсынан ойдағыдай өткен соң ары қарай сөзін сабақтады: – Екіншіден, мәселені шешуде келіспейтін жеріңіз болса, өз пікіріңізді айтыңыз. Пікір дәлелді болсын. Ошақтың үш бұтындай үшеуіміз бүкіл болыстағы келелі жайларды келісіп шешу үшін жиналып отырмыз. Кеңестік өмірдің негізгі ерекшелігі атанған демократия дегеніміздің өзі де осы. Ал, үшіншіден, сіз болыстық партия комитетінің бір мүшесі ретінде комитет отырысына, партия мүшелерінің жиналысына қатысуға тиістісіз, сондықтан біріміздің сөзімізді біріміз қылға тізіп, қия басқанды аңдудың қажеті жоқ. Сіз бен біздің өзімізге сеніп тапсырған ел тізгінін босатпай, ширақ ұстауымызға тура келеді. Өзара ұғыса алмай жатсақ жұмысымыздың да ілгері баспайтыны анық...

	Кеше ғана есіктен имене аттап кірген, бүгін төр – менікі деп отырған жас жігіттің күн өткен сайын күш алып бара жатқанын сезген Қожамбергеннің ызадан бүкіл жан-дүниесі бұрқ етіп өртеніп кете жаздап әрең отыр. Негізіне шыр бітпеген қаңғыбас жалаңаяқтарды оқытып, еліртіп қойған өкіметке жыны келді. «Әттең, заманым өтіп кетті! Әйтпесе бар ма, көшірлікке, тіпті жалшылыққа жолатар ма едім, ілмиген бұл немені! Көзіне көк шыбын үймелетер едім-ау!» Ол қанша буырқанғанмен осы жалаңаяқтардың күні туып тұрғанын, сондықтан олармен ашық айқасқа түсе алмасын, әзірге «сенікі дұрыс, бадыраң көз!» дей жүріп, аңысын аңдау қажет деп түйді.

	– Ренжіме, хатшы жолдас! – деп, Қожекең кеңк-кеңк күлген. Оның кеше ғана мың жасаған алып самырсындай зәулім де асқақ күйде тұрып, дәл бүгін ойламаған жерден күйрей құлап түсуі отырғандарды да таң қалдырған. Осынша ауыр сөздерді ести отырып, ашуланбай, алдында отырғандарды тапап, шелпек қып тастамай керісінше амалы таусылғандай кеңкілдегеніне, әсіресе Аққазы аң-таң болған. Тері-тарамысына ілінген науқасты, дімкәс жас жігіт Жұманнан осынша қажыр-қайраттың табылғанына тәнті. Тіпті, күні кеше «Осынша айбарлы басшы болып адам арнайы жаратылатын шығар» дейтін кісісіне бүгін бір түрлі көңілі ортайып қалғандай... Қожекең енді бірде аңғал, бірде албырт қимылдап қалар, бірақ жақсылықтан, бірліктен басқаны ойламас аға болып сайрады:

	– Біз де үкіметіміз өзіміздікі болған соң ел билегеніміз болмаса, өзің сияқты ішкертін барып, індетіп оқи алмадық. Содан да болар, ағат айтып, артық кететініміз болады. Ренжісек жұмыстың жайы, осы елдің қамы да. Оны көңіліңе алма! Сенде білім мен ақыл болса, бізде бедел мен күш, оған қоса тәжірибе бар дегендей, күш біріктірсек алынбас асу болмас.

	Қожекеңнің бұл кісілігіне Жұман да риза болған. Екеуінің арасына тоң болып қата бастаған көзқарастың кейбір әсері осы бір ағынан жарыла мойындаудан кейін еріп сала бергендей.

	– Міне, бұл елдің қамын ойлаған азаматтың сөзі, – деді ол да ағынан жарылып. – Ендігі бір мәселе, Қожеке, анау Игенжан Боранқұлов деген жігіттің ұсталу себебін білсем деп едім.

	– Е, анау бір түйе сияқты домбалдай жігітті айтасың ғой, – деді ол әлденені есіне түсіргендей. – Жұман жолдас, үкімет жаңа орнап жатқан кездегі бүкіл қазақ елін жүдетіп кеткен жұтты өзің білесің. Малға ғана тиген лаң емес, адамдардың жұбына жеткен жұтты, атақты жиырма бірінші жылды айтамын да... Табиғаттың жазын қуаңшылық, қысын боранды болуынан келген апат жаңа заман жауларының: «Молшылыққа жеткізетін үкіметтерің неге осындай кезде жұттан құтқарып қалмайды?» деген табасына қалдырды. Сондықтан, біз ондай күн қайталанбас үшін әрбір өнген масақтың, әрбір туған тұяқтың игілікке айналуы үшін күресуімізге тура келеді...

	Нарботаев сауалдан ауытқып кеткенін енді аңғарғандай тағы да отырғандардың бетіне барлай қараған.

	– Еңбекші кедейдің қолындағы бір-екі тұяғы да, былайша айтқанда, қоғамның малы сияқты ғой. Кедей-кепшіктің сол бір ұсақ жандығы мен тайынша-торпағы үшін даярлаған бір отау шөбі де – қоғамдікі. Ал қоғам мүлкіне зиянкестік жасаған адамға кешірім жасаудың өзі қылмыс... Ол жігіт біреулер даярлаған екі отау пішенді өртегені үшін қамалып отыр. Басқаларға сабақ болу үшін аямай жазалау керек...

	Қожекең төрт-бес жыл бұрынғы оқиғаға шегініс жасап жүріп, Игенжан ісінің нағыз қылмыс екеніне отырғандардың көзін жеткізгеніне өзі де іштей риза болған. «Енді не дер екенсің?» деп ойлап еді, Жұман да «Е, дұрыс екен» дей қоймады. Ол:

	– Айтып отырғаныңыздың бәрі орынды, бірақ сол жігіттің қылмысы дәлелденді ме? Өзі мойындады ма, болмаса оның пішенді өртегенін көрген кісі бар ма? – деген.

	– Уот, шорту! «Мен сөйтіп едім» деп қай қазақтың мойындағанын көріп едіңдер? Ал, куә қажет болса ол табылады.

	– Бүгін осы мәжілістен кейін жаныма прокурорды қосып беріңіз, өзіңіз де бірге жүрерсіз, түрмеге барып, ол жігітпен бетпе-бет сөйлесуіміз керек. Мен білетін Игенжан ондай арамдыққа бармаса керек еді. Мүмкін болса тездетіп, куәларды шақыртыңыз.

	– Оу, жолдас-ау, мұның енді заңға томпақ келіп жүрмесін. Біздің түрмеге барып, сот ашуымыз қажет пе еді?

	– Егер шын қылмысы болса, халық алдында соттау қашпас, бірақ адам тағдырын сол сот болғанға дейін біз де білуіміз керек қой. Ешқандай дәлелсіз, бұлтартпастай мойнына қойылмаған іс үшін түрмеге қамап қойғанымыздың өзін заңға томпақ деп ойлап көрдіңіз бе? Өйтіп, еш сот шешімінсіз біреуді қамап тастап отырсақ жаңа қоғамда қандай бедел қалмақ? Оныңыз болмайды, төраға жолдас. Мен оған жол беріп, қарап отыра алмаймын.

	– Солай-ақ болсын. Тек түрме дейтін бұл елде түрме бар ма, бір үйге қамап отырмыз. Менің кабинетіме алдырып-ақ сөйлесейік. Қазір сөйлесу асығыстық болатын шығар, куәларды алдыртайын. Ертең түстен кейін сағат үшке таяу бізге келіңіз.

	– Келістік, – деді Жұман осымен әңгіме бітті дегендей орнынан тұрып. Сонан соң Бекемтасқа қарап, былай деді: – Бүгін кешке комсомол мүшелерінің жиналысын шақырып, жаңа хатшы сайлау керек.

	Қожамберген найқалып орнынан тұрып, қоштасудың ишарасын жасады да есікке беттеді. Келгендегі айбары да, айдыны да жоқ.

	– Апыр-ай, Жүке, не құдай емес,не құдайдан былай емес деп жүрген Қожекеңнің апшысын бір қуырдыңыз-ау. Қандай құдіретке арқа сүйейтініңізді енді-енді түсіне бастаған сияқтымын, – дейді Аққазы ыржиып. – Тіпті, сізді көріп, өзімнің де жігерім тасып, бойыма күшім сыймай бара жатқан сияқты.

	– Сүйтсең қандай құдірет екен? – деп, жымыңдады Бекемтас.

	– Заманның, уақыттың құдіретін айтамын... Әділеттіліктің құдіретін айтамын...

	* * *

	Болыстағы айналдырған екі милиционердің біреуі – елтірі құлақшынның маңдайына қызыл шүберек байлаған жас жігіт есікті ашып, үстелді құшақтай қонжиып отырған Қожекеңе сыпайы сәлемдесті де:

	– Тұтқынды әкелуге рұқсат па? – деді.

	– Тоқтай тұрсын, – деді Қожекең. – Алдымен куәні шақыр.

	Қожекеңнің жанында Жұман мен болыстық прокурор Әшімбек Қабаев дейтін орта жастарға келіп қалған көсе жігіт үшеуі отырған. Тұтқын әкелініп, куәлар шақырылғанша Жұман Әшімбектен Игенжан туралы сұрастырған.

	– Е, Қожекең айтқан соң, пішен отауын өртеген соң ұстамағанда. Ұстағандары, тіпті дұрыс болған – деп, Әшекең ол заманның да қисынымен қиыспайтын, бұл заманның да заңына жуыспайтын бірдеңелерін айтып, өз алдына лағып кеткен.

	– Сонда сіз, Қабаев жолдас, Игенжан Боранқұловтың жайын ол қамалған соң бір-ақ біліп жүрсіз бе?

	– Иә, екі-үш күннен кейін Қожекең айтқанда бір-ақ естідім, – деп, ол ағынан жарылды.

	«Қамалғанын естігенімнің өзі қате болды ма?» дегендей жапақтап, бұлардың бетіне қараған. Бұдан кейін одан заңды қойғанда, заңның қарапайым ғана алғашқы шарттары туралы бірдеңе сұраудың өзі ағат болар еді– Соны сезген Жұман оған, тіпті ренжуді де артық деп білген– Ол жігіттен білімі туралы сұрап еді, Қабаевтың жүзі одан әрі қабарды:

	– Е, аздап қара танырлық қана ғой– Қожекең сенім көрсеткен соң, піркөрердің жұмысы жеңіл деген соң... – Ол сөйлемнің баяндауышын айтып үлгірмеді. Үлгіртпеген Қожекеңнің өзі:

	– Әй, шырағым, сен не деп малтаңды езіп отырсың? Сендердің мына сөздеріңе қарағанда, әйелдеріңнің жанына қай күні жату керектігін де мен айтатын шығармын. Уот, шорту, ә?

	Жұман қойын дәптеріне: «Болыстық сот, прокурор, милиция қызметкерлерін қайта іріктеп, олармен әңгіме өткізу. Заң қызметкерлеріне алғашқы бағыт-бағдар беретін курсты уезд орталығынан ұйымдастыру жөнінде Рамаданов жолдасқа ұсыныс айту» деп жазып қойды.

	Бір есептен, қабаевтарды сөгудің де еш реті жоқ еді. Өйткені, «піркөрердің» міндетін айтпағанда, оның қандай қызмет екенін парықтай алмай отырған пақырдан жөн сұраудың өзі ағат болар еді. «Әр болыстың өз соты, өз прокуроры болсын» дейтін жоғарыдан түскен шалағай шешімнің жемісі еді мұның бәрі де. Жұрттың сауатын ашар қара танырлық мұғалімнің өзі хат болып отырғанда, заңның жосығынан хабары бар кісіні осы маңнан іздеп табу қисынсыз болар еді.

	Куә ретінде шақырылған кісіні көргенде, Жұман өз көзіне өзі сенбеген. Бір уыс шоқша сақалы шошайып, сүріне-жығыла кіріп келе жатқан Сәкітай шал еді.

	– Әс-сә-ләу-мә-ғә-лей-кум! – деп, әндеткен сол баяғы шыңылтыр даусы. «Әлденеден жазықты болып кетер ме екенмін?» дегендей үрей билеп, бөлменің ортасында таяғына сүйеніп тұрып қалған қартқа Жұман орнынан тұрып барып, қол беріп, амандасқан соң ғана ол «ұлықтардың» ішінен көз таныс жанашырын көргендей қуанып, қаудыр-қаудыр амандаса бастаған:

	– Е, әкем-ай, өзіміздің бала екенсің ғой. Әке-шешең тегіс күйлі, мал-жандарын аман ба? – деп, қария Жұман отырғызған орындыққа жайғасқан соң да сәлемін соза бермек еді, көздің жауын алған қып-қызыл мата жабылған үстелді бір жаққа қашып кетердей үстінен кеудесімен басып жатқан төрдегі кісіге көзі түсіп, сәд кідірді. – Апым-ай, ә! Әлгі Нарботаның Қожамбергені деген болыс өзің болдың-ау, ә! Е, айналайын, жақсыда жаттық жоқ, алыстан болыс үшін әдейі...

	– Әй, шал, – деп, Қожекең гүж ете қалған. – Құда түсе келгендей дәудірлемей тыныш отырамысың?!

	– Апым-ай, ә! Е, жарайды енді, қойдым, қойдым! Ұрсысып қалған адамша қалай амандық-саулық сұрамай, үн-түнсіз отырамыз енді?!

	– Ақсақал, мұнда неге келгеніңізді білесіз бе? – деді Жұман.

	– Е, жігіттер де бағана айтқан... Білемін ғой, білемін.

	– Боранқұлдың Игенжанын танисыз ба?

	– Апым-ау, енді оны танымай мені албасты басып, айғыр тістеп пе? Игенжан да әкесі Боранқұл марқұм сияқты бірбет жайсаң жігіт болып өсті ғой. Игенжан, ұмытпасам, осы ел жайлаудан түсе туды. Ол кезде менің де отау болып жеке шыққан кезім. Боранқұл марқұм кедей болса да жомарт еді. Шілдеханасына жалғыз өгізшесін жығып тастап...

	Жұман жымиды, Қожекең тағы шыдамай киіп кетті:

	– Сен шал сұраққа ғана жауап беруді білесің бе өзі, көп мылжыңдамай! Уот, шорту, ә!

	Оның шілдеханасына не сойғанының бізге не қажеті бар?

	– Апым-ай, ә! Е, жарайды енді... Жұман сауалын жалғастырды:

	– Игенжанның пішен отауларын өртегенін өзіңіз көрдіңіз бе?

	– Е, енді көргенде, былай нетіп, көрдік қой...

	– Ақсақал, сол түні Игенжанды қандай жағдайда, қалай көрдіңіз? Асықпай бәрін де анықтап айтыңыз. Әрине, екі жастың біріне келгенде жалған айтып, жаман атты болмассыз деп ойлаймыз. – Қипақ қағып, берекесі бек кетіп отырған Сәкітайға қарап, Жұман сәл қабағын түйген. Жалған айтқан кісінің өзі заң алдында жауапқа тартылады. Оны білетін бе едіңіз?!

	– Апым-ай, енді, шырағым, енді жалған айтып, енді не көрініпті? «Сәкітай – мылжың» деген сөз болса болар ел арасында, ал «Сәкітай – өтірікші» дегенді жо-жоқ, ешкім естімеген болар.

	– Мен сіздердің ауылдарыңызға барғанда Нұрекең сөз арасында біреудің бір-екі отау шөбі өртенгенін айтқан еді. Бірақ «өртенген отау кімдікі, өртеген кім, қылмысты көрген куә кім?» дегенді ашып айтпап еді, – деді Жұман жұртқа қарап.

	–Тіпті Нұрекең Игенжанның қамалғанын да бұл іске қатыссыз сияқтандырып, дәл кетерде айтып еді...

	– Е, үйіне келген қонағының басын көр-жермен қатырмайын дегені шығар. – Қожамберген сөзге араласқан еді. Жұман Сәкітайға қарап, ойын сабақтаған:

	– Бір кеш әңгіме құрғанда Игенжанның сол қылығы туралы сіз неге бір ауыз сөз айтпадыңыз?

	– Қарағым-ау, оны Нұрекең ауыздан шығарма деген соң... Тағы не деп кеттім мен алжыған... Жоқ нәрсені сендерге айтып қайтемін дегенім ғой.

	– Жарайды, оқиғаның қалай болғанын түгелдей айтыңызшы.

	Алайда Сәкітайдың берекесі мүлде кетіп қалған еді. Жан-жағына алақтап, қарап алды да, көмек беріп, аузына сөз салар ешкімнің жоғын көрген соң куәлік сөзін бастады.

	– Содан, иә шырағым Жұман, өзің біздің ауылға келерден үш күн бұрын ба, әлде төрт күн бұрын ба екен, Нұрекең бар деген соң... ой-бу, не деп алжып отырмын мен, мал қарап етекке, шабындық жаққа барғанмын, содан мен тақай бергенде пішен отаулары лау ете қалғаны... Содан сол маңнан кетіп бара жатқан біреуді Игенжанға ұқсатып...

	– Әй, шал! – Қожекең шалға қарап шақшиды. – Ұйықтап отырған адам сияқты сөйлемей, дұрыстап айтпайсың ба? Уот, шорту, ә? Бұлар қызық-ей, саудың тамағын ішіп, аурудың сөзін сөйлейді, еще?!

	– Апым-ай, енді таң алакеуімденіп келе жатқан уақыт еді, анықтап ажырата да алмадым– Жиырма бестегі қылшылдап тұрған кезім емес, болаты қайтқан көз анықтап көре бермейді.

	– Ендеше неғып, «Игенжан өртеді» деп ұстап беріп жүрсіз? Сіздің осы «оны көрдім» деген бір ауыз сөзіңіз үшін-ақ анау кәрі шешесін жалғыз ұлынан, әйелін жарынан айырып, оны жер түбіндегі Итжеккенге айдатамыз? Бөгде ой, жат пиғылмен нақақ ұстап беріп отырсаңыз солардың обалы сізге... Ал сіздің сөзіңіздің бір қайнауы ішінде, дүмбілез сияқты көрініп тұр. Біресе «Нұрекең бар деген соң» дейсіз де, біресе «мал қарадым» дейсіз. Қай қазақ түн қатып, мал қараушы еді? Сіздердің жайлау қайда, ал шабындық қайда? Оның үстіне, биіктегі нағыз сары жайлаудың үстіндегі малдың ойға, етекке барып жайылғанын қашан көрдіңіз? Жайлаудағы малдың жаз ортасында етекке түсіп жайылмасын сіз жақсы білесіз. Демек, ол жаққа барып, мал қарағаныңыздың да қисыны жоқ әңгіме. Әлде осынша өтірікті қисындырардай Игенжанда атадан балаға мирас болып келе жатқа кегіңіз бар ма еді?! Жалған сөйлердей жаныңызға қандай ауыртпалық түсті, ақсақал?! Жаңа ғана «Сәкітай – өтірікші, дегенді ешкім естімеген болар» дегеніңіз қалай, ал мына қисынсыз жайды қиыстыруыңыз қалай? – Жұман ызаға булыққандай орнынан тұрып, бөлме ішін кезіп кетті.

	Өз кабинетінде көрсеткен ірілігі аздай, анау-мынау емес болыстық атқару комитеті төрағасының кабинетінде мынаның алшаң-алшаң қыдырыстап кетуі Қожекеңнің намысына әбден шоқ басқандай әсер етіп еді. Оның үстіне Игенжанға тағылған айыпты «Иә, көрдім. Сол екенін таныдым», деп біржолата тиянақтай салатын куәнің қара жерде тайғанақтап, берекесінің бек кетуі, керісінше мына Жұманы түскірі шалдың есін жинауына мүмкіндік бермей, көз алдында бел алып бара жатуы Қожекеңді де бейжай отырғыза алмаған. Мына отырғандардың алдында өзінің қаһарлы Қожамберген екенін тағы бір көрсеткісі келіп, зілдене тіл қатқан:

	– Жұман, шырақ, – әдейі айтқан, – өйтіп көргенін айтқан куәға қысым жасайтын, қорқытып-үркітетін «прауаны» саған кім берді? Еркінсіме өйтіп... Жас қой, меселі қайтпасын десе, ол несі-ей, менің кенже ұлымдай шолжаңдап. Уот, шорту! Көзіңді ашып, шаңыраққа дұрыстап қара! Мені, Нарботаевты сыйлағың келмегенмен, бұл – жергілікті үкіметтің үйі, соның шаңырағын сыйла! Тіпті, бәріміздің екі аяғымызды бір етікке тығып, әкетіп барасың ғой!..

	Ол өз сөзіне өзі шашалып қалды да бағанадан құшақтап отырған үстелді құлаштап тұрып бір қойды. Осы кезде есікті ашып, тақыр бас, бадырақ көз көрінген. Бастығын ренжіткен кісінің қолында өлетіндей. Нарботаев оған: «Құры, бар!» дегендей ишара жасап еді, тақыр бас пен бадырақ көз тағы да жабылған есіктің арғы жағында қалды.

	Жұман да кішіпейілдікті жинап қойып, қарсы шабуылға бірден ұмтылған:

	– Нарботаев жолдас, мен өзімнің істеген ісім туралы есеп беретін жерде есеп беремін. Бірақ оған дейін қарапайым жұртты жалған жаламен қамауға алдырып қойып, қарап отыра алмаймын. Игенжанның мойнына түскен шалманы кімдердің лақтырып, кімдердің сығымдай тартып, оны біржола буындырғысы келіп отырғанын да білемін. Шалманың дәл сол Игенжанның мойнына неге лақтырылып отырғаны да белгілі маған...

	– Етегім бе, жеңім бе? Игенжан менің теңім бе? – деп, Қожамберген ащы мырс ете қалған. – Таптыңдар-ау, мен алысатын кісіні?!

	Жұман тартынған жоқ, Қожамбергеннің дәл алдына келіп сөйледі:

	– Игенжан теңіңіз бола ма, болмай ма, – ол жағын қазір салмақтап жату менің жұмысым емес. Алайда, айтқаныңызға көніп, айдауыңызға жүргісі келмеген қиқар жігітті басбілгі ғып алу – сізден шаққан әрекет. Үкіметтің атын неше дүркін жамылып, әуре болсаңыз да азаматтың тағыдырын сізге ойыншық еттіре алмаймын.

	Жұманның төрт көзді түгел бақырайтып қойып, Қожекеңе бүйтіп батыл қарсы шығуы отырғандарды қатты шошытқан. Жай керіс емес, екі алыптың майданындай үлкен бір жанжалдың шеті көрінген.

	– Апым-ай, балаларым-ай! Мен үшін түс шайыспаңдаршы... Төрімнен көрім жақын тұрғанда мені албасты басып, әзәзіл жолдан тайдырды. – Сәкітай шалдың шоқша сақалы дірілдеп, басындағы тозығы жеткен елтірі тымағын жұлып алды да, Жұманның аяғының астына лақтырды. – Итжеккенге біреудің қу жалғызын емес, мына алжыған мені айдаңдар! Өзім де бір жалғыздың амандығын тілеп, қысқа күнде құдайға қырық рет мінәжат етіп отырғанда, оның обалына қалай ғана қалайын?! Қу кедейліктің қырсығынан жиырма жасқа келгенше аяғын да шырмай алмай жүрген Жәмшитім қатарынан қалмасын, ендігі тіршілігінде жаяушылық көрмесін деп бір қыл құйрық үшін өмірімде жасамаған бір иттікке барып едім. Нәлет! Нәлет! Басқасын қойшы, мынаны естісе, сол Жәмшитімнің өзі-ақ менен безіп кетер...

	Ол белін буған шүберек белбеуінің ұшын шешіп, көзін сүртті. Бәлкім, Итжеккенге айдаларына күмәнсіз сенгеннен туған үрей, әлде кеш те болса арын аршып, біреуге жапқан жала емес, өз жанын зіл болып жаныштаған ағат сөз, жаңсақ әрекеттен тазарып, арылғанына қуанғаннан ба, әйтеуір қарияның кірпігі сиреген көзі қызарды.

	Қожамбергеннің жүзі барт болып күреңіткен қалпы оттай жанған үстелге кеудесін тіреді. Ол шалға қарап зілденді:

	– Уот, шорту, а! Ендеше сені айдаймыз сол Итжеккенге! Адал азаматқа жала жапқанның не екенін көрсетейін мен саған!

	Бірақ Жұманның жүзінде оған деген зіл жоқ еді. Жазған шалдың үрейін ұшыра бермейін дегендей оның жанына келіп, иығына қолын қойған.

	– Иә, ақсақал, кеш те болса ағыңыздан жарылып, шындықты айтқаныңызға рақмет! Сіздің жолдан тайып, жамандыққа баруыңыз кедейшіліктің қырсығы шығар. Жәмшитіңіздің өз атына аяқ артып, өз еңбегінің заңды өтеуін алар күні алыс болмас. «Арам жолмен табылған мал арам аспен тең» демеуші ме еді?.. Мұндай теріс тапсырманы кімнің бергенін, және ол «еңбегіңіз» үшін қыл құйрықты сізге кімнің бермек болғанын айтпасаңыз да біліп тұрмын. Оны індетіп ағайын арасын ала тайдай бүлдірмек ой менде де жоқ. «Елдестірмек – елшіден, жауластырмақ – жаушыдан», осы жерде отырған бәріміздің де сізді Итжеккенге айдатып, немесе түрмеге қамату ойымызда жоқ. Игенжан кешірсе, біз кештік. Тек балаңыз екеуіңіз өртенген екі отау пішеннің орнына өз жерлеріңізден шапқан шөптеріңізді төлейсіздер.

	Сәкітай шал әйгілеп, Жұман атамаса да негізгі айыпкердің кім екендігі белгілі болып қалғандай. Жаңа бір әзірде сөз төркінінің қыдырыстап келіп, Нұрымжанға тірелердей көрінгенде Қожекеңнің де сабырлы жаратылысы сыр бере бастаған. Себебі, Нұрекеңе келіп тірелген сөздің жағалап өзіне де жетеріне ол көп күманданбаған.– «Осыған да тәуба!» дегендей Қожекең жуасып, Жұманның әрі қазбаламай, әңгімені тұйықталғанына ол да амалсыз көнгендей еді.

	Жалғыз Жұман емес, отырғандардың бәрі де негізгі айыпкердің Нұрымжан екенін білген. Бірақ бала хатшының ол айыпкердің кінәсін жайып салмай неге бөгелгеніне аң-таң болған. Ал Жұманның өзі болса, тіпті түпкі айыпкердің Нұрымжан да емес, оны жұмсап отырған Қожамберген екенін бірден пайымдаған. Қожекеңнің қой терісін жамылған бөрі, яғни шонжар тұқымы екенін біліп, әр жерде айтып қалып жүрген Игенжаннан олардың оңай құтылмақ болғаны да Жұманға белгілі. Сондықтан да бұл оқиғаны кезі келгенде Қожамбергенге қарсы қолданар қару ретінде кейінге іркіп, әзірге жасыра тұруды жөн көрген.

	– Игенжанды шақыртыңыз! – деді Жұман билікті біржола өз қолына алғандай. Қожекең шіңгірлік мыс қоңырауын қағамын дегенше Аққазы лып етіп, есікке жетіп барған.

	Кабинетке есіктен екі бүктеліп, Игенжан кірді. Сақал-мұрты өсіп, өңі жау түсірген батырдай сұстана түскен. Сәлемдескен де жоқ, отырғандардың бәрінен де көңілі қалғандай зілденіп, екі қолын артына ұстаған бойы сіресіп, бөлменің ортасында состиып тұрып қалған.

	– Кел, Игенжан, отыр! – деді Жұман жанындағы орындықты нұсқап.

	– Отыра ғой, – деді Қожекең де мәймөңкелеп.

	– Отырмаймын! Қолыма – бұғау, аяғыма – тұсау салардай сендердің әкелеріңді өлтірдім бе, әлде қатындарыңның қойнына бардым ба? Қандай кінә, қандай жазығым бар еді?! Шешіңдер, алдымен қолымды! – Ол теріс айналып, айқастырып байланған қолын көрсеткен. Жұман Нарботаевқа қараған:

	– Бұларыңыз не сұмдық?

	Нарботаев есіктің көзінде тұрған милиционерге қараған.

	– Бұларыңыз не тағы да, ақымақ өңшең?!

	– Ешкімге күш бермейтін дию. Қашып кетіп, басым бәлеге қалады екен деп едім. – Ол Игенжанның қолын байлаған жіптің түйінін шеше алмай сасқалақтады.

	– Қартайғанда тілге еріп, алжыған айыпкерің – мына менмін, балам! Апым-ай, онсыз да жұртқа қарар бетім қалмады, қылша мойнымды талша қылсаң да өзің біл! Міне, басым – алдыңа, – деп, Сәкітай шал Игенжанның алдына құлаған.

	– Тұр ей, сорлы! – деді Игенжан шалға қарап. – Менің айыпкерім – Нұрымжан, менің айыпкерім мына отырған шонжар тұқымы – Нарбота баласы. Ал, Жұман шырағым, «Сенген қойым сен болсаң, маңырағаныңа болайын» депті біреу. Сол айтқандай, елдің көзін ашады деп бәріміз шұрқырағандағы, кедейден шыққан кісі кедей жанын түсінеді дегендегі жеткен жерің мынау Нарбота баласы сияқты, Нұрымжан сияқты елді сорған жебірлердің құйыршығы болу ма?!

	«Жаман адам жасаған жақсылығын айтады» деуші еді. Жамандығым шығар, мен де айтайын. Осыдан төрт жыл бұрын Нұрымжан жол жүріп бара жатқан сендердің екі аттарыңды ауыстырып бергенін ұмытпаған боларсың. Ол екі жылқыдан келесі қоналқыда айрылып қалғандарың да есіңде шығар. Ол екеуін соңдарыңнан қуа кісі жіберіп, қайта алдырған кісінің Ырымжан екенін біле бермессің! Әкесі берген көлікті ұлының алдырғанын білмеген болып жатқанда, қос атты Көгілдірде жатқан сендерге ала шапқан кісі мен едім ғой. Сен өшігіп, мені түрмеге қамататындай жазығым қайсы?

	– Әй, жігітім, тоқтат енді, үкімет адамын тілдеуге кім саған «прауа» берді?! – деп зілденді Қожекең.

	– Иеке, сабыр ет! Екеуіміздің де әлі түсіне алмай жатқан жайларымыз көп, – Жұман Игенжанның бетіне тура қараған.

	– Сабыр ететін әкемнің өлгенін жаңа естіртіп отырған жоқсыңдар! Түрмеде жатсам да естіп жатырмын. Мені қаматып отырған сен екенсің, Жұман бастық... Мұныңды кешіре алмаспын! – Ол жіп буып, ұйытып тастаған қолын біраз уқалап икемге келтіріп алды да жанында қылқиып тұрған милиционерді ысырып тастап, маң-маң басып, есіктен шыға берді.

	– Тоқта! – деді Жұман.

	– Тоқта – деді Қожамберген. Бірақ тордан босаған арыстанды ұстау қандай қиын болса, мынау қайсар мінезді алып жігітті кідірту де сондай қиын еді. Дегенмен Жұман оның соңынан жүгіре шыққан.

	– Қайда барасың? Тоқтасаңшы, – деп, оны кідіртпек болып жармасып жүрген милиционер жігітке Игенжан тап беріп, оны қуып тастады.

	– Жоғал, иттің баласы!

	– Жүке, оған мен барайын. Қазір оның сізді тыңдар халі жоқ, – деді Жұманның соңынан жеткен Аққазы. – Көзіне қан толған шіркін біреуді жазым етіп жүрер. Сондықтан оған қалай да мән-жайды түсіндірмей болмайды.

	Жұман еріксіз кідіре берді. Кеңсенің алдындағы кермеде тұрған аттардың біріне Игенжан мініп үлгіріпті. Ол Аққазының: «Құдай үшін тоқтай тұрсаңшы, Иеке-ау» дегенін де тыңдаған жоқ, иесі беймәлім атты тебініп қалып, шыға берді. Бұл кезде Аққазы да біреудің атына рұқсатсыз мініп үлгірген. Әне-міне дегенше екі атты бірін-бірі қуалай жарысып, Тарбағатайды бетке алған.





САУДА


	(Бірінші сала)

	– Апырым-ай, – деді Жәмила апай таңертеңгі шай үстінде. – Қазақ, қырғыз ежелден киіз туырлықты, ағаш керегелі ағайын жұрт едік. Айтыстарыңа қарағанда, ала жаздай ел кезіп, іздегендеріңе жете алмай келе жатқан балалар екенсіңдер. Күйеуім марқұм жас кезінде Шу бойындағы қазақтардың арасында көп болған кісі еді. «Қазақтардың жақсылығын көп көрдім» деп отыратын. Қу жоқшылық қол байлады ғой, әйтпесе жер түбінен келген сендерді бір-бір уыс жүгері талқанымен осылай жатқызып, ертеңгі оразаларыңды тағы да бір-бір уыс жүгері талқанымен аштырамын ба?

	Ол алыстан шаршап-шалдығып келген бес бірдей қонағын аш құрсақ жатқызғаны үшін қиналғанын жасырмаған. Өздері ілдалдап жан сақтап отырған адамдарға келіп, кешелі-бері нұрап жатқандары үшін бұлар да кешкілік екінші қоналқыға амалсыздан қысыла-қинала келген...

	«Білмеген жердің ой-шұқыры көп» дегендей, Пішпек шаһарына кештетіп жеткен жолаушылар қалаға кірер-кірместерін білмей біраз аңырған болатын.

	– Екі ортада біреулер атымызды тартып алса қайтеміз? – деген Есім Шәріптің бетіне қарап. Ғалым болса, мүлде басқа уайымды соққан.

	– Осыған дейін ел үстінен күн көріп келсек, енді бір үзім нанға зар боламыз. Қала жұрты қызыл іңірден есігін іліп алып, ешкімді үйіне кіргізбейді деуші еді.

	– Не болса да көрерсіз, – деген Шәріп екі ұштылау тіл қатып, – Дегенмен қонар жерді осы төңіректен, қаланың сырт жағынан іздеп көрейік.

	«Іздеп көрейік» дегені болмаса шеткі көшенің бес-алты үйінің жанынан өтсе де ол ешкімге тілдесе алмаған.

	Екі кештің арасында көше аралаған бес аттының қайдан жүргендерін білгісі келгендей өздеріне таңырқай қарап тұрғандарға сәлемдескендері болмаса, бұлар ешқайсыларының қастарына аялдамаған. Неге екенін кім білсін, бір кезде алда келе жатқан Шәріп осы Жәмила апайдың үйінің жанына келгенде сәл аялдаған. Сөйтсе, есік алдында тұрған өздері шамалас балаң жігітті көрген екен.

	Сәлемдесіп бола бергенде үйден орта жастардағы әйел шығып, бейтаныс балаларға таңырқай қарады.

	– Армысыз, ене! – деді Шәріп – жолаушылап келе жатқан қазақ ағайындарыңыз боламыз... Қонатын жер іздеп едік...

	– Бар мәзірге риза болсаңдар, біздің үйге-ақ түсіңдер, балалар, – деді әйел. Осы сөзге риза болған жолаушылар Жәмиланың үйін солай тапқан болатын. Енді міне, сол үйге екінші күні де қонып шығып отырған беттері.

	Кеше күні бойы екеуі бес атты Пішпектің сырт жағына шығарып жайған да, қалған үшеуі қалаға барып, оқу жайын сұрастырып қайтқан. «Қырсыққанда қымыран іриді» дегендей, мұнда да бұлар сияқты бастауыштық қана білімі бар балаларға есігі ашық оқу орны табылатын көрінбеді. Қарындары қанша ашса да танымайтын шаһар тұрғындарынан ас-су ішудің де бабын таппай аштай оралған.

	– Қадірлі апай, онсыз да қысылып-қымтырылып отырған сіздерді жұт жылындай қинағанымыз бізге батып отыр, – деген Шәріп Жәмила апайға қарап. – Иә, біз іздеген оқу бұл жерден табылмады. Бір үлкен кісілердің айтуына қарағанда, бұл маңда оқу жоқ. Сондықтан, Әулиеатаға жетіп, не Ташкент, не Мәскеуге тартқаннан басқа жол қалмады. Тірі жүрсек, жақсылығыңызды бір қайтарармыз. Жүгері талқаны болса да шын ниетіңізбен, шын ықыласыңызбен ұсынған ас «ашаршылықта жеген құйқадай» естен кетпес. Жалғыз сіз емес, бесеуімізді ала жаздай ағайын асырап келеді. Алатау асқанша қазақ үйлерінің құдайы қонағы болсақ, одан бері бізді туысқан қырғыз жұртының қазан жаппай қарыма наны мен жүгері талқаны асырады...

	– Әй, құрбым, – деген осы кезде Жәмиланың жалғыз ұлы Кенеш Шәріпке күле қарап. – Оған несіне қысыласың? Қарнымыз ашты демесеңдер, екі-үш көрпеміз – жамбастарыңда, қысылмаңдар. Әттең, күні ертең сендермен ілесіп, Тәшкент тартсаңдар да, Мәскеуге бет түзесеңдер де бірге кете берер едім. Жалғыз шешемді кімге тапсырып, жолға қажетті қаражатты қайдан алармын?

	Шәріп үзілген ойын жалғастырды.

	– Ене, – деген ол қырғыздардың арасына келгелі үйренген жалғыз сөзін қазақтың «шешей» деген ең киелі сөзіне балап. – Ене, бірақ сіздің жақсылығыңыздың қайырымын күні ертең-ақ аз да болса қайырамыз ба деген ойдамыз.

	Жәмила бұл қай сөзің дегендей мұның бетіне сұраулы жүзбен қараған.

	– Ене, ертең біз байитын болдық. Бүгін бір ағайындардың ақылымен аттарды ертұрмандарымен базарға шығарып сатуға келістік. Ел үстінен күн көргеніміз жетер. Бәрібір Тәшкент, Мәскеудің қайсысына жол шексек те қаржысыз оңай болатын түрі жоқ. Енді бұдан былай атпен ел аралаудың, діттеген жерге жетудің мүмкін еместігін біліп отырмыз.

	– Мен қайдан білейін, шырағым? Базар маңында жұмыртқадан жүн қырыққан қулар да жүретін сияқты еді, алданып қалып жүрмесеңдер. – Ол сәл ойланып отырды да сөзін жалғастырды. – Аттарыңды сатып, жол қаржы тауып алғандарың да жөн шығар. Бірақ екі күн жатқандарың үшін жамбасақы төлейміз деген ойларыңды құптамаймын. Тұрмысымыз төмен болса да, намысымыз биік. Оның үстіне біз ел ішіндеміз. Бір күн аш, бір күн тоқ дегендей көппен көрген ұлы той. Ұзақ жол үстіндегі сендерге күні ертең әр тиын қаржы қажет болар...

	– Жоқ, базардан алданбаймыз, ене. Бүгін бір қырғыз қариямен келісіп келдік. «Делдалдық қып, аттарыңның нәсілін түсірмей, бағасын шығарып өткізіп беремін» деп, уәде берді... Ал, жамбасақы төлеу деген ойымызға да келген жоқ. Тек «Сыйға – сый, сыраға бал» дейтін сөз бар біздің жұртта. Сондай бір жоралғы жасасақ деген ойымыз ғой – деп, күлген Шәріп.

	– Өздерің біліңдер, балаларым, бірақ сендерге қарағанда Кенешім қалада өсіп, базардың нарқын бағамдап қалған бала ғой, оны да ерте барыңдар, – деген Жәмила бұларға. Әңгіме осымен тәмамдалып, екі жарым айдан бері ұшы-қиырсыз қазақ жері мен биік таулы, терең аңғарлы қырғыз жерінің біразын бұларға көрсетіп, осы Пішпекке жеткізген аттарын ең соңғы түні күзету кезегіне Жұман шыққан.

	Ашық қораға байлап алдарына күні бойы Ғалым мен Қасымның қол орақпен орып әкелген жоңышқасына аттар тұмсықтарын тығып тұр екен. Шеткерірек байланған Көккептер иесін танып, бұған басын бұрып оқыранған. Жұманның бүкіл тұла-бойын ыстық жалын шарпып өткендей, әлдебір толқын лықсып келіп, тас кесек болып көмейіне тығылды. Ол қашан да – жол үстінде де, жусап тұрғанда да, тіпті жайылып жүргенде де өзінің сары алтындай салмақты маңғаздығынан көптеген тұқымдастарынан ерек біткен жүйріктік қасиеті бола тұра, терең судың буырқанбай, бұлқынбай тынық ағатыны сияқты сабырлылығынан танбас тұлпар тұяғының жанына келіп, мойнын құшқан. «Жануарым-ай, мақсат қуып, ел кеземін деп жүріп, бауыр басқан иеңнен, көк шалғынды тауыңнан, мөлдір сулы өрісіңнен айыратын болдым-ау. Қалған ғұмырың қайта қашып кете алмас, жете де алмас, жер түбінде өтетін болды-ау. Тек қана қадіріңе жетіп, қасиетіңді танитын бір жан кездессе болар да маңдайыңның бағына қарай».

	Жануар да екі жарым ай бойы арқалап, ел кезумен келе жатқан балаң иесімен біржолата қоштасарын сезгендей ішін тарта терең тыныстап, мұның иығына иегін артқан. Түк-түк танауымен мойнын жыбырлатты. Жұман тілсіз хайуан болса да жол ортаға келгенде амалсыздан қаржыға айырбастағалы тұрған төрт аяқты жан серігінің көзіне қарауға қаймықты. Ол жүзін тайдырып, аспанға қарады. Шайдай ашық аспан тұңғиығынан самсаған сансыз жұлдыз бұлыңғыр жылтырайды. Әншейінде көк жүзін жалғыз иемденіп, жарқырап тұрар ай жүзі де көмескі...

	Ол жылап тұр еді. Көккептер ішін тағы бір тартып алып, оқыранып қойды. Бір түрлі жақын тартқан, тілсіз хайуанның саналы иесіне қапысыз берілген үні. Жұман ықылық ата жылады. Өз үнін өзі қаншалықты көмейінде тұншықтырғысы келгенмен, екі иіні селкілдеп, өзін-өзі тежеуге шамасы келер емес. Бәлкім, анда-санда кездескен жүргіншіден жолдаған, бару-бармасы екіталай хаттары болмаса ұлдарының не күйде, қайда жүргендерінен хабарсыз әке-шешесін сағынғаннан, бәлкім, ұзақ уақыт бойы тартқан жол азабы, аш қалған, жалаңаш қалған кей тұстары, ең аяғы әбден титықтаған таусылмас жол қияметі, бәлкім, құлын кезінен – «өз атым» деп еншілеген Көккептермен қоштасар алдындағы жан азабы– бәлкім, осылардың бәрі жиналды ма, жігіт болып қалған жеткіншекті бөгде жердегі мынау тыныштыққа бөккен түннің өзі-ақ бұрын-соңды болмаған мұңға батырған.

	«Әттеген-ай, – деп, ойлады ол. – Бұлай боларын білсем, сені әкемдей жақсылық жасаған Білісбекке қалдырып, соның-ақ бір жылқысын аяқ ылау ғып жететін едім ғой осында...

	Қоңырдағы бәйгеде сол өңірдің қыл құйрығының біріне соңғы бес-алты жылдың мәулетінде шалдырмай жүрген Қозыжиренмен тұмсық теңестіріп қатар келген Көккептердің бабы келісіп, жаратуы ойдағыдай болса, алдына мал салмас сәйгүлік екенін жазбай таныған Білісбек атқа қатты қызыққанын байқатқан. Бірақ жолаушылап жүрген нағашы балалардың бірінің астындағы жүйрігін аударып алып, басқа жаман атына мінгізіп жіберді деген сөзден қорықса керек, ондай қолқа салмаған. Жиен ағасының көңілінің Көккептерге қатты құлап тұрғанын сезгенмен Жұман да «Бәлкім, оқудың реті келмесе атымды әкеме қайтадан жеткізіп беремін» деген дәмемен, оған «Көккептер сізде қала тұрсын» деп өздігінен ұсыныс та айта алмаған.

	– Балалар, жері де, жөні де белгісіз мақсатты қуалап барады екенсіңдер. Ат басын қайда тіреп, қай тұстан ораласыңдар – ол жағы белгісіз. Айналайын, Жұманжан, айғыр үйір жылқыны сүйіншісіне ұстататын жануар екен Көккептерің. Әкең жазған талапкер ұлдың қолын қақпайын деген ырыммен қимаса да қинала-қинала берген болар. Көзіңнен таса қылмауға тырыссаңшы. Осы бәйгедегі-ақ мұның өнерін көрген талай өлермен ізіне сілекейін шұбырта қарар, сақ бол! – Сөз ұғатын кісіге Білісбектің осы айтқаны да жеткілікті еді, бірақ бұл шіркін оған кезінде айтарлықтай мән бермепті.

	Жұман күні ертең базарға түсіп, уыс-уыс ақшаға айналар Көккептерімен қоштасуын осылай түн ішінде бастап, қатты қиналған. Бұл жазғанның тағдыры осылай аяқталырын біліп пе? Білсе, тіпті сонау Аягөзде-ақ мұны мініп шықпас еді ғой.

	– Әй, балам-ай, жолға шығып, жолымды іздейін деп талаптанып қалған екенсің. Бетіңнен қақпайын. Бірақ, балам Лепсіде оқу болмаса, босқа қаңғып, қаңырығыңды түтетпей, кері қайт. Көккептерің өзіңе арналған мал еді, мініп кет. Біреуің жолда қалмай екеуініңнің де есен-сау оралғандарыңды тосармын, – деп еді әкесі Жұман алған бетінен қайтпайтын сыңай танытқан кезде. – Қусаң жететін, қашсаң құтылатын маңдайға басқан ат еді, қиналған кезде құрбандығың-ақ болсын, бірақ мен үшін Көккептердің қаншалықты қымбат екенін өзің де білерсің...

	* * *

	Жұман үйден алып шыққан ескі шапанды жамылып, аттардың жанында жатқан дөңбектің үстіне барып отырды. Өкінді не, өкінбеді не, мына төрт атпен бірге Көккептердің де тағдыры бағана-ақ шешіліп қойған. Бұны құтқарып қалатын басқа жолдың табылуы мүмкін де емес. Жалғыз ғана жол бар, ол – «оқудың да, білімнің де қажеті жоқ» деп, тағы да ел жағалап, туған жерге асықпай бет түзеу. Жағдайы өзінен әлдеқайда қиын, Қасым да науқас шешесі мен жалғызілікті әкесіне мойнын бұрмай, бар қиындыққа тәуекел етіп отырғанда жол бастаушылардың бірі болып шыққан мұның өзі серт бұзып, жол ортадан кейін елге қайтамын десе, ол – адам баласы естіп көрмеген опасыздық болар еді. Бұл оған бара алмас! Сүйікті жүйрігі ғана емес, өз басы құрбан болып кетсе де ондай іске бара алмас!..

	* * *

	Қоңырдың үстіндегі бәйгеге жиналған тәмам жұрттың бұлар сол елден кеткенге дейінгі әңгімесі кездейсоқ жолаушылардың бірі мініп келген жүйрігі туралы болған. «Сыртқы түрінің алқам-салқам қораш көрінетіні жануардың өнерін жасырғанынан екен-ау», десті не ат танимын дескен қариялар.

	– Атыңды ердің құнына бағаласаң да сат, – деп, қолқа салған өлермендер көйбейді.

	Жұман бірінің сөзіне құлақ аспай қойған.

	– Ағайындар-ау, жүйрік атын, қыран құсын, түзу мылтығын сатқан қазақты көріп пе едіңдер? Бұл үшеуі ер жігіттің бағы да, байлығы да емес пе еді?! Бағын сатқаннан басын сатқанды артық көретін тәліммен өскен жігітке орынсыз қолқа салу жөн бе екен?! Көккептерге мен қызықпай отыр дейсіңдер ме, алайда ағайындығымды айтып, жолаушының көлігіне жармассам, оным қай кісілікке жатар?! Қой, ағайын, барлығыңды, байлығыңды орынсыз жерге тықпалама! – Бір жағынан ондай қолқа салушыларды Білісбек осындай аталы сөз айтып, тоқтатқан.

	«Көккептерің аламан бәйгеден кейін аздап белін жазсын», деген сылтаумен үй иесі бұларды тойдан соң тағы да екі-үш күн аялдатқан. Сөйтсе оның одан басқа да есебі бар екен. Уәдесінде тұрып, бес бірдей жолаушыға арнап, бір-бір қабат киім тіктіріпті. Кетер күндері бәріне де киімдерін әкеліп беріп, ақ орамалдағы түйіншекті алдарына қойған.

	– Балаларым, жортқанда жолдарың болсын! «Төлімнің басы – қызығымның алды» деген Сейдахметімнің тойына құдай айдап, сендерді әкеліпті. Көргенді жерден шыққан азамат екендіктеріңді көрсетіп, өнерлеріңмен думанымның гүлі болдыңдар. Бұдан былай да қайқайсыларың болсын жол түскенін күтпей, жолдарыңды арнайы түсіріңдер. Мынау кәрі әпкелеріңнің тілегі сол. Қиысым емес, туысым бар деп келіңдер. Мынау – аттарыңның бәйгесі, беташардың көрімдігі, осындағы кейбір ағайынның ықыласы дегендей, қарындарың ашып, көздерің қарауытса, өзек жалғар азынаулық қаржы. Өрісіне мал жинамаса, сандығына қазына, қаржы жинап көрмеген жұртың ғой. Көңіліміз, ниетіміз бұдан ілгерірек болғанмен, ауыл елден табылған қағаз қаржы мен тиын ақшаның шыққаны осы болды. Көптей көріп алыңдар, – деген ағайынды Білісбек, Күмісбектер.

	– Бәрекелді, бізге жасаған жақсылықтарыңыз онсыз да аз ба еді, ала алмаймыз, – деп безілдеген бұлар. Безілдегендерімен бұлардың қарсылықтарынан еш нәтиже ақыры шықпай қалған.

	Шаршап-шалдығып келе жатқанда аз күн болсын бел жазып, аунап-қунап үйренісіп қалған ауылмен бұлар қимай, әрең қоштасып аттанды. Бұрындары: «Қане, балалар, аз жер болса да жол ұта берейік. Жол ақысы – жүрсе бітер», дейтін Шәріптің өзі әрнені сылтауратып, бір шай қайнатым уақыт болса да сол ауылда қала тұруға бейіл еді...

	* * *

	Жаңа ғана атының мойнын құшақтап тұрып, егіліп жылаған Жұман ала көлеңке аулада жападан-жалғыз отырып, жымиып күліп қойды. Ол өзінің Көккептерінің үстінде өткізген күндерін есіне алғысы келіп отырып, ұшқыр қиялы шіркін бүкіл жол бойының қызығы мен қиындығына толы күндерін қайта кезіп кетті...

	– Нұрымжан ағамыздың аулынан шығарда Жүкең артына көп қарағыштап кетіп еді, бүгін Шәкеңнің атының аяғына қорғасын байланғандай. Жас жағынан келгенде үшінші кезек менікі екен, ендігі бір ауылға қонғанда «осында қаламын» деп, жер бауырлап жатып алып жүрмейін, – дейді Ғалым сапарластарына көзін қысып қойып. Білісбек аулынан шыққанан бері тұйық болып, әңгімеге көп араласпай келе жатқан Шәріпті әзілге айналдыра бастады. – Шәке, «Біреу тойға айналғанда, біреу қойға айналады» дегендей, ақсүйек ойнаған сайын Сақып қыз екеулерің сүйекті іздегеннің орнына, неге өз беттеріңмен қыдырыстап кете бердіңдер? Өз алдарына лағып жүргендерге сүйек табылушы ма еді?!

	Өзгелер жымыңдасып, Шәріп қабағын түйді.

	– Аяулы қыз екен. Ақылы қандай шіркіннің. «Мен де ескілік салттың соңғы құрбандықтарының бірімін. Айттырылып қойғанмын», – дейді Сақып. Әттең, «Не көрсек те бірге көреміз, кетейік», деуге жарамадым. Өзім орналаспай тұрып, оны қалай ғана жолға шақырармын? Тек қана: «Шамаң келсе, биыл қыста тойыңды бір сылтау тауып, кешіктіре гөр», деп кеттім. Басқа не дейін?.. – Ол бір түрлі жаси сөйледі. Бәлкім, алғаш оянған сезімнің алғашқы сәтсіздігі оны ерекше бір күйреуік күйге әкеліп соқтырды ма, Шәріп содан ұзақ уақыт серпіле алмай азапқа түскен.

	– Өзі де ескіше, жаңаша сауат ашқан, көзі ашық қыз көрінеді ғой, барып орналассақ оны да өзімізбен бірге оқуға көндірерміз, – деп, Жұман досының көңілін көтерген. – Алматы деген тиіп тұрған жер көрінеді ғой. Тек ол жерден оқу табылсын де.

	Олар бұдан кейін Сақыпты қойып, ол ауылды Шәріптің есіне түсірмеуге тырысқан. Бірақ Шәріп оны ойлауын қоймапты. Үйез орталығы Талдықорғанға тақай бергенде ол бір тың ой айтқан. Ұстанған жолына үзілді-кесілді беки түскендей ширығып айтып еді:

	– Бүгін біз жалғыз Сақыпты өзі айтқан ескі салттың соңғы құрбаны болудан құтқара алмасақ, жүздеген, мыңдаған сақыптарды арашалау үшін, олардың да өз бақытын өздері таңдаулары үшін оқуымыз керек...

	– Міне, мынауың нағыз азаматтың сөзі. Сондықтан бір Сақыпты арашалай алмағанды уайымдай бермей, жүздеген Сақыптарды ойлағаның жөн! – Ғалымның сөзі әзіл сияқты естілгенмен, бұл бәрінің де көкейлеріндегі айтпағы еді.

	– Жарайды, достарым, серпілейін, – деген Шәріп те күлген болып. – Бірақ Сақыптай қызды ұмыту қиын болар. Ұмытпасам да ішкі уайым, сағынышымды сендер үшін, үлкен мақсат үшін сыртқа шығармауға тырысайын...

	Талдықорғанда да ешқандай оқудың жоғын алдын ала естіген бұлар қалаға кірмей-ақ сырт айналып өте шыққан. Ақыры бетті оңтүстікке түзеген соң ат басын Алатау баурайындағы Алматы қаласына жетіп бір-ақ тартпақ болған. Сонау Лепсіден шыққалы бері жұрттың бәрі де: «Жетісу жеріндегі іргелі мекен болып аты шығып, тоғыз жолдың торабында тұрған Алматыдан оқу табарсыңдар!» деуші еді, бұлар ендігі бағытты сонда туралап келе жатқан.

	Жолаушылар Жетісу жеріне неғұрлым тереңірек бойлаған сайын айнала бау-бақ, қазқатар бой түзеген екпе орман, оған қоса шаршы-шаршы болып егілген егістіктерді жиі ұшырата бастаған.

	Қай ауылдан өтсе де бас жарып, дән толтыра бастаған бітік егістік маңайында жүрген қазақтар мен орыс шаруаларын көрген сайын Шәріп осынау ұлы өзгеріске балаша қуанады.

	– Достарым-ау, қараңдаршы! Біздің елде бірлі-жарым ғана Байболдар жер тырнай бастаса, бұл маңның кедей-кепшігінің көбі отырықшылыққа түпкілікті көше бастапты. Міне, ұлы өзгеріс деп осыны айт. Бай малының соңына еріп жайлауға шықпаса, өздерін қоймаға қалдырған артық заттай сезінетін қазағыңның мінез-құлқы қалай-қалай өзгереді! Байдан мейір, бардан қайыр сұрағанша жер емгеннің озарын түсіну үшін айналасы бір-екі жылдың жеткені-ау, ә! Әнеки, сендерге керек болса, жер реформасының құдіреті!

	Ол ерінбей-жалықпай әр кездескеннен ел жағдайын, ауыл жаңалығын сұрауға құштар. Талдықорғаннан шыға бере бұларды қуып жеткен екі-үш аттылының әңгімесі жолаушылардың үрейін ұшырған. Мән-жайды білген бейтаныстыр:

	– Апыр-ай, балалар-ай, біреуді біреу аямас, қидаласқан қиын кезеңде алыс жолға шыққан екенсіңдер, – деген.

	– Елден шыққалы қанша уақыт болса да бізге зиян ойлаған бір адамды көрген жоқпыз. Қайта барын аузымызға тосып, батасын беріп шығарып салады, – деген Шәріп те те бұл сөздің мәнін ұға алмай.

	– Шырақтарым, өзіңде жоқ болса да еліңде болсын. Ел шіркін барын ұзын жол үстіндегі жолаушысынан аяп көрген бе?! – Жолаушылардың ішіндегі жас жағынан алпыстың о жақ-бұл жағындағы, ат жақты, батыр тұлғалы кісі Шәріптің жүзіне барлай қараған. – Аяп көрген жоқ. Еліңде болса, аштан өліп, көштен қалушы болмас. Әңгіме басқада болып тұр ғой, балаларым!

	Ол астындағы ақ жал атын тебініп қойып, қамшысының ұшымен айналасын кеңінен орай нұсқады.

	– Жарықтық «Жетісуды – жер жәннаты» деп бекер айтпаған. Әр қойнауының құтын емген халқың не қилы замандар қидаласып жүріп, алтын бесігін сыртқы жауға бермеген. Бізге қарағанда сендердің оқыған-тоқығандарың бар, ол жағын анығырақ білесіңдер: ақ патшаның қоныс аударушылары ұрыспай-таласпай келіп-ақ, тәуір жердің бәрін де басып қалды. «Күштінің көті диірмен тартады», ақ патшаның демеуіне сүйенген келгіншілер қыңқылдап, үн шығарғандардың көзін жоғалтты. Оларды әу баста «қара шекпен» деп мұрнын шүйірген қазақ келгіншілердің түптің түбі өздеріне қызыл көз пәле боларын біліп пе?!

	Алдымызда көрінген сонау қалың тоғайлы алқапты Шұбар дейді. Атам заманнан бері біздің шағын елдің құт мекен, жайлы қонысы екен. Сол жерден үмітті біржола үзіп, ата мекенге жақын жолай алмай, ат шаптырым жерден айнала өтіп жүргенімізге де біраз уақыт өтіпті. «Зорсынғанға – Алла бар, сом темірге балға бар» деуші еді бұрынғылар. Алайда

	«Алла асықпайда» деген рас болса керек, оларға Алладан келген зобалаңды көрмеген күйімізде бүгінге де жетіп едік.

	– Иә, – деп, Шәріп пен Жұман батыр тұлғалы кісінің әңгімесін демеген. Қарапайым жанның кешегі орыстың отаршылық пиғылы туралы пайымына риза болған. Қарт әңгімесін жалғастырды:

	– Қоныс аударып келгендердің бәрін де момын елді жүндей түткен обырлар екен деп ойлап жүрмеңдер. Олардың да сіңірін созып, жалшы-малшы болып жүргендері жетеді. Шұрайлы жерлерді иемденіп, әбден алпауытқа айналғандарын өздері «құлақ» дейді екен. Айналайын жаңа үкімет сол «құлақтардың» жерін тартып алып, байырғы иелері мен кедейкепшікке үлестірілсін деп пәрмен беріпті дейтін сөздің шыққанына көп болған. «Әй, бекер болар» десіп, күдерімізді үзе бастағанда Жандостың Оразы бастаған бір топ адам келіп, бай-құлақтың жерін тартып алып, орыс-қазақтың кедей-кепшігін қарық қыла салғаны. Ата мекен Шұбарымыздан қайтадан түтініміз түтеп, мәз болысып жатқан жайымыз бар-ды, балалар... Бірақ жан бермек оңай ма? Жер бермек жан бермекпен бірдей. Жерінен, қорақопсы, бау-шарбағынан айрылған құлақтар, қылышын салпылдатып жанынан тастамайтын қазақ-орыстар ұлысып табысып, топ құрып, мазаны бек кетіріп тұр. Қарулы банды түн жамылып келіп, үй-жайға, егістікке от қояды. Малды айдап, жанға зәбір жасап тұр. Адам шығыны да жоқ емес...

	– Апыр-ай, мынау сұмдық екен! Бірақ олардың біз сияқты бейсауат жүргіншілерде не жұмысы бар? Соқтыға қоймас! – Қасымның көзі бақырайып кетіпті. Мынау әңгімден соң жалғыз ол ғана емес барлығының да бойларын қорқыныш билей бастаған.

	– Е, шырақтарым, «Апанын алдырған бөрі – албырт». Ол қотан таңдап жатпайды. Бейсауат жүргіншінің де сақтана жүргені артық болмас. Алматыға жеткенше басқа бір қаружарағы сай жүргіншілерге селбесе жүргендерің жөн болар. – Қария «Сендерді тым шошытып алдым-ау» дегендей бұлардың беттеріне қарап жымиған. – Үрейлеріңді ұшырайын дегенім емес, балалар. Шындықты айтып келемін. «Сақтықта қорлық жоқ» дегенім ғой... Осы келе жатқанда үйезден көмек сұрап, оралған бетіміз. Бізді күзетер әскер қайдан табылсын? Жылы орнынан айрылған барлық жердің-ақ құлақ атаулысы атқа мініп, бөрі тірлікке көшкен сыңайлы. Сондықтан, өзімізді өзіміз қорғайтын қару-жарақ, оқ-дәрі алатын болдық үйезден.

	– Жәке, бандылардың бір тобын басқарып жүрген сізге былтыр қыста зорлап жұмыртқа жегізетін Шодыр «тамырыңыз» деседі ғой. Сол рас сөз бе? – Серіктерінің бірі балуан тұлғалыға сұрақ қойған.

	– Е, кім біліпті, сол шіркінді?! Сол содырлардың ішінде болмағанда, Шодырды тыптыныш жатыр деп пе едің?!

	– Жұмыртқа жегізгені қалай? – деп, Жұман сауал қойған. Қарт бір жымиып қойып, әңгімесін бастаған.

	– Е, алыс жердің балалары екенсіңдер. Жол қысқарсын, айтсам айтайын. Мешкейлікті де балуандық өнерден кем көрмейтін мінезіміз бар жұрт емеспіз бе? Баяғы жастау кезімізде күреске түсіп, талай тойдың бас жүлдесін иеленіп, Жасанбек балуан деген атымыз шықты. Өзімізден зор шығып, қарулырақ жастар туыпты. Білектерінің күшін сезе бастаған соң жауырынымның жерге тигенін жұртыма көрсетпейін деп, күреске түскенді қойдым. Кейін бір өнер шығарып, бәске тоқтының, тіпті бір жолы қойдың етін түгелдей жеп кетіп, атымды Жасанбек мешкей деп те шығарған кез болды...

	Өздерің білесіңдер, былтырғы жұттың малға да, жанға да ауыр тигенін. Бала-шаға, бірді-екілі немере тамырынан тамғанды талшық қып отырған бір-екі сиыр көктемгі сылбыраңда тілдерін көлденең тістеп қалған соң, Шодыр-құлаққа бір-екі арқа шөп, балалардың жүрегін жалғау үшін бірер шелек картоп сұрап барайын. «Ер мойнында қыл арқан шірімейді, тамыр! Құдай қарғап қоймас, аштық әлеметінен құтылған бетте бергеніңді жүз еселеп қайтарайын. Тоғайғанда қайтарар төлемді алымсынбасаң, онда жақсылығыңның өтеуін адал еңбек, қара күшіммен өтермін» деймін. Берер емес. «Көз көрген емес пе едің? Ертең о дүниеде құдайыңа барғанда не дейсің?» десем: «Дінің бөлек сені менің құдайым қайтсін?!» деп мазақ қылады. «Тышқанға – өлім, мысыққа – ойын» керек деген сол екен. Бұл бәлекеттің қолынан жарты дән бермесін білдім де түн жамылып келіп, жолынан алмақ болып едім, залым неме шөп қорасының жанына күзет қойған екен, мылтықтың күшімен ұстап алды. Жалғыз өзім қарулы үш-төрт жас жігітке не істей алайын, алып ұрды да тұлып қып, естен танғанша сабады. Ертеңіне есімді жинасам, қол-аяғым байланып, Шодырдың шошқа қорасына қамалғанымды білдім. Бір кезде Шодырдың өзі келіп: «Ә, сеники өлмеген?» – деп сұрайды. Үндемедім. – «Әй, сеники мешкей еди гой. Бир койды да жеп койғанын мен биледи. Егер бир шелек пискен жумыртка жесен, сураган пишен мен бір кап картоп, бір пуд бидай береди. Урлыгынды да ешкимге айпайды» дейді. Амал қанша, ұрлыққа түскен айып – өзімдікі. Мені ақтап алар заңның жоғын тағы білемін. Оның үстіне, ұрлық үстінде ұсталған адам қандай жал айтар?! Бәске түсіп, ет жеу де тоқтық заманның қызығы. Бір шелек жұмыртқасы түскірден соң аш өзегіме түсіп, өліп кетуімнің де әбден мүмкін екенін білдім. Білсем де тәуекел еттім. Бірақ куәға ауылымнан екі-үш кісі шақыруын сұрадым. Жұмыртқасын жеп өлсем де бәсім далаға кетпей, бала-шағамды бір тойғызсын деген ой ғой менікі.

	Жасанбек қарт бір шелек піскен жұмыртқаны дәл қазір жегелі отырғандай қабағын бір тыржитып қойды.

	– Жұмыртқасы түскірді кім тамақ қып көрген? Былпылдап піскен бағланның етін бәске жегенде бір-бір толғап, жұта беруші едім, аршып әкелген аппақ жұмыртқа тұтқырланып, көмейден өтпей қинасын. Бір-екеуін жегенше тынысым тарылып, жан терім шықты. «Әй, Шодыр, қалай жесем де әйтеуір осы бір шелек жұмыртқаны тауысуым шарт қой?» дедім.

	«Шарт» дейді. «Ендеше бір шәугім су бер» дедім. Сұрағанымды әкелді. Суды шелекке құйдым да қолды салып жіберіп, жұмыртқаны мыжып-мыжып езейін кеп. Сөйттім де көзді жұмып тұрып, шелекті басыма бір-ақ көтердім. Оңбайтын неме, уәдесінде тұрып, бәсімді берді. Бірақ өзімнің де қу жаным бір тал шашқа ілінгендей әрең қалды. Денем күйіпжанып, суық суға да аунадым, шәугім-шәугім жылы су ішіп, асқазанды да тазалаған болдым. Е, балалар, су ішерлік болған соң керегі не, әне кеттім, міне кеттіммен бір ай төсек тартып жатып, тірі қалдық қой...

	– Ойпыр-ай, мынау адамды өлім жазасына кесумен бірдей ғой, – десті тыңдаушылар.

	– Әттең, – деді Жасанбек, – сол Шодырды қолыма түсірсем, өзінің істегенін өзіне жасар едім. Қайдан, бес қаруы сай шіркін, менің қолыма түсер ме?! Осы маңда ойранды салып жүрген де сол Шодырлар екені айдан анық қой...

	– Бір кездері сол Шодырмен дос-жар сияқты, тіпті «тамыр» болып жүрген сияқты едіңіз ғой. Сонда ол шіркін сізді қалай ғана өліммен тең ауыр сынға салып жүр? – деген Жасанбек ақсақалдың өзімен бірге келген жас жігіттердің бірі. Ондай жауызбен қалай тамыр болып жүрсіз?

	– Е, балам-ай, қалай дерің бар ма? Бәрі де қу тіршіліктің қамы ғой. Тамыр-тамыр дескенмен, тамырласып, біте қайнасқан дос-жар болып кетпегеніміз де ақиқат.

	Біздің мына жолаушы балалар сияқты уылжыған жас шағымыз еді ғой алыстан арыпашып, қара шекпендердің қазақ жеріне келе бастағаны. Жаман-жәутік аттарын арбаларына жегіп, бірер қабат төсек орындарын арқалап дегендей күйзеліп-ақ жеткендері есімде. Ол кезде өріс тола төрт түлік, ішкеніміз – артымызда, ішпегеніміз алдымызда дегендей, шалқып-тасып жатқан жұрт. Қазақ баласы жаз болса, қыстауда жата ма, биік таудағы жайлауға шығып кетеміз.

	Осы Шұбарды ата-бабамыздан мекен ғып келе жатқан ағайын сол жайлау үстінде отырғанда ауыл старшыны келіп, сол Шұбардың «қазыналық» болатынын, «Қоныс аударушылар қорына» берілетінін, оны ішкертіннен көшіп келетін казак-орыстар алатынын естідік. Ел дүрлікті. Сойыл-шоқпарларын өңгеріп, атқа мінгендер көп. Болыс бар, әкімдер бар, үйезден келген өкілдер бар – бәрі жабылып, алынған жер, қора-қопсы үшін үкімет мол төлем беретінін, үкімет қабылдаған «Уақытша ережеге» мойын сұнбағандар әрісті болып, Итжеккенге айдалатынын айтып, жұрттың дүрлігуін тоқтатты. «Жер – мемлекеттің меншігі. Сендер де жерсіз қалмайсыңдар» депті.

	Жасанбек мүйіз шақшасын алып, ердің қасына бір қағып, насыбайын атты да мырса етіп, күліп қойды.

	– Сөйтіп, төлеймін деген ақшаның жұрнағы тиді, береміз деген жерлері қиядағы құмдауыт жота-жондар болып шықты. Байғұс қазақты «Аңқит, аузыңа саңқит» деп алдап соқты. Жаңа қонысқа көшкендері көшті, көшпегендері Шұбар, Мұқырыны жағалап қалды. Әкейдің де өріске сыймай жатқан малы жоқ, осы маңда қалдық. Көшіп келгендер де бізден күндері көп төмен аш-арықтар екен. «Діні бөтен, түрі бөлек дегенмен, бұлар да құдай жартақан пенде ғой» деп оларға о баста жанашырлықпен қарап, шиеттей балалары ақсыз қалмасын» деп сауын малдарын бергендер де болды. Біздің иманды болғыр, әкей де кең қолтық адам еді, осы Шодырдың әкесі Иванға сауын сиыр, «өсіріп мал етерсің» деп бір-екі ұсақ малын да тегін береді. Ол болса, алғашқы егісінен бірер қап бидай, бірер қап картоп береді. Не керек, бірінде жоғын бірінен табатын «тамыр» боп алады екеуі. Егістігін жыртып, пішенін шабуға күш көліктерін де аямайды. Сол Иваның күн-түн демей тыным таппайтын еңбекқорлығының арқасында үш-төрт жылда-ақ қоңданып алады ғой. Арпа-бидай, картобын, қазақтар үшін жеңсік ас – қайын-қарбызын малға айырбастап дегендей қой-ешкі, тайынша-торпақ та жинап алды.

	– Доңыздарын қашан асырап жүр? Әлде өздерімен бірге ала келіп пе еді? – деп Ғалым әңгімеге қатысы жоқ сауал қойған. – «Бағана шошқа қораға қамады» деген соң білгім келгені де.

	– Иван доңыздарының торайларын кейіндері әкелді ғой. Бұрыннан осы маңда тұрған қандастарынан тапқан шығар… Ата-бабаларынан бермен ұстап келе жатқан малдарының қорсылын естімесе, тыныш ұйықтай алмаса керек қой… – Ол әңгіменің қай тұсына келіп едім дегендей, сапарластарына кезек-кезек қараған.

	– «Қой-ешкі, тайынша-торпақ та жинап алды» дегенсіз. Әңгіменің үзілуіне себепші Ғалымның өзі сөз желісін қайта жалғады.

	– Иә, содан ол «Анаған жәрдемдесіп жіберіңдер, мынаған қол ұштарыңды беріп жіберіңдер» деп жүріп-ақ әкей екеуімізді ерікті жұмысшы ғып алды. Жерін жыртысамыз, егінін жинасып, пішенін шабысамыз. Бекер обалы қане, еңбегімізді жемейді. Келісілген ақы болмаса да қолымызды қақпайды. Әкелеріміз тамыр болған соң Шодыр екеуіміз де бірбірімізге жуық жүрдік. Бір-бірімізге әкелеріміз сияқты «тамыр» деп тіл қатамыз. Біз бірбірімізбен тіл табысып жүргенмен, үкіметіңнің темір қыспағы күйшейе түсті.

	«Түтін салығы» деп бір қысса, «Игілікті істер үшін» дейтін «қарашығыны» екі қысты. Қолыңда он қойың болса жетеді. Ол үшін жылына 3–4 сом төлеуің керек. Мал сатпайтын, сауда жасауды білмейтін қазақта қаржы қайдан болсын? Әкей амалсыз ол ақшаны Иваннан алады. Ол қарызын өтеу үшін амалсыз маңдай терін сатады. Айтты-айтпады не керек, әкеміз екеуіміз де ерікті түрде Иванның жалшысы болғанымызды білмей де қалдық. Әкей марқұмды малайлықтан құдайдың ажалы құтқарса, мен жыл санап байып, «құлаққа» айналған тамырымның шаруашылығының бір шетінде жүрдім. Мен ғана емес, мен сияқты үш-төрт қазақ оның жұмысына жегілдік. Той-думан болса, Иван мені «өзімнің балуаным» деп күреске түсіретін. Алған жүлдемді де, бекер обалы қане, өзіме беретін. Бәрін де, кімнің кім екенін анау осыдан бес жыл бұрынғы, елдің «он алтының зобалаңы» атап кеткен аласапыран айқындап берді ғой. Қазақтарды майдан даласындағы қара жұмысқа алу жөніндегі патша жарлығы бәрімізді де астан-кестен етіп кетті. Анау Жаркент үйезіне қарасты елдің бәрі Ақбейітке жиналып, сияз жасағалы жатыр деген хабар шығысымен Шұбардан он шақты жігіт сонда баруға жиналдық. «Біз де жат жерге барып өлгенше, өз жерімізде алысып өлейік» деп шештік. Біздің жігіттердің бірі қайда бара жатқанымызды Шодырға сездіріп қойса керек. Ел ішін кезіп жүрген жазалаушы әскер бізді де ертең жүреміз деп отырғанда келіп ұстап әкетті. Мен «Ешқайда да барғалы жатқан жоқпын. Көрмегенбілмеген жерден не іздеймін?» дегеннен танбадым. Басқа жігіттер қара жұмысқа баратындардың қатарында кете барды. Несін жасырайын, Шодыр оңбағанға қарағанда әкесі Иванның кісілігі бар еді. «Бала-шағасы бар. Оның үстіне саясатпен жұмысы жоқ, момын жігіт» десе керек. Бір айдай мына Талдықорған түрмесіне қамап, босатты. Келген соң Иванға алғысымды айтып, «өз қотырымды өзім қасиын» деген оймен олардан кеттім. Түптің түбінде Шодырмен тіл табыса алмайтынымды білдім. Әрине, тегін жұмыс күшінен айрылғысы келмеген Шодыр кететініме барынша қарсылық көрсетіп бақты. Қорқытып та, үркітіп те көрді. Көңіл бір қалып, жүрек суыған соң болмайды екен. Іргемді аулақтатып, біржола бөлек кеттім. Алайда, күні кешегі тамырым ата жауымдай болды. Егісіне біреудің малы түссе де менен көреді, шабындығын мал жапырып кетсе де менен көреді. Әкесі марқұм өлген соң тіпті құтырып алды. «Шабындығымды сен баққан мал жапырып кетті» деп жала жауып, жалғыз атымды тартып алды. Қасындағы старшыны да сөз ұғар кісі көрінбеді. Кімге барасың? Заң-зәкөн соның жағында. Ол кезде бір малдының жылқысын бағып жүргенмін. Несін жасырайын, ызасы әбден өткен соң бір түнде жайлаудан арнайы келіп, екі-үш отау пішеніне от қойып кеттім. Күдігі бар, куәсі жоқ, сөйтіп аз да болса өшімді алдым.

	Е, балалар, несін жамырамыз, осы бір соңғы төрт-бес жыл біздің жұрт үшін нағыз қасіретті кезең болды ғой. Он алтының лаңы аяқтала бере орыс орталығындағы дүмпу «ақ қашып, қызыл қуған жылдар» болып бізге жетті. Қандай зұлматты жұт болса да өзегі талып көрмеген жұртқа кешегі жұттың қатты тигенін білесіңдер. «Арқада қыс жайлы болса, арқар ауып несі бар?» дегендей жан қысылмаса, Шодырдың шөбін ұрлап қайтер едім…

	Міне, балалар, жол қысқартамын деп, біраз мылжыңдадым, білем, – деп, Жасанбек аға әңгімесін аяқтаған.

	Егіндерін өртеп, лаң салуды тоқтатпай тұрған бандылардан жұмылған жұдырықтай болып қорғанып отырған шұбарлықтардың ауылында жолаушылар амалсыздан екі-үш күн аялдаған. Ішкен тамақтарын ақтап, Жасанбектің жігіттерімен бірге үйезден жеткізілген құс мылтығы бар, шиті мылтығы бар оқ атар қарулардан да асынып, түнгі күзетке шыққан.

	Шұбарлықтардың жаппай қару асынып, ойламаған жерден күшейіп алғандарын білді ме, әйтеуір бандылар ауылды дәл бұлар сонда жатқан кезде келіп мазаламаған. Тек, шеткеріректегі төрт-бес кедейдің бірігіп салған егінін өртеп кетті.

	Екі-үш күннен соң бес жолаушы бес-алты қарулы күзетшісі бар арнаулы үкілі почтаға қосылып, сапарларын әрі қарай жалғастырған...

	* * *

	Жұман ой жетегімен бұйығып отырып, көзінің қалай ілініп кеткенін байқамай қалғаны.

	«Алыстан аңсап келе жатқан Алатаудың аппақ төбесін тұңғыш көрген кездегі алғашқы қуанысқан сәттері. Іле өзенінен өтуге баржашыға Білісбек берген қаржының соңын төлеуге тура келген кездегі «қиналыстарын» ол түсінде көріпті... Ат оқыранды. Көккептердің үні ғой. Баяғыда Шұбарда екінші күн қонарда да дәл осылай... Ол көзін ашып алып, ең әуелі өзінің қайда жатқанын біле алмай сәл кідірген. Басқа аттар тұмсықтарын оттыққа тығып, көк балаусаны күрт-күрт шайнайды.Тек Көккептер ғана басын көтеріп, мазасызданып тұр... «Е, Пішпектегі Жәмила апайдың үйінде... Бүгін аттарды соңғы түні күзетіп жатыр екенмін ғой... Ертең Көккептер маң-маң басып, бәсін төлегеннің тақымында бара жатар...

	Ол түнгі салқынмен тоңазып қалыпты. Ептеп басын көтере беремін деген кезде аттардың алдынан елбең еткен әлдененің сұлбасын байқап қалғаны. Жүрегі тарсылдап, аузына тығылды. Өне бойы бір ысып, бір суып, ұйқысы шайдай ашылған. Көккептер үріккен малдың үніне салып, қорқырай пысқырынды. Мұның бәрі тегін емес еді. Жұман айғайламақ болып еді, үрей билеп үлгірді ме, үні шықпай қалды. Тек бір кезде ғана таяғын мылтық сияқты кезеніп, орнынан тұрған.

	– Қозғалма, атамын! – деді ол даусы жарықшақтанып. Сол-ақ екен әлдекім аттардың алдынан сопаң етіп атып тұрды да, қорғаннан бір-ақ секірді.

	– Тоқта деймін. Әйтпесе атамын! – деп айқайлады бұл түнгі ұрлықшының ту сыртынан айбат шегіп. Бірақ оған қарар ұры жоқ, жүгірген бойы үй айнала берген.

	– Не, не болып қалды? – деп, үйден апалақтап Шәріп жүгіріп шықан. – Аттар аман ба?

	Даусың қатты шықты ғой, тіпті!

	– Әзір аман, – деді Жұман жаңағы үрейден бойын әлі жинай алмай. – Бұйығып отырып, қалғып кеткен екенмін, Көккептердің мазасызданып осқырғанынан ояна келсем, аттардың алдында жүрелеп біреу отыр. Жаңа ғана құймадан секіріп түсіп, қашып кетті.

	– Апыр-ай, айрылып қала жаздаппыз-ау, мен де киініп жаныңа келейін, – деп, Шәріп үйге кірген.

	«Жануарым-ай, осымен екінші рет өзіңді ұрыдан алып қалдың-ау» деп ойлады Жұман қайтадан тынышталып, жоңышқаға бас қойған Көккептердің өне-бойын сипалап.

	* * *

	...Шұбарда да бұлар түнгі егін күзетінде жүріп, таңға таяу аттарын қораға кіргізіп, байлаған. Енді жата бергендері сол еді, дәл жаңағыдай пысқырынған Көккептердің үні естілген. Мынандай мазаң пысқырынудың тегін еместігін білген жолаушылар мылтықтарын ұстап жүгіре шыққан. Әлдекім Көккептерді жетегіне алып үлгіріпті. Бесеуі бірдей тарсылдатып мылтық атып, енді болмаса әкете жаздаған атты белгісіз суық қолдан әрең алып қалған. «Білісбек ағамыздың сөзі дәл келді. Көккептерді олжалап қалу үшін Қапалдан бері ілесіп келе жатқан ұры болды бұл» деген еді бұлар. Содан бері аялдаған жердің бәрінде де жолаушылар аттарын көзден таса етпейтін...

	Үйден Шәріп пен Ғалым шыққан.

	– Жә, сен барып дем ал. Таңға дейін біз әңгімелесіп, аттардың жанында жүре тұрайық, – деді Шәріп.

	Жұман үйге кіргенде, Жәмила апай оянған екен. Мән-жайды білген соң:

	– Мұнда да апас-қапаста олжа тапқысы келетін алаяқтар аз дейсің бе! Дер кезінде оянғандарың жақсы болған екен, – деді.

	Жұман төр алдына төселген кигіз үстіне қанша аунағанымен ұйқысы келмей біраз қиналды. «Аттарды сатармыз-ау. Бірақ жаяулап қанша жерге жетерміз?» деген ой мазалаған оны.

	Оның үстіне бесеуіне бірдей ойда жоқта кездескен кесел оларға бұл кезде қосымша уайым болған еді. Уақытында жуынып-шайына алмаудың кесірінен бе, әлде төтелей келген дерт пе, Алматыға жете бере тұла бойлары қышынып, маза бергенді қойған. О баста сарыбастанып шығатын бөртпе біраз тырнақ тиген соң қара қотырға айналып, жүріп-тұрудың өзі күн өткен сайын қиын болып бара жатқан.

	– Аттарды сатып, бірыңғай болған соң дәрігерге барып көрінбесек болмас, – деген Шәріп бағана кешкісін. – Мынау ойда жоқта жабысқан дерттен айығып алмасақ, асқынып барады. Мен қорқайын дедім.

	– Балалар-ай, мына түрлеріңмен сендерді жан баласы үйіне кіргізбес. Ертең дәрігерге өзім апарып көрсетейін, – деп Жәмила апай да қамқорлық білдірген. «Не болса да таң тезірек атса екен» деп қиналды Жұман. Тұла-бойы қалақай шаққандай ду-ду етіп, ұйықтатар емес. Есім мен Қасым тәтті ұйқы құшағында жатса да тыр-тыр қасынып, тістерін шақұр-шұқыр қайрайды.

	«Шіркін-ай, оқу Алматыдан табылғанда ендігі мына қара қотырдан құтылып та кетер едік-ау. Онда аттарды да сатпайтын едік!..»

	... Бірақ жолаушылар азып-тозып жеткенмен өздері сонша сеніп келген губерне орталығы Алматы да бұлардың жігерін құм қылған.

	– Апыр-ай, балалар-ай, ойланбай іс қылған екенсіңдер. Бұл жерде панасыз жетімдер үшін ашылған балалар үйінің жалғыз мектебінен басқа оқу орны жоқ. Суық түспей тұрып елдеріңе қайтқандарың жөн шығар, – деген губернелік Қосшылар одағының бастығы жолаушыларға жан ашырлық білдіріп.

	– Жоқ, біз енді қайта алмаймыз. Мәскеудің өзіне дейін барсақ та оқу таппай қайту жоқ!

	– Шәріптің көзі оттай жанып, үні сонша сенімді шықты. – Жаз бойы сапар азабын көріп болған соң жол ортадан қайтқанымыз үлкен мақсаттан бас тартқанмен бірдей.

	– Түсініп отырмын. Қаржысыз ел кезудің оңай болмасын білген соң айтамын да, балалар. Егер алған беттен қайтпаймыз десеңдер ендігі бағыттарыңның Ташкент болғаны мақұл. Оған да атпен жету қиын. Сондықтан, көліктеріңді Пішпекте, не Әулиеатада сатып, әрі қарай поезбен кетуге болады. Осылай, балалар, ақылдан басқа береріміз жоқ, – деп, бастық алақанын жайған.

	«Біз – қонақ» деп, жата берер ауыл емес, көшесінде жеміс-жидек арқалаған жаяулары, түйемен, атпен жүрген көліктері қайшы алысқан шулы қаладағы ешкімнің қақпасын қағуға жүректері дауаламай бесеуі тау қойнауына сыңси біткен қалың алмадан тойғандарынша жеп, бір өзеннің жағасына түнеп шыққан.

	* * *

	Біреулердің жол нұсқауымен Серкешыңның бір бүйірін баса жүретін көшжолының сілеміне түсіп, Алатаудың биігіне қарай жүрген.

	– Апыр-ай, мына Алатауың аспанды тіреп тұрған тау ма дедім ғой. Мұны көрген бізде де арман жоқ шығар! – дейді Ғалым таңданып. Өрге қарай ілбіп, ақырын жүрсе де аттарының танаулары парылдап, тыныс алулары ауырлап кеткен.

	Бұларға «Көрмеген жердің – ойшұқыры көп» дегендей бәрі таң. Әр қолат, әр қойнауға тығылып жатқан сүрі қар жаздың шеті көрініп, күз лебі сезіліп қалса да аппақ болып, күнмен шағылысып, көз қарықтырады. Адам баласы шыққанды қойып, қарауға қорқатын биік-биік жалама сұр жартастар төбеден құдияды.

	– Ананы қараңдаршы! – деп, бір кезде Қасым оқыс айғайлаған. Өзі сол тау үстіне біткен тау сияқты ұзынынан созылып жатқан жартастың орта тұсына шаншыла қарап қалыпты.

	– Нені айтасың?

	– Нені көріп тұрсың? – десіп, бәрі де ол нұсқаған биікке қадала қарасқан.

	– Көрдім, – деді Ғалым. – Ойпыр-ай, не ғылған көп өздері.

	– Таутекелер ғой мыналар, – деген Шәріп. – Расында да мыналар кемі жүз, жүз елу бар шығар. Біздің Тарбағатайдан да бұл жануарларды көргенім бар. Бірақ олардың мұнша көп болып, топтанып жүргенін көрмеппін. Және байқайсыңдар ма, мыналардың бәрі де мүйіздері сала құлаш өңшең текелер сияқты.

	– Апыр-ай, жалама жартасқа жапсырып қойғандай, құлап кетпей жүретіндері ғажап екен, – деп Жұман да таңданған.

	– Олар тағы жануарларды қызықтап келе жатып, бір бұрылыстағы ойпаңда тұрған екіүш қара қостан тұратын шағын ауылдың үстінен түскен. Ұзын желіде кемі отызға жуық құлын байланыпты. Сонша шамадағы сауын биелер желі төңірегіндегі аласа күреңсені іскектей жайылып жүр. Бір отардай қой беткейде жусап жатыр.

	– Міне, біз келеді деп қымызын сапырып, тосып отырған үй, – дейді Ғалым қуанып. Шәріп: «Бүгін осында қонатын шығармыз. Аттарымыз да қатты болдырып қалған сияқты» деп, өз байламын айтқан.

	Үйден елтірі құлақшын, жеңіл тері күртеше киген жігіт ағасы шыққан. Жүзі қарағай қабығына бояған қой терісіндей қызыл күрең түске еніпті.

	– Жол болсын, жігіттер! – деп ол қонақтарын қолтықтыранын демеп, көліктерінен түсіре бастаған.

	– Әлей болсын! – бұлар да үй иесінің қошеметін күтпей-ақ, аттарынан түскен.

	Үй иесі есен-саулықтан бұрын: «Көліктеріңіз қатты болдырған екен. Шамасы, жазық жердің малдары-ау?» деген аттардың айылдарын босатып жатып.

	– Рас, біз шыққан жерде де өз тауларымыз болғанмен, дәл мұндай аспанмен тілдескен биікті аттарымызды қойып, өзіміз де көрмеген едік, – Шәріп те күлген.

	Олар шағын қосқа кірген соң күйеуі сияқты сеңсеңнен жұрындап тіккен жеңсіз тон киген әйел босағада тұрған шағын торсықтан қымыз құйып, сапыра бастады. Үй иесі таныстыққа дейін-ақ алғашқы ескертпесін айтқан.

	– Жігіттер, биік жердің – шөбі де асыл, суы да өзгеше, қымызы да – өткір болады. Қызғанды деп ойламаңдар, менікі жол үстінде қиналып қалмасын дегендік. Сондықтан, бірер тостақтан кейін біраз дем алған соң көре жатарсыңдар.

	Тез-ақ қайнап, шүмегінен бу атқылап үйге кірген жез шәугімнен шай құйылған кезде бұлар танысып та үлгірген. Шәріп бұрынғысындай өздерінің кім екендерін, қайда бара жатқандарын айтқан. Көп сөйлемейтін үй иесі: «Апыр-ай, «Аягөз» деген жерді барын естісем де, оның қай маңда екенін білмейді екенмін. Десе де бұл сапарларың біз естіпбілмеген кеп екен» деп, сөзді тұйықтаған.

	Қонақтар сұрай-сұрай оның есімінің Бейсенбай, әйелінің есімінің Қамар екенін, өздері бала-шағаларын төмендегі қыстауда қалдырып, жайлауға салт шыққандарын, осындағы үштөрт қостың иелерінің бәрінің де біреулердің бақташылары екендерін білген. Оның есесіне, көршілерінің бірі Қайранбай есімді жапалақ көз сары жігіт сөзшең болып шықты. Кешкілік қазанға бұқтырылып жатқан марқа етінің сірнесі піскенше қонақтарға биік тау басының ерекше сырларын айтып, бұларды таң қалдырған.

	– Бағана ішкен шайларың қайнап тұрса да ішкен кезде сап-салқын болған шығар? – деген ол. – Себебі тау басында су сақылдап қайнағанмен, оған саусағыңды батырсаң күйдірмейді. Сондықтан да бұл жерде қазанға ет асып жеймін деген әншейін, бекершілік. Марқа сияқты жас малдың етін өз сөліне бұқтырып, ұзақ қуырмасаң піспейді... Ал енді, бұл жердің күні өткір, сендер асудан асып түскенше-ақ беттеріңді қолдыратып, күйдіріп түсіреді... Мұнда тау етегінде немесе жазықта жүргендей жүгіре алмайсың, адамды қойып, мал да тез шаршайды... Жиырма-отыз құлынды желіге байлағанмен, өзімізге жетерлік қана қымыз ашытамыз...

	Әрине, біздің сапаршылар тау басында судың қайнағанмен, ондағы тамақтың неліктен піспейтінін, адамның неге жүгіре алмайтынын, аттардың да неліктен тез болдыратындарын, тіпті жапалақ көз сары ертіп апарып көрсеткен қардың неге құрттайтынын біле алмады. Оның себептерін сол жерде жайлап жатқан малшылардың өздері де түсіндіріп бере алмаған.

	Тағы бір қызығы, бұлар желіде тұрған көп құлынды көргенмен, әр малшының үйінде шағын-шағын қымыз ашытатын торсықтардың ғана тұрған себебін де білген. Бұлар да биелерді желі басына келтіріп, кәдімгідей құлындарын жанастырып алып, идіріп сауады екен. Бірақ шелек-шелек саумалды апарып, «бісміллә, ақ иесі кешіре гөр!» деп, ағып жатқан тау өзенінен құяды екен.

	– Бұларыңыз қалай? – деген жолаушылардың сауалдарына тағы да сөзшең сары жауап берген.

	– Тау басының қылтиып қана өсетін күреңсесі сонша күшті ме, әлде бұл жердің ауасының бір пәлесі бар ма, қайдам, құлын енесінің сүтін еміп, жанында жүрсе, түтігіп, былайша айтқанда, өзінің үлпершек майына тұншығып өліп қалады. Сондықтан, құлын атаулыны желіге байлап, ашқұрсақ ұстаймыз. Ал, осынша биенің қымызын ішетін ауыз бұл тау басында жоқ. Қымызды теңдеп, етекке түсіру де оңай шаруа емес, сондықтан саумалды суға ағызамыз, – деген ол.

	Ғалым да бәрін біліп алайын дегендей, одан таутекелердің неліктен ешкілерінен бөлек жайылатынын сұраған.

	– Е, ол жануарларды құдай солай жартақан ғой. Ешкілері лақтаған соң-ақ төлдерімен тым биікке кетеді де, текелер бірігіп, бөлек, көрінеу жерде жайылады. Шамасы, қар барысы, қасқыр сияқты жыртқыштар алдымен бізге шапсын дейтін болса керек. Былайша айтқанда, ұрпақтары үшін бастарын бәйгеге тігеді.

	Түннің бір уағына дейін таң асырылып, тыңайып қалған аттарын ерттеп, жолаушылар жүргелі тұрғанда Бейсенбай жол нұсқаған.

	– Бір шай қайнатым жол жүрген соң Қырықөгіздің асуына ілігесіңдер. Одан әрі Қаракөлді жағалап құлдилайтын жолға түссеңдер, ол Көкқайрақ өзеніне дейін апарады. Өзеннің бергі жағасына дейін – қазақ жері, арғы беті қырғыз ағайынға қарайды. Көкқайрақ – тау өзені, Шу өзенінң басы. Ағысы қатты болады. Өзенді өрлеп, біраз жүрсеңдер, ағаштан салған көпір бар. Содан өткендерің жөн.

	– «Қырықөгіз асуы» деп неге атады екен? – деді әрнәрсені білуге құштар Ғалым атына мінгелі тұрып.

	– Е, біз оның неліктен солай аталғанын қайдан білейік. Жұрттың айтысына қарағанда, заманның бір заманында қазақ пен қырғыз жер үшін «Ала балта алысып, ақ білек түрісіп», қидаласа берсе керек қой. Содан екі елдің игі жақсылары осы Алатаудың басына қырық өгізді құрбан шалып, қанына қол батырып тұрып, ант беріскен дейді. Содан көп уақыт татутәтті ғұмыр кешкен деседі. Кім біледі, рас та шығар.

	Жолаушылар бұл сапардағы ең соңғы қазақ отбасының дәмін татып, тағы да «Жолдарың болсын!» дейтін ақ тілеулерін естіп, Алатаудан асқан. Көкқайрақтың лайлы көкшіл суы буырақнып жатқан жағасына жеткен кезде өздерінің құлақтары тас болып, бітеліп қалғандары болмаса, аттардың да тыныстары ашылып, үйреншікті көсем аяңдарына көшкен. Өздерінің де екі өкпені қысқан әлде нені жұлып тастағандай ерекше бір жеңілдік сезінген.

	«С» әрпінің орнына «Ш» әрпін көбірек қолданатындары болмаса, түрі де, тіршілігі де өз жұрттарынан айырмашылығы жоқ қырғыз ағайындар асырапты одан бері. «Қонбайсың, әрі жүр!» деген біреуі болмапты. Аш жатқызған біреуі болмапты. «Қазақ ағайыным екенсің ғой, келіңдер» деп, барларын ауыздарына тосыпты. Әнеки, солардың бірі – осы үйдің иесі Жәмила апай...

	Жұман тіршілігінде жолы түссе, осында келіп, Жәмила апай мен ақкөңіл ұлы Кенешке керемет бір жақсылық жасауды армандады. «Шіркін-ай, тыр-тыр қасынып жүрген қотырымыздан да жиіркенбедіңіз-ау», деп сол кезде есіме алсам...

	– Жұман... Тұрыңдар. Базарға ертерек барайық, – деп, сыбырлады Шәріп. Шамасы көзі ілініп кетсе керек, өне-бойы дел-сал болып тұрғанымен тәп-тәуір тыңайып қалыпты.

	– Балалар, әлі ерте ғой, шай қайнатып берейін. – Жәмила апай да басын көтеріпті.

	– Жоқ, әуіре болмаңыз. Біз енді байып, қалтамызды қаржыға толтырып бір-ақ ораламыз, – деп, жымыңдады Шәріп. – Өзінше «Жақсылығыңыздың өтеуін қайтарамыз» дегенді меңзегені. – Шешей, әзірге Кенеш құрбыма бір тарту жасасақ па деп, заманында әкем өзіме арнап шаптырған қазақы ерді айыл-тұрман, қамшы-жүгенімен осы үйде қалдырсақ деп едік.

	Әзірше Кенештің мінер аты болмаса да атының болуын тілеп тұратын ер-тоқым достығымыздың белгісі болсын.

	– Алла ғана, күндерім-ай! – деді Жәмила Ғалым үйге алып кірген ер-тоқымды көріп, қуанғанын жасыра алмады.

	– Осы тұрған бойы бір қаралық дүние, – дейді Ғалым ер-тоқымды базарда саудалап тұрғандай. Ол шашақтап, мінсіз етіп өрілген өмілдірік-құйысқанды жазып көрсетті. Жиырма төрт таспамен төрт қырлы етіп өрілген жылан бауыр өрімнің әр тұсына шегеленген оюлы күміс қаптырмаларды да сипап қойып: «Көрдіңіз бе, біз қандай қымбат дүние беріп тұрмыз» деген сыңай танытқандай.

	– Жоқ, күндерім, екі-үш күн үйде жатқандарыңа жамбасақы сұрар мен емес. «Үйден қырық қадам шыққан адам – мүсәпір» деген мәтел бар қазақ-қырғызда. Жол үстінде жүрген баласыңдар, ниеттеріңе, пейілдеріңе рахмет, өздеріңе пұл болсын, оны да базарға шығарыңдар. Кенешжанға ат табылса, ер-тұрман да табылар. Ала алмаймын. Құдайдан да, естіген адамнан да ұят-ты! – Шешесінің сөзін ұлы да қоштады.

	– Достарым, мынау шынында да қалыңмалға төлеп, қыз алатын қымбат дүние екен, бірақ мен ала алмаймын!

	– Е, жаңа таптың, – деді Ғалым жымыңдап. – Осы ер-тоқымды төлеп, үйленгендей болсаң, «қазақ достарым үйлендірген» деп айтып жүргеніңе жақсы болады.

	Бұл сөзге Жәмила апайдан бастап бәрі күлген. Сол кезде әңгіменің түйінін Жұман айтты.

	– Ене, біз бен сіздің жұртта қонақтан жамбасақы, асақы алу деген бар болса, біз сонау

	Аягөзден Пішпекке дейін жете алмаған болар едік. Жалғыз сіздерге емес, бесеуімізді жаз бойы асыраған барша қазақ-қырғызға айтқан алғысымыздың түрі – бұл ер-тұрманымыз. Ақы деп емес, ағайындықтың белгісі, тартуымыз деп ұсынамыз. Бізді де ренжітпеңіз! Бір кісінің екі қолын қағуға болар, ал бес жігіттің он қолын қалай қағасыз?

	Сөз осымен тәмамдалып, бәрі де тысқа шыққан.

	– Кенешжан, шамаларың келгенше аттардың бағасын шығарып өткізіңдер. Кешегі әлгі делдал шалды көрсең, мән-жайды түсіндіріп айт. Аттарыңның біреуінің бәйгеге түсіп жүрген мал екенін әңгімелеріңнен естіп едім. Қырғыздар да жүйрік ат үшін қызын беретін жұрт қой. Бұлдап өткізіңдер. Ол шал делдалдық ақым деп аранын артық ашып жүрмесін.

	... Пішпектің мал базары түнімен ұйқы көрмей шыққан сыңайлы. Мөңіреген сиыр, маңыраған қой, оқыранған жылқы үндері сатармандар мен алармандардың даусына араласып, айналасы ат шаптырым жер түсініксіз, бір сәтке тыным таппайтын ызы-қиқы шуға толған. Мал базарына өздері тіккен саптама етік, киіз қалпақ, өрген қамшы, бишікке дейін әкеліп, сатып жүрген жаяу саудагерлер де көп. Әрқайсысы-ақ өз мүлкінің «керемет қасиетін» айтып, дауыстаған кезде жаңағы негізгі ызы-қиқы үнге өздерінше үлес қосқандай әсер береді екен.

	– Иә, мынаның ішінде ат саудалап қарық болмаспыз, тездетіп кешегі ақсақал айтқан жерге барайық, – деді Шәріп жайдақ мініп келе жатқан кер төбелін базардың шығыс жағындағы егіз қайыңға қарай бұрған. Делдал қарттың өзі белгілеген кездесер жерлері.

	Жаңа ғана алыс қырғыз Алатооуының қарлы адырларын алқызыл түске бояп көрінген күн көкжиектен арқан бойы көтерілмей-ақ базарға ағылған жұрт құжынай түскен. Аттарынан түсісіп тұрған бұлардың қастарынан өткен әркім-ақ «Базарға келіп алып, неғып үнтүнсіз тұрған жансыңдар?» дегендей, беттеріне сұраулы жүзбен қарап өтеді.

	– Ә, ұлдарым, келдіңдер ме?

	– Ас-са-лау-маға-лей-кум! – деп жамырасты алтауы бірдей. Бірақ сыптағыр бойлы, қауға сақалды делдал қарт балалардың сәлемін алуға шамасы келмей, бес атты тінте қарауға кірісіп кетті. Шүңірек көзі ішіп-жеп, аттарды бір шолып өтті де, тағдырының шалғай жерге келіп саудаға түсерінде еш жұмысы жоқ бәз-баяғы қалпында сабыр сақтап, мынау дулы-шулы базарды да елең қылмастан мүлгіп тұрған Көккептердің жанына келген. Арбиған сүйекті қолын аттың сағағына тығып, төс табанына үңілді. Шашасынан алып, қанша құмды, таулы-тасты жол жүріп жетсе де сынын бұзбаған мөрдей дөңгеленген құлын тұяқтарды қарады. Кеудесі алқам-салқам кең болғанмен, сауыр-құймышағы шөмие біткен жалпы тұлғасына біраз шегініп барып, алыстау жерден көз салды.

	– Қалай, ақсақал, ұнап тұр ма? – деді Ғалым шыдай алмай.

	– Бәйгеге қосылған мал ма еді? – Қария қарсы сауал қойған.

	– Қыл құйрықтыда алдына мал салмаған жануар еді, алған адамның атын шығарамын деп тұр ғой. – Әзілдесе де Ғалымның сөзі шындықтан шалғай болмаған соң басқасы бұл сөзге ештеңе қоспаған.

	– Жарайды, балаларым! Көктің саудасы соңынан. Алдымен мына төртеуін болашақ иелеріне өз ығытымен «тапсырайық». Ал менің шартымды тыңдаңдар. Ұялмай сатылар әр аттың бұл базардағы өзі айтар бағасы – бір миллион сом!

	– Қанша-қанша? – Бұрын-соңды мұндай бағаны естіп көрмеген жолаушылар елең етісе қалған. Аягөзде жүргенде аттың аты жүз сомға әкелеп жүріп, әрең өтетін еді. Бұлар Білісбектер сыйлаған ондай құнды ақшаларының соңғы қалғандарын Іледен өткенде баржашыға санап берген соң, ақша жайын біржола ұмытқандай болған. Тек, Алматының жеміс базарында ғана біреулердің: «Керенскийдің кең өлшем будырағының керегі жоқ», десіп жатқандарын естігендері бар болатын.

	– Е, шырақтарым, «Қанша-қанша?» дегенде жаңа өкіметтің ақшасы жетпей, ескінің қап-қап қағаз ақшасы өтпей жатқан заман ғой... Ал балалар, ақша жүрген жерде ағайындық болмайды. Оның үстіне, сауданың өз серті бар. Ол – керіскенше келісу. Сондықтан базар заңымен мен де қояр шартымның басын ашып алайын. Мен әр аттың өзі-ақ шығарып тұрған бағасынан, яғни, бір миллион сомнан делдал ақы алмаймын. Одан арттырып өткізген бағаның бестен бірі менікі. Осыған жә дейсіңдер ме?

	– Солай-ақ болсын!

	– Ендеше – анау бір елдің жиын жеріне таман жүрелік. – Ол Шәріптің есік пен төрбей кер төбел айғырын жетектеп, өзі бастады. Жұманға қарап былай деді: – Сен атыңнан түспей-ақ қой. Сұрағанға «сатылмайды» де.

	– Уа, ағайын! – деп, ол ашық қоңыр даусымен айналасына жар салды. – Ұмтылыңдар! Ұмтылыңдар!



	Құмды жерде құландай,

	Нулы жерде бұландай,

	Тауға шықсаң дәл арқар

	Аяңынан шер тарқар,

	Желісі жылдам шабыстан,

	Шабысы жылдам дабыстан.

	Қуаласаң жететін,

	Қашсаң құтылып кететін,

	Қазақтың арғымақтарын,

	Алғыла, ағайын, алғыла!



	Жарнама сөзі жақты ма, әлде қазақ елінің жылқысы деген әңгіме әсер етті ме, төрт ат сүт пісірім уақыт өтпей-ақ екі қоржын бас ақша болған. Кер төбел айғырға біреу тіпті сөз айтпай, екі миллионды дорбасымен тастай беріп, аттың жүгенін сыпырып иесіне берді де, өз ноқтасын кигізген. Нұрымжан сыйлаған екі ат та, тіпті Қасымның қой жорға шұбары да ер-тоқымдарымен бір жарым миллионға жете жығылысқан. Төртеуі әп-сәтте жүгендерін ұстап, шыға берді.

	– Ал, балаларым, – деді делдал қарт, бәрін де тағы да бағанағы егіз қайыңның жанына әкеліп. – Сауда бітуге жақын. Аттарың бағаларын шығарып, ренішсіз кеткен сияқты. Ендігі әңгіме қалған жалғыз аттың төңірегінде. Осыны өзім алсам деймін. Егер шындығын айтсам, ат танимын деген кез-келген қырғыз осы тұрғанда жаңағы төрт аттың пұлын осы көк үшін ойланбай-ақ төлер еді. Төлетер едім. Мен сендерден төрт атты саудалаған еңбегімді де сұрамаймын, егер менің қоржынымдағы үш жарым миллион сомға риза болып, мына сылаң көкті жетелетіп жіберсеңдер.

	– Алыңыз, ағатай, құлынынан маңдайыма басқан бәсіре жылқым еді. ТІпті тегін алсаңыз да жүйрігімнің бағын байламай, маңдайын жарқыратып жүрсеңіз болды, соған ризамын, – деген Жұман көңілі босап.

	– Қамықпа, балам, бүйтіп шалғайға келген соң амалсыз сатқаның болмаса, қолдан шығаратын мал емес екенін көріп тұрмын. Маған да бұйырған жануар шығар, бағы жандырмаса жүйрік өнерін көрсете алмас, өле өлгенше мәпелеп бағармын. Менің де атжанды бір жаман ұлым бар еді. Бұл жануарға менің жолыққаным сол ұлдың бағы шығар.. Сендердің маған жолыққандарың, бәлкім, осы Көккептердің бағы шығар... Сілекейін алып қал, алды маған, арты саған құт болсын! – Қарт аттың жүгенін сыпырып, беліндегі ала жіппен Көккептерді ноқталаған.

	– Ата, көлігімізді ер-тұрманымен сатқанда жүгенді арқалап жүреміз бе, Көккептерімнің басы үйренген жүгенін сыпырмай-ақ қойыңыз! – деген Жұманның сөзіне шал қарсылық айтқан:

	– Жоқ, шырағым, – деген ол. – Қазақ-қырғыз дәстүрінде сыйлаған малды да, сатқан малды да жүгенімен бермес болар. Тоқтаған үйіңде қалдырарсың. Жүген аттың ғана құты емес, иесінің де құты. Құтты біреуге сыйламас, болмаса бермес болар.

	Жануар Көккептер шалдың жетегінде бара жатып, оқыранды. «Қайыр, қош!» дегендей. Жұман шыдамай алдарында екі қоржын бас және бір дорба болып діңкиіп жатқан ақшаның үстіне жылап отыра кеткен. Көккептердің басынан сыпырылған жүгенді қыса ұстап, бордай үгіліп отыр. Шәріп те оны ештеңе деп жұбата алмаған. Күні бүгінге дейін жол азабын бөлісіп, серіктері болып келген пырақтарынан қас пен көздің арасында ерікті түрде айрылған соң бәрінің де жан жайлауларынан ел көшкендей құлазып тұр.

	– Арқарлы асуының үстінде сүйреп өлтіре жаздаған соң ақ танау құлаға да көпке дейін жүрегім жылымаушы еді, енді ғой оны да қимай қиналып тұрмын, – деп, Ғалым да шынын айтты.

	Жол үстінде қалғып келе жатып, ерден ауып кеткен оны аты сүйреп, өлтіріп тастай жаздаған. Әйтеуір, ақ танаудың көп тулауына мүмкіндік бермей, бәрі жан-жағынан ұтылап жүріп, шошынған атты әрең тоқтатқан. Бет-аузын бүргенге жырғызып, жаны әрең қалғанда Ғалым: «Ат тулап өзімді сүйреп жүргенде өлемін-ау деп қорыққан жоқпын, қалғудың кесірінен аттан құлағаныма қатты ұялып жүрдім емес пе?!» деп күлдірген. Қазір есіне алып тұрғаны сол әңгіме.

	– Мұңайма, – деді Шәріп Жұманға. – Атымыздан айрылғанымызбен ақшамыз мол. Енді көп кешікпей Әулиеатаға аттануымыз керек. Поезд жүретін жерге жетіп алған соң бір-ақ ойланармыз.

	Осы кезде өзінің ақ танау кері атына мініп, Көккептерді жетелеген делдал шал қайта айналып, бұлардың жанына келген.

	– Ой-бу, балаларым, бұл алжыған аталарың бүгінгі жолымның болғанына есім шыға қуанамын деп, алды-артыма қарамай кете беріппін ғой, – деп, қаудырлай сөйлеп, атынан түскен. – Қазір не көп, бұл базарда жұмыртқадан жүн қырыққан қулар, ұры-қарылар көп. Сендердің қоржын-қоржын ақшаға ат сатқандарыңды көргендер бар. Қазір кімге сенгендейсің?! Мә, балам, атыңды жүгендей ғой. Сендерді тоқтаған үйлеріңе жеткізіп салайын.

	Ол Көккептерді ноқталаған жіпті Жұманға ұстатқан.

	– Апыр-ай, ағасы-ай, сізді жолыңыздан қалдырып, босқа әуіреге салдық-ау, – деген Жұманның сөзіне ол жауап та берген жоқ.

	– Біреуің қоржыныңды алып, маған мінгесіңдер. Екеуің мына көкке мініңдер. Қане, мініңдер, тездетіп. Екеуің жаяу ілесіп отырасыңдар.

	Жұман Көккептеріне қайта мініп жатқанда жануар оқыранып қойды. «Е, өзің бе?!» деп, қуанышын білдіргендей. Жұманға Шәріп мінгесті де, қарттың атының сауырына Ғалым барып отырды. Дорбадағы ақшаны томпайтып, ішіне тығып алыпты. Қалған Есім мен Қасым, Кенеш үшеуі екі аттың соңынан ілесті.

	Жәмиләнің есігінің алдына келген соң қарт бұларды аттардан түсіріп, қайтадан қоштасқан.

	– «Мыңның түсін білгенше, бірдің атын біл» деген, есімің кім болады, ұлым, – деді ол Жұманға қарап.

	– Жұман болады, ата.

	– Е, менің ұлымның ныспысына ұқсас екен. Оны аты – Жұмабек. Мені жұрт делдал Құлынбай деп атайды. Кәсібім – осы. Пішпектің мал базарынан ұзап, ешқайда шықпаймын... Көктің атағы шығып, бәйгеден озып жатқандай болса, атымды қайта аламын деп емес, атама сәлем беремін деп кел. Бәріңді де қадірлі қонағым ғып күтіп аламын... Айтқандайын, балалар, базарға шығып, оны-мұны алсаңдар ақшаларыңнан шақтап қана, әр қайсың бөлек-бөлек салып алыңдар. Басқасын үйге мұқият тығарсыңдар... Ал, қайыр-қош! Қаржыларыңның игілігін көріңдер.

	– Рақмет, ата! – деген бұлар да жарыса үн қатып. Көгіңіз көңіліңізден шықсын!

	Шал кідірмей жүріп кетті. Жұман да алшаңдай басып бара жатқан Көккептеріне көзінің қиығын бір салды да қайтып қарамауға тырысты.

	Олар Құлынбай аталары айтқандай, қоржын тола ақшаларын үй иесінің сандығына тығып, дорбадағы ақшаны бөліп-бөліп қалталарына салып алып, қайтадан қала аралауға шыққан.

	Ең алдымен киім-кешек сататын дүкенге барып, бір-бір қабат киім, Кенешке деп жейде, Жәмила апайға деп сары ала гүлді орамал сатып алып, бір дорба ақшаларын тауысқан. Ең арзан деген жейденің өзі бес жүз, алты жүз сом болса, мың жарым, екі мыңсыз шалбар табылмайды. Сатып алған базарлықтарын Кенеш пен Қасымға арқалатып үйге жіберді де, наубайханаға барып, екі қап қара нанды бір-ақ арқалаған. «Жолға нан кептіріп берейін» деген Жәмила апайларының ақылы болатын. Қасапшыға барып, қойдың бір санын алып, бүгін бір сорпалануды да ұмытқан жоқ...

	Ертеңіне Әулиеатаға апарып тастайтын арбакешті де тауып, тұрған үйлеріне заттарын соның арбасымен жеткізген.

	Жәмила апайлары Кенешке алған жейде мен өзіне сыйлаған орамалды ұсынғанда тағы да біраз быжылдаған.

	– Балалар-ау, бейтаныс жерге сапар шегіп бара жатып, бұл қай шашылғандарың? Енді сатар аттарың да жоқ, неменеге сенесіңдер? – дейді. Ақыры «балалары» сөз ұғар болмаған соң өзі пешті жағып, нанды турап, кептіруге кірісті де, Кенешке бес жолаушыны дәрігерге ертіп апаруды тапсырған.

	Ұлы денені тұтас жайлаған қотыр кешелі-бері беті-қолдарынан көріне бастаған болатын.

	– Балалар-ай, «ертең жүреміз» дегендерің асығыстау болған жоқ па? Тұла бойларың тұтасқан қотыр, қалай жүре аласыңдар? Бәлкім, екі-үш күн жатып, емделіп алғандарың да дұрыс болар ма еді, – деген Жәмила апаларының сөзіне Жұман:

	– Не болса да дәрігермен тілдескен соң бір-ақ көрелік. Ауруханаға зорлап жатқызбаса, өзіміз де кідірмеспіз. Қаржы барда оқуы бар жерге жетіп жығылуымыз керек қой, – деген...

	Тұла бойларын қотыр басқан бес бірдей баланы көргенде дәрігер шошып кетті.

	– Шырақтарым-ау, сендер мына түрлеріңмен қайда барып, қандай оқуға түскелі жүрсіңдер? Кім қабылдайды сендерді? Емделіп, жазылмай ешқайда жібере алмаймын, – деді үзілді-кесілді.

	– Ағатай, атымызды сатып, жолға азық-түлік алып қойып едік, енді кетпесек далада қаламыз. Дәріңізді жазып беріңіз, – деп, бәрі де шулап қоя берген.

	– Онда, – деді қартаң дәрігер біраз ойланып, – алдымен моншаға барып түсіңдер де, дәріні жатарда жағыңдар. Қатты ашытады, бірақ шыдауға тура келеді. Мүмкіндігінше дәріні күнде жағып, тоқтаған жерлеріңде моншаға түсуді ұмытпаңдар...

	Қолқаны қапқан сасық дәрімен Жәмила апайдың азын-аулық төсек-орнын былғап кетпейік деген оймен бесеуі моншаға түсіп келіп, жас сорпаға тойған соң кеше ат байлаған жерге көпіртіп шөп салып, өздеріне жататын «төсек» даярлаған. Бірақ оған жатып дем алу – бұларға таңға дейін бұйырмапты. Моншадан кейін беті түсіп, қызыл шақа болып қалған қотырлардың үстіне удай ащы май дәрі баттастырыла жағылған соң тұла-бойларына шоқ басқандай күйдіре жөнелген.

	– Ойбай-ай, өліп барамын! – деп, ең алдымен Қасым жылап жіберді.

	– Шыдамасқа амалың қайсы? – деді Шәріп те тістеніп.

	Қандай жағдайда да тақпағы мен әзілі аузынан түспейтін Ғалым домбыра ғып шертетін ештеңе іздемей-ақ бұл жолы да үйреншікті әуеніне салып, әндетіп қоя берген. Бірақ бүгінгі әнінде ойнақы, қажымас әзілден гөрі мұңды әуен басым еді. Қанша сыр бермейін десе де жанының қатты қиналғанын үнінен байқауға болар еді:



	Ала жаздай қаңғырдым,

	Қиналмай, қыңбай, жасымай.

	Тамұғына түссем тағдырдың

	Жыламас едім осындай.

	Ала жаздай митыңдап,

	Тапқанымыз осы ма ед?

	Ала қаздай қиқулап,

	Арманға арман қосып ек.

	Аз ба еді біздің көрген кеп,

	Азапқа шыдап бола ма?!

	«Арманда жүріп өлген» деп,

	Сөз жазсын біздің молаға!..



	– Сұңқылдамашы-ей, зар жақ, ән тыңдайтын да әлім жоқ, – деді жалаңаш денесімен тақыр жерде аунап жүрген Есім. Сөйтті де ол орнынан тұрып, жүгіре жөнелген, жандарын қоярға жер таба алмай отырған басқасы да оның соңынан тұра ұмтылды. «Есім әлде бір бәлеге ұрынар» деп емес, өздерінің де жанына сәл болса да терезе таптырар себеп іздеген. Пішпектің шет жағында тұрған үйден шыға жүгірген соң қалың өскен ағаштың етегіне жеткен. Әр жерден жылтыраған шамның жарығы ғана дәл иектерінің астында үлкен бір елді мекеннің жатқанын білдіріп тұрғаны болмаса айнала иен. Айнала тыныштық құшағында. Жылқышы құс ысқырып, шегірткелер манауратып, ұйқы шақырар тыныштық күйін ойнайды. Жандарына тыныштық таба алмай жүрген бесеуі ғана. «Етігің тар болса, дүниенің кеңдігінен не пайда?» дегендей, тәндеріне шыжылдатып шоқ басқандай, ботадай боздап жүріп, осынау түннің соншалықты бейбіт, соншалықты тыныштықта екендігін сезіне алмаған.

	Олар таудан құлап, көз жасындай болып шүлдір-шүлдір, сылдыр-сылдыр аққан мөлдір бұлақты исі мұрын жарған сасық дәрілерімен былғап, суға аунады. Салқын су денені күйдірген шоқты өшіре алмады.

	– Шыдаңдар, шыдаңдар! Әйтпесе жазылмаймыз, әйтпесе жазылмаймыз, – деп, Шәріп жұртқа басу айтқан болады. Бірақ өзі де ыңырана қиналып, суға аунап жүр.

	– Ой, әкең... бұл азапты көргенше өлгенім артық еді, – деп, Қасым тағы да солқ-солқ жылайды.

	Жұман да, Шәріп те әбден назаланған оның ағат сөзіне ескерту жасай алған жоқ.

	Безектеп жүгіріп жүрген Ғалым ғана бағанағы жырының жалғасын тақпақтайды:

	– Қиналғанда сүйеу болған, өлеңім, Қуанғанда желеу болған, өлеңім...

	Олар таң бозарып атқанша бір тыным тапқан жоқ, бұлақ жағалап жүгірумен болған. Тек жұлдыздардың өңі қашып, жылқышы құстың жағы семген кезде ғана тұла-бойды күйдірген азап азайып, олар өздерінің әбден қалжырап, қажығандарын сезген еді...





АҚ ОРАМАЛ


	(Екінші сала)

	Ол сонау бір жылдары елден шыққан екінші күні-ақ аялдаған Көгілдір тауының әр белегірін, әр жотасын есіне түсіргісі келгендей, айналасына жіті көз тастайды.

	– Иеке, сол алғашқы сапарымызда мынау жотаның үстінде тұрып, Шәріп жетелеп келе жатқан екі атымызды көрген кезде қуанғаннан жылап жібере жаздап едік. Ондай аласапыран уақытта ұрланған аттардың табылуы өлген адамның тірілгенімен бірдей кісі сенгісіз дүние еді ғой, – деп, күлген Жұман жанындағы Игенжанға қарап. – Сол кезде ғой екі атымызды өзіңіз тауып әкеліп бермегеніңізде біздің сапар әрі қарай жалғаспайтын ба еді, қайтер еді...

	– Иә, бәрі де сол екі атқа тіреліп тұр еді, – Игенжан да ақ жүгерінің бадана дәніндей тістерін ақситып күлген. – Егер Ырымжанның жұмсаған жігіттері аңғалдық жасап, өздері соңдарынан қуалап келіп ұрлап әкеткен қос атты жылқыға әкеліп жібере салмағанда оларды мен көрмейтін де едім. Егер мен Көгілдірде жатқан сендерге екі атты қайтадан алып келмегенде бесеуіңнің бірдей жер түбіне оқу іздеп кетулерің екіталай еді. Егер, сендер оқу оқып, өзің бізге партия комитетінің хатшысы болып келмегенде мен болыстағы милицияның бастығы болғанды қойып, екі көзім Итжеккенде жылтырап жүрер ме еді?!

	– Иген аға, «егеріңіз» бен «едіңіз» көбейіп кетті ғой, – деген үлкендердің сөзіне көп араласпай иба сақтап келе жатқан болыстық комсомол комитетіне жуырда хатшы болып сайланған Жасұлан дейтін бұлардың үшінші сапарластары. Ол да әр ауылды аралап, болыстағы комсомол ұяларының жұмысымен танысу үшін шыққан беті болатын. Бүгін ол бұлармен бірге «Ащылы» артеліне жеткен соң сол ауылда қалып, екі-үш күн аялдамақ. Дәлірек айтқанда, бұл ауылдағы біраз ағарту жұмыстарын жүргізу соған тапсырылған болатын.

	– Е, інім, бұл тіршіліктің тірегінің өзі сол себептер мен соның нәтижелерінің жиынтығынан тұра ма деп ойлаймын да. Былайша айтқанда, бәрі де қиюы келген қисындар ғой. Әйтпесе күні кешегі теңдікке қолым жетпей жүрген менің атқа мініп, жұртқа жөн айтар ретім жоқ-ақ сияқты. – Игенжан Жұманға қарап күліп қойды. – Үйезге барып оқыған оқуым аз болған соң ба, әлде тұқым-тұяғымда бастық деген сөзді алғаш иемденген адам болған соң ба, әйтеуір жасқаншақтай беремін. Әлі бір тұстан қателесіп кетемін бе деп, қорқақтайтыным басымдау сияқты. Кейде ойлаймын, апыр-ай, елдің сенімінен шыға алмай ұятты болғанша, жылқымды бағып, халқыма жағып жүре бергенім дұрыс па еді деп.

	– Иеке, бұл заманда бәрімізге де ата-бабамыз бұрын-соңды айналыспаған кәсіпті үйренуімізге тура келеді. Сондықтан, әрқайсысымыз алдымен азаматтық борышты ұмытпауымыз қажет-ақ. Бұрын жүріп көрмеген жолда жаңылыс басу да болар, бұрын айналыспаған істе қателесу де болар, бізден кейінгілердің біздің қателіктерді қайталамаулары үшін де алғашқы қадамға батылдық керек. – Жұман Көккептерді тебініп қалып, жайқала пісіп тұрған егінге қарай бұрылды. «Жаңа заманды жан сала орнататындар да, барлық ыстықсуығына көнетіндер де осы Игенжандар ғой» деп, ойлады ол. Күні кеше байдың жылқышысы болған, уақыт ағымын дер шағында аңдап, елінің болашағы үшін өз шамашарқынша болса да әрекет істеуге бейім, еті тірі жігітті тапқанына қуанған.

	– Иген аға, – деді Жасұлан атын тебініп, қатарласа беріп. – Сіздің түрмеден босаған күнгі әңгімеңізді әркім әр саққа жүгіртеді. Соны өз аузыңыздан естісем деп едім.

	– «Аққазының сабағаны рас па?» дейсің ғой? – Игенжан Жасұланға қарап, күліп қойды.

	– Рас, қашан көрсең де бет моншағы үзіліп, бір сөз айтуға ұялып отыратын ынжықтау көрінетін сол Аққазының қолы мұндай қатты болар ма, ту сыртымнан көлденеңдете қамшымен тартып жібергенде ұшып түсе жаздадым.

	Жасұланның аузының суы құрып, Игенжанның жанынан қалар емес.

	– Сонан соң! – дейді әңгімені суыртпақтап.

	– Немене, сонан соңы болсын! Адамды ашу қысқан кезде ақылмен ештеңе ойлай алмайтын көрінеді. Қожамбергенге де, мына Жұман көкеңе де ыза болғаным сонша, маған пәле жабуды бастаған Нұрымжан ағатайымнан бастап, бәрінен де өш алмақ болдым. Болары болды, еш кінәсіз түрмеге қаматтыратын кісісің ғой, онда мен сенің шаңырағыңды ортасына түсірейін деп түйдім. Бірақ, амал қанша... «Амал қанша?» деймін-ау. – Ол Жасұланға қарап күлген, – Сәті түскенде, астыма мінген атым ұзақ шабысқа жарамайтын, лып етпе ұшқыр неме болып шықты...

	Сол кезде бұлардың жанына келген Жұман:

	– Егіндері жайқалып-ақ тұр екен, – деген қуана сөйлеп.

	– Игенжан ағамның Аққазыдан таяқ жегенше, түрмеге оны сіздің қаматпағаныңызға сенбегенін сұрап келе жатыр едім, – деген Жасұлан.

	Жұман жылы жымиып, Игенжанның бетіне қараған:

	– Иеке-ау, сонда сені түрмеге мен жаптырып отыр дегенге шынымен сендіңіз бе?

	– Е, сенбегенде. «Жұман бастық Нұрымжанның қызына құда түсіп жүрген көрінеді. Сондықтан, болашақ қайын атасының достары – оған дос, қастары – оған қас» деген соң сенгенім рас...

	Содан кеңсенің алдынан міне шапқан атым Аягөзден көз көрім ұзағанша қамшы салдырған жоқ. Біреудің қыр соңымнан «Тоқта-тоқталап» қуа шыққанын да көргенмін. Біртебірте қуғыншымның атының дүрсілі жақындай берді. Әлі де «Тоқта, тоқтаның» астына алып келеді, бірақ мен атты екі өкпеге тепкілеп, шаба бердім. Қуғыншымның аты еті қыза шабатын мал екен, әне-міне дегенше дәл жаныма келіп:

	«Тоқта дегенге тоқтамайтын неткен дүлей жансың? Әлде шынымен-ақ Итжеккенге кеткің келіп жүр ме?» дейді. Бетіне жалт қарасам, қыздай сызылып отыратын Аққазы, жауына төнген қас батырдай мүлде түтігіп алыпты.

	«Қолыңнан екі келсе бірін істе! Нұрымжанның шаңырағын ортасына түсірмей тоқтамаймын!» деймін. «Мә, ендеше тоқтамасаң!» Бұзау тіс қамшымен жон арқамды осып өтті. Ат жалын құшып, жығылмай әрең қалдым. Жан-дәрмен ес жинап, екінші рет төніп келе жатқанда қамшысын жұлып алдым. Енді кісіні соққан олай емес былай болады деп, өзін сойып салмақшы болып едім. Сол сәтте Аққазының аспан түстес көгілдір жанарына көзім түсті. Айтқанын ұқтыра алмағандықтан, пайда болатын бір шарасыздықтың ызалы жарқылын көрдім. Оған қоса маған деген бір ата жаулық өшпенділіктің де жоқ екендігін байқаған сияқтымын. Мені иен далада бас салып илектеп тастайды-ау деп сескенген жоқ, бетіме шақшия қарап:

	«Кімнің қас, кімнің дос екенін білмеген байғұс! Қане, түс алдыма!» деп бұйырады. Жаңа ғана жон арқамды сойып түскен бұзау тіс қамшының сабын екіге бөліп лақтырып жібердім де, алдына түстім... Әнеки, бар болғаны осы, інім!

	Мен Итжеккен айдаламын деп жүрсем, халқым мені тәртіп сақшыларының басшысы етіп алды... Үйез орталығы Лепсіде бір-екі апта оқып, басты парызымыздың алғы шарттарын ұқтық дегендей...

	Игенжанның түрмеден босана салысымен ешкімнің сөзін тыңдамай Нұрымжан ауылына қарай үдере ұмтылуы, одан Аққазының алдына түсіп қайтадан келуі, арада екі-үш күн өтпей жатып, болыстағы айналдырған екі милиционерге, былайша айтқанда, күні кеше өз қолын байлаған жігіттерге бастық болуы, іле-шала үйез орталығына екі апталық оқуға барып қайтуы аз уақыт ішіндегі бір жігіт үшін тым көп оқиға еді. Жасұланның ұзынқұлақ арқылы әр түрлі болып тарап жүрген әңгімені індете сұрау себебі де содан болатын.

	Жұман Игенжан түрмеде қамауда отырған кезде-ақ Қожамбергеннің «сен боласыңымен» болыстық «піркөрөл» болып жүрген Қабаев Әшімбектердің шама-шарқына көзі әбден жеткен соң сот, прокурор, милиция бастығына кеңестік заңның тым болмаса алғашқы әліппесін үйрету қажеттігін ойлап, тағы да үйездегі Рамадановқа хат жазған. Үйез бойынша оларды қысқа мерзімге, жарты ай уақытқа болса да жинап алып, Лепсіде оқыту қажеттігі туралы ұсыныс айтқан. Өз болысындағы заң қызметкерлерінің әзірге тым дәрменсіз қара жаяулығын баяндап, прокурор мен милиция бастығын тағайындап, болыстық сотты кезектен тыс қайта сайлауға рұқсат сұраған. Көп кешікпей жауап хат та келген. Рамаданов мұндай ұсыныстардың басқа болыстардан да көтеріліп жатқанын, соттарды кезектен тыс кей жерлерде қайта сайлау жөнінде губерниямен бұрынан да келісім болғанын жазыпты.

	«Екеуіміздің ойымыздың бір жерден шыққанына таңданамын. Шындығында жаңа заманымыздың әділдігін ең алдымен дәлелдеуші біздің сол прокуратура, сот, милиция қызметкерлері болуы керек. Сондықтан, осы хатты алысымен уезд орталығынан ашылған қысқа мерзімдік курсқа болашақ заң адамдарын аттандыр», депті хатында.

	Жұман Әшімбек Қабаевты міндетінен босатып, орнына аз да болса білімі бар Жәркенов Едіге дейтін жігітті, бұрын болмаған милиция бастығы дейтін қызметке Игенжанды тағайындау жөнінде Қожамбергенді амалсыз көндірген. Әзірге ешкімді заң жүзімен жазалап та көрмеген, жазалауды мүлде білмейтін сотты да орнынан босаттырып, тұңғыш рет болыста жабық дауыспен сот сайлауын өткізген. Бұл орынға ұсынылған үш адамның ішінен төңкерістен бұрын Семей қаласында адвокат болып істеген, денсаулығына байланысты, жұмыстан қол үзіп, елге келіп тұрып жатқан Ақбаев Қойтан дейтін кісі көп дауыспен сот болып сайланған. Сөйтіп, бір болыс елдің бүкіл заңын басқаратын үш жігіт те Лепсіге кідірмей аттанған болатын.

	Игенжанның алыс жолдан келгеннен кейінгі жаңа қызметтің бабымен жолға тұңғыш шығып келе жатқаны осы...

	Жұман да қызметке орналасқалы бері орталықтан шалғайлау жатқан «Ащылы» артеліне қалай да бір келіп, бұл күнде шаруаларын біршама түзеп, болыс қана емес, үйезде де «жаңа заманның үлгілі шаруашылығына» айналған Байболдардың артелін көріп, өздерімен жүздесіп қайтуды өзінің бір борышы санап жүрген. Уақ-түйек ауыл маңының шаруасымен жүріп, бұл жаққа қарай шығып кетуге қолының бір тимей-ақ қойғаны. Егер кешегі бір елеусіздеу ғана оқиға болмаса, бәлкім, бұл жаққа әлі де жолы түспеуі мүмкін еді.

	* * *

	Кабинетте Аққазы екеуі оңаша отырған. Бір кезде Аққазы отырып:

	– Жүке, ренжімесеңіз, мен бір сырымды айтайын, – деген.

	– Иә, ол не сыр? – Жұман Аққазының бетіне таңырқай қараған. Ол кеңседе болсын, басқа жерде болсын тікелей жұмыс бабындағы әңгіме болмаса, басқа уақытта айналасындағылармен еркін әзілдесіп, қалжыңдасып отыра беретін. Содан да алғашқы кездегідей емес Аққазылар да өздерін көбіне еркін ұстап, тіршіліктің кейбір уақ-түйек жайларын қымсынбай айта беретін. Бұл жолдағы Аққазы әңгімесі Жұман ойлағандай «уақ-түйек» сыр емес, одан салмақтылау болып шықты.

	– Жүке, шынымды айтсам, соңғы бірер айда қайта туғандай өзгерген сияқтымын. Бұрынғыдай жасқаншақтап, бұқпантайлай бермеймін, бойыма бір сенімділік, тың күш пайда болғандай. Көзіңізге айтқаным емес, осының бәріне өзіңіздің тікелей әсеріңіздің болғаны сөзсіз.

	– Сенің бойыңа батылдық қасиеттің пайда бола бастағанына, әрине, қуаныштымын... – Жұман бұл жолы да жас мөлшері шамалас Аққазыға әзілдей тіл қатқан. – Бірақ оған қоса жағымпаздық қасиет пайда болып келе ме деп қорқамын.

	– Жоқ, – деді жігіт бір түрлі батыл тіл қатып. – Жоқ! Бұл – бұл кімнің алдында болса да айтар ақиқатым. Бұрынғыдай емес, қазір өзіме тапсырылған жұмысты әкемнің жұмысындай орындасам деймін. Бүкіл бір болыс елдің Қосшылар одағын басқарудың, оған жүктелер қат-қабат шаруалар мен міндеттерді орындаудың оңай шаруа еместігін де жақсы білемін. Ол үшін талаптану аз екен, істің қиюын білу үшін білім де, білік те қажет сияқты. «Аяз әліңді біл, құмырсқа жолыңды біл», үй болып, аяғымыз маталғанша мен де білім іздесем, оқысам деп едім. Жүке! Сондықтан мені осы қызметімнен босатуыңызды сұраймын.

	Әрине, Жұман жөн-жосық білер жастардың дәл қазіргідей қолыңа шам алып іздесең де таптырмайтын заманында өзі тәрбиелеп, бүгінгісі көңілден шықпай жатса да ертеңінен көп үміт күтетін Аққазыдай жігітке «жолың болсын!» деп аттандырып салып, қарап отыра алмас еді. ТІпті «Қосшылар одағын Аққазы басқара алмады» деген күннің өзінде ол басқара алатын қызмет түрлері жеткілікті. Бірақ жігіттің «Ертерек, мүмкіндік барда, білім іздесем, оқысам» деген сөзінен кейін айтарға уәж таппағандай, амалсыз бөгеле берген.

	– Оқимын дегеніңе қарсылығым жоқ, бірақ қайда барарыңды, қайдан оқырыңды шештің бе?.. – Ол Аққазының жауабын күтпей-ақ бөлме ішінде ерсілі-қарсылы жүріп, ойын одан әрі сабақтады. – Өзің білесің, Аққазы, бір болыс елде бас көтеріп, атқа мініп, бүкіл ел тізгінін қолына ұстап жүргендердің көбі шала сауатты, күні кешегінің старшындары мен шабармандарының ар жақ, бер жағындағы жандар. Өздіктерінен әрекет жасаудан гөрі басшылардың айтқандарымен ғана далақтап, шапқылай бергенді жөн көретіндер. «Әр жаңалық болсын, жақсылық болсын бәрін де басшы ойлансын, сол тапсырма берсін – тапсырмамен іс қылу әлдеқайда жеңіл, жауапкершілігі де аз оның» дейтін орындаушы атқамінерлердің ешқашан көктетпейтінін білесің ғой, Аққазы, бауырым. Жүрген сайын аяғыңды қағатын тасты алып тастау қажеттігін біле тұра жоғарыдан: «Анау тасты алып тастаңдар!» деген бұйрықтың берілуін күтіп отырудың не қажеті бар? Мен сені өздігінен әрекет жасауға талаптана бастаған қасиетің үшін де бағалайтынмын... Оның үстіне, кедей таптың ортасынан шыққан басшы жастарымыз шамалы, көпшілігі-ақ амалдап тізгінді ұстап қалған бай-манаптың қара танитын балалары. Олармен таптық ара-жігімізді біржолата ажыратып, «шекарамызды» белгілер күн де алыс болмас... Сондықтан, талапты жастардан таңдап жүріп, он шақты жігітті әр түрлі оқуға аттандыру мәселесін өзім де ойластырып жүр едім, қайта сенің ұсынысың сол ойымды ширата түскендей...

	– Демек, Жүке, ойымыз бір жерден шығыпты, – деп күлді Аққазы. – Бойымда пайда болып, жаңа-жаңа қалыпатсып келе жатқан қасиеттерімді бағалағаныңызға рақмет! Қайда жүрсем де сіздің менен талап еткен қасиеттеріңізді өзімнен кейінгілерден сұрауды да үйренгенмін...

	Ол сәл кідірді де, сөзін былай деп жалғады:

	– Тіпті сол кейінгілерге «Неге батыл болмайсыңдар? Жасқаншақтық – ынжықтықтың бір атасы» деп, уағыз айтып отыруым да мүмкін ғой.

	Бұл сөзге Жұман да күлген:

	– Несі бар, олай деуіңнің қажеттілігі – заман талабы. – Ол сәл ойланғандай ашық тұрған терезеден тысқа қарады. Жүзіндегі жаңағы күлкінің ізі де жоқ.

	– «Сөз тапқанға қолқа жоқ!» «Қалайда жастарды оқыту керек-ау» деп жүрген өзімнің де ең осал тұсымнан ұстадың. Мен сенің оқу іздеуіңе рұқсат етіп қана қоймай, сені және сен сияқты талапты жастарды кешіктірмей оқытуға жан-жақты көмектесуге міндеттімін. Бүгінгі күннің қамын ғана күйттегеннің – ертеңі күңгірт. Ертеңгі жеңілдік үшін бүгінгі қиындықтан қорқудың қажеті жоқ.

	Тұрар Рысқұлов ағамыздың: – «Бүкіл ел үшін бесеуіңнің білім іздеп келулерің елеулі оқиға бола қоймас. Ең қымбаты сендердің өнегелерің ғой, алғашқы сүрлеу салуларың ғой», дегенін жиі есіме алып: «Апыр-ау, кейінгілерге мен көрсеткен өнеге қайсы?» деп ойлайтынмын... Мүмкін, сенің бұл қадамың да өнеге болар.

	– «Кейінгілерге мен көрсеткен өнеге қайсы?», деп дәл сіздің қиналар жөніңіз жоқ, Жүке. Басқасын былай қойғанда, ана жылы оқуға барған бесеудің екеуінің араға бір жыл салып, келер жылы ғана Аягөз, Бақанас, Алматыға дейін атпен арнайы аралап жүріп, жиырма бес баланы апарып, әр түрлі оқу орындарына орналастырғандарыңыздан өткен өнеге бола ма?! Жақсылығымыз әзірге өз басымыздан аса алмай жүрген мына біз ғой... Жүке, қазір жалғыз отырғанда неше түрлі қиялға берілемін. – Аққазы қызына сөйлеп, орынан тұрып кеткен. – Шіркін-ай, деп ойлаймын сонда, адамдардың бәрі білімді болған кезде өмір сүру қандай жеңіл, қандай мамыражай болар екен! Қиястық, қиянат деген, біреуді біреудің алдау-арбауы, залымдық-зымияндық деген пәлекеттер мүлде жойылар деп.

	– Әй бауырым-ай, адам жанының әр түрлі жаратылысына білім ықпал етіп, бүкіл жаман қасиет атаулыны жойып жібереді деген пайымыңның қисыны бола қоймас. Ал енді жаппай сауатты болудың тіршілікті мәнді ете түсеріне дау бар ма?! – Жұман да ағынан жарыла сөйлеп отырған жас жігітті қанаттандыра түскен. – Ондай өмірді екеуіміздің көрерімізге мен түк те күмәнданбаймын.

	Ал жарайды, бір топ жастарды оқуға аттандыру мәселесі екеуміздің бірер аптадан қалдырмай шешетін мәселеміз болсын. Егер тәуекелге бел байлап, оқуға баруды түбегейлі шешіп отырсаң, қызметіңнен босатуға көмегімді аямаймын... Сөйтіп, барар жеріңді белгіледің бе? Әлде ана жылғы біз сияқты атқа мініп алып, бетің ауған жаққа тартып отырмақсың ба?

	– Әлі жіп таға қойған жерім де, оқуым да жоқ, тек оқымасам болмас дейтін қайтпас талабым ғана бар. – Аққазы шынын айтты.

	– Әзірге талаптың болғаны да аз нәрсе емес. Менің соңғы кездері республикамыздың қай жерінде қандай оқу орындары ашылып жатқаны туралы құлақ түре жүрген жайым бар еді. Ол да кәдеге асатын болды, – деп Жұман қойын дәптерін суырған. Сонан соң қойын дәптерге жазылған оқу орындары туралы мағлұматтарды оқи бастады. – Қазір кадрларды негізінен жергілікті ұлт өкілдерінен әзірлеу мақсатында үкімет пен партиямыз біраз жұмысшы факультеттерін, техникумдарды, кеңес-партия мектептерін ашуды қолға алды. Республикамыздағы тұңғыш жұмысшы факультеті бұдан аз бұрын ғана Орынборда ашылса, биылғы жылдың өзінде Қызылорда, Алматы, Семей, Орал, Шымкент қалалаларында ісқағаздарын жүргізушілердің курстары ашылатын болып отыр. Көкшетаудағы Бурабай, Өскемен маңындағы, Жетісудағы Талғар ауыл шаруашылығы техникумдары, мамандық атаулының анасы сынды мұғалімдерді даярлайтын Сарандағы, мына тұрған Өскемендегі, Ақтөбе мен Әулиеатадағы педагогикалық училищелер, Семейдегі құрылыс техникумы – бәрі-бәрі де бізге ауадай қажет мамандық иелерін даярлайды. Алыс болса да сонау Оралдағы дәрігерлік училищеге де оқуға кісі жіберуіміз керек. Жоғарғы білімді ұлттық мамандарды даярлауға көп көмек жасап жатқан Мәскеу, Омбы, Саратов сияқты қалалардағы институттар саны қаншама. Ташкент қаласындағы Түркістан мемлекеттік университетінің өзінде өткен, 1925 жылы ғана қазақтың тоғыз жүздей қыз-жігіті оқыпты...

	– Опыр-ай, мыналарыңыз керемет екен. «Білімге шабуыл» дегенді текке айтып жүрмеппіз ғой, – деп таңғалды Аққазы. Бастығының қарсы алдында отырғанын ұмытқандай орнынан тағы да тұрып кеткен. – Біз ғой ауыл-ауылда сауатсыздықты жою мектептерін әрең-әрең ашқанымызға мәз болып жүр екенбіз де. Айналайын, үкімет халқыма ересен қамқорлық жасапты-ау. «Тек бір университеттің өзінде ғана қазақтың тоғыз жүз ұл мен қызы оқып жатыр» дейсіз бе?! Ағатай-ау, мұның бәрін мынау қараңғы еліңізге неге айтпайсыз? Неге осы уақытқа дейін оқуға сусаған кедей-кепшікті осыларға аттандырмасқа? – Аққазының толқығаны сондай, әншейінде жастық жалынынан гөрі жасықтығын бұрынырақ байқатар көгілдір көзі ұшқын атып, жүзі алаулап алыпты.

	– Менің де ойымда жүрген осы жай еді ғой. Сондықтан күні ертеңнен бастап, ауылауылды аралап, оқимын деген жастардың тізімін алып, олар барар әр оқу орындарына болыстық партия ұйымының өтініш хатын даярлауымыз керек. Оқу жылы басталғанша олар барар жерлеріне жетіп үлгірулеріне көмек жасау қажет.

	Осы әңгімеден кейін Жұман дереу комитет мүшелерінің мәжілісін шақыртып, ауылауылға аттандыратын адамдарды белгілеген. Қожамберген бұл ұсынысты қуана қарсы алды. Тіпті оқуға аттанушыларға болыстық кеңестің қаржысынан аздаған көмек те беруге болатындығын, бірақ ол қаржының ештеңеге жетпейтінін қинала айтқан.

	– Жаңа-жаңа қоңын көтеріп келе жатқан кедей-кепшіктің балаларын оқытуға жетерлік қаржыны таппайтындары анық, – деген ол өте бір жанашырлықпен тіл қатып. – Бірақ балаларды оқыту керек. Ол үшін қаржы керек. Меніңше, оқуға аттанатын балаларға әл-әуқаты барлардан көмек мал жинап, оны Семейдің базарына шығарсақ, біраз ақша жинауға болар еді. Мысалы, мен мұндай игі іс үшін ортаға өзімнің бір құнан өгізімді саламын...

	Ол бұл тапқырлығыма һәм мырзалығыма не айтасың дегендей мәжілісті басқарып отырған Жұманға қиғаштап, бір шекесінен қараған. Қапелімде Жұманның бұл ұсынысты қолдарын немесе оған қарсы боларын білмей сасқаны рас. Қостайын десе, «балаларды оқыту үшін мал бере қойыңдар» деп, зекет жинағандай жұртқа алақан жаюды артық санаған. Қостамайын десе, айтып-айтпай, оқуға ынталы кедей-кепшіктің қолы байланып, үйден ұзай алмай қалары тағы даусыз. Демек, оқуға тағы да малы бар, қаржысы бар әлділер мен малдылардың балалары аттанбақ. Ақыры ол да Қожамбергеннің ұсынысын қолдауға мәжбүр болған.

	– Қожеке, ұсынысыңыз өте орынды. Тек жиналған малды үлкен жауапкершілікпен кәдеге асыра алатын біреулерге тапсырып, түскен қаржыны әр оқушының барар жерінің қашықтығына, оқу мерзімінің ұзақтығына қарай әділ бөлу қажет. Бұл жұмысқа, Қожеке, өзіңіз басшылық жасаңыз, – деген Жұман.

	Олар сол уәдемен үш топқа бөлініп, жолға бүгін шыққан беттері болатын. Жұманның шалғайырақ жатқан Көгілдірді таңдауының тағы басқа себептері бар-ды. Ең әуелі, «қой үстіне бозторғай жұмыртқалап», ауылындағы барлық түтінді ең алдымен ішіп-жемге кенелтіп, тіпті жерден алған өнімдерін малға айырбастап, біраз қоңайып қалған «Ащылы» артелінің бүгінгі тіршілігімен танысу, сонан соң көп кешіктірмей, әрі кетсе алдағы бір-екі айдың беделінде болыс бойынша ұйымдасқан, енді-енді бірлесе бастаған барша мойынсерік, артель атаулыларының басшыларын осы жерге шақыртып, егіншіліктің, тіпті отырықшылық өмірдің қыр-сырын үйретуді басты жұмыстың бірінен санаған. Осыған жалғас кешелібері туындаған тағы бір ойы бар. Бірақ оны әзірге Жұманның өзінен басқа жан баласы білмейді. Бұл ойдың тууына да Аққазының оқуға сұрануы себепші болған.

	Аққазы: «Қалайда оқысам, жұмыстан босатуға көмектессеңіз» деп, өтініш айтқан кездеақ Жұманға: «Мұның орнына жұмыс істей алатын кім бар?» деген сауал келген болатын. Түнімен әрі ойланып, бері ойланып, көңілі Байболға келіп тіреле берген. Оқуы шамалы болса да, тоқуы мол, білімі аз болса да, білігі мол, әрі Аманкелді көтерілісіне қатысып, өмірдің ыстық-суығына біраз шыңдалған Байболдан артық кісіні іздеп таппаған. Осы елде «Ащылының» тасы өрге домалап тұрса, онда артельді ұйымдастырушының еңбегінің, іскерлігінің аз болмағаны. Ендеше қолынан іс келер жігіттің мүмкіндігін арттырып, өрісін неге кеңейтпеске?! Сондықтан, бүгін «Ащылының» жетістігін көзімен көріп, Байболдың өзімен пікірлесу, жаңа қызметке баруға келісімін сұрау – басты шаруасының бірі еді. Егер оның өзі қарсы болмаса? Бұл ұсынысқа Қожамбергенді көндіретін сияқты...

	Оның ойын Игенжанның сөзі бөлді:

	– Бәлкім, мұндағы шаруаны бүгін бітіре алсақ, онда ертең ат басын біздің жайлауға қарай бұрармыз. Мен де үйге соғып, хал-күйлерін білейін, оның үстіне, оқуға баратындарға көмек мал алу үшін менің Нұрымжан «ағатайыма» сөйлесуің қажет шығар. Бекер обалы қане, ол зымиян да көрініп қалар тұста тартынбас. Көр де тұр, он шақты баланы оқытуға жетер малды бір өзі-ақ береді... Сенің де оған дегенде көңілің елжіреп тұратыны – «ағатайымның» «қолының ашықтығынан», ерен қамқоршылығынан болар деп те ойлаймын.

	Қашанда бір беткей, ойындағысын іркуді, бүгуді білмейтін Игенжанның Жұманға ұнайтын тағы бір қасиеті – қызметі үлкенге «сіз», «біз» деп орынсыз сызылуды білмейтін. Өзін түрмеге кімдердің қаматып, кімдердің мұны біржола құртпақ болғанын анық білгеннен бері Қожамберген мен Нұрымжанды қосақтап айдатып жіберуге бар. Екеуін тек өзінің жеке басының дұшпандары деп емес, бүкіл қоғамның, жаңа заманның жаулары деп түсінеді. Онысына дәлел іздеп те әуре болмайды. «Қасқырды жыртқыш емес, өз күнін көріп жүрген зиянсыз хайуан деп дәлелдеудің қажеті бар ма?!» дейтін қағиданың құлы. Өзін болыстық милицияның бастығы етіп қойғаннан кейін де: «Қожамберген ұстаған тай қазанның ішіне үңілмей, оның кімдерге ас болып жатқанын білмей отыра алмаймын. Егер бәрің мені осы қызметке лайық деп отырғандарың рас болса, мен онда жұмысымды ортаға кіріп, іріткі салып отырған бай баласы Қожамбергенді ұстаудан бастаймын» деп, қыңыр шауып, бәле қылған.

	– Иеке, сен ойлағандай тап жауларын құрта қою оңай шаруа емес, – деп екеуі оңаша қалған сәтте оны Жұман әрең тоқтатқан. – Оның үстіне, Қожамберген алдаса, да арбаса да биылғы жыл басында сайланған үкіметтің заңды өкілі. Алып-ұшпай сабар сақтағанымыз жөн.

	– Сабыр сақтап жүргеніңде олар сені құлататын орын қазып та қойған шығар. Оған не дәлел керек, бай баласы ма? Бай баласы. Істеп отырғанының бәрі заңсыз ба, заңсыз. Ендеше, мәймөңкелейтін не бар?! – Игенжан алғашқы пейілінен қайтқанмен ашуы тарқамай, біраз уақыт дау айтып, әрең тоқтаған.

	Оның қазіргі сәтте де Жұман ұстанған саясатты ұға алмай, қырсыға сөйлеп келе жатқан себебі өзі білетін Нұрымжанды тым еркінсіте бермей, ауыздықтау керектігін білдірген түрі.

	– Әзірге береген қолынан алайық, қалғанын күшпен алар уақыт та келер, – деп, ол тағы да Игенжанды сабасына түсірген. – Ал, ертең сіздің жайлауға қарай өрлеуге қарсы емеспін.

	Оның осыдан бір жарым ай бұрын барып қайтқан жайлауды, дәрігерлер «әй, ұзақ емделмесе, жазылуың қиын болар» деген өкпесіне жабысқан ауыр дертінен айналасы бір-ақ айда айықтырған жайлауды сағынғаны рас. Әлде тау басының таза ауасының, әлде әкесі даярлап, күні бүгінге дейін аузына тосып отырған шипалы қымызының әсері – әйтеуір ол бірте-бірте ауруынан құлан таза жазылғандай сезінген. Күн-түн демей жұмысбасты болып жүрген ол қайтадан болыс орталығындағы жалғыз дәрігер Иван Дмитриевичке де бара алмай жүрген. Жуырда ол кісінің өзі мұны іздеп келіп, таң қалған.

	– Айналайын-ау, өңің жақсы екен, сірә, науқасыңның беті қайтқан-ау, шамасы. Бұл қымыз бен таудың ауасының құдіретіне тағы да тәнтімін. Құлан таза айыққан сияқтысың, – деп, Иван Дмитриевич оның тыныс алуын, жүрек соғысын тыңдап болған соң өзі де қуанып, мұны да қуандырған...

	Денсаулығы түзеліп, соңғы кездері көңіл-күйі өсіп жүрген Жұманның жайлауды, әсіресе Нұрымжан отырған Ақбастауды жиі ойлап жүрген жайы бар-ды...

	«... Егер менің жүрегімнің лүпілін ұғар болсаң, ұғып қана қоймай, өмірлік серік болуға тәуекел десең мен аулыңа келесі келгенде... алдыңғы күні киіп жүрген көгілдір көйлегіңді киіп, мойныңа ақ орамал байларсың... Ақ орамал екеуіміздің ақ тілеулесіміз болсын...» Ол шіркін түнеукүні Берікбол баладан қызға жолдаған құпия хатын солай аяқтап еді. Басқадай тілдесудің амалын таппаған соң өзіне деген қыз көңілін білу үшін тәуекел деп осындай шарт қойған. Болыс елдің рухани жетекшісі болып отырған жас жігіттің сезімін бойжеткенге жеткізу үшін тапқан амалының түрі. Ол қызды сонау үлкен мақсат жолында сапар шегіп бара жатып, алғаш көргенде-ақ ұнатқанын, егер екеуі мәңгілікке қол ұстасса, өзінің оны өмір бойы аялап өтетінін – бәрін де әп-әдемі ғып жазып, қыз жүрегіне жол табатындай етіп, жеткізген сияқты еді. «Ұнатсаң ақ орамал байлан» деп кесетуі келіспеген. «Әлі бір тілдесіп, оңаша сырласып көрмеген бойжеткеннің намысына тиер сөз болуы да мүмкін екен-ау» деген ой мазадап жүрген.

	Осы бір өзінің ағат ісін Жұман сол бір жарым айдың ішінде он мәрте, жүз мәрте ойласа да ол пікірін қайтып алудың амалын таппаған. Бірақ Ұлбиге деген сағыныш оның ауылына қарай өрлейтін жолға түсуге мүмкіндік берер ертеңгі таңның атуын асыға тосулы еді.

	* * *

	Көккептер шұлғып тастап, Тарбағатайдың сай-саласын қуалап өрлеген жолмен сынапша сырғып, сумаң-сумаң аяңдайды. Дәл бір иесінің қанат байлап ұшуға қайраны болмай келе жатқанын сезгендей. Игенжан мінген жуан сіңір ақ танау қара алып тұлғалы иесін өрліеңіске арқалауға шыдайтын, арқалы жылқы болғанмен жүрісі жайсыз мал екен, қаршадайынан ат үстінде ержеткен, күні кешегі жылқышы жігіт өзін қажытқандай, ер үстінде екі жамбасына кезек төңкеріліп, таяқ тастам артта келеді. Әлде не есіне түскен кезде ғана ақ танауға қамшыны бір көсіп жіберіп, борт-борт желіп, Жұманның жанына қатарласады.

	Жалғыз аяқ жолы ұзыннан-ұзақ жатқан сайдың ернеуіне атының тұяғын іліктірген соң Жұман көлігінің басын тежеген. Өне бойларын тер жуып, бүйірлерін қаққан аттар биіктің төбесіне шыққан соң талтайысып тұра қалып, зәр төкті.

	– Жұман, ет асым уақыт өтпей-ақ бір көш жерді алып, аттарды біраз қинаңқырап жібердік-ау деймін, – деді өзі де бел жазуға атынан түскен Игенжан. – Сонша асығып, аттарды сонша қинардай алдыңнан шымылдығың желпілдеп тұр ма еді? Енді аяңмен отырсақ та түскі мал келе біздің аулыдың шетіне ілігерміз.

	Ол өзінен кемі мүшел жас кіші бастығына сынай қарған. Сырт көзге ештеңені парық қылмайды дейтін жігіт тау басына өрлеген сайын Жұман жанында болып жатқан өзгерісті сезгендей, алып денесіне мүлде сай емес кішкентай көзін бұған қадай қарап қалыпты. Жұман да кеудесінде бұрқанған асау ағысқа шығар көз іздегенлей құпиясын әлдекімге айтып, жан сырын әлдекіммен бөліскісі келетін. Тым болмаса біреудің: «Е, оның дұрыс екен! Әкесінің бай болғаны үшін қызы кінәлі емес шығар. Сезім деген шіркін тапқа бөлінуді, топқа бөлуді білмейді», деген сияқты жанашыр, тілектес сөзін естігісі келеді. Бірақ ондай сөзді айтып, мұны қанаттандырар жанның табыларына күмәні бар. Қайта: «Тең-теңімен, тезек – қабымен», болыс коммунистерінің жетекшісі болып жүріп, осы өлкедегі бірден бір мыңғыртып мыңды айдап отырған байдың күйеу баласы болғың келетініне жол болсын!» демесіне кім кепіл? Игенжан мұның көкірек қойнауында жатқан сырды білсе: «Е, сенген қойым сен болсаң, маңырағаныңа болайын! Нұрымжан мен Қожамбергенге қарап, неге жалтақтай береді десем, бір шүйкебас үшін өз табыңды сатып жүр екенсің ғой!» деуі де мүмкін ғой. Мүмкін емес, дәл солай дері даусыз. Жұманның Қожамберген мен Нұрымжан жөніндегі «әліптің артын бағу» саясатын онда мүлде қате түсінері хақ. «Жоқ, айтпай шыдай тұрайын, мен сырымды біреуге айтуға асығып жүргенде Ұлбидің мені ұнатпауы да мүмкінау. Оның жолында қандай қиындық болса да жеңерім кәміл, егер қыздың маған деген ықыласы болмаса, мен ала алмас тас қамал, сірә, сол болар. Сабыр етейін» – деп шешкен...

	Жұман Игенжанның жаңағы сөзін естімеген болып, әңгіме арнасын басқа жаққа бұрған. Бұған деген ойын Игенжан да бүкпей ашық айтатын болса, Жұман балуан тұлғалы, бірақ көңілінде зілі жоқ, ақкөңіл жігітке осындай оңашадағы пікірін әзілге сүйей еркін айтатын.

	– Иеке, бай ағаңыздан даулап, жайлау-қыстау алдыңыз, ол аздай шабындық жерді де алдыңыз. Сол жерге ғой кешегі өзіңіздей жалаңаяқтарды жинап алып, бірлескен шаруашылық құрғаныңызда ғой, өзіңіз көрген Байбол сияқты ханға сәлем бермей отыратын едіңіз.

	– Оу, мен мойынсерік ұйымдастырайын деп жүргенде ұсталып кеттім емес пе?!

	– Ұсталмағанда қайтесіз, біреудің отау шөбіне «от қойсаңыз...»

	– Жұман інім, дегемен Байбол жігіт екен. Қарашы бір топ қараша үйліні жинап алып, үш-төрт жылдың ішінде шалқып үлгіргенін. Өз еңбектерін еміп, төккен тердің қызығын көріп отырған жұрт екен де. – Игенжан ақ танау қараны сипай қамшылап қойып, әңгіме бағытын басқа арнаға бұрған. Жүзінен ризашылық байқалады. – Өзіне анау Барыс пен Петрді құдайдың бағына бергенін айтамын да. Шыны керек, қазақ баласы жеңсік ас деп тамыр орыстарынан сұрап жеп көргендері болмаса, көгенде жатқан қозы-лақтай қауынқарбызды өсірудің тілін білген бе? Тіпті кеседей-кеседей картоптары да бір байлық қой. Жер емгеннің бір артықшылығы сол, әнеки. Төрт түліктің қызарғаны мен ағарғанын баққан ел бір жұттан соң-ақ қара қазан, сары баланы бір тойдыра алмай есеңгіреп қалады. Борасын бидайға, ұрасын картопқа толтырған адамның анау-мынау жұттан қорықпасына көзім енді жеткендей.

	– Е, арғы шеті мен бергі шетіне айлап емес, жылдап жүріп әрең жететін ұлан-ғайыр шегі-шеті жоқ мекенді ғасырлар бойы қырқысып жүріп, қырылып жүріп бауырына басқанмен, өсе алмай, өне алмай жүруі де жер нәрін сол төрт түліктің тұяғы мен тісі арқылы ғана өлшеуінде ғой. Өзіңіз айтқандай, жалпақ жеріне жайқалтып егінін де өсіріп, мыңғыртып малын да өргізсе, тарихтың әр қатпарында ақ сүйек қып өліктерін қалдырар ма еді?!

	– Қайдам, Жұман шырақ, халқының көбейе алмауына бірден бір себепкер егіншілікпен айналыспау деген тұжырымыңа келісе алмаймын-ау. Рас, оның көп себептерінің бірі шығар, меніңше жұмақтай мол жері бар еліңді жыл аралатпай оң-солынан келіп, жаулары шауып кетіп жатса, қайдан көбейсін?! Менің ендігі қуанышым – халқыңды зарлатып кетер зорлықшыл шапқыншылықтар енді болмас-ау деген ой. Ал енді жер-ырысын еме білуді үйренгеннің өзі де аз қуаныш емес, – деді Игенжан сонау етекте сары ала болып көрінген Байболдың егісін қамшымен құсқап. – Осы шындықты қазағыңның тез түсініп, тез үйрене бастағанына қуанамын.

	– Рас айтасыз, – деді Жұман оны қостап. – Баяғыда оқуға кетіп бара жатқанымызда он бір, он екі үйлі осы ауыл ертеңдеріне үміттене қарағандары болмаса, қара көжеге қамалып отырған адамдар еді. Енді қарашы, бірлескен еңбектің өнімділігін көрген, артельге кірсе, қарындарының ашпайтынына көздері жеткен айналасындағы біраз малшы-жалшы жиналажинала бұл ауылдағы түтін санын елуден асырып жіберіпті. Әттең, Ащылы бұлақтың суы азшылық етпесе, Байболыңның бұл артелі де қанатын жая түсетін түрі бар-ау.

	– Несі бар, жаңа замандағы жаңаша тіршілікті бастаушы жігітке суы мол тағы да жер беру қажет шығар.

	– Мен бұл жігіттің қолына егістігі де мол, суы да мол осы болыс елдің жерін түгел берсем бе деймін.

	«Бұл сөзіңді ұға алмадым ғой» дегендей, Игенжан Жұманның бетіне сұраулы жүзбен қараған.

	– Аққазының оқуға жүретінін естіген шығарсыз? Байболды соның орнына, Қосшылар одағының бастығы болуға ұсынсам ба деймін. Ел басқарып ысылсын, болашақта біраз кедейлерді «Ащылыдағы» сияқты отырықшыландырып, олардың егіншілікпен айлысуларына ұйытқы болсын деп, осы бір жауапты істі оның өзіне жүктесек деген ой ғой...

	Жұман көптен армандап келе алмай жүрген Байбол ауылын көрген соң көңілі әбден толып, бүгін таңертең Көгілдірден қуанышпен аттанған. Және өзінің Байбол туралы ойының дұрыстығына көзі біржола жеткен.

	* * *

	...Кеше үш салт атты жолаушы Көгілдір жотасының иегінің астына жасырынған ауылға келген кезде кіші бесіннің кезі болатын. Баяғы жаяу бала жүгіріп дем алмай айналып шығардай ғана кішкене егістік өсе-өсе тай шаптырым жерді алып кетіпті. Дәні толып, басын көтере алмай тұрған арпа, бидай, тары әне-міне деп орақ күтіп-ақ тұр екен. Бұлақтың арғы екінші жағасындағы көк жазық та бұрын-соңды бұл маңға мүлде таңсық бақшалықтармен безеніп алыпты. Сол кездегі тай мініп, егістікті күзеткен Сардар сияқты қарауылдар болар, әр жерден атқа мінген екі-үш бала көрінеді.

	– Апыр-ау, мынау даланы қалай-қалай өзгертіп жіберген? —Игенжан сары шашақты тегеш бас күнбағыстарға қарап, таңданып келеді. – Қарашы, кәрі-жас демей бәрінің де жерге жабысып қалғандарын.

	Олар бақшалықтың әр жерінде жүрген топ-топ балалар мен әйелдерге қарай беттеген.

	Қолында шелегі бар кішкене кемпір бұларға қарсы ұшырасты. Ол тоқтап, аттыларға күн сап қарады.

	– Армысыз, шешей! – Жолаушылар жарыса сәлемдескен.

	– Бар болыңдар! Танымадым, қай баласыңдар?

	– Танымайсыз. Аягөзден келеміз, оның есесіне сізді танып тұрмын, шешей! – Жұман атынан түсіп, кемпірдің жанына келді. – Баяғыда, осыдан төрт жыл бұрын тоған қазушыларға су тасып жүргеніңізде көріп едім. Сол қызметіңізден әлі «түспегенсіз-ау», ә?

	– Е, балам, ол кезде су тасысақ, қазір жұртқа сусынға қымыз әкеліп беремін. Үйде қарап отырғанда не бітіремін? Шамама қарай қолғабыс жасаймын да. – Қайыстай қатқан қара кемпірдің өзін танымағанын байқаған Жұман:

	– Шешей, ішкертін оқу іздеп бара жатып, осында келіп қонған бес жолаушы бала есіңізде болар? Мен солардың бірі Жұман Мұратбекұлы деген боламын.

	– Е, айналайын-ай, соның біреуі болысқа ұлық болып келді деп еді, сен екенсің ғой. Алды кең, жұртқа жайлы бала деуші еді, қадамың құтты болсын, айналайын! – деп, кемпір Жұманның бетінен сүйген. – Мына балалар қай балалар?

	– Қазіргі үшінші ауылдың азаматы Игенжан деген балаңыз болады. Болыстағы тәртіп жағын басқарады. Ал, мына балаңыздың есімі – Жасұлан. Бұл болыстың жастарын басқарады, – деп, ол серіктерін жөн сұраған қарияға қысқаша таныстырды да; – Ал, шешей халдеріңіз қалай?

	– Е, қарағым, біз сендердің жолдарыңа жанымыз құрбан деп жүрген адамбыз ғой. Еразамат өздерің аман болыңдар. Көзіміздің тірісінде жыртығымның бүтінделгенін, кемтігімнің толғанын көрдік, басқа не арман бар бізде?.. – «Ұлық» адамды бос әңгімемен ұстамайын десе керек, қарт шелегін қолына алып, ауылды нұсқады. – Е, барыңдар, шырақтарым, ауылға барыңдар. Байбол балам да, басқа ер-азаматтар да ауылда. Астық қоймасын салып жатыр.

	Жолаушылар тақта-тақта болып салынған бақшаны суарып, арам шөбін жұлып жүрген әйелдерге жолай сәлемдесіп, кідірмей ауылға беттеген.

	– Апыр-ай, мынау Байболың жігіт екен. Қауын-қарбыз ба, асқабақ па, бәрін егіпті-ау, ә! – деп, Игенжан мен Жасұланның ауыздарының суы құриды. – Біздің жұрт кәсіп қылмаған үрдісті бәрінен бұрын бастаған екен.

	– Жер жағдайы мен бау-бақшаның мән-жайын тамыршыдай білетін ағайынды екі орыс жігіті бар еді. Ана жылы келгенімізде: «Тұқымын тауып алып, біраз дүниені өсірмекпіз» десіп отырған, азаматтар дегендеріне жеткен екен-ау. Шіркін-ай, әр ауылдың жігіттері дәл осындай ғып жерді құлпыртып отырса ғой. – Жұман да қиял қуып кеткендей...

	Жолаушылар белегірге шыға келгенде қойнаудағы жазыққа сап түзеп қатарласа салынған жиырма шақты үйді көрген. Қаладағыдай көк қаңылтырмен шатырланбаса да бәрі де бір ұядан шыққан балапан сияқты деңгейлес, төбесіне қалың ғып қоянжондап сабан, топан араластырып иленген лай құйған өңшең тоқал тамдар, бұрынғыдан әлденеше есе молая түскен жертөлелер мен киіз үйлер, қара қостарды оңаша тастап, серпіліп, алыстап шыққандай.

	– Анау жертөлелер еліңнің кешегісі де, мынау біркелкі жылы үйлер – ертеңі сияқты екен, – деп қалған Игенжан. Оның теңеуіне сүйсінген Жұман да:

	– Дұрыс айттыңыз-ау, Иеке. Көше жасап, көркін келістірген мынау кішкене ауыл елдің ертеңі ғой.

	– Ауыл іргесіндегі дөңнің иығынан шыға келген үш салт аттыны көрген он шақты жігіт тағы бір үйдің қабырғасын тұрғызып жатқан жұмыстарын тоқтатып, бұларға қарап тұрған.

	– Іске сәт, ағайындар! – Жұман бастаған үшеуі аттарынан түсіп, күнге күйген жүздері қуырған бидайдай қызылкүреқ жас-кәріге тілек айтқан. Саман кірпіштен кісі бойындай биіктетіп жиналып қалған қабырғаның үстіндегі кең маңдайлы, палуан мұртының шалғысы мысық құйрықтанып қалған Байболды Жұман да таныған. Аппақ тістерін көрсетіп жымиысына қарағанда, ол да мұны таныса керек, жерге секіріп түсіп, бұларға қарсы жүрді.

	– Оу, бауырым-ау, Жұманбысың? Қалайда бір соғарсың-ау деп жүруші едім, бәсе-бәсе, жеттің-ау, азаматым!

	Ол бас салып құшақтай алатын адамдай дәл жанына арындап келгенімен, бүгінгі қонағының ана бір жылғы жолаушы бала емес, бұл күнде үлкен болыстың басшысының бірі екенін есіне түсірді ме, әлде жартылай жалаңаш денесі батпақ пен тозаңға әбден былғанғанынан тартынды ма, жанына таяй бере кідіріп қалған. Осыны сезген Жұманның өзі келіп, Байболмен ежелден дос-жар адамдарша төске төс тигізіп сәлемдескен.

	Қолдарының балшықтарын көк шөпке сүртіп, өздерінше «тазарған» басқалары да жандарына келді.

	– О, бастық жолдас, бізді ұмытпапсыз ғой! – Қаба сақалды сары жігіт келіп, қолын ұсынды.

	– Борис, сізді бас диқан деп естуші едік, енді құрылысқа кірісіп кетіпсіз ғой. Қалай, есен-саусыздар ма? – Жұман оны да ұмытпағанын білдіріп, әдейі есімін атап сәлемдескен. – Ана жылғыға қарағанда қазақшаны мүдірмей сөйлейтін болыпсыз-ау.

	– Мына Байекең бастықпен екі-үш ай бірге жүрген орысты қойғанда, кез-келген қытайағылшының қазақша сайрап кетер, – дейді ол да күліп.

	– Ал, жол болсын! Төрге шығыңдар! Бүгін сендер «Ащылының» қонағысыңдар. – Байбол ағынан жарылды.

	– Әлей болсын! Өзіміздің де бағытымыз осы ауыл. Ертеңгі күнге уәде жоқ, бүгін сендерге қонақпыз, – деген Игенжан да жасы үлкендігін пайдаланып. – Мына Жүкең: «Байекеңнің ауылын көріп қайту керек» деп, дығырлатып еді. Десе дегендей, тірліктеріңе қарап, тәнті болып келеміз. Бүйте берсеңдер артельдің «астанасы» Ащылы ауылы бір-екі жылда қала болып кетер.

	– Орақ басталғанша ертең астығымызды құятын қойма салып алмақ едік. Одан кейін баласы көп бір-екі үйге баспана тұрғызып салып берсек деген де ой бар. – Байбол жотаның баурайына тығыла орналасқан қалың жертөлелер мен киіз үйлерді иегімен нұсқады. – Мына Барыс екеуіміз бір кезде жұмыс қолы аз деуші едік, сөйтсек жұмыс қолы көбейген кезде істер шаруа да молая береді екен. Шама-шарқымызша бірлесіп, кірпіш құйып, құрылыспен де айналысқан болып жатырмыз.

	– Жаңа мүшелерге үй салып бере берсеңіздер бүкіл болыстың жартысы сіздерге көшіп келіп жүрер, – деп, күлген Жасұлан.– Сіздердің тіршіліктеріңізден жаңа заманның өмір салтын ғана емес, ұжымдаса істеген шаруаның жұмаққа апарарын да көруге болады екен.

	– Е, біз үшін бір-ақ заңдылық қымбат. Ол еңбек ете білген артельдің әр мүшесіне артельдің де, басқа жұрттың да ештеңесін аямауы. Ал енді ағайын деп келген жұртты қалай қабылдамаймыз? Мен Барысқа, Барыс маған қарайды. Ақыры артельге қабылдап тынамыз...

	– Байбол ойына әлдене түскендей Жұманның бетіне сұраулы жүзбен қарады. – Бауырым, осы ауылдан аттанып кеткен соң-ақ өздеріңді еске жиі алатынбыз. «Іздегендерін тапты ма екен?» дейтін едік. Биыл жаз шыға: «Сол бесеудің біреуі болысқа үлкен бастық болып келіпті, тіпті Қожамбергеннің өзін тұсаған аттай кібіртіктетіп тастайды екен», деп естідік.

	«Шіркін, оқудың құдіреті-ау, Қожамбергенді де мүдірткен» деп сүйсіндік. Іздеген соң тапқандарың, бет алған соң жеткендерің жақсы. Сұрайын дегенім, Шәріп...

	– Қасым, Есім, Ғалым, – деп, Жұман Байболдың аузына сөз салды.

	– Иә, солар қайда? Үйге жеткенше төзімім жетер емес. Әсіресе Шәріп дейтін інім жанып тұрған от болып көрініп еді.

	– Бәрі де есен-сау. Келер жылдары оқуларын бітіріп, республикамызға оралады.

	– Оқулары тым ұзап кеткен сияқты ғой өзі? – деп тұрған жігіттердің біреуі сауал қойған. – Әлде, оқу атаулыны індетіп, түбіне жетіп, бірақ қайтқалы жүр ме?

	– Жоқ, олай емес, – деп күлген Жұман. – Мәскеу, Қазан сияқты ірі қалаға барып, үлкен оқуға түсу үшін біздің бастауыш баспалдақ деңгейіндегі біліміміз аздық етеді. Оның үстіне, білімді игеру үшін сабақ оқытатын орыс тілін де білу қажет. Сондықтан біздің біраз уақытымыз орталау мектеп деңгейінде білім алу мен тіл үйренуге кетті. Оны біз сияқтылар үшін тездетіп оқытатын «даярлық бөлімі» деп атайды екен. Оны бітірген соң ғана Қазандағы жұмысшылар факультетінің студенттері атандық. Біздің оқуымыздың тым ұзаңқырап кетуінің себебі сол. Ал, оны тәмамдаған соң әр түрлі кәсіпке даярлайтын нағыз үлкен оқуларға да түсуге болады.

	– Оқу-оқу деп жүріп, жарты өмірлері өтеді десеңізші, – деген жаңағы жігіттердің сөзіне Игенжан:

	– Көрінген таудың алыстығы жоқ. Осы жігіттер салған сара жолмен сіздердің балаларыңыз да барып оқитын күн алыс болмас, – деп, келген шаруаларының да шетін шығарып қойған.

	– Апыр-ай, сонда сендер елдің ауқымынан да шалғай шығып кеткен болдыңдар-ау, – деп Байболдың өзі де таңданысын жасырмаған.

	– Иә, ол ұзақ әңгіме, оны жата-жастана айтармыз. – деп Жұман күлген. Жуырда ғана Шәріптен хат алдым, елді сағынғандарын жазыпты. «Сұрағандарға сәлем айт!» депті. – Жұман Байболдың үйіне кірген соң бесеуінің алғашқы қиын сапарлары туралы және ішкертін жақта әлі оқуларын жалғастырып жатқан достарының жайын қысқаша және өзінің елге оралу себебін айтып өтті...

	Жұман мен Игенжан сол күні кешкілік «Ащылы» артелінің барлық үлкен-кішісін жинап, ашық далада жиналыс өткізген. Жұман бүкіл елдегі жағдайларды түсіндіре келіп, болыста әзірге жүргізіліп жатқан жұмыстарды, алдағы орындалар шаруаларды айтқан кезде жұрт қозғалақтасып: «Ой, бәркелді!», «Е, бәсе, бұларың жөн болған!» десіп, қисса тыңдағандай қопаңдасып, қызу құптасып отырысты. Жуырда бүкіл болыс бойынша егістік пен шабындықты қайта бөлгенін, соның нәтижесінде көгілдірліктердің де қосымша біраз жер алғанын айтқан кезде: «Е, биыл сол шабындықтардың арқасында отыз бес отау шөп тұрғызып алдық емес пе! Егіс егуге мынау Тұнықбастаудың бойын да бізге беріпсіңдер! Одан артық жақсылықты әкең істей алар ма?» дескен тыңдаушылар гуілдесіп, әрең басылды. Жиналыс дегенге көп үйренбеген жұрт әр айтылған пікірді талқылап ала жөнеліседі. Жұман кешегі малшы-жалшылардың жер-жерлерде сауатын ашу, балаларды оқыту істерінің жедел жүргізілуі қажеттігіне тоқтай келіп, елде балаларды оқытатын мұғалімдердің, ауырған-сырқағанды емдейтін дәрігерлердің, тіпті барша маман атаулының жоқтығын айтты.

	– Сол үшін аз да болса көзі ашық балаларды оқыту керек. Біздің бұл ауылға келгендегі негізгі мақсатымыз да осы. Оқуға баратын балаларды атаңыздар! – деген ол. – Әрине, аздап қара танитын балалар табылып жатса тіпті жақсы.

	– Оу, осы Қайрақбайдың баласының оқуы жақсы деуші еді ғой!

	– Е, қойшы соны. Былтыр он бес қадақ шайды қырық үйге бөле алмай, миы шірімеп пе еді!

	– Әй, Жанғожа, оқуға сенің өзің барсаң болар еді, бірақ ұлық болып келсең, онсыз да

	Тарбағатайдан аса қарап жүрген пәлекет жерге мүлде көз салмай қойып, кесір қыларсың!..

	Бірі атып, бірі қағып отырып, «Ащылы» артелінен әзірге оқуға екі ұл, бір қыз баратын болып, артель олардың жол қаражатын өздері тауып беретін болып келісілді. Ол шаруаның бәрін де биыл жылдың басында өткен кеңес сайлауында қатар қоныстанған үш ауылға ортақ ауылнай болып сайланған Борис Семенович Кулешовтың өзі қолға алып, әрі кетсе, төрт-бес күннің ішінде тындыратын болды.



	Жұман Байболдың өзіне айтар негізгі бұйымтайын ертеңгісін оны оңаша шығарып айтқан.

	– Апыр-ай, інім-ай, қинадың ғой, – деген Байбол. – «Кемедегінің жаны бір» деген, төртбес жылдан бері он шақты қара қос бірлесіп, соны бір тірлік бастап едік. Шүкір, «сен істе, мен істе», «менікі де сенікі» жоқ болған соң ба, керегеміз кеңейіп, бұғанамыз бекігендей еді. Орта жолға келгенде бастық боламын деп, бөліне қашқаным қалай болар екен? Мені қинамасаңшы. «У ішсең – руыңмен» дегендей ғой. Менің ендігі руым да, туыс-тегім де жоқшылық қуалап, табыстырған тобырым ғой. Бөліне алмаспын, қинама, бауырым!

	Жұман да өз пікірін дәлелдеп баққан.

	– Керегелеріңізді кеңейтіп, шаруаларыңызды ілгері бастыра білген соң да сізге келіп отырмын, Байеке. Іскерлігіңізді Ащылы бойына ғана емес, бүкіл болыс жұртына көрсетер күн туды. Және бұл өтініш те емес, партиялық тапсырма. – Жұман Байболдың жүзіне сынай қараған. «Енді не уәж айтар екенсің?» дегендей. Жұман болысқа келген бетте партия мүшелерінің тізімінің ішінен Байболдың фамилиясын көріп, қатты қуанған. Тек «Ащылы» артелінен ғана емес, Аягөз болысынан алғашқылардың бірі болып, Байболдың партия қатарына өткеніне сүйсінген. Ол Байболдың үнсіздігін пайдаланып, әңгімесін одан әрі жалғастырды:

	– Орталыққа бірсүкүндері жетуге тиіссіз. Бұл – әзірге менің ғана пікірім. Ұсынысты да өзім жасаймын. Жұрт қолдар деген ойдамын. Қолдамаса несі бар, қайтадан келіп, жұмысыңызды жалғастыра бересіз. Сондықтан бұл әңгіме әбден пісіп, ширағанша еліңіздің көңілін қобалжытпай тұра тұрғаныңыз жөн. Сіздің орныңызға бастық болар адамды артель мүшелері өздері сайлап алады.

	– Қол-аяғымды матадың-ау, інім... – Байболдың кере қарыс маңдайы қыртыстанып, шын қиналғанын байқатты. – Халқым үшін, үкімет ісі үшін аянбаспын-ау... Бұл жердегі басшылығым – ақылдан гөрі өз білегіңнің күшімен үлгі көрсету болатын. Ал кең ауқымды басшылыққа біздің білім мен білік келтелік қып жүре ме деп қорқамын.

	– Бұл күнде білімнің арқасында ел басқаратындар жоқтың қасы. Ол әзірге мүмкін де емес қиял. Сондықтан, бізге білігі барлар қажет. Төрт жыл бұрын ғана жоқтан барды құрап, тіршілік бастаған, ал бүгін өз қолы өз аузына еркін жетіп отырған ұжымды айрандай ұйытып басқарған сізді, Байеке, білігі аз деп айта аламыз ба?

	Жұман бұл мәселеге келістік, оны илей бергенше басқа жайды сөйлесейік дегендей, әңгімені өзге арнаға бұрған.

	– Бәке, артельдеріңіздің тіршілігі, ұйымшылдығы қатты ұнады. Ана жылғыға қарағанда, әл жинап, біршама күш-қуатқа ие болып қалған боларсыздар?

	– Өзің көргенде он екі түтінді біріктірген артель мүшелерінің саны қазір мүлде көбейген. Демек, біз асырайтын адам саны да, ас сұрайтын ауыз саны да еселеп өсті деген сөз. Дегенмен, артық өнімімізді айырбастап дегендей күш-көлігімізді, жеуге жетпесе де қымызы мен сүтін ішуге жетердей азын-аулық жылқы, сиырдың басы құралып қалды. Бала-шаға қызылсырағанда сорпа-су болар ұсақ малымыз да оның ішінде өсімтал да сүті мол ешкі малы көбейіп келеді. Тіпті, осыдан екі-үш жыл бұрын басқа бір ауылдан қоразы мен он шақты шібиді бір лақты ешкіге айырбастап алғанбыз. Қазір, құдайға шүкір, он шақты үйдің қорасынан қораз шақыратын болған – Ол Жұманның бетіне қарап, жымиып қойды.

	– «Тауығын да айтып, мақтанады» деме, сөз қылуға тұрмайтын құс баласы десек те оныңның жұмыртқасы да балаларға жақсы екен.

	– Бәрекелді, ол да отырықшы болған жұртқа тән жаңалық екен. Ал егістігіңіз де біраз көбейіпті. Мұнша егістікті жырту үшін кемі төрт-бес соқа керек болар деп мөлшерлеп тұрмын. Ана жылы Лепсіден әкелген жалғыз соқаға қатты қуанғандарыңыз әлі есімде...

	– Е, інім, қызыл алтындай қызыл бидайың болса, бәрі табылады екен. Біздің астық, картоп, қызанақ, қияр, орамжапырақ, пияз сияқты бақша өнімдерін сататын арбакештердің алды бұл күнде Өскемен, Семей қалаларына дейін жетіп жүр...

	– Көрдіңіз бе, – деп, күлді Жұман. – «Білімім келте» дейсіз. Оқуыңыз аз болғанмен, тоқуыңыз мол. «Ащылыңыз» құлашын шалғайдағы қалаларға дейін созып үлгіріпті. Өйтіп іс қылу кез келгеннің қолынан келе бермейді. Сондықтан сізді тапқанда қателеспеген сияқтымыз...

	– Ал Бәке, ауылыңызға, артельді көріп көңіл тойып, көз қуанды. Келген шаруамыз да тиянақталған сияқты. Біз аттанайық, – деп, ауыл ағасынан рұқсат сұраған...

	* * *

	– Қарағым Жұман, сен де тумасаң да туғандай баламсың. Апырақтап жүріп, қорқаулардың алдына түскен қу жалғызымды арашалап алып қалған сені қалай ғана «тумағаным» дейін. Айтар батам да, аналық ақ тілеуім де өздеріңе арналар. Екеуіңнің есімің аузымнан түспес. Жас болсаң да бас болдың, жалғызыма сүйеу бол, – деп, Игенжанның шешесі Жұманды аттандырып тұрып көлкемедей кимешегінің етегімен көзін сүрткен.

	– Апа, қойшы енді! Өлер жерімді мен де білемін ғой. – Игенжан зілсіз ғана күңкілдейді.

	– Апа, бәріміз де бір-бірімізге сүйеніп, тірлік етіп жүрген өзіңіздей қарттардың үмітіміз. Уайымдамаңыз, ел жайлаудан түскенше орталықтан салынып жатқан үйлеріңіз де бітер. Көшіп барған соң балаңыз көз алдыңызда болады ғой, – деп, Жұман Игенжанның шешесінің көңілін демдеді.

	– Қайным, жортқанда жолдарың болсын, тым асығыс келіп, асығыс кеттің. Бүгін қонғаныңда болатын еді, – Игенжанның бүйрек бет, қызыл шырайлы келіншегі базына айтты.

	Жұман шай ішкен соң Игенжанның бір күн болса да бала-шағасының қасында болуына рұқсат етіп, өзінің Нұрымжанның ауылына аттана беретінін айтқан. Ондағы ойы Игенжанның жазықсыз түрмеге қамалуына басты айыпкер Нұрымжан болғандықтан, оның ауылына ештеңе болмағандай «інісін» ертіп барғысы келмеген. «Ескі жараның аузын тырнатпайын» деп ойлаған. Оны түсінсе керек, Игенжан да: «Бай ауылына мен де баруым керек» демеді. Немесе – қайсыбіреулерге ұқсап: «Біздің үйге қона кет» деп жата жабысқан да жоқ. Жұмыстың қауырт кезінде қонақтап жүрген жанның ісі бітпесін білгендей. Және де бойдақ бастығының Нұрымжан ауылына баруға қашан да ынталы екендігі туралы елден естіген әңгімесінің шындықтан тым шалғай еместігін сезгендей.

	Расында да Жұманның Ұлбиге деген сағынышы алабөтен еді. Сондықтан бұдан әрі кідіруге шамасы да жоқ болатын. Қолынан келсе ол бүгін қалайда қызбен ауызба-ауыз бір тілдесіп, бойжеткеннің көңілін барламақ. Өз жүрегінің қалауын бүкпесіз жайып салмақ.

	– Жарайды, өзіңді ертең сиыр түстің кезінде Жаппас ауыдында күтемін, – деді Игенжан қонағын Көккептерге мінгізіп жатып...

	Жалғыз салт атты ауылдан ұзаңқырап шыққан соң еріне басып, марғау аяңдап келе жатқан Көккептерге тақымды басып қалды. Жүрегі аттай тулап, көңілі көлігінің тым самарқау аяңын місе тұтар емес. Қолынан келсе Көккептерін тастай беріп, екі-үш қырқаның арғы жағында отырған Нұрымжанның ауылына, Нұрмыжан емес-ау, Ұлбидің ауылына құс болып ұшып кетердей.

	Тарбағатай күзгі көркінде толықсып жатыр. Сай-салаға жыныс болып қалың өскен бұта-бүргеннің жапырақтары қызыл күрең түске енсе, бітік біткен бетеге сары бояуға малынған. Табиғат жарықтық тоқ күйіне мүлгіп, байсал тартқан. Бірақ жалғыз салт аттының жанының жайлауында көктем шуағы ойнайды. Қаны көктем өзеніндей тасып, тамырын кере бүлкілдесе, бүкіл тұла бойы, барша жаратылысымен бәйшешекке айналып, қауашақ жарғалы тұрғандай.

	Аппақ тілегіндей аппақ орамал байлаған балаң қыз өзіне қарсы келе жатқандай.





АҚ ҚАНАТТЫ ПЕРІШТЕ


	(Бірінші сала)

	Аспанның асты тесіліп кеткендей сұп-суық жаңбыр төпеп тұр. Көше-көшенің бойы лайсаң су. Бірлі-жарым кісілер болмаса, бейсауыт жүрген көп ешкім жоқ, бәрі де үйі-үйіне тығылып отырып алғандай. Бірақ кішкене вокзалдың іші аузы-мұрнынан шығардай адамға лық тола. Біреуді біреу біліп болар емес. Жүргіншілерден гөрі жаңбырдан паналап келіп қалғандар көп сияқты. Вокзал үйінің төбесі биік болғанмен, махорканың ащы түтінінен дем алып болмастай, ауа соншама ауыр, қапырық.

	– Әй, мына жаңбыр болмаса, Мәскеуге дейін вагонның төбесіне отырып жетуге болар еді! – дейді Есім өзінше бір амал тапқандай.

	– Иә, айттың-ау, жаздыгүні болса бір сәрі. Үсіп өлген өлігімізге қарға-құзғынды мәз ғып, бір қуандырайын дейсің ғой.

	Оның үстіне қарын тоқ болса екен-ау. Сен маубас болмағанда ендігі тоймасақ та жүрек жалғап алған болар едік. Тіпті аш адамның ойлануы да қиын екен... – Ғалым бәрі тығырыққа тірелген тұста да әзілін жоғалтпай, Есімге деген ренішін күліп тұрып айтқан. – Сендерді білмеймін, егер анау қауға сақал қария қолындағы тегі белгісіз майынан бір кесіп берсе, ойланбай-ақ жұтып жіберуге бармын.

	Ұзыннан қойылған орындықтың шетінде отырып, бір жапырақ қара нанға қосып, аппақ майды жеп отырған қарияға сұқтана қарап тұрған Ғалымға Жұман:

	– Аш болсаң да кісінің қолындағы тамағына сонша сұқтанбасаңшы, – деп, қабағын түйген.

	– Тым болмаса көзім тойсын дегенім ғой...

	– Шәке, мынаның түрі жаман, екі ортада біреудің тамағын ала қашып, бәрімізді масқара ғып жүрер. Билет жайын тағы да ойланармыз, бірер бөлке нан алмасақ болмас, – деп Жұман Шәріпке қараған. Бұл сөзді естігенде Қасымның да көзінен қуаныш жарқылы көрінгендей.

	– Жарайды, өзім де соны ойлап тұр едім, онда Ғалымды ертіп, Жұман, нанға өзің барып кел. Мүмкіндігінше ең арзанын, қарын тойдыратынын алсаңшы, – деп , Шәріп Пішкек базарына түскен бес аттың пұлынан қалған ақшаның соңғы бумасынан шытырлақ қағаздың бесеу-алтауын көйлегінің ішінен беліне орап алған шүберек белбеудің арасынан алып берген. Жұрттың бәрі нанды осы көшенің арғы бетінен әкеліп жүрген.

	Нанға бара жатқан соң әбден көңілденіп кеткендей, құйып тұрған жаңбырға да қарамай, вокзалдан шыққан бойда екеуі жүгіре жөнелген.

	– Ал, Қасым, сен шайдың қамына кірісе бер, – деп, күлген Шәріп. «Шайдың қамы» дегені өзгені қойып, өзіне де күлкілі көрінген. Себебі, оған қамданатындай да ештеңелері жоқ болатын. Бары «Жолда тамақ жегендеріңде дастарқан орнына пайдаланарсыңдар» деп, Жәмила апайлары берген кішкене ғана шаршы орамал мен Пішпектің базарынан сатып алған бес қалайы шөңке мен бір қалайы шәугім ғана. Басқадай ештеңелері жоқ. Бір шерік тақта шайдың қалған жартысы да түнде сухармен бірге қолды болған. – Мен қайнаған су алып келейін.

	Есім мен Қасым ақ дастарқандарын орындықтың үстіне жайып, қалайы шөңкелерін қойып, кешегі кешкі ас, бүгінгі, ертеңгі, және түскі астарын қосып бір-ақ ішуге сақадай сай болып даяр отырған кезде алдымен бір шәугім ыстық суды алып Шәріп, одан кейін бір бөлке қара нанды қойындарына тығып, Жұман мен Ғалым жеткен.

	– Асығып барып көрген мына нанның исіне елтіп рақаттанып отырғаным. Жемей-ақ иіскеп тойсақ та болар-ау, осы. – Ғалым нанды қос жанарымен «жеп» отырған Қасымды көрсетіп, көзін қысып қойған. Қайтер екен дегендегісі. Бірақ Қасым ол сөзді ести алған жоқ, бар ынтасы нанға біржола ауып, өзге дүниені мүлде ұмытқандай.

	Шәріп бөлкені екіге бөліп, жартысын Жұманға ұстатты.

	– Дорбаға орап, қойныңнан шығарма. Тағы да көзіміз бір қарайған кезде жүрек жалғармыз. – Ол қалған нанды тең етіп, беске бөлді. Айналасы екі жапырақтан ғана. – Достарым, ертеңгі күніміз бүгінгіден де қараңғы. «Барға – базар». Осыны әзірге қанағат етуімізге тура келеді... Нанның дәмін алып, асықпай талмаңдар. Ал ыстық суға өлшем жоқ, қанша ішсеңдер де еріктерің.

	Бесеуі де бір мезгілде дастарқанға қол созған. Қасымның шидиген жіп-жіңішке саусақтары дірілдеп, бір жапырақ нанды әрең ұстағанын көргенде Шәріптің де жандүниесін бір ыстық жалын шарпып өтті. Өзі үшін емес, «адам қыламын, оқу тауып беремін» деп, жер түбінен ертіп келе жатқан мынау төртеуі үшін жауапкершілік сезімі толқытып еді оны. «Бар сенгендері менің қажып, қамыққанымды көрсе бұлар қайтер?!» деген оймен ол тұмандана бастаған жанарын қалайы шөңкемен жасырған. Шөлдеп қалғандай ыстық қара суды жиі ұрттап отыр. Ол көптен бері ашқұрсақ, кешелі бері мүлде нәр сызбаған жолдастарының иісі бұрқырап танау жарардай болған қара нанды обырлана жегендерін көргісі келмеген. «Әтеген-ай, өздерінің азықтарын өздерінен кеше бекер-ақ аяған екенмін. Қызғанғаным ақыры «қызыл итке» жем болды».

	* * *

	Кеше түнде бұлар мінген поезд Сызрань қаласының вокзалына келіп тоқтағанда, Шәріп бірден-ақ билет сататын кассаға жүгірген. Кезекке тұрған кісілер де көп емес екен. Әнеміне дегенше мұның да кезегі жетіп, кассаның тар «аузының» алдына келген.

	– Москва, – деп, Шәріп одан арғысын айтуға тілі жетпей, бес саусағын тарбита көрсетті. Оның «бес билет керек» деген сөзін кассир ұға алмаған соң анадай жерде тұрған жолдастарын нұсқаған.

	– Бес билет! – деп, қолтығына қысып жүрген ақшасын түгелімен ішке сүңгіткен. Кассир ұқты. Дереу ақшаны санап-санап жіберді де, енді өзінің айтпағын бұларға қалай түсіндірерін білмегендей сәл ойланып, қолына қалам алды да, қағазға бір цифр жазып ұсынған.

	«220» деген цифрды көргенде не істерін білмеген Шәріп достарына қараған. Өйткені бес билетті алуға осыншама ақшаның жетпейтінін ол ұққан болатын. Бұл сонша көп ақша емес еді, әрі кетсе екі-үш бөлке нанның құны болатын. Бірақ бір ауыз тіл білмейтін бұлар бейтаныс қалада ондай қаржыны қайдан таппақ?

	Шәріп не болса да былайырақ шығып, ақша табудың жолын ойлану үшін кассадан қаржысын қайтадан алуға мәжбүр болған.

	– Балалар, ақшамыз билетке жетпейтін болды. Енді не істейміз, екі жүз жиырма сом керек көрінеді.

	Бұл сөзді естігенде бәрінің де қабақтары түсіп кеткен.

	– Енді не істейміз?

	– Бәсе, не істейміз?

	– Киміміздің тәуір деген біреуін сатайық.

	– Әй, бірақ қотырдың дәрісі сіңіп, илектенген киімдерімізді кім ала қояр дейсің?

	– Кассирге жалынсақ қайтеді?

	– Жалынғышын мұның! Не тіл білмейсің, қалай жалынбақшысың? Оның үстіне жалынғанға билет бере салар деген-ау.

	Төрелігін Шәріп айтты:

	– Жарайды, босқа бастарыңды қатырмаңдар. Ақшасы жоқ адам ешқайда да бара алмайды. Сондықтан мен Пішпектен алған шекпенімді сатамын. Билеттен артылғанын Москваға жеткенше азық қыламыз.

	– Тоңасың ғой, онан да менің пенжегімді сатайық, – деді Ғалым.

	– Жарайды, не болғанда да Москваға жетуіміз керек қой, сондықтан бос әңгімені доғаралық, – деді Шәріп қабағын түйіп. – Ақша керек болса, әлі талай киімді сатармыз.

	– Ленинге бір жетсек бізді аштан өлтіртпес, киімді де алдырып берер еді. – Есім армандай сөйледі.

	– Иә, Москваға жетсек далада қалмаймыз ғой! – Жұман да достарын қанаттандырып қойғысы келген.

	– Бүгін кешкі үлесімізді жемей-ақ қоялық. Үнемдемесек болмас, – деп Шәріп соңғы шешімін айтқан. – Сендер бір бос орындыққа жайғасып ұйықтай беріңдер, біз Жұман екеуіміз шекпенді саудалай берейік.

	Сөйтіп, Шәріп пен Жұман Пішпектің жайма базарынан «Керенский будырағы» атанған ақшаның бес мың сомына сатып алған жұқа шекпеннің жолда кірленгенін, умаждалғанын ескеріп, бағасын біраз кемітіп, өздерінше бағалаған да оларын қағазға жазып алып, ел көп жүреді-ау деген жерге барып тұрған. Бірақ түннің бір уағы болғанша бұлардың қасына жан жуымаған. Тек бір кезде ғана жандарынан өтіп бара жатқан бір шал қағаздағы жазуға бұрылып қарады. Сонан соң ол әлдене деп еді, оның айтқанын бұлар ұға қоймаған. Шал басын шайқады да жөніне кетті. Жұрт та сиреп, вокзалда қалған бірлі-жарым адамдар орындықтарға қисайып ұйқыға кеткен.

	– Қой, Жүке, ертең мың теңгеге болса да өткіземіз, барып дем алайық, – деп Шәріп жолдастары жайғасқан орындықтарға қарай жүрген. Қасым мен Ғалым бірінің иығына бірі сүйеніп ұйықтап отырса, Есім бір кірпішті жастанып, шалқасынан сұлапты.

	– Ой, сухарь салған дорбамыз қайда? – Жұманның жан дауысы шықты. – Есімде еді ғой!

	Екеуі жалма-жан Есімді оятқан. Ол екі көзі қып-қызыл болып, ештеңенің байыбына бара алмай, алақтап екеуіне қарай береді.

	– Нан қайда деймін? Бағанағы дорба қайда?

	Есім ұшып тұрып, басына жастанып жатқан кірпішті көрді де, өңі сұп-сұр болып кетті.

	Ерні дір-дір етеді, көзі жасаурады.

	– Басыма жастап жатқанмын! Алып кетіпті...

	– Өй, иттің баласы, басыңда жатқан дүниені алдырғанша басыңды алдырмаған екенсің!

	– Оянып алып, істің мән-жайын түсінген Қасым Есімге дүрсе қоя берді. – «Маған бер, қолтығыма басып жатамын» дегенде «Кім алар дейсің?» деп көнбей қойып едің. Ал көрдіңдер ғой, енді «Кім алғанның» көкесін?

	– Иә, жағдай онан сайын қиындап барады! – Шәріптің үні де қажи естілген. Алдымен Жұман ес жинады.

	– Біз сияқты ашықауыздарға бұл да сабақ болады. «Нанымыз жоғалды» деп, біріміздібіріміз қажағаннан не шығады? Бір амалы болар. Бірақ екеуіміз ояу отырмасақ болмас. Енді қалған ақшамыздан айырылып қалармыз.

	Сөйтіп, олардың қалған ұйқыларының мәні кетіп, айналаның бәрі қаптап жүрген ұрықарылардай көрінген. Жоғалған азықтарын біресе Есімнен көріп, біресе өздерінен көргенмен оның қайтып табылмасы кәміл еді. Ендігі шаруа бұрынғыдан да азая түскен ақшаның орнын толтырып, діттеген жерге жетулері керек қой. «Қырқынан өтіп келгенде қырық бірінен де өтуі керек. Мынау жақсылық жолындағы соңғы ең ауыр сын қамалы болса керек...»

	Шәріп екі жапырақ нанының біреуін ғана жеді де, қалғанын төртке бөліп, достарына ұсынған.

	– Мұның не? – деген Жұман.

	– Екі жапырақ еттің бірін әкеме, бірін маған беріп, өзі ернін жалайтын шешемді ойыма түсіріп жібердің ғой, – деген Ғалым. – Бірақ сенің де қарныңның жалақтап ас сұрап, отырғаны көрініп тұр. Өзің же!

	Есім мен Қасым да бір-бір түйір нанды алып, қайтадан оның өз алдына қойысқан:

	– Қуанышты да, ренішті де тең бөлісеміз дегеніміз қайда? Әділеттен оңай жерден аттама!

	Шәріп те ештеңе дей алмаған. Тағы бір шөңке ыстық су құйып алды да, нанды төрт

	толғап, жұта салған. Басқаларын қызықтырмайын деген түрі!

	– Енді бір-бір кесе құрт қатқан сорпа болса, шіркін! Онда шойын жолды қуалап, Мәскеуге қарай жаяу тарта берер едім. – Ғалым орындалуы мүмкін емес қиялды айтып кеткен.

	– Шіркін десеңші! Тіпті мен Петроградқа дейін шойын жол қуалап кете берер едім! – деді мүлде бейтаныс үн.

	Бесеуі бірдей төбелерінен төніп тұрған бейтаныс адамға жалт қараған.. Бұларға күле қарап тұрған қауға сақал егде тартып қалған орыс жігіті еді. Тап-таза қазақ тілінде сөйлеген адам осы ма, жоқ па дегендей бесеуінің бірдей көздері жыпылықтап, бейтанысқа тесіле қарайды.

	– Сіз, сіз... қазақша білесіз бе, ағатай! – Алдымен ес жиған Ғалым болды. Ол лып етіп орнынан тұрып, артынан әкесі іздеп келгендей бейтанысты құшақтай алған.

	– Иә, мен қазақша жақсы білемін, – деді бейтаныс Ғалымның арқасынан сипап. – Қане, танысып қоялық, менің аты-жөнім – Михаил Петрович Романов болады.

	Ол бәріне қол ұсынған. Өз есімдерін атауды да ұмытқан біздің бес жиһанкездің он қолы түгел ұмтылып, ұсынылған жалғыз қолды көміп қалған.

	– Ағатай, бір адаммен тілдесе алмай қиналып едік, қайдан келе жатқан кісісіз? – Шәріп құтқарушылары келгендей қуана тіл қатты.

	– Қайдан болушы еді, мен де Қазақстанның Жетісуынан келе жатырмын. Туған жерім Петроградқа көшіп келеміз... – Ол өзін осылайша қысқаша таныстырды да бұларға қарсы сауал қойған. – Ал жол болсын, өздерің қайда тартып бара жатқан батырсыңдар? Анандай жерден түрлеріңді көрген соң «Бұлар қазақтар ма қырғыздар ма?» біле кетейінші деп қастарыңа келгенде сөздеріңді естідім... Шамасы, ашығыңқырап қалған сияқтысыңдар ғой, өзі?

	– Аягөзден атпен мамыр айында шыққанбыз. Содан Талдықорған, Алматы, Пішпек, Әулиеаталатып келіп, поезға отырып, осы Сызряньға жеткенбіз. Оқу іздеп Москваға бара жатырмыз, – деп, Шәріп те топтың жетекшісі ретінде мән-жайларын қысқаша түсіндірген.

	– Ленинге бара жатырмыз, – деп Қасым Шәріптің сөзін толықтырды.

	– «Ленинге барамыз» дейсіңдер, ә? – Михаил Петровия жымия тіл қатты.

	– Әрине, әйтпесе, Арыс станциясынан Ташкентке бара салар едік қой! – деді Ғалым да бұл ұзақ сапарға шығуларының нақты себебін түсіндірейін дегендей.

	– Түнде бар азығымызды ұрлатып алдық. Мына біреу маубас жастанып жатқан дорбаны ұры алып, орнына кірпіш қойып кеткенше білмепті. – Қасым Есімді көрсетіп, өздерінің басына түскен жол тауқыметінің ең соңғы кесірлі оқиғасын ортаға салды.

	Жаңа ғана табылған қамқоршыларынан айрылып қалардай Жұман да өздерінің қандай күйге ұшырағандарын асыға баяндаған:

	– Елден мініп шыққпан аттарымызды Пішпек қаласында бір қап ақшаға сатып едік. Соның жұрнағы Москваға дейінгі билетке жетпей қалғаны. Екі жүз жиырма сом ғана... Оның үстіне азығымыздан айрылған соң ақшамыздың тағы бір жүз сомдайын ұстап қойдық...

	– Жағдайларың мәз емес екен, – деді Михаил Петрович жандарына жайғасып отырып жатып. – Онда, Москваға жеткен соң қайда баратындарың жөнінде алдын ала келісіліп пе еді?

	– Ленин көсеміміздің қайда тұратынын жұрттың бәрі білмей ме?! Сол кісіге жолықсақ, оқуға орналастырады ғой. – Қасымның бұл сөзі «Осыны да түсінбей отырсыз ба?» деп, бейтанысты кіналағандай естілген.

	– Қой, бауырларым, мұндай сөзді менен басқаға айтушы болмаңдар. Ол кісінің сендерден басқа да шаруасы басынан асып жататынын білмеген соң айтасыңдар ғой. Қайда тұратынын білген күнде ол кісіге жолыға аламыз деп ойлайсыңдар ма? Тіпті ауылдарыңдағы болыстарыңа барып жолыға алар ма едіңдер? Солай, балалар. Москва сендерге ауыл емес... Біз әлі Москваға жеткенше ол туралы да, қалған шаруа жайын да жол-жөнекей әңгімелесеміз, – деп, ол балаларды бір қуандырып қойды. – Әзірге билет алу қамына кірісуіміз керек. Москваға жүретін поездың келуіне әлі үш сағаттай уақыт бар екен.

	Ол сағатына қарады да, орнынан тұрған. Бұл кезде вокзал іші адамдарға лық толған болатын. Михаил Петрович жан-жағындағы арлы-берлі өтіп жатқан адамдарға қарап сәл тұрды да, бір кезде:

	– Товарищи! – деп, жұрт назарын өзіне аударып алған. Біздің жолаушылар оның жұртқа қандай мақсатпен тіл қатқанын және не айтып тұрғанын, әрине, түсіне алған жоқ. Әйтеуір, кәрі демей, жас демей, еркек демей, әйел демей жұрттың көбі-ақ Михаил Петровичтің жанына жиналған.

	Ол қолын сермеп қойып, сөйлеп тұр. Жұрт тым-тырыс тыңдайды. Бұлардың оның әңгімесінен ұққандары әзірге жалғыз-ақ сөз болатын.

	– «Қазақ-қазақ» дейді. Сірә, біз туралы айтып тұр-ау деймін. – Ғалым сыбыр ете қалды.

	– Тыныш, – деді Есім қабағын түйіп. – Сөз тыңдайық. Біз туралы айтып тұр.

	Айтқандайын-ақ, сол кезде тұрғандардың бәрі дерлік бұларға қарап тұр екен. Кешелібері түрі-түсі бөлек бесеуге таңдана, таңырқай қарасып өтетін жұрт енді бір түрлі аяй, тіпті кейбіреуі сүйсіне, риза көңілмен қарайтын сияқты. Бір кезде Михаил Петрович қалтасына қолын салып, бір буда ақша алып шықты да санамастан әкеліп, Шәріпке ұстатқан. Шамасы, үш жүз, төрт жүз бар.

	– Ақша салатын дорбаңның аузын аш, – деді ол бетіне күле қарап.

	– Ағатай-ау, сізге қалай қайтара аламыз мұны? – Шәріп пен Жұман не істерлерін білмей дағдырған.

	– Әкел дедім ғой мен саған дорбаңды! Сендер үшін жасаған аз жақсылығымның қарымтасын қазақ халқынан он жыл бойы көргенмін. Енді орыстардың қазақтарға жасаған жақсылығын көріңдер.

	Сол кезде ақша ұсынған қолдар көбейген.

	– Ала бер, балақай! Қысылмай ала бер! Сендерге ақшаның қажеттірек кезі енді келеді. Енді біреулер чемодандарынан, сөмкелерінен нан, піскен жұмыртқа, помидор-қиярларын ұсынып жатыр.

	– «Ыспасибо-ыспасибо!» – деп, тамақ жағын етегіне жинай бастаған Қасымның екі езуі екі құлағында. – Ойбай-ай, қарық болып қалдық қой!

	Шашы аппақ, үстіндегі киімі де жүдеулеу бір кемпір келіп, Михаил Петровичтің жеңінен тартып, әлдене деп еді, ол кісі бұларға қарап былай деді.

	– Мына шешелерің сендерге қолындағы бос себетін ұсынады. Басқа берері де жоқ екен. Жалғыз ұлы орыс-герман соғысында шеһит болыпты. Одан қалған немерем Москвада оқуда дейді. «Жалғыз немерем де шалғайда жүріп, тарығып қалды ма?» деп уайымдайды екен. Сендерді көріп, немересі ойына түскен ғой, алыңдар балалар, шешелеріңнің себетін.

	Қарт әжейдің қолынан тұтқасын ескі шүберекпен шандып байлаған ескі себетті Жұман алып тұрғанда ақынжанды Ғалым көзінің жасын ірке алмай қалған.

	– Мені сағынғаннан қара жолдың бойын күзетіп жүрген әжем есіме түсіп кеткені. Жоқшылықта табылғанын, баршылықта таңдағанын таңдайыма басқан қайран әжем қара тентегінің бұл жақта шошқаның бір кесек майына көзін сатып қалғанын қайдан білсін?! – Ол теріс қарап көзін сүртіп тастап, қайтадан өзінің ойнақы үнімен осыны айтқан. Оның осы әзілін естіп тұрғандай Ғалымды кеше шошқа майымен қызықтыратын қария да дәл жандарына келіп, қағазға оралған төрт бұрыш әлденені бұларға ұсынған. Бірақ бейтаныс Михаил Петровичтің айтқан бірер сөзінен кейін ұсынған затын қайтадан тартып алған.

	– Рас қой, балалар, мұндай тағам түрін жеп көрмегендерің. Мен білгенде, мұсылман баласы үшін бұл тағам харам. Жегенді қойып, қолдарына да алмайды. Рас па осы айтқаным?

	– Өте дұрыс айтасыз, – деді Шәріп.

	Мына ағаларың «басқа берерім жоқ» деп тұр. Алмасаңдар да алғыс айтқандарың жөн шығар. – Екі ортадағы әрі дәнекерші, әрі тілмаштың қызметін атқарып тұрған Михаил Петрович ағалық ақыл-кеңесін де елеусіз ғана айтып өткен.

	Бәрінің атынан Шәріп сөйлеген. Ол бейтаныс қартқа қарап, осынау вокзалдағы өздеріне ойламаған жерден қол ұшын бергендерге, бермегендерге де, тіпті барша ақсары шашты, аспан көзді ағайындарға деген өздерінің бар алғыс, ризалықтарын риясыз көңілмен ақтарғысы келген. Неге екенін кім білсін, ашаршылықтың, жоқшылықтың лаңды ізі бақырайып көрініп жатқан осынау орыс жеріне келіп, өздерінің тағы біреулерге салмақ салғанына намыстанды ма, әлде ойда жоқта жасалған ұшан-теңіз жақсылық толқытты ма, ол шешенсіп көп сөйлей алмаған.

	– Ағатай, бұл кісіге айтыңыз, – деді ол бейтаныс пен Михаил Петровичтің жүзіне кезеккезек қарап. – Рас, осыдан жарты сағат бұрын аш өзекті тырнаған азаптан құтылуды ғана ойлаған едік. «Ораза, намаз – тоқтықта». Тіпті не ұсынсаңыздар да бас тартпауымыз мүмкін еді. Сіздер бізді бір-ақ сәтте тоғайтып, бір-ақ сәтте байытқан соң бұрын жеп көрмеген дәмнен бас тартқанымыз үшін ренжімеңіз. Біз адал көңіл, ақ пейілдеріңіз үшін ризамыз! Бүгінгі жанымыз қысылып, тығырыққа тірелген сәтте жасалған осынау жақсылық бесеуіміздің де өмір бойы ұмыта алмас, қарымтасын еш қайтара алмас кісіліктің, ағайындықтың бір белгісі болып есімізде қалар. Басқа не айтайын, рахмет, ағайын, бәріңізге!

	Бұл сөзді Михаил Петрович көпшілікке үлкен ықыласпен жеткізген кезде олар да пенде шіркіннің қиналып тұрған жанға жасаған жақсылығы үшін іштей өзіне-өзі риза болатын күйін кешіп тұрғандай. Бір-біріне күлімсірей қарасады.

	Ақша бесеуінің өздері тұрған Сызрань қаласынан Мәскеуге екі рет барып, екі рет келетіндей мөлшерде біршама мол жиналыпты. Бір себет азық-түлікті жинап, алдына үйіп қойып, Қасым тамсанады. Ауыз тиіп көруге үлкендерден рұқсат болмай, қиналып отырғандай.

	– Әй, мына Мекаил көкемді бізге құдайдың өзі жіберген ақ қанатты періште шығар. Жаңа ғана қайда барып, кімнен көмек сұрарымызды білмей еңіреп жылауға бір-бірмізден ұялып отыр едік, енді қарашы, айналып кетейін, мына орыс ағайындардың арқасында алтын тауып алғандай, байып шыға келгенімізді. – Шәріп пен Жұман билеттерді алып келген соң Михаил Петровичке ілесіп, оның жүктерін осы жерге әкеліспекке кеткен. Ен байлық – себет тола тағамды құшақтаған Қасым тым сөзшең болып кетіпті.

	– Рас, – деп оны Есім де қостайды. – Бұл кісі кездеспегенде жердің түбіне келіп аштан өле жаздаппыз ғой.

	– Баяғыда Қытай еліне қарай шегара асып, қашып бара жатқан ақтың әскерлері ауылымызды ойрандап, зорлық-зомбылықтың не бір түрлерін жасаған соң, одан кейін келген қызылдары да жақсылық жасай қояр адамдар еместігін байқатқан соң «Әй, кәпірлер кәпірлігін істемей тұрмас-ау» деген оймен бұл шіркіндерге ішім жылымаушы еді... Бұлардың да қиналғанға қол ұшын беретіндері болатынына көзім енді жетіп отыр, – деп Ғалым да өз ризалығын білдірген.

	Осы кезде алты-жеті жастар шамасындағы кекілді сарыны ерткен жас келіншек жымия күліп, жандарына келген.

	– Сәлем, бауырларым! Сашенька, ағаларыңа сәлем бер! – деді келіншек орнынан ұшып тұрған үш жолаушымен сәлемдесіп. Сонан соң ұлына қараған. Ал Саша болса, дәл ауылдың балаларына ұқсап, қос қолын бұларға қатар ұсынған.

	– Ас-са-лау-маға-лей-кум! – Сашаның жалғыз ауыз сәлемі әкесі мен шешесінің қазақшасынан да асып түскендей.

	– Жаңа Миша ағаларың келіп: «Бір топ қазақ бауырларыңды тауып келдім. Сүйінші!» – дегенде сенбеп едім...

	– Қалай, бауырларыңмен танысып алдың ба? – деген сол кезде жандарына келген Михаил Петрович. Олар біраз буыншақ-түйіншекті, чемодандарды әкеліп, ортаға үйіп қойды. – Қысқасы, бауырларыңның маған жолыққаны – бұларға да, маған да жақсы болды-ау деймін, Надюша! Әйтпесе, мұнша жүкті жалғыз қалай тасыр едім?! – Михаил Петрович рақаттана күлді.

	– О не дегеніңіз! Мына жақсылығыңызды көрген соң осы жолға көзсіздікпен шығып кетсек те, ісіміздің оңға басарына сене түскендейміз. Әкеміздей жақсылық жасадыңыз, Михаил ағай, – деп, Шәріп те ағынан жарылған.

	– Қане, бауырларым, қалған әңгіме-дүкенді вагонға жайғасқан соң жалғармыз. Қазір поезд келгенше жақсылап отырып, тойып алайық, – деп, Михаил Петрович үлкен сары сөмкені аша бастаған. – Біздің мына Саша дейтін жігітіміз де Жетісудағы достарының қасынан кетіп қалып, қазақша сөйлесетін ешкім болмай көңілі ортайып келе жатыр еді.

	– Өзіңмен ылғи қазақша сөйлестім ғой, папа, – дейді кекілді ұл. Ол қалайы шәугімді алып, қайнаған суға бара жатқан Шәріптің қолынан ұстай алып, ілесе жөнелді. Әлденені сұрап бара жатыр.

	– Балаларыңыз бізге дәл ауылдың баласы сияқты сәлемдесті, – дейді Қасым.

	– Өзі де ауылдың баласы емес пе?! Қазақ ауылында туды, қазақ балаларымен ойнап өсті, тіпті өзіміз де үйде қай тілде сөйлесіп отырғанымызды аңдамай қалатынбыз, – дейді Надя жеңгей баласының жай-күйін түсіндіріп.

	Олар бағанағыдай өлшеп-тамамай, сонымен бірге, еркін сұғынып та кетпей әр түрлі тағам қойылған дастарқаннан тойып тамақтанған. Сонан соң асықпай заттарын жинап болған кезде поезды тосқан жұрттың алды қозғала бастаған. Бағанағыдай емес, жаңбыр да басылыпты. Бірақ күн ызғарлы, салқын еді. Михаил Петровичтің «Көшіп келеміз, жүгіміз ауыр» дегендегі заттары бес жолаушының он қолына жетпей де қалған.

	Өздерін осы араға әкелген сияқты өңшең қызыл вагондар шұбатылып алыстан көрінген. Қап-қара түтінін будақтатып, ысқырынып-пысқырынып, алдында «қара айғыр» келе жатты.

	– Жұман бауырым, вагонның ішіне кіріп, жүктерді алып жіберейік, – деп, Михаил Петрович әзірленді. Басқалары да жүктерді әперуге даярланып тұрған. Сәті түскенде бұлардың вагондары дәл өздерінің жанына келіп тоқтаған. Табалдырығының биіктігі сонша, егде адамдар мен балалардың вагонға кіре алмай қиналғанын Шәріптер Әулиеата мен Арыс станциясынан көрген. Өздері де бірінің қолынан бірі тартып, әрең мінген болатын. Тағы да сөйтіп азаптанамыз-ау деп тұрғанда вагонның есігін ішінен ашқан жас жігіт табалдырықтан темір басқышты түсірді.

	Вагонға мінушілер онша көп емес болатын. Бұлар асықпай ішке кіріп, шеткерірек бір бұрышқа келіп орналасқан.

	– Мынау вагонның іші тұп-тура жұмақ қой, – деп, таңырқады Ғалым қатар-қатар қойылған ұзынша орындықтарды көріп. – Кешегі келген вагондарда тақылдаған еденде жатып келіп едік. Туу, рақатын-ай!

	– Е, балалар, әлі бұдан да жұмақ қып жасаған вагондарға отырарсыңдар. Бәрін бірдей жасауға әлі еліміздің күші келмей жатыр ғой. – Бірақ біздің жолаушылар бұдан да «рақат» вагон жасалады деген Михаил Петровичтің сөзіне сене алмаған.

	– Ал, Москваға жеткенше енді емін-еркін сөйлесейік. Біздің еншімізде екі тәулік уақыт бар екен, – деген ендігі бастаушылары жайғасып отырып болған соң. – Сонда осыған барып оқысам-ау деп көздеген оқуларың бар ма? Әлде әйтеуір оқу болса, жарайды деп келе жатырсыңдар ма?

	– Біліміміз де шамалы, оның үстіне, өзіңіз де көрдіңіз, бір ауыз орысшамыз жоқ. Сондықтан шамамызға шақ келетін бір оқу болса дейміз де. – Шәріп сәл ойланды. – Тіпті болмаса жұмысқа кіріп, бірер жыл тіл үйреніп, білім көтіріп дегендей, сонан соң барып оқуға түссек те болар еді. Әйтеуір елге «көзімізды ашып» оралсақ деген қиялымыз бар.

	– Сендердің білім іздеп осындай қиын жолға тәуекел еткендеріңе әрі таңданып, әрі сүйсініп келемін. Мен ортасында он жыл жүріп, танып білген қазақ халқының аз жылдардаақ білімді елмен де, ілімді елмен де теңесіп кетеріне сенемін. Сендер сияқты білімқұмар, тәуекелшіл ұлдары бар ел кенже қала алмайды. – Мұндай мақтау сөзден кейін бесеуі де қанаттанып, аруақтанып кеткендей. Бірақ жаңа таныстарының келесі сөзі оларды біраз ойға батырып тастаған:

	– Сендерге шынын айтайын, бауырларым, бұрын көрмеген үлкен қалада, оның үстіне бір ауыз орысша білмейтін кісілерге оқығанды қойып, әуелгі кезде оң-солдарын тану оңайға түспейді. Ешқандай оқуға іліне алмаған жағдайда сонда қалып жұмыс істеу жөніндегі ойларың орынды. Сендерге бірден-бір жөн-жоба көрсететін бір мекеме бар. Оны Москвадағы Түркістан Республикасының өкілдігі дейді. Мен барған соң адресін тауып берермін...

	– Аға, – деді Ғалым жаңа танысына бұрылып. – Ол «Әкемдей сіздің есіміңізді, тіпті оған қоса әкеңіздің есімін қосып, баттитып айтуға аузым бармайды. Мен «Аға» дей берейінші, – деп, Михаил Петровичті Сызраньнан шықпай тұрып-ақ мәз ғып күлдірген.

	– Сені қойып, өзім де қазақ ағайындардың «Мәкәил» дегеніне үйреніп алыппын. Қалай атасаң да еркің білсін, – деген.

	– Аға, сізден сұрайтын бір сауалымыз бар, – деді Ғалым. – Петербордан Жетісуға қалай келгеніңізді поезға отырған соң айтамын деп едіңіз ғой...

	– Е, ағаларың мені іздеп келіпті, – деп, Надя әпкелері бір әзіл айтып еді, аңқау Қасым бірден сеніп:

	– Ә, солай ма?! Бәсе, әйтпесе Петербор мен Жетісудың арасы тым алыс қой, – деген.

	– Ол жай әзіл сөз ғой, бауырларым. Мен сендердей кезімде Петроград университетінің студенті едім. Бірақ оның оқуын орталай да алғаным жоқ. Менің студенттік шағым бірінші орыс революциясынан кейінгі тап пен таптың ара жігі біржола ашылып, қайта дәнекерлеуге келместей әбден ушыққан кезеңге дәл келіпті. Студенттер арасындағы большевиктік ұйымға араласқанымыз үшін Сібірден бір-ақ шықтық... адам төзбес жағдайда жүріп, бесалты жылды Сібір жеріне берген соң қашқаннан қашып, қазақ жеріне келіп паналадық. Петроградқа қайтудың реті келмеді де, Арқа жерінде мыс өндіретін Спасск зауытында жұмыс істеуге тура келді. Он екі мен он үшінші жылдары зауыт жұмысшылары жасаған атышулы ереуілдердің бел ортасында жүрдік...

	– Михаил Петрович, балаларға көп мақтанбай-ақ қойсаңызшы енді, – деп, зайыбы зілсіз күлген.

	– Мақтаныш емес, – Михаил Петрович қабағын шытты. – Мен шындықты айтып отырмын. Тарихтың барлық шындығын білу үшін оқуларың керек, балалар... Сөйтіп революцияны сол мыс балқытушылардың ортасында жүріп, қарсы алдық. Айдауда жүрдік, ашықтық, тоңдық дегендей, одан кейін ауыр жұмыс денсаулыққа нұқсан келтірген соң Жетісу жеріне келіп, қазақ ауылында бала оқыттық... Ал енді мақтану қажет болса мақтанайын, мына Надюша әпкелеріңе үйленгенім нағыз ерлік.

	Әңгіме тыңдап отырған балалардың жүзіне күлкі үйірілген. Тек Надя ғана қызарақтап қалды. Михаил Петрович әңгімені әрі қарай сабақтады:

	– Көршілес ауылда тұратын қайын атамыз ежелден май зауытын ашып, байып алған, бетіне ешкімді қаратпайтын шонжар кісі екен. Құда түсе барғанымда есігінен түре қуып шыққаны. Бірақ қарт байғұс заманның өте шыққанын, оның үстіне, қызының көңілі маған кетіп қалғанын қайдан білсін, ер-тоқымын бауырына алып, мөңкіді-ай келіп.

	– Михаил Петрович, балалардан ұялсаңызшы, – деп, Надя тағы бір қарсылық білдіріп еді, бірақ күйеуі әңгімесін тоқтатпады.

	– Бір күні үш-төрт жігітпен барып, қазақтар сияқты қызды алып қаштық та келдік. Қартымыз қаңғып жүрген жалаңаяқтан қызын құтқармақ болып еді, өкімет өзіміздікі емес пе, атамызды сабасына оп-оңай түсірді.

	Енді мінеки, арып-ашып келгенде астарын аузыма тосып, төрлерінен орын берген, тіпті өзімді үйлендірген қазақ ағайындарға рақметімді жаудыра-жаудыра туған қалама қайтып барамын.

	– Бірақ әңгімеңізді бір түрлі қысқа-қысқа қайырып отырсыз ғой, – деді Ғалым бұл сөзге еркін тұшына алмағандай.

	– Е, бауырым, бүкіл өмір жолын жіпке тізіп отырсаң, әңгіме бір аптада бітпес. Оның үстіне, әдемілеп әңгіме айтуға жоқ кісімін.

	* * *

	Вагондағы жұрт бірінің иығына бірі бастарын сүйеп, ұйқыға кеткен кезде біздің жолаушылар да Михаил Петровичтің бір-бір буыншақ заттарын жастанып, тәтті ұйқыға батқан.

	Жұман терезеден сыртқа қарап, біраз отырды. Қарауытқан қалың орманға вагондары келіп сүңгіп кеткенде айналадан ештеңе көрінбей қалады. Кей кездері поездары бірер боздай әндетіп алып, жол жиегіндегі белгісіз бір мекендерге келіп, ет асым, тіпті одан да көбірек уақыт тоқтайды. Бір кезде ғана вагондар салдыр-гүлдір сүзісіп, бір-бірін итерісіп, тағы да қозғалады. Шойын жолды тепкілеп, сартылдата жөнелген кезде мұның алып ұшқан көңілінің қалауын тапқандай көп кешікпей аңсап келе жатқан қалаларына тез жеткізердей көрінеді. Содан кейін қайтадан баяулай жылжып келіп, тағы тоқтайды. Ондайда Жұман терезеге тағы үңіледі. Вокзал маңынан жылтыраған жетім шам көрінеді, сонан соң түн құшағында балқып ұйықтап жатқан мекенді байқап, бойшаң шіркеулердің сұлбасын таниды. Ол тағы да ұйықтамақ болып көзін жұмады, вагонның алдыңғы жағындағы әлдекім қинала қорылдайды. Достары да вагонның жүрісіне тербеліп, тәтті ұйқы құшағына берілген.

	Ол ұзын орындыққа салынған төсекке жатқызып қойған Сашаның жанында бір-біріне сүйеніп ұйықтап отырған ерлі-зайыпты Романовтарды көңіл көзімен көріп жатқандай. Бірі сонау Петроградта туған, бірі Жетісу жерінде туған жандар. Бірі май зауытын салған алпауыттың қызы да, бірі бүкіл ғұмырын езілгендердің өміріне өзгеріс әкелуге арнаған жігіт. Бірақ, қазір екеуі де ұл өсірген, бір-бірін қабақтарынан танып, түсініскен бір отбасының қос босағасындай қос тірегі. Қандай бақытты жандар. Неге екенін кім білсін, оның көз алдына осы сәтте Нұрымжан байдың қызы Ұлби елестеген. «Бірі жаңа өмірден өз еншісін іздеп, шалғайға тәуекелмен сапар шегіп бара жатқан кедейдің баласы да, бірі байдың әлі күнге дейін не ішемін, не киемін деп ойлап та көрмеген ерке тотай қызы. Егер... егер бір кезде Ұлби екеуі дәл осылай қызыл вагонға мініп, алысқа, тым алысқа мына екеуі сияқты бірбіріне сүйеніп, қамсыз-мұңсыз ұйқы құшағында бара жатса...»

	Ол рақаттана жымиып қойды. Ондай арманға жету үшін қалай да оқу керек. Оқиды да. Көп жерде үміттерінен күдіктері басым шығып, шығар жолы жоқтай көрінген талай тұйыққа тірелсе де діттеген жерлеріне тақап-ақ қалыпты. Шіркін-ай, бүгін Михаил Петровичтің дәл осыларды құтқару үшін келгендей жолыққаны қандай жақсы болған. Әйтпесе, бұл тығырықтан шығар жолды табулары екіталай еді. Қарындарын тойғызып, азық жинап бергені аздай, біраз күн өзектерін талдырмауға жететін қаражат жинап бергенін қайтерсің.

	«Көп түкірсе – көл» деген осы екен. Тілімізді түсінбейтін жандар тілектерінің бір екенін көрсетті-ау. Тіпті бұларды айтпағанда, есіне алып отырса, елден шыққалы ала жаздай жұрт үстінен күн көрумен келеді екен. Ауылдан шыға бере ағайын жұрт ауыздарынан жырып, барларын бұлардың алдына қойып еді, одан Алатау асқан бойда қырғыз халқы да бауырларын көргендей құшақ жая қарсы алыпты. «Жерге асымыз жоқ, не жұрттан бір жапырақ нан сұрап алуға тіл жетпейді», деген кездегі орыс ағайындардың ықыласы мынандай болды. Бұл не ғажап? Бірін бірі түсінбес ұлттарды осынша жақындастырған қандай күш, қандай құдірет?

	Әлде Михаил Петровичтің жұртшылыққа айтқан сөзінің әсері ме, әлде қаражатсыз қаңғырып жүрген балаларға деген аяушылықтан ба?»

	Жұман қанша ойланса да оның жауабын таба алмаған. Тіпті барлық жандардың елден шыққалы бергі өздеріне жасаған қамқорлықтарының қалай да қарымтасын қайтарар ма еді деп те армандады...

	Қырғыз Жәмила екі-үш күн үйінде қонақ болып аттанып бара жатқан балаларды қимай, ақ тілеуін айтып, шығарып салып еді.

	«Кенешімді өздеріңе қосып жіберейін десем, біріншіден жалғызіліктен қорқамын, екіншіден, тым болмаса қара танырлығы да жоқ шіркін, оқуға іліне алмай қалса, босқа өздеріңе ауыртпалық келтірер деп қауіптенемін. Жолдарың болсын, іздегендеріңді табатындарыңа сенемін. Әрі өткен, бері өткендеріңде қырғыз шешелеріңді ұмытпай келіп тұрыңдар» деген еді бұларға.

	Үстінде итарқа шатыршасы бар ырдуан арбасымен әкелген қырғыз шал Әулиеатаға дейін бес күн жүргенде әкелеріндей қамқорлық жасапты. Әр тоқтай қалған жерде бесеуінің қотырларына дәрі жағып, бағып-қағыпты. Ол да қоштасарында өздері төлеген кіре пұлдан бесеуіне екі бөлке нан алып сыйлады-ау.

	– Балалар, мен де елде жүрген жанмын ғой. Наннан қасиетті дүние жоқ, жолдарыңа деген тілеуімнің белгісі деп алыңдар. Бүгінгі талағажауларың менен болсын! – деп еді.

	– Құдайға шүкір, денелеріңе жабысқан дерттен де құтылған сияқтысыңдар. Кешелі бері қара қотырланып, жазыла бастағандай. Енді бірер күнде құлантаза сауығып кетесіңдер.

	Бұлар поезд деген көлікті тұңғыш рет Әулиеатадан көріп, не болса да бізді бақытымызға осы поезд жеткізеді дегендей ойланбай келіп, Арыс станциясына дейін билет алған. Өйткені Ташкентке тарта ма, болмаса Мәскеуге аттана ма, қайсы жолды қаласа да жол айрығы сол Арыс станциясы болатын. Ол айтуға ғана жеңіл екен. Арысқа келген соң қай бағытқа бет алу қажеттігін шешерге келгенде бұлар қатты қиналған. Ташкент! Жақын, жақын да болса – алыс. Алыс болатыны ең алдымен бұлар ол жерден оқудың табылатынына күманданған. Мәскеу! Алыс, алыс та болса – жақын. Жақын болатыны жалпақ елдің астанасынан көңіл қалаған оқудың табылатынына сенген.

	Олар екі жолдың қайсысына түсерін білмей тұрған сәтте Ғалым қу тағы бір кепті ойлап тапқан. Өз жұмысымен кетіп бара жатқан бір шалды көрсетіп:

	– Балалар, анау қариядан сұрайық, сол кісі қайда бар десе, солай қарай тәуекел етеміз, – деген. Ғалымның ойына келген істі тындырмай тыншымасы белгілі. Өз ұсынысына достарының келісімін сұрамай-ақ қарияның соңынан тұра жүгірген. Бұлар да келіп, оған сәлем берген. Қария мән-жайды індете сұрап болған соң бесеуінің бетіне барлай ұзақ қарап алды. Сөйтті де:

	– Е, қарақтарым, солай деңдер. Қазақта: «Алыстан арбалағанша, жақыннан дорбала» деген сөз бар еді. Бірақ «дорбалау» ісі жеке басыңа да қанағат берер ме бұл заманда? Алыстан шыққан екенсіңдер, не де болса алысқа сермеңдер!

	Жолдарың болсын! Әумин! – деп, бетін сипаған. Бөліп берері болмаса да «Жақсы сөз – жарым ырыс», қария сөзі бұларды қанаттандыра түскен.

	– Атамыздың ақ батасынан кейін, нар тәуекелмен Мәскеуге бетті бұрдық, – деп, Шәріп те содан кейін шешімін батыл айтып еді.

	Көлденең өткен көк атты, бейтаныс қария да бұларға батасын беріп, тілегін білдіріпті... Рас, бұлар Арыстан Сызряньға жеткенше тілектес жандардың жанынан ұзап кеткендей, өздерін мүлде оқшау, басқа бір ортаға еніп кеткендей сезінген. Бесеуі бірдей орталарындағы аз ғана азық-түліктерін кезек-кезек қолтықтасып, орындықсыз вагонның бұрышында отырды да қойды. Өздеріне тіл қатқандардың сөздерін ұқпады, өздері ешкімге ештеңе айтпайды. Тек поезд тоқтаған кезде кезек-кезек барып, қалайы шәугіммен ыстық су әкелгенді біледі.

	– Апыр-ау, не болса да Мәскеуге бір-ақ жетіп түскенімізде болар еді. Сызряньға жеткен соң Мәскеуге жүретін поезға билет алып, оған ауысып міну де оңай болмас-ау, – деп Есім уайым жеген.

	– Амал қанша, тәртіп солай екен. Бір мәнісі болар, – деп, Шәріп сабырлық танытты.

	Сол кезде өзінің ақындығын біраздан бері ұмытып жүрген Ғалым тақпақтай жөнелген:



	Астына бүктеп адырлар мен белеңді,

	Қара арғымақ батысқа тартып жөнелді.

	Бақытқа қолы ертең-ақ барып жетердей,

	Ақынның көңілі көркейді енді, кенелді.

	Кенелді көңілі арманға жетіп қалғандай,

	Үміттің оты жарқырап алдан жанғандай.

	Тіл білмей, әттең, бесеуіміз де қиналдық,

	Айтылар ойлар өзгеге жетіп, жалғанбай.

	Орай бір өтіп орман менен көлдерден,

	Арғымақ келет армандарды да өңгерген.

	Жол-ана бізді тездетіп жеткіз қалаңа

	Азамат етер, ілімді терең меңгерген...



	– Сен бауырым, нағыз ақын боласың. Жүрегіңмен жырлап келесің, – деп Шәріп балаша қуанса, Есім сын айтты:

	– «Арманды өңгерген арғымақты» елестету қандай қиын болса, «Ілімді меңгерген азамат етер қалаға жеткіз» дегенді де түсіну сонша қиын. Қалаға жетсең-ақ болды, ары қарай ілім кісіге келіп, өзінен өзі қона кететін сияқты. Осыдан ақын шығады дегенге сеніңкіремеймін.

	– Сену керек, бәріне де сену керек. Сенім болмаса осы жолға шықпаған да болар едім, – деген Шәріп сол байсалды қалпында...

	Олар осылайша өз қызықтары өздерінде, өз әңгімелері өздерінде болып, Сызряньға да жеткен... Арыс пен Сызрянь жолында оңашалау, ешкіммен тілдесе алмаған соң олардың торыққаны да рас еді. Бекер екен. Адамдардың жүрегі бір-біріне жақын тұрса түсіңнің бөлек, тіліңнің бөгде болуы кедергі болмайды екен...

	Жұман тәтті ойдың құшағынан тәтті ұйқының құшағына қалай ауысқанын сезбей де қалған...

	* * *

	Ертеңіне түс ауа жұрт жүктерін жинастырып, вагоннан түсуге даярлана бастаған. Біздің жолаушылар да Сызряньда бейтаныс әжелері сыйлаған себеттерін ұстап, сақадай сай отыр.

	– Қазір түскен соң мен де сендердің қайда қалай бараларыңды біреулерден сұрастырып, өздеріңе түсіндіремін. Әйтпесе үлкен қалада бір ауыз тіл білмейтін кісінің адасып кетуі оңай, – деп, Михаил Петрович та ықтияттап қояды.

	Бір жағынан ұзақ та азапты жолдың шетіне шыққандай болған соң көңілдерін қуаныш кернеген, бір жағынан қалай жол тауып, қайтіп жөн сұрайтындарын уайымдап, жүздеріне күдік көлеңкесі де ұялаған балалар терезеден көз алмайды. Поезд көп вагондарды сүйрейсүйрей шаршағандай қайта-қайта тоқтап, жүрісін мандытпай қойды. Тоқтаған сайын бұлар жолбасшыларына:

	– Келдік пе?

	– Мынау Москва ма? – деп сұрай береді.

	– Жоқ, тақап қалдық. Қазір келеміз, – дейді жолбасшылары.

	– «Москва!» – бесеуі де вагонның бір қапталында қалып бара жатқан үлкен жазуды дауыстай оқыған.

	– Келдік-ау!

	– Москваға да келдік!

	Олар вагонға қалай мінсе дәл сол тәртіппен Михаил Петровичтің жүктерін ұстап, вагоннан түскен. Қала емес ертегідегі сәнді сарайларды көргендей ауыздарын ашып, жанжақтарына таңырақай қарайды.

	– Ал, сендер осы жерден тапжылмаңдар! Мен жөн сұрап келейін, – деп, Михаил Петрович қаптаған адамдар тасқынының ішіне сіңіп кеткен. Ол біраз кешігіп, қайта оралды.

	– Бауырларым, Петроградқа поезд бүгін кешке жүреді екен. Билетті де алып келдім. Аттанғанымызша әлі бірнеше сағат уақыт бар екен, сондықтан мен сендерді университетке өзім апарып келуге үлгіреді екенмін.

	– Рахмет, ағатай! – деген Шәріп те қуанып кетіп. – Біз кетсек мына жүктеріңізді вагонға қалай кіргізесіз? Онан да алдымен біз-екеуіміз сізбен бірге барып, жолды көріп келейік. Сәті түссе жерлестеріміздің жолыққандарын ертіп келіп, сізді поезыңызға шығарып салайық...

	– Дұрыс, сөйттеміз! – деп, Жұман да қостай жөнелген.

	Михаил Петровичке ілескен Шәріп пен Жұман трамвай деген кішкентай поезға ұқсас көлікке алғаш отырып, ғажайып қаланы тамашалаумен естері шығып, келе жатқанда жолбасшылары:

	– Қане, балалар, келіп те қалдық, – деген. Екеуі дәл қарсы алдарында тұрған жеті қабатты еңселі үйдің қабырғасындағы жазудан «Коммунистический университет трудящихся Востока» деп оқыған соң өздері келуге тиісті оқу орнының осы екенін ұққан.

	– Мынау университеттің оқу корпусы екен, қазір мұнда жөндеу жұмысы жүріп жатқан көрінеді. Жүріңдер жатақханаларына барайық, – деп, біреулерден жөн сұрап алған Михаил Петрович тағы да бастай жөнелген. Жатақхана да алыс емес екен. Көп ұзамай олар өңшең жетісулық балалар жатқан бөлмені де тауып алған.

	Таныстық, білістік ұзаққа созылған жоқ. Өйткені, Михаил Петрович оларға өзінің асығыс екенін, үш баланың бұларды вокзалда тосып тұрғанын айтып, қайтадан сыртқа шыққан...

	Бұларға еріп вокзалға келген екі жігіт, бәрі де жабылып, келіп тұрған Петроград поезына Михаил Петровичтің жүгін қас пен көздің арасында тиеп берді.

	– Ал, бауырларым, жолдарың болсын! Оқуға түсулеріңе тілектеспіз! – деді Михаил Петрович. – Біздің елге келген бұл сапарларыңда қолымыздан келген жақсылығымыз осы болды.

	– Бізді ұмытпаңдар, – деді Надя әпкелері. – Мүмкін, әлі жолығармыз.

	– Өзіміз іздеп келеміз, – деді кішкентай Саша. – Үйге ертіп апарамыз! Қоштасар сәтте бесеуі не деп алғыс айтарын білмей қиналған.

	– Біз қалайда кездесуге тиістіміз, Михаил аға, – деген Шәріп толқып тұрып. – Кездеспеу мүмкін емес қой!

	– Сол кезде сізбен орысша сөйлесуге уәде беремін! – деді Жұман.

	Ғалым бірдеңе айтпақ болып еді, өзінің көз жасына булығып, ештеңе дей алмай қалды. Олар қимасымен қоштасарда айтылар ең жақсы сөзді таба алмай тұрғанда поезд ысқыра әндетіп, қозғала берген. Сол кезде ғана Ғалым былай деді.

	– Мекаил аға, тамұқ отына жанғалы тұрған адам жанын құтқарушы «Ақ қанатты періште» болады екен деп отырушы еді әкелеріміз. Мен сізге одан артық сөз таба алмай тұрмын...

	Михаил Петрович те бірдеңе деген сияқты, бірақ поездың шыңғырған үні оның сөзін жерде тұрғандарға естіртпей жіберді.





ЖОЛ ТОНАУШЫЛАР


	(Екінші сала)

	«... Кемедегенің жаны бір» деген мақалды жиі айтушы едік қой. Көбіміз тіршілік сапарында басқа-басқа кемелерге мініп кетсек те, жанымыз, мақсат-мүддеміз әлі бірге жүргендей. Сондықтан да болар, осында қалған үшеуіміз жолыға қалсақ, елге кеткен екеуіңді әңгіме қыламыз... Әсіресе сенің денсаулығыңды айтып, уайым қылар едік. Дәл осы ғасыр басталғалы талай қазақтың түбіне жеткен, басқаны айтпағанда, Шыңғыстай хан тұқымының Шоқанына, Абайдай данышпанның Әбдірахманы мен Мағауиясына, күні кеше, бар болғаны екі-үш жыл бұрын ғана көктей орып кеткен қазақ өлең өнерінің жарық жұлдызы Сұлтанмахмұтқа араша бермеген өкпе дерті сені де іздеп тапқанда, жасырары не, құтылар жол қалмағандай, өзіңнен біржола айырылғандай қауіптеніп едік. Өзіңді елге қарай аттандырып салғанда бәріміз де көңілді көрінуге тырысып, Қазан қаласының вокзалында тұрып, қазақтың өңшең бір көңілді әндерін шырқағанымыз, оңған бөздей аппақ болған бетіңнен сүйіп, вагонға өзіңді мінгізген кезде де: «Әй, осы сен Ұлбиге тезірек жету үшін, сылтауратып кетіп бара жатырсың-ау» деп, әзілдеген болғанымыз, бірақ-бірақ сені ортамыздан әкетіп бара жатқан қызыл вагонды қуалай жүгірген кезімізде төртеуіміздің де жанарымыздың тұманданып, көз жасымызға ие бола алмағанымыз, одан поездарың түтінін будақтатқан қалпы көкжиекке сіңіп кеткен соң да бір-бірімізді жұбата алмай, жұбана алмай, езіле егілгеніміз, әсіресе ақын інің Ғалымның бордай езіліп, уанбай жылағаны бәрі-бәрі де күні кешегідей көз алдымда. Ал сенің: «Туған жердің ауасы, әлде суы, әлде қымызы шипа болды ма, қазір ауруымнан құлан таза сауықтым» деген сөзіңді оқығанда қуанғанымыздан үшеуіміз де бір-бірімізді құшақтап сүйе беріппіз. Біз үшін, алысқа өзің апарып тастап кеткен (әзіл ғой) достарың үшін одан асқан қуаныш жоқ еді. Бұл – өлім жазасына кесілген, пұшайман пендеге кешірім берілгендей қуаныш болғанын, бүгінде қауіптің бұлты әбден сейілген соң ғана айтып отырмын, досым! Бізге жасаған шексіз жақсылығың – өз тіршілігің, есен-аулығың! Осы бір ауыз сөздің достарың үшін қаншалықты қымбат екенін білсең ғой. Рақмет саған!

	Ал енді: «бұл неге қайта-қайта «үшеуіміз» дегенді айта береді, бұлардың төртіншісі қайда?» деген сауалыңа жауап тапқанша асығып отырған шығарсың. Айтайын. Бесеуіміз жүргенде бір қолдың бес саусағындай немесе бес жұлдыздың бес тармағандай тұтас тіршілік сияқты едік-ау! Сенен кейін «опасыздықты» Есім жасады, биыл жазғы демалысқа ортамыздан ақшамызды жиып беріп, ел жаққа соны жіберіп, өзіміз ежелгі тәсілмен қаржы табу үшін жұмыс істеуге қалғанбыз. Ғалым дөңбек ағашты добалдап, жонып жүріп, өз қолымен жасап алған домбырасын сабалап:

	«Баласы Мақан шалдың Есім едің,

	Бұл күнде қайда жүрсің, есіл ерім?»

	деп, сұңқылдап отырушы еді, бір күні жолын тосып жүрген жігітімізден үшбу хат келіп тұр. «Солай да солай... Алматы ешқайда жібермей, қызметке алып қалды. Оқуды сырттан оқитын болдым... Солай да солай. Үшеуің оқып бітіргенше көмектесіп, қаржы жіберіп тұратын біреу керек қой» деп мәймөңкелейді. Апырай, «Адам аласы ішінде» деген сөз ып-ырас екен ғой. Есімді шенқұмар, атаққұмар деп кім ойлаған? Қазір ол жігітің Алматы губерниялық комсомол комитетінің білдей бір белді қызметкері көрінеді... Әзіл үшін «шенқұмар» деп шенегенім болмаса, Есімнің «Елге қызмет қылатын нағыз жастық шағымды қырық сылтаумен өткізгім келмейді. Ана жылғыдай емес, білімді қайдан, қалай іздеудің жолын таптым, ол жағын қызмет істеп жүріп-ақ толықтыра беремін» деген шешімін әбден мақұлдағанбыз. Бірақ Ғалымның өкпесі тарқар емес. Қазір ол:



	«Баласы Мақан шалдың Есім едің,

	Жол азабын бір жүріп, кешіп едің.

	Келгенде орта жолға жалт бұрылған,

	Қылығыңды мен қалай кешіремін,



	– деп әндететін болған.

	Есім бітірген бір есті шаруа бар. Оған сен де қатты қуанарсың деп ойлаймын. Есағаң Алматыға бара жатқанда жолда Пішпекке арнайы тоқтап, биыл күзде Кенеш туысқанымызды да Қазан қаласына оқуға жіберуге Жәмила шешейімізді көндіріпті. Біз барып кеткен соң ол жігіттің өзіне де ой түссе керек, өздігінен сауатын ашып, білімін көтеріп дегендей қауырт даярлық жасаған көрінеді. Сонымен, биыл күзде Кенеш досымызды да тосып алатын болып отырмыз. Жәмила шешей баяғыда жол-жөнекей бір соғып қайтқан саған әбден риза екен, ал неше жыл бойына бір соқпаған бізге өкпесін айтып, ақыры Есімді төредей күтіп аттандырыпты.

	Хатпен емес, өзіңмен бетпе-бет сырласып отырғандай арамызда өткен аз мерзім жаңалығын айтып тауысқанша сасқалақтап, бірді айтып, бірге кетіп жатқан жайым бар, достым. Нұсқасын жазып жеткізейін, өзің жүйелеп қабылдарсың. Қазір Қазан қаласында жұмысшылар факультетінде баяғы бесеуден Ғалым мен Қасым ғана оқып жүр. Мен жуырда ғана осы қаладағы медициналық институтқа қабылдандым. Біздің елге дәрігерлердің қаншалықты қажет екенін білесің ғой. Ғалым да жұмысшылар факультетіне «опасыздық» (сен дұрыс түсін) жасайтын түрі бар. Есіл-дерті ақындық өнерді біржола індету. Осы биыл-ақ Мәскеу мемлекеттік университетіне оқуға түспек болып еді, өз білімін, орыс тілін әлі де игере, әлі де жетілдіре түсу мақсатында кідірген жайы бар. (Сөз арасында айта кетейін, орысшаның әлі иін қандыра қоймағанымызбен, еркін түсінісер халге жеткендейміз. Өзің де бұл мәселені назарыңнан тыс қалдырма. Заманымыз солай қарай бет алғандай...)

	Біз бір жыл оқыған соң 1923 жылдың жазында Аягөзден Алматыға дейінгі аралықты аралап жүріп, оқимын деген жиырма бес баланы Есім екеуіміздің Қазанға ертіп келгеніміз есіңде болар. Алдының жұмысшылар факультетіне, соңының балалар үйіне орналасқанын да білесің. Қазір солардың да жартысынан астамының елдің әр қаласындағы жоғары, қалғандарының техникум, училищелерде оқып жүргендерін саған қуанышпен хабарлағым келеді.

	Бір кезде тәуекелмен көз жұмып, алыс сапарға шығып кеткен біздің туған елге жасаған ағартушылық қолғабысымыздың мәнінің қаншалықты екенін түсініп отырған боларсың. Сол жиырма бестен кем дегенде екі-үш жігіттің ел мақтанышы болып шығарына еш күманданғым келмейді. Сондықтан, бауырым, көзі ашық, көңілі ояу жастарды оқыту, оларға бағыт-бағдар сілтеу сенің партия қызметкері ретіндегі басты борышыңның бірі екенін естен шығарма. Халқымыздың ғасырлар бойы жинаған мол мәдени, рухани қазынасы бар екеніне, ешкімге ұқсамайтын бай салт-дәстүрі жетерлік екеніне жат жерде жүргенде көзің жете түседі екен. Алайда, оқу-білім жағынан кенжелеп қалғанымыз ақиқат қой. Сондықтан, бұқараны ілім мен білімнің сәулесіне қарай жүздеп-мыңдап бастайтын заманың осы...

	Өзіңе насихат жұмысының біразын айттым-ау деймін. Енді әңгімемізді биіктете бермей, сәл-сәл жерге түсірейік. Хатыңда өзің туралы, үй-ішің туралы аз айтыпсың. Әкешешеңе бізден дұғай-дұғай сәлем айт. Сөзіңнің кей мақамдарына қарап-ақ жұмысыңның қиын екенін, сен күресіп жүрген, алдағы уақыттарда да күресе беретін қарсыластарың мен қиыншылық атаулының да жеткілікті екенін түсінемін. Сені жеңіске жетелер жалғыз жол – кісілік принципшілдік пен соңыңа ерген бір болыс елдің өзіңе деген сенімін жоғалтпау...

	Бірақ сен бәрімізден бұрын басшылыққа араластың. Өмірдің өзінің сабағы, өзінің теориясы бар. Қазан қаласында жатып айтқан ақылымнан гөрі істің басында туындап, сол жерде шешімін табар тәжірибе артық болар.

	Кешір досым, «әңгімемізді жерге түсірейік» деп алып, тағы да аспандатып барады екенмін ғой. «Жерге түскендегі» сұрамағым – Ұлбидің жайы еді ғой. Осы кезде бойжетіп, «Болашақ жар болар қайсысың бар?» деп отырған шығар? Көрдің бе оны, тілдесе алдың ба? Сенің оны көргенде-ақ сонша жақсы көріп қалғаныңды сезіп едім. Оның үстіне, күндіз-түні сол қызды ойлай беретініңді өзің де мойындағаның есіңде ме? Әкесінің табы басқа болғанмен, заман толқынының ығын білетін, сарайы ашық адам ғой. Тегің кедей болғанмен, ел басқарып отырған тегеуріні бөлек сендей жігіт жаман болмасын ол да білер. Оны түсінер ақылы, уақыт желінің бетін ерте болжайтын қағылездігі жететін адам көрінген. Бәлкім, бірер, бәлкім, екі жылдан соң әлділер мен малдылардың аяғын жинатар уақыт та жетер. Сонда ғана әркім өз жағалауына біржола бет алар деп ойлаймын. Ондағы айтпағым, Ұлбиді шын ұнатсаң, көп ойланудың қажеті бар ма?! Шешеңе келін түсіріп бер. Түптің түбінде, ата жауға айналған уақыт туса Нұрекең саған ата болуға ықыласын бере қоймас. Байдың күйеу баласы деп сені айыптайтындар да табылар. Бірақ махаббат таптық жікті, басқа да айырмашылықты таңдап, талғап жатпайды... Байқайсың ба, менің уағызымның соңғы жағы қалай бұрылып бара жатқанын? Мен саған ақыл айтқан болып отырып, өзімнің махаббат мәселесіндегі кейбір қадамдарымның да жай-күйін алдын-ала түсіндіргенім ғой. «Махаббат таптық жік таңдамайды». Бұл – сен үшін айтылған сөз. «Махаббат – ұлттық айырмашылықты талғамайды». Бұл – мен үшін айтатын сөз. Себебі досым, өзіммен бірге оқитын Полина дейтін орыс қызына ғашық болып жүрген жайым бар. Менің бұл қадамымды туғантуыстардан ешкімнің қолдамасын да жақсы білемін. Орыс қызына үйленгенді қойып, шалғайлау ауылға құда түскенді оғаш қылық санайтын қазекемнің мінез-құлқын бірден өзгерте қою оңай емес қой. Солай, бауырым! Әзірге уәдеміз берік, тек оқуды біраз орталап барып, үй болу жайын бір-ақ ойлансақ дейміз.

	... Ұзақ жол үстінде ғашықтық хикаяны бастағандардың бірі мен едім ғой. Өзің білесің, Қапал жерінде Білісбек нағашымыздың Сақыбына көңілімнің қатты ауғанын. Рас, мен үлкен мақсат жолында өз сезімімді ішімде тұншықтыруға тырыстым. Айттырылып қойған қызды құтқару үшін құтқарушының алдымен өз бас бостандығы болуы керек қой. Ондай бостандық менде жоқ еді. Мен бостандығымды білім жолына әдейі байлап бердім. Сақыпты құтқарар жағдайым болмаған соң, оған хат жазып, ойын онға бөлгім келмеді. Былтыр жазда еліне барып қайтқан Қапал маңының бір жігіті менің өтінішіммен Білекеңнің ауылына соққан еді, Сақыптың құтты орнына қонғанына үш-төрт ай болыпты... Сақыптан күдер үзген соң ғой Полина сұлумен тіл табысып жүргеніміз. Солай, бауырым, енді сенің алғашқы сезіміңнің гүл жарып, жеміс беруіне тілек білдіремін!

	«Біздің аңсаған мақсатымызға жетуімізге кімдер көмектесті?! Кімдердің арқасында осындай дәрежеге (біздің о бастағы ең үлкен мақсатымыз, әйтеуір бір оқу орнына тұяқ іліктіру болғандықтан да осылай деп жазып отырмын) жетіп едік?» Сен, достым, осындай сауалды өзіңе бір уақыт қойып көрдің бе? Егер қойсаң, онда елден шыға жолға жарамас көлігімізді ауыстырып берген Нұрымжан бай (қандай ниетпен берсе де жасалған жақсылықты теріске шығаруға болмас), жоғалған көлікті тауып әкелген Игенжан жылқышы, неше күн бойы төредей күтіп, төбесіне көтерген Білісбек, Күмісбектер... Пішпектегі Жәмила апай, арбакеш шал, сонан соң «етер амал, қылар шара таусылды» деген тұста бізді құтқарған Михаил Петрович... Міне, адассақ та іздегенімізді тауып, мақсатымызға жетуіміз осылардың арқасында екені, шығар күндей ақиқат. Бірақ көбіміз басқаға жақсылық жасай білгенімізбен, өзімізге жасалған жақсылықтың қарымтасын қалайда қайтаруға тырысуды әдет қылмағанымыз да рас. Оның бәрі де жасалған жақсылықты сол жақсылықты жасаушының парызы санайтындығымыздан. Әйтпесе, бауырым, қай-қайсымыздың да Михаил Петровичті ұмытар жөніміз жоқ қой. Не керек, ол кісіні, зайыбы Надя апайды, қазақша нәшіне келтіріп тұрып, сәлемдесетін ұлы Сашаны ұмыта қоймағанымызбен, күнделікті тіршіліктің қам-қарекетін күйттеп жүріп, іздей алмадық. Ұят болғанда, ағамыздың өзі іздеп тауып, хат жазыпты. Біздің Қазан қаласындағы жұмысшылар факультетінде оқып жатқанымызды Түркістан Республикасының өкілдігіне хат жазып білген көрінеді.

	Қысқасы, бірер айдан соң Ғалым екеуміздің біріміз Нева жағасындағы қалаға барып, жақсылығы өткен жақсы ағаға сәлем беріп қайтсақ деген ой бар. Ол кісінің мекен-жайын саған да жазып отырмын. Қазақшалап-ақ хат жаз. Есен-саулығыңды білдір. Сөз жоқ, қатты қуанатын болады.

	...Айтпақшы, хатты өз атымнан жазғанмен, бұны үшеуміздің де сағынышты үшбу сәлеміміз ретінде қабылдарсың. Өйткені, Ғалым мен Қасымға әдейі оқытып, қолдарын қойдырып отырмын.

	Хатпен сағынышын қоса жолдаушы достарың:

	Шәріп, Қасым, Ғалым. Маусымның 14-і. 1926 ж. Қазан қаласы.



	* * *

	Арада екі айдан астам уақыт бойы жол жүріп, әрең дегенде Аягөзге жеткен хатты екінші дүркін оқып болған соң Жұман үн-түнсіз отырып қалған. Алыстағы достарының өзіне деген сағынышын біліп, олардың бұның денсаулығын уайымдағанын оқыған кезде бүкіл ішкі сарайынан бұрқ етіп көтерілген ыстық жалын жанарын тұмандандырған. Олардың соншама адал достықтарына шексіз риза көңілмен рақаттанып отырғаны, әрі жандүниесін кернеп, лықсыған ерекше бір ыстық жалын тұла бойын балқытып отырғаны рас еді.

	Ол Алматыдан туған еліне жүріп бара жатқанда хат жазып, әзірге қайда барып, қандай қызмет істейтінінің белгісіз екенін, оның бәрінің де Лепсі үйездік партия комитетіне барған соң белгілі болатынын айтқан. «Мекен-жайым белгілі болған соң хатты бір-ақ жазамын» деген. Содан Аягөзге келген соң жазған хаты Қазан қаласына жетіп, одан жауап келгенше осынша уақыт өтіпті. Не бәрі екі-үш айдың ғана айналасы. Бірақ осыншама аз уақыттың ішінде үлкен бір өмірді басынан өткергендей. Бүтін бір болыс елдің қайтсем көсегесін көгертіп, өзгеден кенже қалдырмаймын деген жауапкершілік пе, әлде күн демей, түн демей істеген қат-қабат шаруаның молдығы ма, болмаса оң-солыңды да бажайлап үлгіре алмас қысқа мерзім ішінде ел ішіне енген өзгеріс, жаңалық атаулының сонша молдығы ма, әйтеуір туған мекенінде өткізген аз уақыт оны басқаша бір кеңістікке, өзгеше бір өмір өлшеміне апарып тастап, өзін достарынан сонша алшақтатып, ұзатып әкеткендей. Ойлап отырса, істеген ісі қыруар екен, ал тындырсам деген ісі одан да көп, тіпті шексіз деуге болардай. Әйтеуір көңіліндегі жалғыз жұбанышы бұл келген бетте-ақ мектеп жасындағы балалардың барлығының ауыл-ауылдан тізімін алып, көптеген ауылдық кеңестердің жанынан алғашқы басқыш мектептер ашудың қамын ерте қарастырған. Бекер обалы қане, Қожамберген де бұл істі барынша тиянақты түрде қолға алып, бала оқытарлық білімі бар деген кісілерді жинап, болыс орталығынан болашақ мұғалімдердің өзін ұстаздық іске үйрететін бірер айлық курс ашқан. Оқулық атаулы жоқ, таптырмайды. Сондықтан шәкірттерді оқытар «Әліппенің» әліппесін ертеңгі мұғалім болатындарға Жұмандардың өздері үйреткен болып жүр. Қай қаріп қалай жазылады, оны қалай оқытуға болады дейтін тұңғыш әдістемелік құралға ұқсас дүниелерді де өздері жазған. Әрине, өздері шала сауатты ұстаздардың білімді шәкірт даярлай алмасы тағы ақиқат. Алайда, мұның бәрі де жоқтан тәуір еді. Жұман бәрібір болашаққа сенеді. Басы басталған іске ынта болса жеткілікті, соны ойдағыдай жалғастыруға тиіс. Тек бір ауыл немесе болыс, үйез емес, бүкіл елдің болашағы да бәрі осы қарапайым ғана бастауыш мектептен бастау алмақ. Сондықтан да, ол өзінің азаматтық қызметінің ең бір жауапты да қажетті борышы мектеп ісі деп біледі. Әзір барымен базар болса, күні кеше ғана әртүрлі педагогикалық оқу орындарына аттанған жастардың алды екі-үш жылдың мезіретінде келе бастайтыны сөзсіз. Оған дейін де жер-жердегі педагогикалық училищелерге хат жазып, өздерінің болыстарына оқу бітірген жастардан жіберуін өтінген. Ондай өтініштерді үйезге де жолдаған. Биылғы оқу жылы басталғанша, тым болмаса, арнаулы білімі бар екі-үш адамның келіп қаларына сенеді.

	Ол кеше Аққазыдан да хат алып, қатты қуанған. Қасындағы екі жігітімен Алматы жанындағы Талғар ауылшаруашылығы техникумына қабылданыпты.

	«Көрдіңдер ме, біздің болыстың ертеңгі болашағы деп оқуға аттандырған жігіттерімізден хат келе бастады» деп, Бекемтастардан сүйінші сұрағандай болған. Қуанса қуанарлықтай еді. Кейбіреуін үгіттеп, енді біреуіне ақыл айтып дегендей жиырмадан астам оқуға аттанушыларды даярлап, жолға салғандары кеше ғана еді. Енді міне, олардың біреуінен қуанышты хабар келіп отыр.

	Жолаушыларды бір кездегі өздерінің жабайы, тек елдің үстінен күн көретіндер емес, кәдімгі ұйымдасқан топ қып, бірер айға жетерлік азық-түліктерін қоржындарына, бөлінген қаржы-қаражатарын қойындарына салып беріп аттандырған. Бір тобы, Өскемен-Семей бағытын бетке алса, бір тобы Алматы бағытын бетке алып, үкілі почтаға ілесіп еді. Солтүстікті бетке алғандар: Өскемен, Семей, Қарағанды, Бурабай, одан әрі Омбы, Новсибирь; ал оңтүстікті бетке алғандар: Алматы, Талғар, Әулиеата, Шымкент, Қызылорда, Орал одан әрі қарай Ташкент, Саратов дегендей әр қайсысының түсер өз жолдары алдын ала белгіленіп қойылған. Бір болыс елдің жиырма шақты жас маманы. Бәрі де оқуға ойдағыдай орналасып жатса, алдымен Жұманға хат жазуға тиіс болатын. Мінеки, жақсылықтың хабаршы-қарлығашы болып Аққазының хаты келіп бір қуандырды. Ол дәл қазір-ақ кешіктірмей Шәріпке, Михаил Петровичке және Аққазыға хат жазып тастамақ болып еді, үш бірдей хат жазуға кемі жарты күн уақыт керек екенін біліп, бұл шаруаны сәл кейінге қалдырған жөн деп шешті. Себебі, кейінге қалдыруға болмайтын шаруалары бастан асып жатыр еді.

	* * *

	«Көп түкірсе – көл» деген емес пе. «Ел ішінен талабы бар жастарды жер-жерге оқуға жібергелі жатқан көрінеді. Олардың жол қаражатын шығару үшін қолынан келгендердің көмек беруі қажет екен» деген сөз шыққанда, бекер обалы қане, айналасы бес-алты күннің ішінде ел шіркін төгіп-ақ тастаған. Жаппас бай ғана «Кеңес үкіметі кедейлердің үкіметі дейсіңдер де, бірдеңе аларда бізді табатындарың қалай? Оқитын басқа біреудің баласы үшін берер малым жоқ» деп, ауылына барғандарды құр қол қайтарыпты.

	Сөйтіп, оқуға аттанатын балалар да, олардың жол қаражаты үшін жиналған мал да Жұман көңіліне қуаныш ұялатып, оның ертеңге деген сенімін одан әрі арттыра түскен. Тіпті ол Қажамбергенге:

	– Жиналған малдың қарасы баршылық екен, бәрі базардан ойдағыдай бағасын шығара алса, бұл қаржы оқуға келер жолы баратындарға да жетіп қалар-ау, – деп, жаңа бір пікірдің шетін шығарған. Бірақ арада жарты ай өтер-өтпесте Жұманның алдын-ала жасаған жоспары іске аспайтын болып қалды...

	Бір күні кеңсеге Қожамберген кірген. Әлденеге қатты назаланғандай, өз-өзінен буырқанып алыпты.

	– Әлгі Игенжан «мелисаң» қайда? Мына жақта жау шауып жатса, ол өнбейтін ұсақ тіршілікті күйттеп жүрген шығар?! – Ол орындыққа жайғаспай-ақ шелектен бір тостақ су алып ішті.

	– Қожеке-ау, тағы не болып қалды? – Жұман да бір жайсыз хабардың боларын күткендей орнынан тұрған. – Айтсаңызшы, тезірек.

	Бірақ бұл асыққанмен Қожекең асығар емес.

	– Айттым, «Ауыл арасы емес, мал айдаушы адамды молырақ жіберейік» деп. Тіпті сол Игенжандар халықтың мүлкін қүзетпегенде нені күзетуге тиіс, өзі?

	– Қожеке, не болса да айтып өлтіріңізші! Түсіндірмейсіз бе, не болғанын? – Жұманның төзімі таусылғаны сондай, өңі сұп-сұр болып, Қожамбергеннің жанына жетіп келген.

	– Немді айтушы едім, еліңнің бір жағынан жау шауып жатса? Әлгі базаршыларды белгісіз біреулер таяққа жығып, бар олжаларын жол үстінде тонап кетіпті!

	– Не дейді? Өздері аман ба екен? – деп, Жұман сылқ етіп отыра кеткен.

	– Аман көрінеді. Менің «пәмөшнігім» мен Жасұланның ғана басы жарылыпты. Жасұланға соққы ауырлау тиген білем, ал анау мал айдасып барған екі шалға тиіспесе керек.

	– Кімнен естідіңіз бұл хабарды?

	– Жаңа ғана «пәмөшнигім» келді. Аттың о жақ, бұ жағына ауып, әрең жеткен екен.

	Үйіне жібердім. Соққы оның да басына тиген сияқты.

	«Олардың мол қаржымен келе жатқанын білетін біреулердің әдейі жасаған қастандығы шығар-ау. Әйтпесе бұл маңда үлкен жолдың бойын торитын қарақшы дейтін сұмдық бұрын-соңды болмаған, ондайды естімеген де еді ғой», деген ой келген Жұманға.

	Әрине, мұндайын білсе, олардың жандарына қаруы бар Игенжанның жігіттерінің бірін қосып-ақ жіберер еді. «Елім тыныш, жерім бейбіт» деп үлкен ағаттық жасап алыпты. Енді өкінгенмен не пайда? Тек адам шығыны болмағанының өзі үлкен қуаныш еді.

	Елдің аузынан жырып алған малдан тал түсте айрылып, кешірмес қате жібергеніне Жұман өзін кінәлы сезінді. Базаршылап қайтуға өзеурей ұмтылған Қожамбергеннің көлеңкесіндей күндіз-түні жанынан қалмайтын бадырақ көз, тақыр бас «пәмөшнігі» Дауылбайдан о баста «Осы шіркін мал саудасына баруға не ғып құмартып қалды?» деген оймен күдіктенгені де рас еді, бірақ «ол да басын жарғызып, жарақаттанып келді» деген соң ғана күдігі сейілгендей болды.

	Ол сол күні-ақ жанына болыстағы жалғыз фельдшерді және Игенжанды ертіп, алдымен Жасұланға кірген. Сойыл басына жанай тисе керек, қарақұсы күп болып ісіп кетіпті.

	– Жауапты тапсырманы орындай алмай ұятты болған жайым бар, Жұман аға, – деді ол қапаланып. – Қапияда тиісіп, қапы қалдырды. Сіздерге, елге қарар бет жоқ. «Өлімнен ұят күштінің!» кебін киіп жатырмын.

	– Уайымдағанмен ақшаны алған тонаушылар қайта әкеліп берер дейсің бе? Ең бастысы өздеріңнің аман қалғандарыңды айт. «Бас жарылса – бөрік ішінде, қол сынса жең ішінде». Жарақат та жазылар. Бірақ бұлар дәніккен жол тонаушылар емес, біздің осы тіршілігімізге қастық істеп жүрген қара ниеттілер ме деп қорқамын, – деген Жұман. – Ал енді оқиғаның қалай болғанын айтшы.

	Базаршылар малдарын қызылмай қылмай бабымен айдап отырып, үш-төрт қонып, Семей жетеді. Көп саудаласып әуре болмай-ақ айдап барған барлық малын көтермеші бір-екі алыпсатарға өткізіпті де, ақшаларын қоржынға қаттап салып, көп кідірмей кері қайтады. Қайтар жолда суыт жүріп, көп аялдай да бермеген. Қожамбергеннің бадырақ көз, тақыр бас «пөмөшнігі» тіпті өз-өзінен үрейленіп, бұларды жолдағы ауылдарға да қондырмаған. «Осы кезде елге сенуге бола ма, өз ақшамыз да емес, елдің дүниесінен айырылып қалсақ, масқара боламыз. Сондықтан мейілінше сақ болуымыз қажет» деп, қайдағы елсізге қондырыпты. Бірінші қоналқадан аман-сау аттанған. Екінші қоналқаға Жарма маңына келіп, жолдан, елден шалғай су бойындағы бір қалың шіліктің ішіне келіп тоқтайды. Шайларын ішіп, ертоқымдарын жастанып, енді ұйықтай берген кездерінде бес-алты кісі үстеріне сау ете қалады. Ешкім танып қоймасын десе керек, бет-ауыздарын орамалмен бе, бірдеңемен далдалап, жауып тастапты.

	Шоқпар, сойылдарын асынып, сақадай сайланып алған. Тіпті біреуінің қолында мылтығы да бар көрінеді.

	– Қырылғыларың келмесе, ақшалы қоржынды бері тастаңдар! – депті біреуі.

	– Тәжікелесіп тұрар не бар? Төртеуіне төрт оқты жалындыра салу керек, – деп, біреуі әлде шыны, әлде қоқан-лоқысы тым қаталдау үкім айтқан. Бір ғажабы, әлгінің шыңылтырлау жіңішке дауысы Жасұланға біртүрлі таныс болып естілген.

	– Соны қалай да есіңе түсірші, бауырым, – деді Игенжан шыдай алмай. – Сонан кейін мен жол тонағыш немелердің мойындарын бұрап жұлып алайын...

	– Ненің ақысы үшін қоржынды саған тастауым керек? – деп, бұл құр қол болса да орнынан тұра берген екен, сол кезде бастан тиген соққыдан кейін есінен танып, ұшып түсіпті.

	Мал айдасып барған екі қарттың сүйемелдеуімен бұл орнынан қайта тұрғанда: «Ойбай, өлдім, басымды жарып кетті-ау өңшең қарақшы иттер!» деп жатқан бадырақ көз Дауылбайды көрген. Бар болғаны сол.

	– Бәрі де түсінікті, – деген Игенжан. Бірақ оның нені түсінгенін жұрт түсінбеген болатын. – Қожамбергеннің «пәмөшнігіне» дәл қазір фельдшер жолдасты ертіп баруымыз керек!

	Ол бір шешімге түбегейлі бет бұрған сыңай білдірген.

	– Сабыр ет, – деді Жұман болыстық милиция бастығының ойына қандай кептің келгенін түсінгендей.

	Игенжанмен оңаша сөйлесіп, оған біраз ақыл-кеңес берген. Қолға ілінер ешқандай дәлелдері болмағандықтан, әзірге бадырақ көзді үркітіп алмауды сұраған. Оған бармас бұрын алдымен жолға бірге барып келген екі қартпен сөйлесіп алуды тапсырды.

	Ертеңіне түннің бір уағында Игенжан Жұманның үйіне келген.

	– Иттің баласын баяғыда өзімді қамайтын қораға қамап келдім. Итаршы неме, тым қорқақ екен: «Ербиіп отырған жерінде иттей қаңқылдатып атып тастаймын» деп тапаншамды суырып алып едім, зар еңіреп, аяғыма жығылды. «Жаздым, жаңылдым, тек шыбынжанымды қисаң бәрін де айтып беремін» деп жалынды.

	– Иеке-ау, бұл не істегеніңіз?! – деді Жұман сұп-сұр болып. – Ол итаршы болса, сіздің баяғы полицейлерден қай жеріңіз артық болды? Жоқ, әлде тапаншаны саған елді қорқыту үшін беріп пе еді? Шындыққа жету үшін зорлық, қорқыту, үркіту амалын қолдану – барып тұрған көзсіздік! Керек болса, алды-артын көре алмай, арандану. «Ақылдасып, іс қылайық» дегенді ескертіп едім ғой, Иеке-ау...

	Игенжанның да өңі өрт сөндіргендей сұп-сұр болып түтігіп кетті.

	– Әй, жігітім, – деді ол қашанда бетің бар, жүзің бар демей тура сөйлейтін әдетімен. – Жігітім, мен майдалап, қыздай сызылып жүретін адам емеспін. Шешем мені тапқанда милицияның бастығы болсын деп тапқан жоқ еді. Көппен бірге қойшы, асып кетсе жылқышы болар деген. Әркімге инабат көрсетуге білімім де, білігім де жетпейді. Ат жалын тартып мінгелі жылқы бағып, асау үйретумен келемін. Жүген-құрық тимеген құр асауды құлақтан басып, шыңғыртып тұрып жүгендеп, езуінен қанды көбігін ағызып тұрып, бас білдіру – маған өмірдің өзі үйреткен заңы. Мені милицияға бастық қып әкелген өзің екенсің, ұрланған ақшаны алдыңа әкеліп бермей тынбаймын. Қалай табамын, қалай таптырамын – ол өз жұмысым. Содан кейін тап жауларымен сыпайы сөйлеспек түгілі, оларды тізесіне отырғызып алып тілдесетін адамды орныма қойсаң да өз еркің өзіңде. Мен шен мен шекпен іздеп жүрген жан емеспін!

	– Отырыңызшы! – деді Жұман қабағын шытып. – Көп сөйлеген сізге жараспайды... Олар сол тап жаулары болған соң да біз өзіміздің жаңаша тәрбиемізді көрсетуіміз керек.

	«Мылтықтың күшімен қорқытып мойындатыпты» деген сөздің біздің күні ертеңгі барлық жұмысымызға, тіпті әр қадамымызға қандай зиян екенін білесіз бе?

	Ол бөлмеге кіргелі әлі тізе бүкпеген қалпы тұрып, енді кетуге ыңғай білдірген Игенжанның келсаптай жуан білегінен ұстаған. Аңғал батыр сияқты мынау алып жігіттің жайдың бұлтындай тез түйіліп, тез тарайтын өзгеше мінезіне қанық ол түсін жылытып, оған өзімсінген ыңғай танытқан.

	– Жарайды, қай қазақтың үйге түрегеп келіп, түрегеп кеткенін көрдіңіз. Отырыңыз, төрге шығыңыз, – деп, төрдегі сарала сырмақтың үстіне көрпеше тастады. – Енді жайғасып отырып, бастан-аяқ айтып шығыңыз.

	Игенжан да дауылдың бұлты сияқты райынан тез қайтып, сабасына түсіп қалғандай. Аядай бөлменің жартысын алып денесімен толтырып, төрге жайғасқан Игенжан сөз бастаған.

	– Кеше Жасұланнан шығысымен фельдшерге бадырақ көз Дауылбайдың үйіне қазір барудың қажеті жоғын айтып, өзім олармен сапарлас болып қайтқан қос қарияға кіргенмін. Екеуі де ешкімді тани алмағандарын айтады. Жалғыз ғана бадырақ көздің екі кештің арасында Жарма маңында тұратын бір нағашыларын іздеп барып қайтқанына күдіктенетін көрінеді, бірақ соның ұйымдастырып жүрген лаңы болса, оның өзінің басы неге жарылуға тиіс деп, тағы да аң-таң болысады.

	Оның үстіне, дәл солар келуге екі-үш күн қалды деген кезде Ырымжанның жанына бір жігітті ертіп, жолаушылап кеткенін естігенмін. Кеше Жасұланның «Шыңылтырлау жіңішке дауыс таныс адамның үні сияқты болды» дегенін естіген кезде-ақ ойыма Ырымжанның жолаушы кеткені орала кеткен. Ол неме де қызтеке сияқты не еркекке, не әйелге ұқсамайтын үнмен сөйлемеуші ме еді. Кеше-ақ Нұрымжанның ауылына арнайы адам жібергенмін. Жасұландар тоналатын алдыңғы күннің таң бозында Ырымжан жолдасы екеуі аттарын ақ көбік қып оралған көрінеді. Содан бүгін Жасұланға қайта барып: «Шыңылтырлау, жіңішке дауыс, Нұрымжанның ұлы Ырымжанға ұқсамай ма?» десем: «Апыр-ау, солай екен-ау, соның үнінен айнымайды» деп, қуанып кетті. Мұны – бір деп қой, – Игенжан жаңағы буырқанған ақтүтек мінезінің бірі де жоқ, тәртіптің сақшысы ретінде жасаған алғашқы қадамы туралы ерекше ынтамен әңгімелеп отыр.

	– Иеке-ау, алды-артыңызды қарамай ашуланғанда бәрімізді де тапап кете жаздайтыныңыз болмаса, мына сұңғыла әрекеттеріңіз тәжірибелі із кесушінің қимылына ұқсайды екен, – деген шынында Игенжанның байқағыштығына, әр сөзге мән беріп, әр нәрсені жіті бақылап жүретініне риза болып. Бірақ Иекеңнің қошеметті тыңдар шамасы жоқ еді. Әңгімесін әрі қарай сабақтады.

	– Ал, бадырақ көздің Жарма жақта ешқандай нағашы жұрты жоқ екенін де білдім. Оның нағашы жұрты тіпті басқа бір қиыр жақта жатқан көрінеді. Демек, ақша ұрланатын күні екі кештің арасында оны қайда барып келді деп ойласың? Жол тосқан сыбайластарына хабар беру үшін кеткен. Оның үстіне, бадырақ көздің жол-жөнекей ауылдарға соқпай, жұрттың бәрінен шалғай, қайдағы бір тоғайдың ішіне барып қонулары да күдікті емес пе?

	Ұзын сөздің қысқасы, оның басының жарылып қалғанына көрмей тұрып-ақ күмәнданғанмын. Фельдшерді ертіп барғанымда: «Мен «лөктір» шақыртқаным жоқ, өзім-ақ сауығып кетемін» деп, без-без етеді: «Жоқ, сіз сияқты арыстай азамат сойылға жығылып жатқанда, қарап отыра алмаймыз. Сойыл бата тимесе қате тиіп, өліп кетсеңіз кім жауап берер?! Оның үстіне анау-мынау жай адам да емессіз. Басекеңнің ең сенімді оң қолы, жанашыр «пәмөшнігісіз», – деп зорлағандай ғып басын таңған орамалын сыпырып алсақ, жара түгілі дәнеңе де жоқ. не бір басында асықтай ісік болса екен-ау. Біресе шүйдесін, біресе төбесін көрсетіп, өзі де әбден састы. дәрігер де олай қарап, бұлай қарап, ештеңе таба алмады. Содан киіндіріп алдым да кеңсеге әкеліп, біраз қыстым.

	– «Тапанша суырып» дейсіз ғой? – Жұманның бұл сөзіне Игенжан да күліп жіберген. Шамасы, жаңа ғана өзінің ер-тоқымын бауырына алып тулағандай болып, орынсыз ашуланғаны есіне түссе керек.

	– Енді қайтейін?! «Ойбай-ау, халқымнан немді аяйын?» деп, малын аямаған Нұрымжан мен «Болашағымыз – жастарды оқыту керек!» деп, ұран көтеріп жүрген Қожамберген екеуінен шыққан сұмдық екенін білгенмін мен. Бадырақ көз итаршы ұстап жүрген шалманың бір ұшында сол екеуінің тұрғанына еш күмәнім жоқ.

	«Адалыңды айтсаң ғана жаның қалады» деген сөзден дәмеленген, оның үстіне шегінер жері, бұлтарар тұсы қалмаған соң Дауылбай өгіздей өкіріп, алдыма құлап түсті. «Ағатай-ай, қу жанымды қалдыра көр, бәрін де айтайын», деп безек қақты.

	– Жә, сонымен әлгі Дауылбайдың мойындағаны не?

	– «Қайтар жолда Жарманың бойындағы қызыл шіліктің ішіне қонуға тиістісіңдер» деп бұйрық берген Қожамбергеннің өзі екен...

	Бұл жаңалыққа Жұман мүлде таңданбаған болатын. Қожамбергеннің де өз бет-пердесін айқара ашып тастап, өзімен түбі бір кездесерін білген. Бірақ оның осылайша оп-оңай қолға түсе қоярына сенбеген.

	Игенжан әңгімесін жалғастырды:

	– Жол тосушыларды бастап барғанның Ырымжан екенін де мойындады. Біреуі Нұрымжанның бір жылқышысы көрінеді, ал қалған екеуін бұл танымайды. Жарманың маңының алғаш рет көрген.

	– Жә, сонымен не істейміз? Не болса да Қожамбергені, Нұрымжаны, Ырымжаны бар бәрін де бүгін түнде басып қалсақ қайтеді? – Игенжан Жұманға сұраулы жүзбен қараған.

	– Нұрымжанды не деп ұстаймыз? Баласының әрекеті үшін әкесі жауап беруге тиісті емес. Шындығында да оның кінәсі болмауы мүмкін. Ал Қожамбергенді ұстайтындай дәлеліміз аз. Дауылбайдың сөзін ол оңайшылықпен мойындай қоймас. Әзірге сенің ұстауға тиісті адамың Ырымжан мен жанына ерген серіктері ғана.

	– Апыр-ау, Жұман-ау, түсінсеңші! Қожамбергенді қамаған соң оған тағылар айып аз ба? Бай баласы ма, бай баласы. Ол аздай Жаппас байдың тоқалы Айым сұлуға азаттық алып берген болып, өзі некесіз тоқал ретінде ұстап отыр. Мал-жанымен ол әйелді басқа ауылға апарып, қондырып қойғанымен, Қожамбергеннің екінші үйі екенін жұрттың бәрі де біледі. Осының бәрін көріп-біліп жүріп, көзімізді қалай жұмып отырамыз?

	– Жарайды, сабыр етіңіз, – деді Жұман тағы да қызына сөйлеп бара жатқан Игенжанға жымия қарап. – Ал енді «Айымның үйіне қонып қайтады екен» деген құр өсек сөзден басқа қандай дәлеліміз бар? Жоқ, мен әзір Қожамбергеннің көзбен көріп, қолмен ұстарлық қылмысы болмағандықтан, оны түрмеге қамауға ризашылығымды бере алмаймын. Хақым жоқ. Тым болмағанда үйездің рұқсатынсыз әрекет жасай алмаймыз.

	– Мен айттым да қойдым. Ендігісін өзің біл. Бірақ осы солқылдақтығың үшін әлі талай таяқ басыңа тигенде бір-ақ опынарсың. Болды, мен жігіттерімді алып, Нұрымжанның ауылына аттанамын, – деді де Игенжан орнынан тұрған. Тым болмаса Ырымжан итті қармап қалайын.

	– Ешқандай жәбір-жапа жасамай, елді дүрліктірмей әкеліңіз, – деп қалды Жұман есіктен шығып бара жатқан Игенжанның соңынан.

	Жұман ертеңіне-ақ Қожамбергеннің барлық істерін түгелдей мәлімдеп, үйездегі Рамаданов Ералыдан, және үйездік кеңес төрағасынан, үйездік прокурордан болыстық кеңестің төрағасын тұтқындауға рұқсат алып берулері жөнінде хат жазып, Бекемтасты атқа мінгізген. Ол екі арада Игенжан да Ырымжанды жылқышы жігітімен қоса орталыққа жеткізген.

	Ырымжан бұрын Жұман ойлаған байдың момақан ғана баласы болып шықпады.

	– Біз ол күні жоғалған екі-үш жылқыны іздеп келдік. Ешкімді көрген де жоқпыз, ешкімнің жоғалтқан ақшасын да білмейміз! – деп, бет бақтырмай отырып алды. Сонан соң, Дауылбайды алдырып, беттестірген. Жаратылысынан қорқақ бадырақ көз бәрін де жіліктеп айтып, Ырымжанның базаршыларды тонауға басшылық жасағанын мойнына қойып берген соң ғана тістеніп тұрып, ол Дауылбайға былай деген:

	– Атаңа нәлет, сілімтік, саған о баста-ақ сенбеп едім. Мұныңды білгенде, бадырайған көзіңді ойып алып, біржолата жоқ қып кететін едім. Амал бар ма?!

	Ол сонан соң Жұманға қарап ызбарланды:

	– «Күйеу бала», мұның қалай? Қарындасыма сөз салып, құдаларды жүргізесің, сөйте тұра, өзімді түрмеге қамайсың? – деп, біртүрлі зілденуден гөрі мысқылы басымдау үнмен тіл қатқан. Осының да адамгершілікке жата ма екен? Енді қарындасым қалай ғана ағасын соттатқан қаншелекке тие алады деп ойлайсың? Жоқ, онан да күдеріңді үзгенің дұрыс шығар, «күйеу бала»!

	Жұман барынша сабырлы сөйлеуге тырысты:

	– Қарындасыңызды айттырсам, ол – жүрек әмірі болатын, ал сізді түрмеге қаматсам, ол

	– сіздің маған ғана емес, мынау жаңа қоғамға деген қаскөй әрекетіңіздің салдары. Бейкүнә бойжеткенді ұнатқаным үшін ғана мен қаншелекпін бе, әлде түн жамылып, жол торыған, көптің дүниесін тонаған сен қаншелексің бе, оны әділдік жолы айтар. Сондықтан, қарындасыңызды қаншалықты жақсы көрсем де менің тарапымнан сізге ешқандай жеңілдік болмайды. Онан да кімнің әмірімен осы қылмысқа барғаныңызды мойындап, ақшаның қайда екенін айтыңыз.

	– Ә, сенің ойыңды енді ұқтым. Бұл іске әкемді, болашақ «қайын атаңды» да араластырып, екеуіміздің көзімізді құртқан соң панасыз қызды бар мал-мүлкімен ырғалтыпжырғалтып көшіріп алмақ екенсің ғой!

	– Тоқтат-ей, бос сөзді! – деп, Игенжан ақырып жіберген. – Кешегі мырзам, қаны бір туысқаным болсаң да жағыңды күл ғып жіберермін! Тоқтат, енді бос былшылды!

	Ырымжан оның сөзіне қыңған жоқ.

	– Айғайлама! Заманым туды деп есіріп тұрсың ба көн төсеніп, көңге аунаған, құлқұтаным?! Заман, рас, сенікі! Асасың ба, атасың ба? «Өзекті жанға бір өлім!» Бір айтарым, бұл іске әкемнің тырнақтай да кінәсы жоқ. Қайта әлдебір жалаңаяқтарды оқуға жіберу үшін қолқа етіп ақ, адал малын үйірімен айдатпақ болған ісіне егесіп, қылдым осыны. Ал ақшаларыңды алғаным жоқ. Оны алған адамдарың қазір құмда ізі, сайда саны қалмаған шығар. Таппайсыңдар! «Әйтеуір сендерге бұйырмасын» деген оймен жол тонауды кәсіп қып жүргендерді бастап барып, алғыстарын алған да өзім. Басқа ештеңені де білмеймін, білсем де айтпаймын, – деп, қыңырайып жатып алды.

	Оның жанына ерген жылқышы жігіт безілдеп қоя берді:

	– Ағатайлар-ау, мен қайдан білейін?! «Бір тегін олжаға батамыз» деген соң албасты басып, ілесе салып едім. Кімді тонап, нені алып жүргенімізді де білмеппін мен обалсыз. Екіүш күн жол тосып, тау-тас кезгенім үшін алғаным бір шерік шай мен әйеліме бір көйлек әрең шығатын кездеме ғана. Әйтеуір базаршылардың бәрінің қоржындарын осылар алған. Оларда не барын, олжаны қалай бөліскендерін де білмеппін. Әйелімді көйлектік матамен, шешемді шаймен қуантатыныма мәз болып жүре беріппін ғой – деп, ағынан жарылған.

	«Ал анау екі кісіні танисың ба, бұрын көрген адамың емес пе?» деген сауалға ол:

	– Көрген де, білген де емеспін. Тек олардың күйек сақалды дәу қарасын «Қареке, Қарекелеп» отырғандарын естіп едім. Қарекелерінің оң жақ самайында үлкендігі бас бармақтай қалысы бар еді, – деген.

	Осы сөзді естісімен-ақ Игенжан жанына бір жігітті алып, Жармаға аттанған. Олар араға бір күн салып «күйек сақал Қарекең» мен оның серігін қолға түсіріп, алып келген.

	Игенжан бара ауылнайға кіріп, оң жақ самайында бас бармақтай қалысы бар күйек сақалды кісіні сұрастырған екен. Ондағылар: «Оу, сіздің айтып жүргеніңіз Қараменде байдың ұлы Қарымсақ болар», депті қиналмай. «Құмнан ізін таптырмайтын жігітің» Игенжан барғанда шалқасынан түсіп, үйінде жатқан көрінеді.

	– Тұр, орныңнан, Қарымсақ, сен жолаушыларды тонаған қарақшылығың үшін тұтқындалдың! – деген кезде ол күйектей сақалын сипап отырып:

	– Е, бәсе, «Бұл не қылған батпан құйрық?» деп едім-ау. Ырымжан ит кенеше жабысып, қыр соңымнан қалмаған соң көңілін қимап едім. «Асқанға бір тосқан» Өзіме де сол керек! – депті қынжылып.

	Шешесі мен қатын-баласы ұлардай шулап, жылаған екен.

	– Шуламаңдар, түге, онан да ана сандықтағы үлес ақшаны әкеліңдер бері! – депті. Сонан соң еш қарсылықсыз киімін киіп, үй ішімен қоштасады да, алдарына түскен. Тіпті:

	«Әйтеуір, ерқара болып, маған ілесіп барып қайтқаны болмаса анау Мейрам дейтін жиенімнің түк кінәсы жоқ, оған үлес ақша да тиген жоқ», деп жанындағы серігін де жасырмапты.

	Ол екеуінен жауап алғанда бар олжаның кіразымайтын аз бөлігі ғана Қарымсаққа тиген. Мейрам мен Ырымжанның жылқышысына бергендері көйлек-көншектік мата, базаршылардың өздері сатып алған қант-шай сияқты ұсақ-түйектер ғана. Негізгі бөліс Ырымжан мен Қожамбергеннің арасында болғаны айқындалып-ақ қалған. Өйткені Ырымжан да Қарымсаққа: «Бұл істің негізгі жебеушісі Қожекемнің өзі. Қорқатын дәнеңе жоқ» дегенді бірнеше рет айтыпты.

	– Жұман шырағым, ендігі кешеуілдей беруіміздің реті жоқ. Қожамбергенді тұтқынға алайық. Бекемтастың үйезден келуін күтудің түк қажеті жоқ, – деп, Игенжан қанша өтінсе де, Жұман әліптің артын баға тұру үшін оның ұсынысын тағы да қабылдамай тастаған.

	Жұман оңбай қателесіпті. Игенжан сол өтінішті айтқан түні таң алдында болыстық кеңестің яғни Қожамберген бастықтың өзінің екі жылдай жеке дара билеген ордасындай болып келген кеңсе үйі отқа оранды. Заманында қарағай бөренелерден қиып отырып, мінсіз ғып салған үйлкен үйдің жалыны аспанға шығып, өрт сөндірушілер естерін жинап үлгергенше қып-қызыл болып жайнаған шоғы ғана қалған.

	Игенжан да өрттің хабары жетісімен тапаншасын ала бірден Қожамбергеннің үйіне қарай жүгірген. Ол келіп, есікті қаққан кезде үйдің ішінен Қожекеңнің әйелінің:

	– Бұл кім? – деген мамыражай үні естілді. – Қожеке, бұл сіз бе?

	«Ә, зәнталақ, үйінде жоқ екен ғой» деп ойлаған Игенжан. Ол өзінің аты-жөнін айтқан соң әйел есікті ашты.

	– Қайным-ау, не ғып түнделетіп жүрсің? Жайшылық па? – деді төсегінен тұрған қалпы үрпе-түрпе болып тұрған әйел.

	– Қайдан жайшылық болсын? Болыстың кеңсесі өртеніп жатыр! Қожамберген қайда?

	– Көтек, не дейді? Өрті несі тағы? Қожекең бағана бір керек-жарағын алып, артыныптартынып кетіп қалған. Қайда кеткенін бізге айта ма? Баяғы үйреншікті жолымен жас қатынының ауылына тартқан шығар! – Осындай беймезгіл шақта да өзінің әйелге тән қызғанышын білдіріп үлгірген. Оның шынын жасырмағанына Игенжан әбден сенген. Бірақ соңынан өкініп қалмас үшін ол үйдің ішін бір сүзіп шығып, отағасының мұнда жоқтығына көзін жеткізген.

	Ол кідірместен атқораға соғып, көлігін ерттеп мінді де, тізгін ұшынан орталыққа жақын бір жерге қоныстанып, әзірше өз алдына үш-төрт қараша үймен оңаша отырған Айым сұлудың ауылына тартқан. Бірақ ол онда барғанда ақ отаудың бос тұрғанын көрді. Үйдің ішіне ұры түскендей астан-кестен. Көршілері болса, ештеңеден хабарсыз болып шықты. Бұл – Қожекеңнің ат мойнын ұзаққа салғанының белгісі еді. Өйткені оның сүйіктісі Айымды ала кетуі өз үйіне де, кеңсесіне де, тіпті бүкіл осы елге де қайта оралмасының белгісі еді.

	Сөйтіп Жұман тым сақсынамын деп қарадан-қарап жүріп, ең басты жауынан ойдажоқта айрылып қалғаны. Ол аздай түрме орнына пайдаланып жүрген ескі ат қораның бір бөлмесінде қамауда жатқан Ырымжан мен Дауылбайдың түн ішінде келіп, Қожамберген босаттырып жіберіпті. Түрме күзетшісі қайдан білсін, болыстың әміршісі келіп: «Мына екеуін босат!» деп бұйырған соң қос тұтқыннан құтылғанына мәз болып, үйіне қайтыпты.

	Ертеңіне түске таман «Қожамбергенді қамап, үйез орталығына жеткізу» туралы пәрмен қағазды Бекемтас әкелген кезде Қожамберген мен Ырымжанды іздеушілер екі-үш топ болып, аттанып та кеткен. Олардың Игенжан бастаған бір тобы Нұрымжанның ауылына соғып, арғы бетке асар Мақаншиі маңына төтелей тартатын болды. Енді бір тобы Тарбағатайдың быдырық-быдырық ұры сайларына үңіле, із кесе отырып, шекараны бетке алмақшы...

	* * *

	Жұман орнынан тұрып, бөлме ішін кезіп жүріп кетті. Ол жаңа ғана Нұрымжан ауылына келген із кесушілердің біреуінің сөзін естіп, қатты қуанған. Ырымжан ауылына соқпаған. Соқса да ешкімге көрінбей түнде келіп, түнде кетуі мүмкін. Әйтеуір, әзірге бай ауылы сыртқыларға сыр бермей, қаймағы бұзылмаған бәз қалпында отырған көрінеді.

	«Әй, достарым-ай, – деп, ойлаған Жұман Шәріптің хатын қолына алып тұрып, – Ұлби екеуімізді Қазанның қыз-жігіттері сияқты қол ұстасып, қыдырып жүр деп ойлайсыңдар-ау! Ол екеуіміз қазіргі сәтте өткел бермес үлкен дарияның екі жағасында тұрғандаймыз. Ырымжанның қылмысты болуының өзі сол дарияның суын одан әрі тасыта түскендей екенау, өзі?!»

	Жұман кешкілік үйіне барған соң Шәріптерге хат жазуды ойлаған. Әрине, оған мүмкіндігі болып жатса...





ҮМІТ ПЕН КҮДІК


	(Бірінші сала)

	– Достарым, сендердің қиналғандарың бізге де оңай тиіп жүрген жоқ. Бірақ осынша азапты жолды көріп, шаршап жеткеннен кейін сендердің іздеген мақсаттарыңа жете алмай қайтадан елге кетулерің тіпті де мүмкін емес. Бәрібір қайтамыз деген күнде де бір тиын қаржысыз кете алмайтындарың ақиқат. Бұл көзсіз ерлікке бергісіз сапарларыңның соңының ойдағыдай аяқталарына, мақсаттарыңның да бір жөнінің болатынына сенемін мен. Бірақ, қашан, қалай болады, ол жағын айта алмаймын. – Шығыс еңбекшілерінің коммунистік университетінде Жетісудан келіп оқып жүрген оннан астам қыз-жігіттің жетекшісі іспетті Қалқаман да бүгін қажый сөйледі. Бірақ бұлардың сенімін жоғалтпайын дегендей қанаттандыра, жігерлендіре түсер ниетін тағы да ұмытқан жоқ. – Ал біздің тамағымызға ортақ болдық, аз сыбағаларын бөлісуге мәжбүр еттік деп ойламаңдар.

	– Сөйтіңдер, жігіттер, қысылмай-қымтырылмай дастарқанға келіңдер, – деген Хасен де өздерінің асханадағы сыбағаларынан бөліп ала келген үш-төрт жапырақ нанды үстелдің үстіне қойып жатып. – Қазір мен шәугіммен қайнаған су әкеле қояйын. Бағанадан әлденені ойлағандай төмен қарап отырған Шәріп:

	– Ех, туысқандар, көңілдеріңнен, ниеттеріңнен айналдым. Қанша дегенмен, біз де жұт жылғы қонақтай сендерге біраз артық салмақ болдық. Бірақ әр нәрсенің де шегі бар ғой, бұлайша арамтамақ болып жата беруге дәтіміз шыдайтын емес. Ертеңгі таң қолымызға тисе, бәрін де қойып, жұмыс іздеуге біржола бекініп отырмыз, – деген. – Ақыры, биылғы оқуға қабылданудан күдер үзілген сияқты. Бір жылдан келіп-кетер ештеңе жоқ, биыл осында қалып, жұмыс істесек, тіл үйренсек, ол да аз олжа болмас.

	– Иә, бұл жайды өздерің де жиі айтып жүрген соң бағана университеттің директорына тағы да барып жолыққан едім. «Ертең хабарласыңдар, осындағы зауыт-фабрикалардың біреуіне сөйлесіп қояйын», деді ол кісі. Сендерден құтыла алмаған кісіше бұл жаңалығымды айта алмай отыр едім, өздерің әңгіменің шетін тағы бастаған соң сендерге айтпай тындырған шаруамды білдіріп отырғаным ғой. – Қалқаман жігіттер үшін жасап жүрген қамқорлығының тағы бірін айтқанда Жұман қуанғанынан орнынан атып тұрып, Қалқаманды құшақтай алған:

	– Досым-ау, бағанадан осыныңды неге айтпай отырсың? Біз үшін одан артық жаңалық, одан артық қуаныш бар ма?

	– Иә, келер оқу жылына дейін қайта тілімізді сындырып, өзімізше білім көтеру үшін ол да бір университет емес пе?! Солай ғой, ә, жігіттер? – Есім де қуана құптай жөнелген.

	Бәрі де ертеңнен бастап, Москвадағы Түркістан республикасы өкілдігінің есігін тоздыра бермей, өз тамақтарын өздері асырауға әрі білімдерін көтеріп, тіл үйренуге мүмкіндік беретін осы жалғыз жолға бел байлауға қуана келіскен. Қалқаманның бұлар келгелі зыр жүгіріп жасаған жақсылығын көрген жігіттер күні ертеңнен бастап, өздері Мәскеу жұмысшыларының қатарына қосылатындарына сенгендей, алғыстарын жаудыра бастаған.

	Сол сәтте бөлмеге Ғалым кірді. Қос танауы қасқыр қуған ақбөкеннің танауындай делдиіп, жанарынан от шашады.

	– Көрдім, балалар! Көрдім!

	– Өй, не болды? Дұрыстап айтсаңшы былай?! Кімді көрдің? – Бөлмедегілер екпінімен тау құлатқандай болып тұрған Ғалымға жапырлай сұрақ қойысып, оның бетіне таңырқай қарасқан. Есім жаратпай:

	– Осы сен-ақ оттан көйлек кигендей лапылдап жанып жүреді екенсің. Кімді көргеніңді айтпайсың ба былай?

	Бірақ Ғалым оның сөзін елеген де жоқ.

	– Көсемді көрдім! Олла-біллә! Мен үш-төрт күннен бері қайда барып жүр дейсіңдер?

	Қызыл алаңға барып, Кремльдің әр қақпасының аузын аңдумен жүргенмін...

	– Қой-ей, шын айтасың ба? Бәлкім, қалжыңдап тұрған шығарсың, – Қасым досының айтқанына сенер-сенбесін білмегендей аузын ашып, аңырып қалыпты. «Мынаның қалжыңы ма, шыны ма?» дегендей Шәріп пен Жұман да оның бетіне қараған қалпы аңырады.

	– Біраз тұрып, әбден тоңған соң енді қайтайын деп ойлағанмын. Сол кезде Қызыл алаңда серуендеп жүргендер дүрлігіп, бір жаққа қарай мойындарын созысып, дабырласып қалды. Мен де жалт қарадым. Көшемен бір жеңіл машина келе жатыр екен.Серуеншілер жарыла жол берісіп, қол бұлғап, құрмет көрсете бастаған соң өзімнің күтіп жүргенімнің дәл осы машина екенін білдім де, жұртты кимелей алға ұмтылайын. Мен ес жиып үлгергенше машина да зу етіп, дәл алдымнан өте шықты, – деді Ғалым ентіге баяндап.

	– Содан көсемді көрдің бе? – деді әбден шыдамы таусылған Қасым.

	– Сен жаққа қарады ма? – деді Есім.

	– Білмеймін, әйтеуір қуанғаннан есім шығып кетті ме, анық көре алмадым. Брақ өзіме қарап, жымиып өте шыққандай болды. Әлде солай сезіндім бе, оны да анық білмеймін, – деп ол шынын айтты.

	– Өй, көзіңді сүртіп, дайындалып тұрмадың ба? Анықтап көрмеген болдың ғой, – деп, Қасым өкініш білдірді. Өзі тапсырған маңызды шаруаны ол орындай алмай келгендей ренжіп, таусыла сөйледі. – Көп істі өстіп шалағай тындырып жүретінің бар қашан да!

	– Сен, Қасым, оны кіналағанша өзің барып неге көсемді көріп келмедің? – деген Жұман күліп. – Ғалымның ол адамды көріп келгеніне менің титей де күмәнім жоқ. – Ол – сезімнің адамы. Көзімен де, көңілімен де қатар көріп, қатар қабылдағандықтан, оның үстіне, қатты толқығандықтан, осылай мәре-сәре күй кешіп отырғаны хақ!

	Ендігі төрелікті бірер жыл бойы астана тұрғыны болып, жөн көрген адам ретінде Қалқаман айтқан:



	– Жә, Ғалым бауырым, орналасып оқуға кіре қалғандай болсаңдар, әлі ол кісіні алыстан болса да талай көресіңдер. Ал, қазір бостан босқа көше күзетудің қажеті жоқ. Қане, онан да шай ішіңдер, – деп, бәрін дастарқанға шақырған.

	–Е, менікі жолым болып, ол кісінің көзіне түсе қалсам, ол кісі: «Өңі, түсі бөлек мынау қайдан жүрген бала?» деп қалса, қасындағылар мені шақырып алып, жөн сұраса деген қиял ғой, – деп ақталған Ғалымға Есім келте жауап берген:

	– Дәмең зор екен!

	Бесеуі аз ғана нандарын дәл бір тоқтықтан кекіріктері азып отырған кісілерше асықпай шайнап, шайы шықпаған ыстық суды іше бастаған. Дәл баяғы қызыл вагонда, сонан соң Сызрань воказалында отырып ішкен шайлары сияқты.

	Олар Москваға жетіп, жерлес студенттерімен қауышқан соң «Осымен бар қиыншылық артта қалды, ендіні шаруаның жөні оңай шешілер» деп ойлаған. Неғұрлым уақыт жылжыған сайын өздері жүріп өткен ұзақ жолдың қиындығы сияқты кедергілер, бекеттер көбейіп, істері ілгері баспай қойған. Тек қана алыстан жымыңдап жеткізбес түнгі от сияқты үміт сәулесін ғана қуалап жүргендей халде еді...

	Бұлар келген кезде жазғы демалыста жүрген студенттердің бір-бір керуеттерін иемденіп, жерлестерінің бар сый-сияпаттарына тоғайып, өз үйлеріне келгендей бір жырғап қалған. Ұзақ жолдың шаң-тозаңынан арылып, ұйқыларын қандырып дегендей ертеңіне-ақ бесеуі де ештеңе болмағандай, талай айларға созылған жол азабын көрмегендей төсектерінен қунап оянысқан-ды.

	Таңертеңгі шайдан кейін-ақ Қалқаман мен Хасен Шәріпті ертіп, университеттің директорына кірген.

	Директор алыстан, сонау қазақ даласындағы Аягөзден оқу іздеп келген жастардың өкілін өте бір кішіпейілділікпен жылы қарсы алды. Сонан соң ол үстел шетінде тұрған жез қоңырауды қағып, хатшы қызды шақыртқан.

	«Мынау Қазақстаннан келген бес балаға оқуға қабылданғандары туралы қағаз жазып бер» дейтін болар. Осыны ойлағанда Шәріптің қуанышы қойнына сыймаған.

	Хатшы қыз әлденені айтты. Директор басын шайқап, қатты қынжылғандай алақанын жайды. Шәріп бұл әңгімеден ештеңе ұға алмаса да оқу орны басшысының әр қимылын, қасқабағын жіті бақылап отырғандықтан, әңгіме соңының бір кедергіге кездескенін тағы да сезініп, сол сәтте бойын күдікке жеңдірген. Қалқаман мен Хасен де әлденеге қатты өкінгендей сыңайда отыр. Директор қолына қалам алып, қағаз бетіне әлденені жаза бастады. «Жожоқ, біраз қиналса да бұларды түсінді. Мына екі азамат түсіндірген екен! Ақыры оқуға қабылдайтын болды-ау... Бірақ бұлардың жүзінен неге қуаныш лебі сезілмейді?!»

	Шәріп директордың Қалқаманның қолына берген қағазды көргенде де, қоштасып кең кабинеттен дәлізге шыққанда да тағдырларының қалай шешілгенін біле алмай әрі-сәрі күйде еді.

	– Не болды? Не дейді? – деген ол екеуіне есікті жауып үлгермей жатып.

	– Бір-ақ күн, бар болғаны бір күн ғана кеш келіпсіңдер! – деген Қалқаманның алғашқы сөйлемін естігенде бүкіл тағдырын шешер үкімді естігендей өңі қашып, орнында тұрып қалған.

	Оның түрін көрген Хасен күліп жіберді.

	– Түу, Шәкеңнің зәресін ұшырдың ғой. Байқа, жүрегі аузынан шығып кетіп жүрер! Сонша шошыйтындай ештеңе бола қойған жоқ. Бар гәп – биылғы оқу жылына Түркістан республикасынан келіп оқуға тиісті он баланы университетке қабылдау жөніндегі кепілдеме қағазды кеше ғана Ташкентке жіберіп қойғанында болып тұр ғой. Егер кеше келгенімізде ешқандай әңгіме болмайды екен...

	Шәріптің төзімі әбден таусылса керек, Хасеннің сөзін аяқтатпай сауал қойған:

	– Енді біз қайтеміз?

	– Асықпа, – деді Хасен тағы күліп. – Университет директорын көрдің ғой өзің, сондай тамаша адам. Кез келген кісіден жақсылығын аямайды. Сендердің мың жарым шақырымнан астам жолды атпен жүріп, одан бері қаржысыз көп қиындық көріп жеткендеріңді естігенде: «Мынау деген ерлік сапары ғой» деп таң қалды. Ендігі әңгіме былай. Ол кісі хатшы қызға Ташкентке тездетіп телеграмма жолдап, бір жылдық даярлық бөлімінде оқытуға жіберілген кепілдеме қағаздың бесеуін қайтару жөнінде пәрмен берді.

	– Бірақ, ол кепілдеме қағаздар Ташкентке жетіп, одан қайтадан келгенше біраз уақыт өтіп кете ме деп қорқамын, – деп, Қалқаман тағы бір қауіптің шетін шығарған. – Мәселе бір ыңғайлы болғанша өздеріңнің біздің жатақханада жата берулеріңе және он күнге университет асханасынан тегін тамақтануларыңа рұқсат қағаз жазып берді.

	Бұл хабарды естіген басқалары да бір күнге кешіккендеріне ренжігенмен, директордың қамқорлығын естіп, соны дәтке қуат қылған.

	– Бәрібір біз Ташкенттен қайта оралар қағазды күтіп, қамсыз отырмауымыз керек, – деген Қалқаман. – Сендерге қамқорлық жасап, орналасуға көмектесетін тағы бір мекеме бар. Ол – Түркістан республикасының Москвадағы өкілдігі. Соған баруымыз керек.

	Өкілдіктің бастығы мосқал тартқан егделеу кісі екен. Киімдері тозып, өңдері жүдеген бесеуді ертіп, қалаша, сыпайы киінген екі жігіт кабинетіне сау етіп кіріп келгенде май басып, қос сызық болып қалған көзін сығырайта қарап, таңданғанын жасыра алмады.

	– Өй, қазақтар, қайдан қаңғып келіп қалғансыңдар? Вот интересно, ә?!

	– Бұлар «қаңғыған қазақтар» емес, – деді Қалқаман қолма-қол жауап беріп. – Оқу іздеп, сонау Аягөзден бері жаяулап, жалпылап, осында жеткен талапкер балалар.

	– Да! – деді өкілдік бастығы одан әрі таңданып. – Ал өздерің студент боларсыңдар?! Елді ертең көктететін сендер ғой сонда? Еще, үлкен кісімен қалай обращаться етуді білмейтін сендейлерді кім жіберді осында?

	Ол өңшең сұрау белгісімен аяқталатын сөйлемдердің біразын айтқан соң өз деміне өзі тығылғандай үнсіз отырып қалды да, кең үстелдің бір шетінде қорабы ашық жатқан ұзын сирақ папиросқа қолын созды.

	Сол кезде күлкі қысып, Шәріптің артына қарай жасырына берген Ғалымды Есім байқатпай «ыңқ» еткізіп, бүйірінен бір түйген.

	– Иә, біз Шығыс еңбекшілері коммунистік университетінің студенттеріміз, – деді Хасен тігісін жатқыза сөйлеп. – Кешіріңіз, сізді ренжітейік деген ойымызда жоқ. «Әншейін, барар жерлері, ішер тағамдары жоқ мынау балаларға не көмек жасайсыздар?» – деген бұйымтаймен келіп едік.

	– «Қаңғып» деген сөзіме шамданасыңдар! Жер түбінен жаяулап, жалпылап келсе,

	«қаңғыған» емей немене? Вот интересно, а, «қазақ» десең өзіңе тиеді. Басында түймедей ақылы бар адам оқу іздегеннің жөні сол екен деп, жердің түбіндегі қалаға тартып отыра ма екен-ей, а? «Қайда барамыз?» дедіңдер екен сонда, а? Вот, қазақбайский надандықтың кесірі қайда жатыр? Сендер мұнда қаңғырып жүріп өлсеңдер, кім жауап береді-ей, а?

	Осы жерге келгенде Шәріптің төзімі де жыртылуға шақ қалған:

	– Ағасы, ол үшін сіз жауап бермейсіз. Біз сізден ақыл, көмек сұрай келіп едік, ұрсып есімізді шығардыңыз ғой! – деді ол қып-қызыл болып.

	– Бұларға ұрсыпау керек екен ғой!Вот как?! Өле алмай жүріп, намысқойларын қараңдар бұл шіркіндердің! Көмек сұрайды, еще! Каждый қаңғыған мен қыдырғанға берер көмек жоқ. Қалай келдіңдер, солай кетесіңдер, есі дұрыс адамдар оқуды бұлай іздемейді. Москвада оқуға даярлықтарың жетіп, төрт құбылаларың сай болып тұрса, анау Ташкенттегі жергілікті үкіметтің жолдамасымен келулерің керек еді. Ұғынықты ма?!

	– «Қазақ десең өзіңе тиеді», – деді Қалқаман оның өз сөзін өзіне қайталап, – сол үкіметтің бір өкілі деп сізге келіп едік. Бет қаратпай тағдырдың тәлкегіне бесеуін бірдей итеріп салып, отырысыңыз мынау! Сізге дейін жолыққан адамдар қайта бұларды түсініп, қолдарынан келген көмектерін аямаған. Олар қазақ емес болатын! Сіздің жасап отырған «қазақшылығыңыз» осы ма? Біз енді шегіне алмаймыз! Және сіздің осы «қазақбайский» тірлігіңіздің ақ-қарасын айтар біреу табылар!

	Сонан соң ол Шәріптерге қарап:

	– Қой, балалар, жүріңдер, кетейік! Жайлы орындыққа оқыстан отырып қалған адамның жақсылығы басынан аспайды, – деді ол бұрыла беріп.

	– Әй, сенің фамилияң кім өзі? – Бірақ бұлар өкілдікте отырған бейтаныс ағаларын кабинетінде біраз тулатып тастаған күйлері үн-түнсіз шығып-шығып жүре берген.

	– Сұмырай! – Қалқаман өкілдіктің үйінен ұзаған соң ішіндегі бар ашу-ызасын жалғыз сөзге арқалатып, айтып салған.

	– Осындай адамды осындай жауапты қызметке қалай отырғызады екен, а? – дейді Жұман таң қалып.

	– Мына өкілдің көмектескеннің орнына соңымыздан ит қосып қуғанын, барлық жайкүйімізді айтып, Түркістан республикасы басшылығына хат жазсақ қайтеді, – деп қалды Ғалым.

	– Міне, табылған ақыл! – деп, оны Қасым да қостай жөнелген. – Хатымыз жетсе, дау жоқ, көмектеседі және мынау бітеу жараның әкесін танытар еді!

	Бірақ екеуінің де ұсынысына Шәріп қарсы шыққан:

	– Біріншіден, «Тышқан ініне кіре алмай жүріп, құйрығына қалжауыр байлайды» дегендей, үлкен мақсат қуып жүріп, ісімізді арыз жазудан бастағанымыз жараспас. Екіншіден, университет директорының әрекетінің соңын күтпегеніміз ыңғайсыз болар. Сондықтан осы он күн ішінде Михаил Петрович жинап берген қаржымыздың қалғанымен ептеп-септеп астанамен таныса берейік, – деген ол.

	Осы сөзден кейін олар үш мезгіл тамақтарын ішіп алған соң Шәріп айтқандай, «ептепсептеп» қаламен таныса бастаған. Алғашқы күндері Қалқамандар қыдыртса, үйрене-үйрене келе өздері де жатақхана маңынан ұзаңқырап қыдыра алатын жағдайға жеткен.

	Бір күні Ғалым келіп тұр.

	– Жігіттер мен астананы аралаудың тәсілін оңай тауып алдым. Бүгін ол жаңалығыма тәжірибе жасап едім, өте сәтті аяқталды, – дейді күлім қағып. – Ең алдымен біздің жатақхана маңынан жүретін трамвай, автобус атаулының нөмірлерін тізіп, жазып алдым. Сонан кейін әр үйді, әр бұрышты белгілеп, көше санап әуре болмай, басым ауған жаққа қарай тартамын да кетемін. Жатағыма қайтатын уақыт таяған кезімде жаңағы автобус, трамвайларымды іздей бастаймын. Әйтеуір біреуі кездеседі. Сол кезде Ғалекең ойланбастан, жаңағы көлікке отыра салады. Содан аралатып-аралатып, бір кезде жатақханамның жанына алып келеді.

	– Мынау тәсілің жаман емес екен, – деп, күлген Хасен. – Бірақ автобусың кері бағытқа қарай бара жатса тым ұзақ серуендеуіңе және билетті екі дүркін сатып алуыңа тура келетіні ғана жаман екен. Сондықтан, достарым, бүгіннен бастап, тым болмағанда, қайда баратындарыңды сұрай алатындай ең қажетті сөздерді үйренулерің қажет.

	Осы бір ұсынысқа бәрі де ден қойып, күн сайын бесеуі бірдей Қалқаман, Хасендердің құзырларына берілген. Олардың өздері де орысшаға төрт аяқтарын тең басқан жорға болмаса да Мәскеуде оқыған бір жылдың ішінде кез-келген кісімен еркін түсінісіп, еркін тілдесуге жарап қалған еді. Қалай болғанда да олардың орысшасының әліппесін әлі бастай қоймаған бесеуіне ұстаздық етуге шамалары еркін жететін. Күн сайын қала аралау «жұмыстарын» көбіне түске дейін тәмамдап, түстен кейін тіл үйренуге отыратын. Қолдарына қағазқалам алып, ең алдымен: «Мынадай нөмірлі автобус осындай аялдамаға тоқтай ма? Пәленінші нөмірлі автобус қай көшемен жүреді? Мынандай көшеге қалай баруға болады? Кезектің соңы кім екен?» деген сияқты күнделікті тіршілікке аса қажетті тілдесу сөйлемдерін, сонан соң жеке сөздерді қауырт жаттауға кіріскен. Қалқамандар тіпті баяғыдағы мұғалімдері Көкшетауи сияқты күн сайын сұрап, «еңбектеріне» баға қоятын өнер шығарған. Жаттаған сөздерін ұмытпас үшін ертеңіне көшеге шыққанда да қолма-қол «сынақтан өткізіп», өмірде батыл қолдана бастаған.

	Еңбектері еш кетпей, бес-алты күннен кейін-ақ бұлардың орысша сөздік қорлары біршама молайып, адасып кеткендей болса, тұрақтарына жеткізер көлікті тауып мінер жағдайға жетіп қалған. Әне-міне дегенше он күн де өтіп, бұлар директордың алдына сан мәрте барса да, Ташкенттен хабар келмей қойған. Бұлар да тегін тамақ ішу мерзімін ұзартып беру жөнінде қайыра өтініш жасай алмай, бесеуі бірдей осындағы студенттердің үлестерінен күн көре бастағандарына үшінші күн болған. Университет директоры бүгін барып қайтқан Қалқамандарға бұлардың тағы да Түркістан өкілдігіне барулары керектігін, ол кісімен өзінің де телефон арқылы сөйлесетінін, тіпті болмаса бесеуін де екі-үш күннен қалдырмай, жұмысқа орналасуға көмектесетінін айтыпты.

	* * *

	– Әй, анау май көз ағамыздан бір жақсылық болады дегенге мен сенбеймін-ау, – деген Жұман. – Енді соның алдына мүсәпір болып барғаннан гөрі сол жұмысқа орналасып алсақ, одан үлкен олжа болмайды.

	Бұлар шай үстінде де, шайдан кейін де өздерінің ертеңгі күндері туралы толғанып отырған кезде осы әңгіменің өзіне түк қатысы жоқтай Ғалым мәслихатқа араласпай, өзімен өзі болып отырған. Тараққа бағынуды білмейтін қайратты қара шашы тікірейін, терезеден сыртқа, түнгі оттары құс жолы сияқтанып жымың-жымың ойнаған астана көшелеріне мақсатсыз жанар тіктейді.

	– Арқасы буып, жыны ұстап отыр, – деп, Қасым жұртқа Ғалымды көрсеткен. Бірақ оны Ғалекең еститіндей жағдайы жоқ еді.

	– Ой, Ғалеке! – деп, Қасым оның назарын өзіне еріксіз аудартқан. Ғалым болса, бөлмедегі барша жұрттың өзіне қарап отырғандарын көргенде ұрлығының үстінде ұсталған баладай беті алаулап, сасқалақтап қалған.

	– Өлең шығарып, азапқа түсіп отырсың ба, әлде ауылдағы әке-шешеңді сағынып, текке қиял қуалап отырсың ба? – Қасым тағы да оған соқтыға сөйледі.

	– Иә, өлең! – деді Ғалым бір түрлі толқып. – Мен бүгінгі күнді өле-өлгенше өлең ғып өтетін шығармын.

	Қасым тағы да тақылдаған:

	– Қане, оқышы, өлеңіңді сынап бере қояйын.

	– Қой, інім, талантты сынағаннан гөрі, мәпелеп аялаған дұрыс. Сынағаннан көгерген талантты көргенім жоқ. Расында өлеңіңді оқышы, біз де естиік, – деп, Хасен төрелік айтты.

	Ғалым болса жүзін терезеге қайтадан бұрып, баяу, қоңыр дауыспен өлеңін оқи бастаған:



	Ақ бозын мінсем арманның

	Тосып та алар алдан кім?

	Шалдықсам, демді кім берер,

	Жолында шексіз жалғанның?!

	(Қиянды жолды қалаппын)

	Тұлпарын мініп талаптың.

	Қамқорлықты кім жасар?

	Баласына балап кім?

	Бір күдік пен бір үміт,

	Қамалап жүрген бірігіп.

	Көргенде күндей дидарын

	Күдігім кетті түріліп.

	Белгісі бөтен бұл күннің,

	Орны да ерек бұл күннің.

	Сыртынан ғана көргенге

	Сенімім артып, сілкіндім.

	Жүр еді қиялымда, тілегімде,

	Ол – менің сүйенішім, тірегім де,

	Тәңірменен тілдескен тақуадай

	Сол бір жан деп соғады жүрегім де...



	Тұрғандар қол соғып жіберді. Жан-жақтан мақтау сөздерді жаудырып жатыр. Тек Қасым ғана өзі жиі әзілдесетін ақын досына тағы мін айтты:

	– Әрине, ниетің жақсы-ақ. Бірақ өлеңіңнің сүрініп-жығылған жолдары көп екен. Мысалы: «Тәңірменен тілдескен тақуадай» дегеніңе жол болсын! Біріншіден, тақуа тәңірімен түсінде тілдеседі дейтін. Ойың бұлыңғыр. Екіншіден, тәңірі – қиялда ғана өмір сүретін рухани сенім. Ал көсем болса өзің «көрдім» деп отырсың, ол – бар адам... Оның үстіне соңғы шумағыңның ырғағы өзгеріп кетті ғой...

	– Жарайды, жарайды, даяр асқа сыншы көп, сен алдымен өзің бір жол өлең жазып алсаңшы. Ғалымды сонан соң ғана сынасаңшы, – деп, Жұман Қасымның сөзін аяқтатпаған.

	Жаңа ғана қабақтары түсіп, тұнжырап отырған олар бәрін де бір сәтке ұмытқандай дуылдасып, мәз болысып қалған...

	Сол кезде көрші бөлмеде тұратын Малтабар дейтін көкшетаулық жігіт кіріп келді де:

	– Сүйінші, аягөздіктер! – деп бәрін де елең еткізген. Күн сайын екі-үш дүркін келіп:

	«Апыр-ай, қиын болды-ау өзі!» деп, бірге уайымдасып жүрген Малтекеңнің қандай қуанышты хабар әкеліп тұрғанына ешқайсысы да жіп таға алмаған. Университет басшылығы Ташкенттен қайыра сұратқан кепілдік қағаз келіп қалды ма десе бүгін кешке Шәріптер директордың алдындағы хатшы қызға жолығып, ондай қуанышты хабардың жоғын біліп шыққан.

	– Қалағаныңды ал, ағатай! – Есім аңтарылып тұрғандардың ішінен алғашқысы болып тіл қатты. – Тек, жүректі лүпілдетпей тезірек айтшы.

	Бұлар асыққанмен, Малтекең асығар түр көрсетпеді. Ат жақты, жауырынды, төртпақ жігіт әншейінде де маңызданып, әр сөзін салмақтап, санап айтатын еді, енді тәмам жұрт назарының өзіне біржола ауғанын көрген соң, бағасын арттыра түсейін дегендей, кей күндері кешкі тамаққа кешіккендердің сыбағасын сақтап қоятын шкафтың ішін тінткілеп жүр.

	– Біздің бөлмедегі мәнжубастар да тамағымды алып қоя салуды білмейді... – Сонан соң ол аузына аңыра қарап тұрғандарды жанарымен бір сүзіп өтті де күліп қойды. – Ақыры, мінеки аш қалдық.

	– Өй, Бұхар әміріндей ширатылмай айтсаңшы, айтарыңды! – деген шыдай алмай кеткен Қалқаман.

	– Шырағым, Қалқаман! – Малтекең одан әрі кергісін. Бірақ оның мынау әдейі әзілінің төркінінде бір жақсылықтың барынан үміттенгендердің амалсыз шыдауларына тура келді. – Шырағым Қалқаман, бұдан былай мені сыйлап, ізет көрсетіп жүр. Өйткені, мен осы келісімде Түркістан Республикалық халық Комиссарлар кеңесінің төрағасы Тұрар Рысқұлов жолдаспен дидарласып, қол алысып дегендей, өте бір түсініскен жағдайда әңгімелесіп, иә, оралған ағаңмын...

	– Шын ба-ей, антұрған? – деп, Хасен де отырған орнынан ұшып тұрған.

	– Жарайды, – деді Малтабар да керіліп-созылғанын қойып, – әңгіме былай, достарым. Кешке дейін кітапханада отырып, шаршаған соң жаяулап серуендемек болып, Қызыл алаңмен келе жатқанмын. Бір қонақүйдің жанынан өтіп бара жатсам, Тұрар аға жаңағы қонақүйден шығып келеді екен. Барып, сәлем бердім.

	«Студенсің бе?» деп, сұрады менімен сәлемдесіп, қолын ұсынып тұрып.

	«Иә, Тұрар аға, студентпін» дедім. Сонан соң қашан келгенін сұрадым. Мәжіліске келіпті. Екі-үш күн осында болатын көрінеді. Мен де қу емеспін бе! Тұрар ағаның қолын алып тұрған кезде-ақ есіме сендер түсе кеттіңдер де «Е, сол шіркіндердің мәселесін бір шешсе, осы кісі шешер-ау» деген оймен қайда түскенін сұрап біліп алдым.

	– Мынауың шындығында сүйінші беретіндей-ақ жаңалық екен, – деген Хасен қуанып.

	– Тұрар ағамыз да Түркістан өкілдігіндегі май көз ағамыз сияқты, «қаңғырып қайдан жүрсіңдер?» деп ұрсып жүрмесе... – Қасым қауіп білдірді.

	– Жігіттер, мына хабардан соң ұйықтай алар түрім жоқ. Не болса да бүгін барып жолықсақ қайтеді? – деген Жұман да.

	– Мен де соны ойлап тұрмын. – Оның сөзін Шәріп те тиянақтай түскен. – Ертең ол кісіні таба алмай қалуымыз да мүмкін. Кештетіп барысымызға ренжи қоймас. Ренжісе де тәуекел демесек болмайды.

	– Дұрыс, бәріміздің де ол кісіге шұбырып кіргеніміз ұят шығар, сондықтан Малтабар жолбастаушы болсын. Шәріп пен Жұман өтініш айтушылардың атынан барсын. Басқаларымыз сендердің жолдарыңды тосып, хабарларыңды осында күтейік, – деп, Қалқаман төрелік айтты. – Тіпті олар қайтадан келгенше, жаңалықты естігенше төзіміміз жетпейді дейтіндер болса, бұлармен бірге барып, сол мейманхананың алдынан күтсін.

	– Жоқ, Қалқаман, өзің де бірге жүр. Осында келгелі бері біздің ыстық-суығымызды бірге көтерісіп жүрсің. Оның үстіне, бізге қарағанда, өмір тәжірибең де молырақ дегендей. – Шәріптің өтінінішінен кейін Қалқаман да мейманханаға бірге кіретін болып келісілді.

	Басқалары да түгелдей барып, қонақүйдің жанында күтеді. Былайша айтқанда, төрағаның айтқанын бұлар ол кісіден шыққан бетте естімекші. Ғалым айтқандай, бойларын «бір үміт пен бір күдік қатар билеген» бір топ жігіт аз уақыттан соң зәуліәм ғимараттың алдына келіп аялдаған.

	– Ал жолдарың болсын! деген сыртта қалғандар.

	– Оған сене беріңдер! – «Жақсы сөз – жарым ырыс» дегендей жолдарының боларына еш күмән келтірмей, ішке қарай батыл қадам жасаған Малтабардың бір ауыз жылы сөзі оларға үміт отын жақындата түскендей еді.





АЯҚТАЛМАҒАН ХАТ


	(Екінші сала)

	Қолы бір қалт еткенде достарына хат жазуға отырған. Алдымен қысқа қайырылар Аққазы мен Михаил Петровичке деген хаттардан бастаған. Аққазыға ел-жұрттың амандығын, ел жаңалықтарын жазды. Білімі тиянақты болуы үшін оқу бағдарламасындағы дүниелермен шектеліп қоймай, өздігінен көп іздену қажеттігін тиянақтады. Тағы қолы босай қалса, Алматы, Талғар маңындағы елді аралап, егін егіп, мал баққан жұрт тіршілігін, үлгі алар жақсы жақтарын бақылай жүруді де тапсырған. «Үйренгенің, көріп-көңілге түйгендерің өміріңе азық болатынын ұмытпа» деп, хатын аяқтаған.

	Ал Михаил Петровичтің, зайыбы Надя жеңгесінің, кішкентай Сашаның хал-күйін сұрады. «Сіздер орыс ұлтының өкілі болсаңыздар да хатымды қазақша жазып отырмын. Орысша жазуға тәуекелім жетпейді, жіберген қателерім үшін Сашаға күлкі болғым келмейді» деп ол хатын әзілмен бастаған. Достары, өзі туралы аздап ақпар берді. Өзінің не себепті оқудан ерте қайтқанын, қазіргі жұмысы туралы айта келіп, оның бір кездегі жасаған жақсылығының арқасында өздерінің алдарына қойған мақсаттарына жеткендері үшін ризашылығын білдірді.

	Содан соң жазылған екі хатты тәмамдап, ұзақ жазылар хатқа отырған...

	«Қымбатты достарым, Шәріп, Ғалым һәм Қасымға алыстағы Аягөзден сағынышты сәлем хат!

	Жасырып-жабар несі бар, таңның атысынан күннің батысына дейін шаруабасты болып, шапқылап кеткен сәттерде сендерді қойып, Ұлбиді де есімнен шығарып алатын болып жүрмін (Байқап отырған шығарыңдар, әлі де әзілдеуге шама бар деген сөз). Осылайша жұмысбасты болып шаршап жүрген бір шағымда, Шәке, өзің жазып, қос інім қол қойған хатты алғанда өздеріңмен сырласып отырғандай қуанғанда бар ғой, бөлмеге, тіпті Аягөздің ой мен қырына сыймай кеттім. Рақмет, достарым! Дүниеде Шәріп досым, сенің, Ғалым ақын інім – сенің, Қасым бауырым – сенің, сонан соң «шенқұмарлықтың» кесірінен өздеріңе »опасыздық» жасап, Алматы губкомына қызметке орналасып алған Есімнің болғаны қандай қуаныш! Дүниеде басқаға жақсылық жасаудан рақат табатын Байбол, Білісбек, Күмісбек, Жәмилалардың, Михаил Петрович, Тұрар ағалардың болғаны, өмірдің қызғалдағындай Сақып, Ұлби, біз әлі көрмеген Полина сұлулардың болғаны қандай жақсы! Мүмкін бізді шаршауды, шалдығуды білмеуге итермелейтін осылар болар? Бәлкім, қайқайсымыздың да ертеңіміз үшін осынша асығыс, тіпті кей сәтте көзсіздікпен күресетініміз де жалпы жақсылық, шаттық, сұлулыққа деген рухани ашқарақтығымыздан болар. Біз бақытты екенбіз, достарым! Рас, мен өлердей шаршаған сәтімде де ел үшін бірдеңе тындырып жүрмін-ау дегенді ойласам-ақ өзімнің қажығанымды ұмытып, бақытты екенімді сезінемін. Демек, шаршап-шалдықаннан да, жауларымды жеңгеннен де немесе жеңілгеннен де – бәрінен де рақат сезінетін кездерім болады. Шаршау – әрекет үстінде екенімнің дәлелі, жеңу – жеңістерімнің жалғасы, жеңілу – болашақ жеңіс жолындағы сабақ. Сендер ойларсыңдар, достарым, бір елдің өмірінде айтағасын төңкеріс болып өткен деп. Мен айтар едім, ол әлі болып жатыр, жалғасып келеді және адамзат санасы жаңа қоғамның ерекшелігіне сай бірыңғай болып қалыптасқанша жалғаса береді деп. Адамзаттың бәрінің бірдей болып жаратылуы диалектика заңына сыймайды, сондықтан төңкерістің бір уақыт баяулауы мүмкін болғанмен, мүлде тоқтап қалуы мүмкін емес. Себебі, қолына қару алып, ашық майданға шақырған жау болмаса да әр басқан қадамыңды аңдып, бұқпантайлап келіп, жолыңды тосарлардың астыртын майданы әзір аяқтала қояр емес. Алда болар талай шайқастарды тұла-бойыммен, жан-тәніммен сезінетін сияқтымын. Қорқып отыр демеңдер, «Қорқу да адам жаратылысына тән қасиеттердің бірі болғандықтан, қорқатыным да рас. Қорқатыным – бастаған істің жемісін көрмеу қаупі. Міне, ол өкінішті болар еді. Қорықпайтыным да рас.

	«Қорықсам, қотанға түсер ме едім?» деп қасқыр айтқандай, қорықсам тіпті о баста білім іздеп, жаңа заманның жаршысы боламын деп, жолға шықпаған болар едім...

	Байқайсыңдар ма, достарым, кей-кейде қиялшыл философ болып та кетемін. Өздеріңмен сырласа әңгімелескім келгені соншалықты, хатымды қай тұстан бастарымды білмей, біраз арындап кетіппін.

	Өздеріңнен хат келгелі біраз уақыт өтсе де қат-қабат шаруалар киіп кетіп, ұйқыкүлкіден айрылған сәттерді де бастан өткердік. Ол әңгіменің сендерге түк қатысы жоқ. Баяғы жігі ажырап болмаған тап тартысы ғой. Былайша айтқанда, жергілікті мәні бар уақтүйек оқиғалар ғана.

	Алдымен айтарым, денсаулығым бұрынғыға қарағанда өте жақсы деуге болады. Айналасы екі-үш айдың ішінде ентіккен, жөтелген сияқты пәлелерден құтылдым. Бір айдың мөлшерінде жайлауда жатқанымның пайдасы тигеніне титтей де шүбәм жоқ. Әйтпесе қазір сендерге қутыңдап хат жазып отыра алмаған болар едім. Бір қызығы, болысымыздағы жалғыз фельдшер бұрын кеудемді тыңдап болған соң: «Әй, шырағым, науқасыңның түрі жаман, ауыр жұмыста жүріп, жазыла алмассың. Жұмысты тастауға тура келер» деуші еді. Шамасы, «санаулы ғана күнің, шақтаулы ғана өмірің қалды» деуге көңілімді қимайтын болса керек. Бірақ оның көмейінде бұғып қалған сөздерін өзімше жорып, қатерімнің тым қатты екенін әбден түсініп, ұғып тұрғандай болатынмын. Мен жайлаудан келгенде әлгі фельдшерімнің екі көзі жыпылықтап: «Ғажап, ғажап! Асқынған өкпе ауруының осынша аз мерзімде оңай жазылғанын көріп отырғаным осы», деп те қалғаны бар.

	Шәке, сен болашақ дәрігерсің ғой, есіңде жүрсін. Мүмкін, менің осы сөзім бір кезде ғасырлар бойы емі табылмай талайлардың басын жұтқан дерттің шипасын сенің іздеп табуыңа себепші болар. Сондықтан сөз реті келгенде айта кетейін дегенім ғой. Халқымыздың сегіз қырлы, бір сырлы ұлдарының бірі Сегізсері дейтін кісі өкпе ауруын емдеудің өзінше бір жолын тапқан екен. Өкінішітісі, оның өзі де өкпе ауруының құрбаны болған. «Әттең, емін тауып-ақ едім, амал не, тым асқынып кеткен дертке шипа бола алмады» депті өлерінде. Сол кісінің емдеу тәсілін біреулерден әкей естіген екен, менің жанымды алып қалған сол Сегізсерінің емі-ау деп ойлаймын. Әрі емші, балуан, әнші, ақын, жыршы болған ол кісі қымызға көктемгі жас балды, шие жемісін, оның орнына әкей шикі болса да қарақат, кеуіп қалған итмұрын қосып жүрді, семіз жылқының шикі қазысын және не үш, не бес – әйтеуір тақ санды күшәләнің түйме-түйірін салып ашытады екен.

	Болашақ дәрігердің халық медицинасына да назар аудара жүруі үшін еске түскен соң жазғаным ғой. Қойшы, сонымен ілдалдап, қатарға қосылған сияқтымыз. Бірақ әкей ашытқан шипалық қымызды ішуді тоқтатқан жоқпын. Аурудың қалған-құтқан сарқыншағы болса, біржола құрысын дегенім ғой...

	Шәке, сендердің әсіресе білгілерің келіп отырғандарың Ұлби екеуіміздің арамыздағы қарым-қатынастың қай деңгейде екендігі ғой. Ең алдымен айтарым, ертеңіміздің қалай болары қат-қабат қырсықты оқиғаларға байланысты, соншама бұлыңғыр, соншама күңгірт болуына қарамастан, менің жанымның қалауы тек сол екеніне, онсыз тірлігімнің қызығы да, мәні де жоқ екеніне біржола көзім жетті. Былайша айтқанда, Ұлбиден басқа бұл дүниеде ару бар дегенге сенбейтін жағдайдамын. Мысалмен сөйлесем, сенің Полинаңның ақылды, көрікті екеніне титтей де шәгім жоқ, Шәке, бірақ оның Ұлбидей ерен сұлулық иесі екеніне сене алмаймын, ол аз болса, Ұлбидей әйел заты бар дегенге сене алмаймын (көрдің бе, әлі әзілдеп отырғанымды). Екінші айтарым, оның маған деген сүйіспеншілігінің қай деңгейде екенін білмеймін, бірақ «кет әрі» еместігін, тіпті мен – сендік!» дегенін естідім. Осы екі-ақ сөз маған қазір қос қанат болып жалғанғандай. Жердегі жүрісіме, бүкіл тіршілігімнің ағысына көңілім көншімейді, тезірек ұшқым келеді, өзім ғана емес бүкіл болыс, бүкіл елжұрттың қанат байлап ұшқанын армандаймын. Бірақ достарым, мен болыста партия хатшысы болып көп тұрмайтын болармын. Кеше үйездегі бастығымнан ренішке толы хат алдым. Рас, ұлы күрес жолында балалығым болар, шалалығым болар, кемшіліктер жібергеніме күманданбаймын. Алайда, елімнің, жұртымның, ауылдастарымның алдында арым таза. Егер бір замандарда біздің сүрініп-жығылып жүргізген аз ісімізді келер ұрпақ бағалар болса, онда тыңнан түрен салғанымызды, малшы-жалшыдан алғашқы кадрларды даярлағанымызды, бес-алты үйдің басын қосып, бүкіл қоғамымыздың іргетасы, негізі сияқты артельдерді, мойынсеріктерді құрғанымызды, кешегі «әліпті» таяқ деп білмейтін жұртымыздың аз бөлігінің болса да сауатын ашқанымызды ескерер, тиісті бағасын берер деп ойлаймын. Ал бүгінгі күнгі менің көңілімнің соншалықты биікшіл болуына Ұлбидің: «мен сендігі!» ерен әсер етіп кетті-ау деймін...»

	* * *

	Күн өткен сайын жаңалығы көбейіп, күн өткен сайын шешімін тапқанның орнына, күрмеуі қиын түйіндей шиеленіп, одан әрі қатайып, мәре-сәре ғып тұрған ауыл өмірін біршама ұмытып, алыста жүрген достарының ортасында емен-жарқын сырласып отырғандай бір күй кешкен жағдайы бар дәл қазіргі сәтте. Сырласқанда да тіршіліктің таусылмас көксоқта көп әңгімесі емес, өз жүрегінің басына қонақтап, әлпештеумен, аялаумен жүрген және ешкіммен бөлісе алмай жүрген сезімшіл сырын айтып, рақаттанып отырған. Ауызғы бөлмеде жатқан әкесінің:

	– Мына неме бүгін ұйықтамаушы ма еді?! – деген наразы үнін естіген. – Өзіне өзінің жаны ашымайтын не қылған адам өзі! Бар да шамын өшіріп тасташы!

	Ағаш төсек сықырлап, шешесінің тырп-тырп басып келе жатқанын естіді де, қағаздарын жинастыра бастаған.

	– Балам-ау, ала қағазбен күнімен, түнімен алысып, көз майыңды тауыстың ғой. Жатып дем ал, енді. – Ана шіркіннің үнінде зіл жоқ, керісінше осының өз денсаулығы үшін мазасыздану, жанашырлық басым. «Даладағы ұл атқа мінсе, үйдегі шеше тақымын қысады» дегендей, Жұманның шаршап-шалдығып, жұмысты болып жүргеніне ең алдымен өздерін жауапкер сезінер әке-шешенің жайын өзі де түсінеді-ақ, бірақ қол тимейді деп, алыстағы достарына хат жазбай қалай жүре алады?

	– Міне, жаттым, тәте, жаттым, – деп, Жұман да айыбын мойындаған баладай ыржиып күлген. Бірақ шешесі шығар емес, ұлының шешініп жатқанын көрген соң бір-ақ кететін сыңайлы.

	Бірақ Жұман төсекке қисайған соң да көпке дейін ұйқы шақыра алмай біраз азаптанды. Шәріптердің мұның хатын оқыған кезде қалай мәз болып күлетіндерін көзіне елестетті.

	«Полинаң менің Ұлбиімдей қайдан болсын!» дедім-ау. Оған бір мәз болар. «Сұлу – сұлу емес, сүйген – сұлу» дегенді түсінеді ғой. Хатты әрі қарай қалай жалғастырса болар. Бәлкім, Ұлбимен соңғы кездесуін, соңғы емес-ау оңаша бетпе-бет тұңғыш кездесуін суреттеп тұрып жазса ма? Бірақ мұның басынан өткен бақытты сәттер оларға әсерлі бола қояр ма екен?..» Сондықтан ол түнгі кездесуді тәптіштеп жазудың қажеті жоқ деп шешкен. Бірақ Жұман сол түннен бері ойына сан мәрте алып, сан мәрте қайтадан жайлау кешін тамашалаған оқиғаға тағы бір оралды...

	* * *

	«... Егер менің жүрегімнің лүпілін ұғар болсаң, ұғып қана қоймай, өмірлік серік болуға тәуекел десең, мен аулыңа келесі келгенде... алдыңғы күні киіп жүрген көгілдір көйлегіңді киіп, мойныңа ақ орамал байларсың. Ақ орамал екеуіміздің ақ тілеулесіміз болсын...»

	Ол осы бір сөзді жазары жазса да соңынан «Бір ауыз тілдесіп көрмеген адамға соншама шарт қоярдай, немді өткізіп қойып едім? Мұным бір әңгүдіктік әрекет болды-ау», деп қатты өкінген. Кейде ойлайды: «Бұдан басқа жолым қалып па еді? Кездесуге шақырып, кеңінен сырласар мүмкіндік жоқ, не болса да өзіне деген аяулы сезімімен оның хабардар болғаны жөн болды. Бәлкім, әкесі «қызымның өз еркі өзінде» десе де қалыңын үйірлеп берген біреуге бір күні қызын «жә» дегізіп көндіріп қоюы да әбден мүмкін. Не болғанда да сәтін күтіп, сабыр сақтап жүргеннен де осы тәуекелім дұрыс шығар» деп.

	Ол Игенжан аулынан аттанып, Нұрымжанның жайлауы Ақбастауға ат басын бұрған сол бір күні осындай екі ұдай ойдың жетегінде шөре-шөре болып келе жатқан...

	«Көккептер шұлғып тастап, Тарбағатайдың сай-саласын қуалап-өрлеген жолмен сынапша сырғып, сумаң-сумаң аяңдайды. Иесінің қанат байлап ұшуға қайраны болмай келе жатқанын сезінгендей жануар. Қолынан келсе екі-үш қырқаның арғы жағында отырған Нұрымжан ауылына, Нұрымжан емес-ау Ұлбидің ауылына Көккептерін тастай беріп, ұшып жетердей...

	Ұшқан жоқ, бірақ Көккептер қатты аяңымен отырып-ақ оны діттеген жеріне сүт пісірімде жеткізген. Бай ауылы сары ала үзікті ақ ордаларын жота үстіндегі жазыққа тігіп тастап, баяғы салтанатымен отыр екен. Жайлау түсі түнеукүнгідей емес, оңа бастаған. Алсындап көгеріс шыққан ескі жұрт орындарының жап-жасыл болып өңін бермегені болмаса, шөп буыны қатайып, бүкіл сай-беткей атаулы сарғыш түске, өзінің жан-дүниесі сияқты сағыныш бояуына малынған.

	Бие бау, қой қоралаған жер, қараша үйлер бәрі де ақ ордалардан ауаша, бойларын аулағырақ салып, бәлкім, керісінше ақ ордалар олардан шеттеңкіреп барып орналасыпты. Ауыл бұдан басқа жұртта отырса да Жұман түнеукүні келгенде де осыны байқап: «Бұл екі аралық осы қалпында алыстай бермесе бірікпейді-ау» деп ойлаған-ды. Екінші сапарында да сол ойдың қайталап оралғаны. «Заман өзгерді, таптардың ара жігіндегі алшақтық әлі өзгерген жоқ. Бірі бұрынғыдай ашық зорлық көрсете алмайды, бірі бұрынғыдай басына таяқ тиіп жатқанда да үндемес мінезінен әлі жаңылмай келеді. Бірақ бұл елдесудің, табысудың белгісі емес. Ақ боз үйлер мен қараша үйлер, қара қостар бір-бірінен ғасырлар бойы осылай үркектеп орналасып келгені сияқты, олардың тұрғындары да бір-біріне енді жуықтаса алмас-ау». Оның осы бір қызық ойға келуі мұң екен, екі таптың өкіліндей Ұлби мен өзінің арасы да бір-біріне жуысуы мүмкін еместей, қайта алыстай беретіндей көрінген. «Бірақ уақыт менің сөзімді сөйлейді ғой, сондықтан ендігі бұқпантайлаудың жөні жоқ шығар...».

	Ол онсыз да қос құлағын қайшылап, жол апшысын қуырып келе жатқан Көккептерді ыңқ еткізіп, тебініп қалды. Сол кезде қара елтіріден тіккен тымағын милықтата киген Сәкітай шал жолыққан. Жұман осы ауылға келген сайын, қызығы, көбіне алғышқы жолығатын кісісі Сәкітай шалдың болатынын есіне түсіріп, таң қалған. Заңдылыққа айналған кездейсоқтық сияқты. Бәлкім, шалдың ауылға келер жол бойын аңдып жүруінен бе екен?..

	Қарт бұзау қайырып келе ме, әлде ауыл үй арасында қыдырып жүр ме, жол шетіндегі тас үстінде жайғасып алып, мұның келетінін біліп отырғандай. Бір қолымен кеудесін тыртыр қасынып, екінші қолымен жалғыз атты жолаушыға күн сала қарайды. Дәл бір әдейі жол тосқан адам сияқты. Біз, жаңа заманның өкілдері бұларға, Сәкітайларға не бере алдық? Ештеңе! Басындағы тозығы жеткен тымағын ауыстыра алдық па? Жоқ! Тым болмаса, қолын кеудесінен алдырып, қасынғанын қойғыза алдық па? Ол да қолымыздан келмеді. Ол өзінің осынша шарасыздығына, жалпақ елдің ғасырлар бойғы қалыптасқан бұқпа, жасқаншақ, жоқшылықтың өзіне соншама көмпістік танытқыш марғау тіршілігіне өзгеріс енгізуге әлі де дәрменсіздігіне налыған.

	– Ас-са-лау-мағалей-кум, Сәке!

	– Апым-ау, әлгі бастық баламсың ба? Апым-ай, ат-көлігің аман келдің бе? Әкең қалай, мал-жаны аман ба? – Ол сұрақты жаудырып келіп, аттан түскен жігіттің қолын алған. Бірер жыл бойы аралда жалғыз жатып, ешкіммен тілдеспей сөйлесуді сағынып қалған адам сияқты әңгімеге қонақ берер емес. Жауабын күтпей-ақ сауалдарын сүт пісірім уақыт бойы нөпірлетіп-нөпірлетіп алып, жолаушының есін жиғызбаған қалпы ұсынысын бірден айтқан:

	– Жә, бастық балам, осы ауылға ғой келіп тұрғаның бір бұл емес. Бірақ әлі күнге дейін қара қосымның босағасын аттап көрмепсің. Жаман-жақсы болсын, Нұрекемнен кейінгі осы ауылдың ағасы емес пе едім! Үйге түсіп, дәм татып аттан!

	Қай уақытта өз дәрежесін болмысынан анағұрлым биіктетіңкіреп көрсетуге даяр тұрар қарияның сөзіне еріксіз жымиған Жұман оған қарсылық көрсете алмаған. Іштей: «Апыр-ай, қайдан ғана ұшыраса кетіп едім, мен бұл кісінің тұздығы татымсыз әңгімесін тыңдап отырғанда Ұлби бір жаққа кетіп қалса ше?! Жоқ, көп айланбауға тырысу керек» деп шешкен.

	– Жарайды, Сәке! Шешеміздің шайын кейін асықпай іше жатармыз. Қазір, әншейін бас сұғып, сусын ішіп шығайын, – деп, жаяулаған қалпы беткейдегі қараша үйлерге қарай аяңдаған.

	– Апым-ай, енді сүйтсеңші! Мен де Жәмшитіме айтып отырамын. «Қарадан шыққан хан сияқты кедейден шыққан ұлық, оған арнайы барып, сәлем беріп тұр» деп. Ынжық неме, аттап баспайды. «Біраз үйретіп, біраз оқытып алса, сен де атқамінер болып шыға келесің» деп. Жүрегі дауаламайды...

	– Нұрекең ауылда ма екен? – деп, ол қарияның сөзін бөлген.

	– Е, ауылда ғой, ауылда.

	– Бала-шағалары да ауылда болар?.. Ырымжандар ешқайда кеткен жоқ па дегенім ғой, – деп, ол өз сөзіне түзету енгізді. Шын мәнінде оның білмегі Ұлби болатын, әйтпесе оған байдың еркетотай баласының еш қажеті жоқ еді.

	– Е, бәрі де осында болатын. Жаңа ғана кіріп шыққанмын, – деді Сәкітай. – Бүгін белім шойырылып, қойға шыға алмағанмын. Көршінің баласы өргізіп кетті. Екі-үш ақсақ-тоқсақ мал бар еді, қыбырлап, соларды қайырмалап жүргенім ғой.

	Жұман Сәкітайдың өзінен бетер қақпыш болып қатып қалған шүйкедей қара кемпірінің күйеден аузы-мұрны көрінбес мыс шәугімін ала жүгіргеніне «Шайды тағы бір келгенде асықпай отырып ішермін, қазір сусынмен ғана аттанайын», деп уәж айтып, қарсылық білдірген.

	Қасық тік тұрар қойдың қатығын Жұман жүрелеп отырып, аузына ала бергенде, Сәкітай жаңа бір кепті бастаған.

	– Апым-ау, Жұман шырақ, осы ел не десе о десін, біздің Нұрекеңдер адамның абзалы ғой. Жуырда бір күні түсте келіп: «Сәке, баққан малың күйлі екен. Сенің өмір бойы еткен адал еңбегіңе ризамын!» дейді. «Біз де ризамыз ғой, Нұреке! Көлеңкеңізде жүріп, аш болғанымыз жоқ, жалаңаш болғанымыз жоқ» деймін мен де. «Е, қилы-қилы күн туып, балапан басына, тұрымтай тұсына кетер заман келгенде осы сөздеріңнен танбасаңдар болды да... Жә, Сәке, өткір бәкің бар ма?» дейді. «Апым-ау, Нұреке-ау, оны не қыласыз?» деппін мен сорлы сасқалақтап. «Не қыларымды қайтесің? Бәкіңді қайрап ал да үйіңнен «сұлуыңды» ертіп шығып, он қозылы саулықты таңдап жүріп қосақта», дейді күліп.

	«Апым-ау, байекемнің не білген ойы бар?» десіп, кемпір екеуіміз он қозылы саулықты тізіп, қосақтай бастадық. «Шамасы құда-жекжаттарының біреуіне айдатқалы жүрген болар», дейміз ғой. «Онда бәкіні неге сұрайды? – деп, сыбырлайды кемпірім. – Әлде жануарларды қызыл қырман ғып, осы арада бауыздап тастағалы жүр ме?» «Қолыңа бәкіңді ал да, қойлардың құлағына ен сал» дейді байекең. «Нұреке-ау, бәрінің де ені бар. Өзіңіздің «ойық» еніңіз бар бәрінде» деймін. «Жоқ, енді өз еніңді сал! Бұдан былай бұл қойлар өз меншігің болсын. Бүгіннен бастап сойып жейсің бе, жоқ әлде, ағайындарыңа таратып бересің бе, тіпті болмаса, мал ғып өсіресің бе – еркің өзіңде. Жарылқағаным бұл ғана емес. Анау жалғыз ұлың Жәмшитке де айт: «Бір жақсы атқа, бір құлынды биеге ен салып алсын», деп, қарап тұр.

	Қуанғаннан жүрегім дірілдеп, оған қоса қолым дірілдеп, қосақтаулы тұрған қойларға ен сала алсамшы. Есім шығып, еңіреп жылап жіберіппін. «Қасиетіңнен айналайын, Нұрекемау, мен сорлы сенің құрбандық тоқтыңмын ғой», дедім, шынымды айтып. «Сырты – түк, іші – боқ» көзі ыстық мал шіркінді о дүниеге мыңғыртып айдап кетемін бе? Төрт түлігім өрісімді толтырса, ыстығына күйіп, суығына тоңып, оны бағып-қағып жүрген өздерің ғой. Құдайы ғып емес, ақ-адал еңбектерің деп беріп тұрмын, алыңдар!» дейді жайраңдап...

	Бастық балам-ау, біздің мына бір күн ауру, бір күн сау маған шай қайнатып беруге шамасы әрең келіп жүрген жаман кемпірімнің малжандысын айтамын-ау, мен Нұрекеңнің алдында бордай үгіліп жүрсем, ол қолымнан бәкіні алыпта да, қас пен көздің арасында он саулық пен қозыларының құлақтарын қан-жоса ғып, ен салып үлгіріпті.

	Жұман күліп:

	– Шешемізді де сөгуге болмас! Бұл – баяғы соңғы жұтта үсіп өлген үш ешкіден кейінгі біткен алғашқы меншік малыңыз емес пе? – деген.

	– Е, иә, апым-ау, оны сен қайдан естіп жүрсің? – деп Сәкең де күлген.

	Жұманның есіне түсіргені баяғыда Нұрымжан ауылына бесеуі жол жүріп бара жатып тоқтаған кезде естіген бір күлдіргі әңгіме болатын. Жиырма бірінші жылдың ақсүйек жұтында да Сәкең Нұрымжанның қойын баққан көрінеді. Бір күні кешкілік өзінің меншік үш ешкісін отардан бөліп алып, жер кепе үйінің ауызғы бөлмесіне әкеліп қамайды ғой.

	«Ойбай-ау, мынауың не?» деген кемпіріне: «Аш болса да түнде жылы жатсын, қозғамаңдар» деп ешкімді тыңдамайды. Сүйтсе үш ешкісі түнде суықтан үсіп өліп қалыпты. Оны көрген кемпірі ойбайын салып: «Қу шал-ау, құрттың, үш ешкің бірдей қатып қалыпты» десе, Сәкең қорасы қойға толып тұрғандай есінеп: «Е, мал шіркін бар болған соң өледі де» дейтін көрінеді...

	Сәкең төрт-бес жылдан бері қыр соңынан қалмай келе жатқан әңгімені тезірек ұмыттырайын дегендей тағы да Нұрекеңді мақтай жөнелген:

	– Қойшы, әйтеуір, сол күні малының төңірегінде жүргендердің бәрін де жарылқады ғой. Бастық балам, айтшы өзің, қай заманда қандай адам дәл осылай бір-ақ күнде өзінің ақадал малын жұртқа таратып, жарылқай салып еді?

	Апым-ай, бұл мал көзі ыстық екен, меншік марқаларымның бірін сойып жейін деп пышағымды талай қайрасам да батылым жетпей... Содан өзіңді көрген соң қуанып, өз үйімде де қонақ күтіп, мал соятын күн туған соң...

	– Түу, осы шал, сен алжиын дегенсің-ау деймін. Қылға тізгендей бәрін айтып, баланың басын ауыртқанша, «Мал соямын, қонақ бол!» демейсің бе? – Қара кемпір шалына наразылық білдірді.

	– Рахмет! Кейін Жәмшит замандасымды үйлендірген тойда келіп жерміз ол етті, – деп, күлген Жұман сөзуар шалдан тезірек құтылғысы келіп. Ол орнынан тұрып, үй иелеріне алғысын айтып, тысқа шыққан.

	– Ақылдасатын шаруа болса, біраздан соң Нұрекеңнің үйіне өзім де барамын ғой, – деді қарт қонағын Көккептерге мінгізіп тұрып. Өзінсіз шаруа шешілмейтіндей сыңай таныта сөйледі. – Нұрекең де ылғи: «Сәке, осы аз түтіннің билігі екеуіміздің қолымызда емес пе?» деп жүреді.

	– Келіңіз, кешке жиналып, ақылдасар шаруаның бары рас, – деді Жұман да аттанып жатып. «Апыр-ау, Нұрекеңнің есепшілін-ай», – деп, таңданған Жұман атының басын байдың үйіне бұра беріп. Өткен жолы келгенде «Малшы-жалшының еңбегі ақысыз қалмауы керек» деп, бір әңгіменің шетін шығарып кеткен. «Сонда бұл байдың әркімге молдап үлес таратуы

	«Заманың түлкі болса, тазы болып шал» дегендей ертеңгі күні өзін ақтайтын әрекеті ме, әлде тағы да жасаған бір амалы ма?» Бірақ, Жұман байдың бұл мырзалығына жіп тағып, ішкі астарына үңіле алмаған...

	Арнайы қонақты, болыс басшыларының бірін қойып, көлденең өткен көк аттының Нұрекеңнің ордасы тұрғанда қараша үйге ат басын бұрып түсуі, Нұрекең Нұрекең болғалы көрмеген сұмдығы болса керек, ол Жұманды орнынан тұрмай, өз төрінде отырып қарсы алған. Есен-саулықтан соң өзінің сегіз көзінің шаншып, мәні болмай отырғанын айтып, бүгінгі қабағының келіспей отыру себебін жұқартып түсіндірген болды. Бірақ көкейіндегі түйткілін ашық айта алмағанмен, біржола жасырып та қала алмады.

	– Ана мылжың шал не ғып шаужайыңа оралып жүр? Ой пәруардігер-ай– үйіне адасқан адам мен қуалаған шошқа кірмес Сәкітайлар да үйіне кісі түсіретін күйге жетті, ә?! – Ол күлмек болып еді, күле алмай зілмен бір мырс етіп тынған.

	– Нұреке-ау, көп жылдан бері босағасынан тышқақ лақ маңырамаған шіркінді бір-ақ күнде байытып тастаған өзіңіз екенсіз. Қуанышы қойнына сыймай жүрген адам жол тоспай қайтсін?! «Қамқоршым – әуелі құдай, сонан соң – Нұрекең» деп, атыңызды аятына қосып отыр! – Жұман да Нұрекеңнің осал пернесін әдейі дәлдеп басқан. Нұрекең сыр бермеуге тырысты. Алайда, өз есебінің әбден дұрыстығына көзі жеткендей, іштегі қуанышының шарпуы дөңгелек етшең жүзіне қалқып шыға келген.

	– Е, байытсақ бұларға мен құдайы ғып немесе жанашырлығым ұстап беріппін бе? Өздерінің ақ, адал еңбегінің өтеуі де. Құдай алдында да, адам алдында да мойныма қарыз болмасын дегенім ғой... Қалай, балам, Мүкеңнің, шешеңнің дені-қарындары сау ма? Уақыт шіркіннің жүйрігі-ай. Мүкең екеуіміздің қызды ауылдың итін түн баласы шулататын шуақты шағымыз кеше ғана сияқты еді. Енді міне, бізден туған балалардың өздері ат жалын тартып мініп, ел тізгінін ұстап отыр. – Бай малшы-жалшыларға енші бөлгендей үлес таратуын кезекті адамгершілігінің бір көрінісі сияқты, өзгеге жасаған жақсылықты қирағаттап, айта беру жөндем адамға жараспайтын әдет екенін білетіндігін көрсетіп, әңгіме арнасын басқа жаққа бұрған. Кимешегі қарқарадай Зағипа бәйбіше отағасының сәлемдесуі бітті-ау дегендей қонағының жүзіне бір қарап алып:

	– Балам, түнеу күні келгенде өңің сынық еді. Тіфә-тіфә, тіл-аузым тасқа, сауыға бастағансың-ау, науқасыңнан? – «Қанша жасырғаныңмен науқасты екеніңді біліп едім-ау», дегендей сарын бар еді үнінде. Сөзінің соңын жуып-шайған болды. – Е, «Ауру батпандап кіріп, мысқалдап шығады» деген. Сауыққаның жақсы болған, балам! «Түсі жылыдан түңілме!» деген, «Салмақты, көргенді бала» деп, біздің мына отағасы да аузынан тастамай отырады. «Жақсыдан – шарапат...» Шарапаттарың көпке шашылса – біз соған ризамыз.

	Осы кезде үйге Зейнеп тоқал қымыз көтеріп келген. Жас мөлшері Жұманмен шамалас болса да жолының үлкендігін ұстанып үйреніп қалған ол тағы да жеңге болып, сыпайы базына қосып сәлемдескен:

	– Мырза қайным-ау, ел басқарамын деп ағайыныңды да ұмытатын түрің бар-ау, есенаман жүрсің бе, әйтеуір?! Жайлауға алғаш шыққан бетте: «Келіп тұрамын», деп мәз ғып кеткенің қайда?

	Нұрекең «дұрыс айтасың!» дегендей тоқал сөзін жымия құптап отырса, ет жеңді бәйбіше ғана: «Сен неменеге суырыла қалдың?» дегендей тымыраңдап, тоқалды жаратпаған сыңай байқатып қалды.

	Жарма тақтай есік екінші ашылғанда сусар бөрік, шолақ жең, жұқа зерлі шапанмен сыпайы киінген Ырымжан кірді. Жұман жас мырзаның сәлемінің біразын ести алған жоқ. Жүрегі лүпілдеп, аузынан шыға қашардай күйде отырған. Өйткені, ол байдың балашағаларының қонаққа қалай, қандай тәртіппен келіп сәлемдесетін рәсімдерін біршама біліп қалғандай. Егер осыдан бұрын келген тәртіптерін ұстанса, қазір үйге Нұрекеңнің келіні Күләй мен Ұлби кіруге тиіс. Ол дәл қазіргі сәтте өзінің тағдыры шешілердей. Бүкіл болашағы енді үйге кірер Ұлбидің қандай киім киіп келеріне ғана байланысты екенін сезінген сайын дегбірі кеткен. Бірақ өз күйін үй иелері сезбесін дегендей қос жанарымен Нұрекеңнің аузын баққан болады. Ойы, көңілі құла-дүзді кезіп, адасып жүр.

	Ол көп тосты. Тіпті «Ұлби ауылында жоқ па екен?!» деген күдік те көңілге ұялай бастаған. «Анадайыңды ки, мынадайыңды ки» деп тілдеспей жатып шарт қойған өркөкірек жігітке тіпті көрінбей қояйын, онда қайтер екен?» деп отыр ма әлде? Оның өз ойынан шошынғаны сонша, тостағандағы қымызына шашала жаздады.

	Шолпы сылдыры Жұманнан сүйінші сұрады. Ол абдырап отырып, көзін жас тоқалдың көзімен ұшырастырып алып еді, «Бар сырыңды білемін, қу жігіт!» дегендей оның жанарында бір желікпелеу, бәлкім зымияндау жарқыл жүр екен. «Қазір қайтетініңді қалт жібермей аңдып отырамын» дейді тоқал жанары. Шолпы сылдыры есіктің жанынан естілді. «Апырау, осы жайлауға алғаш, осыдан екі ай ғана бұрын келген кезде де дәл осындай күй кешіп еді-ау бұл жазған. Ол жолы бірнеше жыл бұрын көріп, көңіліне ұялаған балауса қыздың бойжеткен шағын көруге ынтықса, бұл жолы өзіне деген қыз пейілінен сыр тартпақ.

	Дәл өткен жолғыдай жарма есік ашылғанда биік сәукелелі келіншектің нарттай қызыл көйлегі көрінді.

	– Есенсіз бе? – тізесін бүгіп, сәлем берген келіншек кіші енесінің жанына қарай өте берген кезде есіктің арғы жағындағы әлем Жұманға түгелдей көгілдір түске боялғандай көрінген. Оның жанары тұманданды. Осы бір сәтте ол дүниенің бәрін де ұмытқандай еді. Ең алдымен бұлғаңдаған үкіні, онан соң түрлі-түсті маржандар мен оқа-зер жүргізілген кәмшат бөрікті көрді. Қыз да сәлемдесудің ишарасын жасады-ау деймін, оны байқай алмай қалды. «Қазір Ұлби есіктен кірген бетте көп тесіле бермей жүзіне бір қарап сәлемдесемін де, жанарымды тез бұрып әкетемін» деп, іштей өзін-өзі неше дүркін «оқытып», әзірленіп отырса да, Ұлбиді көрген сәтте бәрін де ұмытып, оған тесірейе қадалып қалғанын сезді. Ақ орамалды ақша мойнына бос тастай салғанын байқаған кезде қуанғанынан орнынан тұрып барып, қызбен қауышқысы келгендей. «Өтінішімді орындаған екенсің ғой, күнім. Енді арманым жоқ екі дүниеде!»

	Қас қағым сәтте басына қонған осынау шексіз бақыт оның басын айналдырып, есін алғандай.

	– Қымыз ала отыр, қайным! – деп, Зейнеп оның есін тезірек жинауына көмектескен. – Ат соғып, шаршап, шөлдеген боларсың.

	«Алып отырмын, жеңеше, қымызыңыз балдай екен», деді ме, әйтеуір, бірдеңе айту керек шығар деген оймен сөйлеген болды. Жеңешесі жүзік толы саусақтарымен қымызды ұсына бергенде оның жанарынан тағы да бағанағы ойнақы жарқылды байқаған.«Қайнымау, абдырамай ақылға кел! Бағанағы күдігім айдай анық келді емес пе?» деген жазуды жігіт оп-оңай таныды. Жұман тысқа көз салғандай болып, қыз жүзіне асығыс бір қарап өткен. Ұлбидің алма жүзінде батар күннің арайындай қызғылт реңк бар, қайқы кірпіктері жанарын жасырыпты. Назарын төмен салып отыр екен.

	Өздері үйге қандай сәнмен, қандай рәсіммен кірсе де келіншек пен қыз қонақпен бірге бірер кесе қымыз ішкен соң, қоштасудың рәсімін тағы да тізе бүгумен білдіріп, сыпайы шегінісіп, үйден шыққан. Одан соң: «Жақсы, мен сырттағы шаруаларыма барайын» деп, Ырымжан орнынан тұрды. Алғашқы кездесу кездеріндегідей ардың-дүрдің мінез көрсетпесе де «Маған не істей қоямын дейсің?!» дегендей қыр көрсету де жоқ емекс еді.

	Жұман сол күні кешкілік ауыл жұртын түгел жинап, келген шаруасын айтқан. Аз да болса сауаты бар ынталы жастар болса, оқуға жібергілері келетінін айтқан. Тек Аягөз болысында ғана емес, үйезде, республикада жаңа заман жаршылары болып, ел тізгінін қолына ұстар білімді жас, білікті маманды асығыс болса да ел ішінен даярлаудың қажеттігін кеңінен толғап түсіндірген. Бірақ әр жер, әр қалалардағы оқу орындарына жіберілетін жастардың, тым болмаса, жол қаражаттарына жарататын мал елден жиналуы қажеттігін де бірден ортаға салған.

	Бағана қонаққа құйылған алғашқы қымыз дастарқаны жиналмай-ақ: «Мына бастық балам ақылдасатын шаруа бар», деген соң шойырылып жатсам да келгенім ғой», деп, Сәкітай шал жеткен. Жұманның аузынан жаңалықтың шет-жағасын естіген кезде-ақ шыдай алмай әңгімені киіп кеткен.

	– Апым-ай, мыналарың тамаша екен! Жәмшитімді жаздырсам ба әлде? Бұл неменің қатын алатын уақыты да болып қалып еді. Енді қаттім?!

	– Беу, Сәке-ай, тұра тұрсаңшы, «Оған сауаты бар кісі керек» деп отыр емес пе?! «Әліпті таяқ» деп білмейтін Жәмшитіңді ұлық қылайын деп пе едің?! – Нұрымжан әзілдеген болып,

	Сәкітайды оп-оңай мүйіздеп тастаған. Бірақ шал да үн-түнсіз қала алмады. Бұл пікірдің ешқандай оғаштығы жоқтығын дәлелдегісі келгендей:

	– Апым-ай, енді осы мына Мұратбектің ұлы сол оқу болмаса, осындай ұлық болар ма еді?! Сауат дегенді сол оқудың өзі-ақ ашып бермей ме?! – деп, «қатырдым емес пе?!» дегендей қозғалақтап, жан-жағына жалтақ-жалтақ қараған.

	– Иә, балам, мұның бір игілікті шаруа екен, – деген Нұрекең әңгімені тыңдап болған соң, – «Өзің көрген жолыңды өзгеге көрсетпесең жол көргенің қайсы, өзің білген жөніңді өзгеге үйретпесең жөн білгенің қайсы?» Дүние тұтқасының сол оқуда тұрғанын біз жазған ішкенге – мәз, жегенге – тоқ болып жүріп, білдік пе? Біздің білім де, билік те қой қораның маңынан ұзай алмапты. Жастар оқысын, заман солардікі! Оқимын, оқытамын дегендер қапы қалмасын. Жазылсын бәрі де!

	Ауыл ағасы Нұрекең аталы сөз айтқан. Бірақ сол сәтте, суырылып ешкім шыға қойған жоқ. Сонан соң ол оқуға аттанатындардың жол қаражаты үшін мал жинау жайына келгенде тағы да тек Нұрымжанның өзіне ғана жарасар тым кесектік танытқан...

	– Әй, балам, Жұман-ай, бұл бұйымтайыңды біреу ұғар, біреу ұқпас. Ол үшін жалпақ жұрттан жылу жинағандай болып қайтесің? «Байсың» деп, «барсың» деп, біз байғұсты күстаналағанда өріс толы көк алалы көп жылқымды, қотан тола ақтылы қойымды о дүниеге айдап кетермін бе?! Немесе кіндігімнен жаралған екі-үш балам күніне бірден сойып жесе де таусылар ма?! Көздің құрты, көңілдің қуанышы болған көп мал Алладан зауал келсе – бір жұттық. Рас, мал тұқымы бабадан келеді деген болмаса, соны бағып-қағып, біреуін екеу ғып отырған, айналайын, осы ағайын-жұртым емес пе еді. Егер мен жиған мал сол жұртымның бір жыртығына жамау болып, кәдесіне асып жатса, ренжір кісің мен емес. Қолдарыңнан тартпан, шетінен кір де қалағаныңша айдап қайт! – деп, бір тоқтады.

	Жұман алғашында Нұрекеңнің бұл сөзді қай мағынада айтып отырғанына жіп таға алмаған. «Шын ниеті ме, әлде қитығып, қыңыр сөйлеп отыр ма?» деп, ойлаған. Сондықтан әңгімесінің тігісін жатқызуға тырысып:

	– Нұреке, оны түсінгеніңізге рахмет! Бірақ бір болыс елде сізден басқа да жұрт бар дегендей, көптің бірі болып үлесіңізді қоссаңыз жетеді. «Көп түкірсе – көл». Әр ауылдан бірді-екіден жиналса да аз дүние болмас, – деген.

	Нұрымжан ағынан жарылды:

	– Мен ұсынысымды айттым. Сөзім – сөз. Мал керек болса, қалағандарыңша алыңдар!

	– Апым-ау, енді, о несі екен, жалғыз Нұрекеңнің малын айдатып қойып, түк көрмегендей көзімізді жұмып, қарап отырамыз ба? Бәріміз де жерге қарап отырғанымыз жоқ дегендей, мен де бір саулықты қостым ортаға! – Сәкітай шал ерен бір ерлік жасағандай көзін ежірейтіп, Жұманға қараған. – Жазып қой, Сәкітай атам ойланбастан бір саулығын атады деп!

	Жұрт ду күлді.

	– Сәке-ау, сондағы «ойланбай ортаға сағаныңыз» бір саулық қана ма? Шын мәрт болсаңыз, Жәмшиттің құлынды биесін, не атын салмайсыз ба ортаға? – деп, қайсыбіреулер әзіл айтқан.

	– Салса несі бар екен? – деп, Сәкең шаңқ ете қалды. – Қыл құйрық атаулы жаман ұлдың өз еңбегі болған соң үндей алмай, діңкем құрып отыр ғой. Апым-ай, әйтпесе бар ма?!

	– Жә, тұра тұршы! Маңдайыңа он шақты маңыраған мен бір-екі кісінеген бітіп еді, «Сырдың суы сирағынан келмей» қалды ғой, – деп, Нүрекең Сәкітайды жеңіл әзілмен тоқтатқан. Сонан соң ол өз шешімін айтты. – Жарайды, онда былай болсын. Менің айналамда тілеулес болып, қысы-жазы жүргендер мен өз әулетімді қосқанда он бес түтін бар екен. Әр түтіннен бірден он бес ту биені күні ертең орталыққа айдатайын.

	Осы сөзден кейін ешкім де оған өзгеріс енгізуге талаптанған жоқ. Тек Сәкітай ғана от алып, қопаға түсті.

	– Апым-ау, Нұреке-ау, қашанғы біз үшін ақ, адал малыңызды шаша бересіз? «Судың да сұрауы бар» дегендей. Жоға деймін-ау...

	Нұрымжан оған «жә жетер енді, дәудірлемей» дегендей оң қолын сәл көтеріп, ишара жасап еді. Сәкең күбірлеп барып, сөзінің соңын жұта салды. Нұрекең бір тың әңгіме қозғаған. Жасырары жоқ, байдың соңғы ұсынысын естігенде Жұманның қуанғаны сонша, отағасының халқы үшін жақсылық жасауды мұрат еткен кісі екеніне титтей де күмін келтірмеген.

	– Балам, – деген Нұрекең сақалын салалай сауып отырып. – Балам, кешегі сенің әкең кім еді? Өз еңбегін емген момақан қазақтың бірі еді. Сен кім болдың бүгінде? Сен жалпақ елді ашсаң – алақаныңда, жұмсаң – жұдырығыңда ұстаған ұлық болдың.

	Ол осы сөзімді қалай қабылдап отыр екен дегендей қонағының жүзіне барлай қараған. Әңгіме тыңдап қана үнсіз отырған Жұман жүзінен өзгеріс таппаған соң өз пікірін тиянақтай түсті.

	– Әрине, әкеңнің кедей болғанын бетіңе салық қып отырған мен жоқ. Қайта бұл күнде кедейлікті бедел көретіндер көбейді ғой. Әншейін мына оқудың құдыреті туралы айтпақ едім де. Егер сендер қарсы болмасаңдар, заңдарыңа сыйса, ендігі ұрпаққа білім беретін мектеп салдыртсам деп едім... Бәз біреулер малын шашып, қажы атанады екен, бәз біреулер күмбездетіп мешіт салдырады екен. Солардың қайсысы құдайдың көңілін тауып, бейіштен орын алайын деп жүр дейсің? Атын шығару, атағын шығарудың қамы да баяғы. Ал мен атым мен атағымның қамы емес, ұрпағымның, мына жұртымның қамы үшін мал шашып көрсем деп едім...

	– Ойбай-ау, Нұреке-ау, мынауыңыз керемет қой! Одан артық абыройлы да, қасиетті іс бола ма? – деп, Жұман өзінің қалай жеңілтектеніп кеткенін байқаған да жоқ. «Жер-жерден бір-екі кластық болса да мектеп салғызу ісін қалай ғана кешіктірмей бастауға болады?» деп, ойы онға бөлініп жүргенде мынау бір қиындықтан құтқарар жалғыз жолдай көрінген. – Онда тіпті ол мектебіңізді жұрт айта жүретіндей ғып, көрген жанның көзін сүріндіретіндей ғып орталықтан, болыс орталығы Аягөзден салайық!

	– Болсын-ақ, Аягөз десең Аягөз-ақ болсын. «Тіршілік шіркін, хош-хрш айтып, бізден де өтер-кетер, боқ дүниенің түбіне кім жетер?! Соңымыздан қалған ұрпақ: «Нұрымжан деген кісі салдырған мектеп екен» деп жүрсе, бізге одан артық абыройдың да, атақтың да қажеті жоқ. Заманымызға қарай білім мен оқудың қадірін ұқпадық, атадан мирас болып келе жатқан сырты – түк, іші – боқ малды көз қуаныш, көңіл алданыш етіппіз. Баламыз да оқып оңдырмады, енді немерелер, кейінгі ұрпақтар алдында қарыздар болып қалмайық деген бір ой ғой менікі.

	Әрине, Нұрекеңнің бір кеште жасаған екінші ерлік ұсынысына ол күні тәнті болмаған жан жоқ. Әсіресе Жұман қатты риза болған. «Кейде бар деп, бай деп сөгеміз. бай болу да естіліктің белгісі. Ақымақ адам байығаны сол, барын шашып, қара жерде тайғанап майып болар әңгүдіктің күнін кешсін. Нұрекеңдер ақылды ғой. Елі үшін, жұрты үшін қашан да аянбайды. Шіркін, бай атаулы неге осындай кеңінен ойлап, кемерінен асырар мырзалық көрсете алмайды екен?!», деген ойға берілген. Сонымен келген шаруасын Нұрекең тастүйін ғып шешіп, жиналғандар бай үйінің мол дастарқанынан қонақасы жеп болған соң, жұрт орнынан тұра бастаған.

	– Ырымжан-ау, қонағыңды анау алтыбақан теуіп жүрген жастардың жанына апарып, аз да болса серуендетіп, сергітіп қайтсаңшы. Біз сияқты шал-кемпірдің жанында отыра бергенше таза ауамен тыныстап қайтсын! Бұл қайным атқа ерте мініп, бастық атанғанмен, жастықтың отын ерте өшіріп алмаған шығар. Ішкертінде жүріп үйренген өнері болса, біздің жастарға үйретсін. – Бірмойынданып Жұманға әлі ішін бермей жүрген Ырымжан кіші шешесі Зейнептің жұртқа естірте айтқан сөзінен кейін амалсыз қонағын ертіп, тысқа шыққан.

	«Айналып қана кетейін, Зейнеп-ай, Нұрымжанға әйел болып, өзіңді шал-кемпірдің қатарына қосып қойып, амалсыздан ерте қартайып отырғаның болмаса, бүтін бір ауылда менің жанымды түсінген жалғыз сен болдың-ау», деп ойлаған Жұман. Шындығында да кіші шеше Зейнептің қазақ рәсімінде көп кездесе бермейтін «қызымен тонының ішкі бауындай сырлас» екенін, Ұлбидің бар сырын одан жасырмайтынын бүгінгі жастарды жинап, ауылда алтыбақан ойынын ұйымдастыруы екі жастың тілдесуіне жасаған қамқорлығы екенін Жұман білмейтін еді.

	– Қалай, Ыреке, өзіңнің жеңіл-желпі бір оқуға баратын ойың жоқ па? – деген болатын Жұман жанында үнсіз келе жатқан бай баласына. «Осы оқыса дұрыс болар еді-ау» деп қабырғасына батқандықтан емес, сәті түсе қалып бұл шіркін болашақта қайнағасы атанса, ара-қатынасты «жылыта» беру үшін әдейі айтқан. Бірақ оған жіби қояр Ырымжан көрінбеді. Тағы да қисық сөйлеп, қыңыр шапты:

	– Кедейлер-ақ оқып марқадам тапсын! Бәрі де айдарларынан жел есіп, құдайларын танымай, жетісіп жүр ғой.

	– Олай деме, Ыреке! Жаңа үкімет бай демей, кедей демей бәріне тең қарап отыр. Өзің сияқты аз да болса сауаты бар жігіттер бір кәсіпті игерсе, одан елге де, өзіңе де зиян болмас еді ғой...

	Ырымжан оған жауап берген жоқ. Ауыл сыртындағы жасыл доңғалға құрылған алтыбақан маңында жүрген жиырма-отыз қыз-жігітті көріп:

	– Мынаның бәрін кім шақырған бұл ауылға?! Біреу той жасап жатқандай жинала қалуларын қарашы! – деді. Жаратпай келе жатқаны белгілі еді. Сүттей жарық ай сәулесі бүкіл жайлау үстін аппақ нұрға малғандай. Ерекше мамыражай, бейбіт түн еді. Тек сыңғырлай күлген қыздардың үні, жігіттердің жарасымды әзілдері ғана түн тыныштығына аса бір жарасымдылықпен астасқандай. Бұлар жақындай бергенде домбыраның құлаққа жағымды қоңыр үні күмбірлей жөнелді. Жұман жүрісін жылдамдата түскен. Жұмысбастылықпен өтіп бара жатқан жастығының думанды базарына қайта араласып, елеусіздеу, қуанышынан реніші басым, сенімінен күдігі басым күйде жылыстап бара жатқан бозбала шағымен қайта ұшырасқандай жүрегі алып ұшып, бір түрлі асыққан. Ойлап тұрса, баяғыда жол жүріп бара жатып, Қапал жерінде болған алтыбақаннан кейін мұндай думанды көре алмапты. Бір кезде: «Әттең менің де жаныма бір қыпша бел, құралай көзді отырғызып, алтыбақанда тербелсем ғой» деп, армандаған еді. «Бәлкім бүгін, осы бір мамыражай айлы түнде сол мақсаты алғаш рет орындалар!..»

	– Мынаған не жоқ екен! – Ырымжанның сөзін ұқпай қалған.

	– Кімді айтасың?

	– Жәмшитті айтамын да. Еңбегіне ақы алғанда сондай, енді малды иен тастап, домбырасын сабалап отырысын қарашы...

	– Е, ол да жас емес пе? Бір уақыт көңіл көтергенінің несі айып? – деп, Жұман Ырымжанға дау айтты. Қазір келе сала ол жазғанды «малға бар» деп қуаламасын деген оймен әдейі айтты. – Апыр-ай, мына «Саржайлау» күйін тамылжытып отырған сол ма? Өнерлі жігіт екен ғой өзі?!

	Екеуі жандарына келгенде күй де тәмамдалған. Жас шамалары қарайлас болса да лауазымды қонақтарының келгенін көрген жастар жаңа ғана түн тыныштығын тербеген жарасымды әзілдерін бір сәтке тоқтатып, тосырқап тұрғандай. Алтыбақанға отырған қыз-жігіт те жерге түсті.

	– Орта толсын, құрбылар! – деді Жұман бәрінің топ ортасына. Жаңа ғана қалақтай ғып жасаған кішкене домбырасын безілдетіп тұрған жігіт басқаларынан пысықтау болып шықты.

	– Кемтігі өздеріңізбен толсын! Ортамызға келіңіздер.

	Сәкітай шалдың Жәмшитін сырттай естігені болмаса, бұрын бетпе-бет кездесіп, тілдесіп көрмеген. «Апыр-ау, Нұрекең мұны «алдындағы малдың есебіне жете алмай жүрген» деп кемсіте сөйлеп отырушы еді, мынау еті тірі, өнерлі жігіт қой» деп, ойлады Жұман.

	– Жәмшитсің бе? – деді ол домбыра ұстаған жігіттің бетіне қарап.

	– Иә, – деді жігіт бастық бірден өзін сұрағанға елеңдеп.

	– Өнерлі екенсің ғой, өзің! Қане, тағы бір күй тартып жіберші.

	Жігіт бәлсінген жоқ. Домбырасының құлақ күйін келтіре бастаған. Жұман да келген бетте Ұлбиді жанарымен іздеп тауып алған. Күндізгідей емес, басына жеңіл үкілі тақия, етегі жерге жетердей ұзын желбіршекті қоңыр түстес көйлек, оның сыртынан қос өңірін құндызбен жұрындап, маржан төккен қамзол, аяғында биік өкше қызыл етік киген қыздың кешкі салтанаты да сонша жарасымды еді. Жеңгесі Күләйдің құшағына еніп, шеткерірек тұр. Ырымжан да қонағын тастай беріп, келіншегі мен қарындасының қасына барған. Күләйға қарап, ызбарлана сөйледі. Ақырын айтқан болды, бірақ оның наразы үнін жұрттың бәрі естіді.

	– Саған не бар бұл жерде? – Бірақ Күләй ақталып әуре болған жоқ. Жарасымды әзілмен:

	– Еркемайдың жанына еріп, бойжеткен кезімді есіме түсіріп тұрсам, сен бар екенсің ғой? – деген жауабынан кейін Ырымжан тосылып қалды. Тұрған жастар да ду күлген. Жұман келіншектің жауабына риза болғанмен, оспадар күйеуі тағы бір қыңыр сөз айтып қоя ма деп әңгімесінің тігісін жатқызды:

	– Бәсе, Күләй замандасым Ырекеңді сөйтіп бір қатырып қойшы. Ырымжан «ұялған тек тұрмас» дегендей:

	– Е, байыңның барын ұмытып кетпесең болыпты, әйтеуір. Жарайды, тезірек қайтарсыңдар, мен барып дем ала берейін – деп, бұлар тұрған жерден сәл төменіректегі дөңес үстіндегі жазық жұрртта ай сәулесіне малынып, тым бейбіт бұйығып тұрған бай ауылының ордаларына қарай бұрылған. Шамасы, Күләйдің Ұлбиді күзетуге тиіс екендігі есіне түссе керек, басқа ештеңе айтпады. Тек, әлдене есіне түскендей бұрылып, Жәмшитке қараған.

	– Малда біреу бар ма?

	– Иә, бар ғой, – деді Жәмшит те мырзасына құрақ ұшып елпектемей-ақ. – Жұман осы жалғыз ауыз сауал мен жауапқа қарап-ақ аз уақыттың өзі адамдар арасына қаншалықты өзгеріс әкелгенін байқаған. Бұрын бірі дәл мұндай «сыпайы сауал» қоймас еді де, бірі дәл мұндай қожайын сөзін елемегендей, нем кетті жауап бермес еді.

	Ырымжанның кетіп қалғанына Жұман ғана емес, тұрғандардың бәрі де қуанғандай.

	Қайтадан әзілдесіп, қалжыңдаса бастаған.

	– Жәке, мына жас қонақ, әрі бас қонақ өтініп тұрғанда домбыраңның неғып күйін келтіре алмай қалдың? – Күләй қайын атасы мен енелерінің алдында сызылып, ұяңдық көрсеткенмен өз құрбыларының арасында жайдарылық, ашықтық танытып тұр. Ол енді Жұманға қарап та әзіл айтты:

	– «Жас жастың тілегі бір, жібектің түйіні бір» дейді ғой, қонақ жігіт, басқасын жатырқасаңыз, менің қасыма келіңіз.

	– Күлеке, байқа, Ырымжанға айтып қоярмыз, – десті біреулері. «Іздегенге сұраған» дегендей, Күләйдің мына ұсынысынан кейін Жұман кідірмей Ұлби екеуінің жанына барған.

	– Өзіміз шақырмасақ, жанымызға жуыйтын түріңіз жоқ! – Күләй да «біраз дүниеден хабардармын» дегендей, сылқ-сылқ күлген.

	– «Қонақ – қойдан да жуас», орталарыңа келмей жатып, оңтайлы жер іздеп, артық пысықтық танытпайын дегенім ғой, Күләйжан.

	Сол кезде Жәмшиттің домбырасы да дәл осындай әдемі кеште тартуға арналғандай бір тамаша күйді қоңырлата жөнелсін. Судың сылдырып, құстың қиқуы, әлде көп адамның думанға толы шат үндері... Бір мамыражай бейбіт тіршілік. Бір кезде қос ішек безілдеп, оң қолдың бес саусағы домбыра бетін сабалап, әлде бір оқиға жаңағы мамыражай тіршілікті дүр сілкіндіргендей. Ай асты, аспан асты күй әуеніне елтіді. Екіден-үштен тұрған жастар да жаңағы әзіл-қалжыңды ұмытысып, бір-бірлеріне сүйеніскен қалыптары үнсіз қалған. Жұман байқатпай ғана Ұлбидің жүзіне қараған. Ай сәулесі мен ақша жүзі одан әрі нұрланып, теңдессіз сұлу болып көрінген қайқы қара кірпіктері әдемі жанарды жасырып, көрсеткісі келмейді. Жұманның тынысы жиілеп, таңдайы құрғады. «Қалқам-ай, бүгін киіп келген киімің шынымен-ақ маған деген ықыласыңның белгісі болғай еді?!»

	Күй буырқанып барып-барып дамылдады. Дамылдар алдында тағы да мамыражай әдемі тіршіліктің о бастағы әуеніне оралып барып тыныстаған.

	Күйдің әдемі иірімдері мен көңіл пернесін де қытықтап өтер сұлу әуезіне елтіген қызжігіттер шуылдаса қоштай жөнелген.

	– Өй, бәрекелді, тусаң ту!

	– Сені қой соңына ілесіп жүрген көптің бірі ме деп жүрсек, ой соңында ілесіп жүрген қас жүйріктің өзі екенсің ғой!

	–Қыздар, мынандай өнерпаздан айрылып қалмаңдар, қамданып қалыңдар! – Әзілқалжың Жәмшитті біраз жерге апарып тастады.

	– Жәке, мынау бір естімеген күй екен, – деді Жұман да. Кімнің күйі, білесің бе?

	– Кімнің күйі екенін білмеймін. Маған үйреткен бір қария бұл күйді «Ақ Ертіс» деп атап еді. – Жәмшит сәл жымиып алып, былай деді: – Бұрындары он екі ата Абақ Керейінің Жантекей дейтін атасынан бір қадірлі қартқа ас берсе керек. Асты Қара Ертістің жағасындағы жұмақтай бір мекенде өткізіпті дейді. Мұндай айтақалсын жиынға көп адамның жиналатыны тағы белгілі. Сонда Жантекей елінің сый-құрметіне риза болмаған Абақтың Ителі атасынан келген бір бай дарияға салқындатып қойған емізікті сабалардың қымызын ашу үстінде суға төңкереді ғой. Қара Еертітің суы ақ Ертіс болып ағады. Күй аты содан қалыпты.

	– Түу, Жәке-ау, он саусағыңның өнері он рулы елге мирас болғандай екен. Онң үстіне, күйдің тарихын да зерделеп жүргенің қандай жақсы, – деді Жұман шын ризалығын білдіріп. Сол кезде жандарында тұрған Күләй ойын-сауықтың тізгінін біржола өз қолына алып, тың ұсыныс айтқан:

	– Жәмшиттің күйі таңға дейін тартса да таусылмайды. Жә, қонақ жаңағы күйді «ауылдың алты ауызы» деп есепте. Енді «қонақ кәдені» естігіміз келеді.

	Жұман алтыбақанда отырып тербелгенді армандағанмен, ән жағына аздап әу дегені болмаса, әншілігі шамалы еді. Қандай уәж айтарын білмей, қысылып қалған.

	– Дұрыс-ақ, Жүмекең алтыбақанға мінсін. Қонақ кәдені естігіміз келеді! – десіп қызжігіттер іліп әкетті.

	– «Тілеп алған аурдың емі жоқ» деуші еді, достарым! Ортаңа өзім тіленіп келген екенмін, қолқаларыңа мойынсұнбасқа лажым жоқ. Бірақ, Күлеке, ән жағына келгенде көк мұздағы тағасыз аттай дәрменсіздеу едім. Қарсы болмасаң қайын сіңіліңді көмекшілікке қи. Оның үстіне алтыбақанда жалқы жігіттің отырғаны қай бір жарасқан, – деп, Жұман да қиялап келіп, негізгі мақсатына қол созған.

	– Жұмекең дұрыс айтады. Алтыбақанға Ұлби де отырсын, – десті біразы.

	– Ортамыздағы қызғалдақтай қыздарымыздың бірін, әрі бірегейін қонақтың қасына отырғызып қойып қарап тұрғанша, сол қонақ кәдесі түскірді сұрамай-ақ қойсақ қайтеді, – дейді Жәмшит күліп. «Әзілі де қандай жарасымды» деп ойлады Жұман ол туралы.

	– Отырсақ, отырайық. Қонағымыздың қолқасынан оғаштық көріп тұрған жоқпын! – Ұлби Жұманға жалт етіп бір қарады да, қаздай қалқып, ортаға шыға берген. Жұман болса қыздың шынтағынан демей беріп, оның оттай жанған денесінің лапылын сезінді. Бәлкім, оттай жанып тұрмаған болар. Солай сезініп, солай қабылдаған жігіттің өз болмысы шығар, оттай жанып, өртеніп тұрған. Ол жағын бағамдай алған жоқ. Жұқа көйлектің ішіндегі қыз шынтағына тұңғыш рет қол ұшымен ғана жанасуы оның буынын алып қойғандай алтыбақан арқанына әрең мінген. Ғұмыр бойғы, бәлкім, бала кездегі арманына ойда жоқта қолы жеткеніне және анау-мынау емес, көңілінің жалғыз қалауы болған Ұлби қызбен тербетпе арқанға қатар мінгеніне әлі сенбегендей.

	Алтыбақан тербеліп тұр. Жердегі жігіттер серпе тербеткен кезде қыз шолпысы сылдырсылдыр, тіл қатысып қалады. Жұлдызды көксеңгір аспанның төңкерілген шарасы шайқатылып, қоса тербеледі. Айдың сүт сәулесіне бөккен түнгі жайлау – бүкіл жота-жондарымен қосыла билеп кетті. Жігіттің әлде бақыттан, әлде аспан мен жердің қосыла билегеніне басы айналды. Қонақ кәдені орындар ойына кіріп шығар емес. Осылай мәңгі тербетіле берсе, мәңгі жанында дәл осылай Ұлбиі тұра берсе...

	Жерде тұрғандар әлдене дейді. Жігіт ести алар емес. Шамасы ән айт дейтін болар. Әлдекімнің нәп-нәзік үні жетті. Күміс қоңыраудың шылдыры, бәлкім ерке бұлақтың сылдыры. Ол тағы да қыз жүзіне қараған. Жүзінде осынау жастық шағына, осынау тіршілік тынысына, бүгінгі сауық кешіне, бәлкім, ол да Жұманмен бірге алтыбақан тепкеніне деген ризалықтың әдемі бір шуағы ойнап жүр. Ән айтып тұрған Ұлби екен. Ол өз мойнындағы қонақ кәдесінің жоралғысын түсіру үшін ғана ілескен болды. Бірақ қыздың әдемі үнімен астаса алмай ә дегенде екеуінің үндері қатар қанат қаға алмай кібіртіктеді.



	Желсіз түнде жарық ай,

	Сәулесі суда дірілдеп.

	Ауылдың маңы Тасыған өзен гүрілдеп...

	терең сай,



	Ұлби әннің тереңіне бойлап, елжіретіп, еркелетіп айтады екен. Жұман анау деген әнші болмағанмен тым қаражаяу емес те еді. Бірақ қыз жанында өнері кәдеге аспай қалды.

	Жұрт бұл әнді осы екеуі өз жүректерінен шығарғандай қабылдады. Өйткені Абай бұл әнді дәл осы салтанат кешіне арнап шығарғандай еді.



	Сөз айта алмай бөгеліп,

	Дүрсіл қағып жүрегі.

	Тұрмап па еді сүйеніп,

	Тамаққа кіріп иегі...



	Жұман Абай әндерін бұрын да айтатын. Бірақ дәл бүгінгідей тебіреніп көрген жоқ. Өйткені, аруағыңнан айналайын, ұлы ақын бұл жазғанның көкірек пернесін дәл басыпты ғой.

	– Жә, болды, қонағым! Біздің Ұлби құтқармаса, қонақ кәдеден де құтылар түрің жоқ екен, – дейді Жәмшит Ұлбиді түсіріп жатып. Жұман есеңгірегендей жерге түскен соң орнында тұрып қалған. Аяғын басса жығылардай. Жер мен көктің қосыла билегенінің тоқтауын күткен.

	Алтыбақанға басқалар мінді. Басқа ән айтылды. Бірақ Жұман өзімен өзі. Ендігі арманы сәтін тауып, Ұлбимен оңаша тілдесу. Оның осы ойын оқып тұрғандай Күләй көпшілікке қарап:

	– Алтыбақан жалықтырып жіберді, ақсүйек ойнайықшы, – деген. Айналып кетейін, бұрынғылар осы ойынды ғашықтардың тілдесіп, шүйіркелесулері үшін ойлап тапқан-ау, шамасы. Дәл осы жолғы ақсүйектің Ұлби екеуі үшін жасалған қамқорлық екенін де Жұман сезініп тұрған.

	– Жарайды, ендеше келіңдер! – деп, Жәмшит жұртты өзіне қаратқан. Алдын ала тауып, даярлап қойса керек. Қолында күн жеп, әппақ болған ортан жілік. Арқардың әлде тайыншаторпақтың жілігі, әйтеуір тым белжемді.

	– Сүйекті бұрын тауып, жасырып көмбеге жеткізген жігітке ұнатқан қызының бетінен сүюге рұқсат береміз. Ал сүйекті көмбеге бойжеткендердің бірі тауып әкелсе, ол қызды өзі қалаған кез-келген жігіт алақанымен көтеріп, анау жотаға дейін алып барады. Келістік пе?

	– Әділ шешім! Келістік! – десіп, шуласты көпшілік.

	– Қонақ, – деп, Күләй Жұманның құлағына сыбыр ете қалды. – Ағамыз сезіп қалса өлтіреді. Көп кешікпеңдер!

	– Күләйжан, осы жақсылығыңды қайтып ұмытармын? – деп, бұл да сыбырлап үлгерді.

	– Қане, көздеріңді жұмып, бәрің де беттеріңді бері беріп тұрыңдар. Үш лақтырысым бар, бірі сүйек, екеуі кәдімгі тас. Қане, қапы қалмаңдар! Жұрт шеңбер жасап тұра қалысты. Бәрі де көздерін қолдарымен жауып алған.

	– Әй, Сағымбай, көзіңді дұрыстап жап, сенің ол қулығыңды білеміз! Ләйлек, сен де саусақтың арасынан сығалағанды қой, – дейді Жәмшит самбырлап. Жұман шынында да көзін тас қараңғы ғып жұмып алған. Өйткені, оған сүйек қай жаққа барып түссе де бәрібір еді.

	Жәмшит болса тынбай сөйлеп тұр. Жұрт назарын өзіне аударуға тырысатын сияқты.

	– Ойын болған соң қаралықсыз ойнаған жақсы. Бәріміздің де қыз бетінен сүйгіміз келеді. Бірақ аңсаған бақытымызға әділ жолмен жетейік!

	Сол кезде әлдене Жұманның ту сырты жаққа дүңк ете қалғандай болды.

	– Біреуі кетті! Әй, мынауың тым ауырлау екен, тас лақтырған шығарсың.

	– Мен не лақтырғанымды айта алмаймын, онан да мұқият тыңдап тұрыңдар.

	– Екеуі кетті, – деді жаңағы жігіт. Құдай біледі, бар ғой, ақсүйгің осы.

	– Айта алмаймын дедім ғой, сабыр етіңдер!

	– Үшеу! – Жұрт жан-жаққа андыздап тұра жүгірді. Әрбір бұта-бүргеннің түбін түрткілеп, әркім әр жаққа кетті. Жұман «жоқ қарап» жүрген Ұлби мен Күләйдің соңынан туралай тартып келе жатпаса да бір қырынға бет алғандай сыңай танытады. Бірақ қос жанары екеуін қапысыз бағып келеді. Оған ешқандай ақсүйектің де, сарысүйектің де қажеті жоқ еді. Оған қажеті Ұлби демін бір сезініп, бір ауыз тілдесіп үлгеру ғана. «Келе жатырсың ба?» дегендей Күләй бұған бір қарап алды да, Ұлби екеуі кішкене төбешіктен аса берген. Жұман енді қарайлауды жөн көрмеді. Ол да солай қарай бір қырындап тартқан. Жеңгесі мен қайынсіңілісі қол ұстасқан қалыптары қатар тұр екен.

	– Жұмеке, мен де «бақытымды» іздеп көрейін, тез оралыңдар, – деп, Күләй қыз екеуін оңаша қалдырып, жылыстап жүріп кетті.

	– Қалқам-ай, бір ауыз лебізіңе зар болдым ғой, – деді Жұманның үні дірілдеп. Ол қыздың нәзік саусақтарын аялай сипап, ернімен өпті. – Баладан жіберген хатымды алдың ғой, ә?! Бүгінгі киіп келген киіміңді жақсылықтың басы деп жорыдым, қалқам. Рас қой, солай екені?

	Қыз оның сауалына жауап берген жоқ. Қарақат көзі мөлдіреп, жігіт жүзіне жалт етіп, тұңғыш рет тіктеп қараған. Қос жанары ай нұрына шағылған кезде астыңғы кірпіктеріне ілініп тұрған қос моншақ жылт-жылт ете қалған.

	– Көрінбей кеттіңіз ғой, ағатай! Жолыңызды тосып, екі көзім төрт болды ғой.

	Жұман шыдай алмады. Құстың қауырсынындай үлпілдеп тұрған сонша нәзік, сонша бейкүнә, еш қылымсусыз, сызылусыз сәбилік пәктікпен сырын бір сәтке де бүге алмай, айтып қалып тұрған осынау көгершіннің балапанындай жан иесін аймалап жасты көзінен сүйді.

	– Қалқам, жаным – жолыңа құрбан! Өле-өлгенше аялап, алақаныма салып өтермін. Тек қана «сендікпін» деші, арманым! Қаршадай кезіңде көргеннен-ақ көкірегіме мәңгі өшпес шоқ тастап едің, бүгін осы ыстық ықылас, айқасқан кұшағыңмен-ақ сол шоқты алауға, бақыт алауына айналдырдың, қуанышым. Айтшы, мен сұраған «сендікпін» деген сөзіңді, күні ертең-ақ құдаларды ауылыңа аттандырайын.

	– Қарсылық айтар менде де шама жоқ, ағатай! Өле-өлгенше сіздікпін! Не болса да талайымнан көрермін. Тапсырдым тағдырымды қолыңызға!.. – Ұлби қанша толқып тұрса да жүректен шыққан сөзін қайталап сұрамастай, өмірі күман келтірместей ғып нықтап жеткізген. – Мен жазған, сіздің бір жапырақ қағазға жазған ниетіңізден кейін қу жаныма араша сұрап, кіші шешем Зейнеп пен жеңгем Күләйдің ғана тілектес ниеттерінің арқасында осы күнге жеттім-ау. Қыз байғұс –әке-шешенің қонағы. Әйтеуір оң жақта бойжетіп отырған соң қол созып, құда түсушілер көп. Әзірге әкем өз еркімді өзіме беріп жүр. Қай уақытқа дейін? Білмеймін. Сіз кешіккен сайын қорқып едім, аға!

	Бір кездесуде ағынан жарылып, бар сырын жайып салып тұрған, сонымен бірге бар тағыдырын қолына сеніп тапсырып тұрған періштедей бойжеткенді ол жерден лып еткізіп, көтеріп алған.

	– Бақыттан басым айналды, жаным! Жұмыр жерде менен бақытты жан жоқ шығар, Ұлбиім!

	– Аға, жерге түсіріңіз! Біреу-міреу көріп қалса ұят қой. Кетейін!

	– Кетпеші жаным! Тым болмаса жанымда аз ғана тұршы!

	– Сіз күндіз-түні менің ойымдасыз, аға! Оның үстіне күбір-сыбыр көбейіп, әкем мен ағатайымның құлағына жетсе, кіші шешем мен жеңгетайымызға зиянымыз тиер. Ең бастысы, екеуіміздің болашағымызға да кедергі келтірер... Ағажан, сіз қандай шешімге тоқтасаңыз да... мен даярмын. Серім – осы!.. – Ол сытылып жерге түсті де, алтыбақан жаққа қарай жүгіре жөнелді...

	* * *

	Жұман ертеңіне Игенжанмен бірге Жаппас байдың ауылына барып, кешкілік кідірместен Аягөз түскен. Ойы әке-шешесіне жаңалығын айту. Дырдай бастық деген атағы болғанмен, малы жоқ өзінің үйленуі үшін қажетті барша шығын, барша ауыртпалық тағы да қоңыр төбел ғана шарауасы бар әке мойнына түсерін біледі. Жаңа заман орнады десе де салт-дәстүрдің қаймағын бұзбай ұстап отырған, әсіресе Нұрымжандай бармен құда болу жалғыз атты әкесіне сын екенін де жақсы біледі. Тіпті «қызымның еркі өзінде» дегенмен, Нұрымжанның бұл құдалыққа «ие» деуі де күмәнді. Ол алдынан кес-кестеген қиыншылық атаулы қанша көп болғанымен, енді Ұлбисіз болашағын елестете алмайтынын білген. Бәріне де тәуекел деп, бел байлаған. Заманына, адамдар арасындағы алшақтықты мүлде жоюға тырысып отырған уақытына сенген.

	Нұрымжан ауылына құда түсу шаруасымен қинала аттанған әкелері қуанып оралды.

	«Мыңғыртып қалың айдамадым дейтін ашкөзің мен емес. Екі баламның бірі-біріне ықыласы болса, одан артық сұрарым да жоқ. Тек айтарым, босағасын аттатып алып: «Күні кешегі байдың, жуан тұқым шонжардың қызы» деп шетқақпайлық көрсетпесін. «Теңім еді, өзіммен тең ұстаймын десе ғана разымын», депті Нұрекең. Сонымен сары сабанды өткізіп, қырман сыпырылып, мал баққандар қырдан етекке таман құлаған шақта той жасауға келісім беріпті...

	Мұның соңынан не боларын кім білген, одан бері өткен аз уақытта Қожамберген, Ырыжданның қат-қабат оқиғасы киіп кеткен-ді...

	* * *

	... Жұман сол күйі ұйықтай алмады. Босқа аунап, ой қуғанша Шәріптерге жазған хатын аяқтамағанына өкінді. «Жарайды, кешке жұмыстан келген соң аяқтармын» деп, ойлаған.

	Бірақ ол біраз уақытқа дейін хатты аяқтай алмайтынын білген жоқ еді...

	– Балам-ау, өзі де жаңа жатып еді, кірмей-ақ қойшы. Аз да болса, көз шырымын алсын!

	– деген шешесінің үнін естіген. Сөйткенше бөлмеге әлдекім киіп-жарып кіріп келген.

	– Жүке, а Жүке! – деді кірген жігіт.

	– Оу, Жәмшитпісің? – деп Жұман да оның тегін жүрмегенін сезгендей төсектен атып тұрған. Үнінде үрей бар. – Жайшылық па?

	– Мені сізге Ұлби жіберді, – деді жігіт кигіз қалпағын қолына алып. Нұрымжан үй-іші, ағайын-туыстарымен бүгін түннен қалмай шегараның арғы бетіне асады екен!..





ШАПАҒАТ


	(Бірінші сала)

	– Сәлеметсіз бе, бойжеткен! – деп сызылды Малтабар қонақ үйдің төртінші қабатындағы кезекші қызға сәлемдесіп. – Біз осы қалада оқитын студенттер едік, Түркістан Республикалық Халық комиссарлар кеңесінің төрағасы Тұрар Рысқұлов жолдас он алтыншы нөмерде тұрады екен, сол кісіге жолуғушы едік...

	– Бара беріңіздер, – деді қыз төртеуіне жылы шыраймен.

	– Түу, осы сенің сөзге жаныңның құмары-ай. «Он алтыншы нөмерге барамыз» десең болмай ма? – дейді Қалқаман.

	– Бала, біздің қандай кісіге келіп жүргенімізді біле отырсын, әйтпесе бос сандалып жүрген біреулер екен деуі мүмкін ғой. – Малтекең сұқ саусағын шошайтып, бәріне де есеп керек дегендей доқ көрсетіп қойды. Сонан соң он алтыншының алдына келіп, түйіншегі тоқпақтай галстугін жөндеді. Шәріп пен Жұманның сорайған кеңірдектеріне бір қарап қойып, әлденеге көңілі толмағандай қабағын шытып, басын шайқады. Шамасы, осыншама лауазымды кісіге олардың мылжа-мылжа ескі киімдерімен келіп тұрғандарына намыстанып, қомсынған түрі. Ол тағы да дабырламаңдар дегендей сұқ саусағын ерніне апарып, белгі берді де, есікті ақырын қаққан. Іштен: «Да-да» деген қоңыр дауыс естілген. Шәріп пен Жұман ғана емес, ішке кіруге тиісті болып келген «делегацияның» төртінші мүшесі Қалқаман да бір түрлі толқулы еді. Малтекең ата қаздай мамырлап, ішке кірген. Оның қаңғыр-күңгір сөйлескен үні естілді де, кешікпей есік қайта ашылған.

	– Қане, кіріңдер, жігіттер! – Малтекең есік ашып, жол беріп тұр.

	– Сәлеметсіз бе, аға?! – Қалқаман сәл тұтығып барып сәлем берді. Кеудешесі бар «үштік» деп аталатын костюм киген қара торы, қалың шашын шалқайта қайырған, көзілдірікті кісі бұларға қарсы жүріп келеді екен.

	– Ал, қонақтар, төрлетіңдер! – деді ол бәрінің де қолын алып, сәлемдесіп шықты.

	– Өй, өңшең азаматтарым-ай, ә! Сөйтіп, ағаларыңа сәлемдесе келдік дейсіңдер, ә?!

	– Иә, сәлем берейік деп. Бағана мен сізді көрген соң мына жігіттерді ертіп, сөйлесіп дегендей... – Мұнда кіргенше Рысқұловпен ежелгі досымен сөйлескендей боп күмпілдеп жүрген Малтекең сөйлемін аяқтай алмай, жол ортада малтықты. Оның сасқалақтап тұрғанын сезсе керек, үй иесі оларға отырар орын ұсына бастады:

	– Оқасы жоқ, бауырларым. – Келгендерің әбен дұрыс болған. Қане, өздерің алдымен отырыңдаршы. Сонан соң әңгімелесеміз ғой. – Қонақүйдің шағындау бөлмесіне қойылған екі орындық жетпейтін болған соң үстіне төсек жапқыш жабылған кереуетті нұсқаған. Тұрардай адамның жатар орнына отыра кетудің бабын таба алмай бөлме ортасында үркердей болып тұрған қонақтарын үй иесі бір-бірлеп жетелегендей ғып отырғызды.– Ештеңе етпейді, айналайындар. Түрегеп тұрып айтқан әңгімеде салмақ болмайды! Бәрің де студент боларсыңдар?

	Ендігі сөзді өз қолыма алғаным жөн болар дегендей Қалқаман тамағын кенеді:

	– Жоқ, аға, әзірге мына Малтабар дейтін ініңіз екеуміз ғана осындағы Шығыс еңбекшілері коммунистік университетінің студентіміз. – Ол бірден таныстыра кетейін дегендей, өзіне зейін қоя қарап отырған Рысқұловтың жүзіне тура қарап отырып, байыптап сөйлей бастады. – Менің есімім Қалқаман болады. – Мынау екі жігітіміз әзірге оқу іздеуші талапкер ғана. Мына жігіттің есімі – Шәріп, екіншісі – Жұман... Тыста тағы үшеуі бар. Бесеуі де оқу іздеп, осыдан біраз бұрын Аягөзден келген еді. Содан оқу мәселесінің реті келмей тұрғаны, аға!

	Рысқұлов көзілдірігін қолына алып, алдымен Қалқаманның, сонан соң Шәріп пен Жұманның жүзіне таңдана қараған.

	– Аягөзден дейсіңдер ме? Ғажап екен?!

	«Бұдан әрі қарайғы әңгімені өзің айт», дегендей Қалқаман Шәріптің бетіне қараған.

	Шәріп дәл қазір айтып қалмаса бәржолата кешігетіндей кідірмей сөйлеп кетті:

	– Иә, аға аягөздікбіз. Бесеуіміз «бір оқуға тұяқ іліктірмей қайтпаймыз» деп, көктемде Аягөзден шығып едік, мұнда келгенімізге де көп бола қойған жоқ...

	– Тоқта-тоқта, «Аягөзден» дейсіңдер ме? Поезд жоқ шалғайда жатқан қазақ даласының бір түкпірінен қалай келіп жүрсіңдер, жандарым-ау? Сонан соң тұп-тұра Мәскеуге келулеріңе не себеп? Әлде, мына жігіттер шақырып па еді? – Рысқұлов мұндай оқиғаның болуы мүмкін деп ойламаса керек, сауалды үсті-үстіне жаудырған. – Сен бауырым, асықпай бәрін рет-ретімен айтшы.

	Шәріп ағасының өзі рұқсат берген соң елден шыққаннан бастап, Алматы, Пішпек, Әулиеатаны басып, Мәскеуге дейінгі жүріп өңткен жолдарын, көрген қиыншылықтарын, бәрін-бәрін де жіпке тізгендей ғып айтып шыққан. Үлкен кісінің: «Мәскеуге келулеріңе не себеп?» деген сауалына: «Не болса да үлкен қалада оқу түрі де көп болар, оның үстіне орысшаны да тез үйренуге себепші болар» деп ойлағандарын айтқан. Одан кейін қазақ демей, қырғыз демей, орыс демей жол-жөнекей елдің қалай көмектескеніне, тіпті Сызрянь қаласында не бір үзім нансыз, не қаражатсыз қалған кездерінде жолыққан Михаил Петрович дейтін қазағуар орыстың қалай жәрдем жасағанына дейін тәптіштеді.

	Ол өздерінің қызығынан гөрі қиындығы мол ұзақ сапарлары туралы әңгімелеп отырғанда ағалары аса бір ыждағаттылықпен қисса тыңдағандай кей тұста сүйсініп, кей тұста күйініп отырғанын жүзінен байқау қиын емес еді. Бірде қалың қабағын түйіп алса, бірде жанарынан шуақ ойнап, жымиып қойып отырды. Әсіресе Түркістан республикасы өкілдігінің бастығы майкөз ағаларының көмектесіп, ақыл айтқаны сол, қайтып есіктен қаратпай қойғанын айтқан кезде онсыз да жатағандау танауының желбезегі делдиіп, қабағы түйілді, көзілдірігін жиі-жиі жұлып алып, қол орамалымен тазалауы көбейді. Бірақ қуанған сәтінде, болмаса ренжіген сәтінде бір сөз айтып, әңгімені бөлген жоқ.

	– Содан аға, мынау жерлес жігіттеріміздің аз сыбағаларына ортақ болып жүргеніміз жанымызға батып барады. Бәрін де түсінеміз, бірден өз бетінше келген біз сияқты шала сауатты, тіл білмейтін талапкерлердің үлкен оқу орнына қабылдана қоюы да қисынсыз болар. Ал біз болсақ елден «Іздегенімізді таппай қайтпаймыз» деп, шыққан жандармыз. Ол сертіміз – серт, сөзіміз – сөз. Әзірге өз тамағымызды өзіміз тауып ішердей бір жұмысқа орналасуымызға көмектессеңіз деген өтінішпен келіп едік. Өздігімізден білім көтеруімізге, орыс тілін үйренуімізге дұрыс болар еді... – деп, тоқтаған Шәріп.

	– Ойпыр-ай, бауырларым-ай, мыналарың керемет ерлікке бергісіз сапар екен, – деп, ол екі жағында отырған Шәріп пен Жұманды қос қанатының астына алғандай, қапсыра құшақтап, қысып-қысып қойды. Сонан соң орнынан ширақ көтеріліп, бөлменің ішінде ерсілі-қарсылы жүріп кеткен. Келген жігіттер: «Ешкім сендерді келе ғой» деп шақырмай өз беттеріңше осылай жүріп кетуге бола ма екен? Мәскеу – әндетіп барып, әндетіп қайта қоятын ауыл арасы деп жүрсіңдер ме? Қайран қараңғылық-ай» деп, ұрса жөнелер ме екен, дегендей қыпылдасып отырған еді, ағаларының алғашқы лебізі олардың көңілдеріндегі күдікті сыпырып, үміт сәулесін маздата бастаған. Тұрекең тебірене сөйлеп кетті. – Керемет ерлікке бергісіз сапар екен мыналарың! Осынша ауыр жолды жеңіп, мұнда жетулерің – бүкіл халқымның тарихтағы азапты жолмен бүгінге жетуінің бір мысалындай екен-ау. Бұл сапар – бес баланың ғана өнерге, білімге қомағайлана ұмтылуы емес, бүкіл елімнің ертеңгі болашаққа деген талпынысы ғой! Бәсе-бәсе, солай болса керек еді. Мұндай ұлдары бар ел бақытты!.. Айналайындар-ай, ағаларыңды бір қуанттыңдар-ау! Рахмет сендерге!

	Осы сапарларының иә оң, иә теріс екендіктеріне әлі көздері анық жете алмай жүрген, тек қана алған беттен қайтпас табандылық атты өз қасиеттеріне иек артқанмен, әбден қажуға айналған Жұман мен Шәріп әділ соттың алдында ақталып шыққан кінәсіз айыпкердей бірін-бірі құшақтап, жылап жіберген. Дәл бұлай болар деп, атағы бүкіл кеңестік Орта Азияға жарты құдайдай болып естілетін тым-тым даңқты ағаларының алдында осынша осалдық көрсетеміз деп ешқашан ойламаған. Өйткені, өздерінің осы келістерін Тұрар ағаларының жай құптап қана қоймай, жүрегі жарылардай қуануының өзі олардың күтпеген жайлары еді.

	– Өздерінің де үміттері таусылыңқырап жүр еді, бір серпілттіңіз ғой аға, – деген Қалқаман да тебіреніп.

	– Жә-жә, екеуіңнің осынша осал екендеріңді білсем, ертіп әкелер ме едім?! – Бұлардың осынша қуанышқа кенеліп отырғандары өзінің арқасы екенін Малтабар оп-оңай жерден еске салған.

	Тұрекең Шәріп пен Жұманның арқасынан қаққан:

	– Жә, інілерім, енді ештеңені де уайымдамаңдар, бәрі де ойдағыдай болады. – Сонан соң ол сәл жымиып қойып, былай деді. – Сендер алғысты маған айтуға тиісті емессіңдер. Ел тізгінін ұстасып жүрген соң елден шыққан сендерге көмектесу —біздің міндетіміз. Алғыс айтатын кісілерің – мына өз достарың Малтабар. Бұл мені көрмесе, көрген бетте келіп сәлемдесіп, қайда түскенімді тәпіштеп біліп алмаса, мен сендер сияқты інілерімнің мұнда қиналып жүргенін қайдан білер едім? Солай емес пе?

	– Е, аға, сөйдеп қойыңызшы, әйтпесе мыналар күні ертең-ақ менің еңбегімді мойындамай кетеді, – деп, Малтакең бөрігі қара қазандай болып, бір жетісіп қалды.

	– Ал бес жиһанкездің қалған үшеуі қайда?

	– Е, аға, бәрін бірдей сіздің бөлмеңізге топырлатпайын деп, жаңа есік алдына иіріп кеткенмін. – Манағыдай емес, Малтакең мүлде еркінси бастаған.

	– Оның жарамаған екен, бауырым Малтабар. Қане, өзің бар да иіріп кеткен жеріңнен бәрін осында ертіп кел. Сонан соң, «Аш өзекке ақыл қонбайтынын» білесіңдер ғой. Жаңа жалғыз барып тамақтануға ерініп жытыр едім, келгендерің мұндай жақсы болар ма? Мен сендерді қонақүйдің жұпыны қонақасымен сыйлайын.

	– Е, біз тоқпыз ғой, аға! Рұқсат етсеңіз қайтайық, – деген Қалқаман. Тұрекең оның «тоқпыз» дегеніне бір жымың ете қалған, содан да болар ол уәжге тоқтайтын сыңай танытпады.

	– Қане, жүр бауырым, Қалқаман, сен екінші жыл оқып жатқан жігіт болсаң, «мәскеулікпін» деуге толық хақың бар екен, екеуіміз буфеттегі барды осында тасып көрейік.

	– Аға, бекер әуре болып қайтесіз? Онсыз да көп уақытыңызды алдық. – Бірақ үй иесі Шәріптің ол сөзіне де:

	– Әңгімелесіп отырып ішкен ас сіңімді болады, – деп, жауап берді...

	Екеуі буфеттен артынып, тартынып оралған кезде тыста қалған үшеуі де бөлмеде екен.

	– Ассалаумағалейкум, аға, – десіп, олар да жамыраса сәлем берген. Үлкен кісі әр қайсысына қол беріп, амандасты. Есімдерін сұрап, танысты.

	– Бәрекелді, азаматтарым, сол! – деп бәріне де жылы қабақ таныта тіл қатты.

	Шәугіммен келтірілген шай, туралған нан, ішекке тығылған ет, піскен жұмыртқа, картоп сияқты тағамдарға қонақтар қысыла-қымтырыла қол салғанмен, үйіліп жатқан мол байлық әрі-беріде тәмам болған. Әсіресе, ағасынан жылы сөз естіп, біршама «беті ашылып», еркінсіңкіреп отырған, оның үстіне, кеше кешкі тағамнан құр қалған Малтекең қонақасыға қызу кіріскен. Арасында: «Шіркін-ай, біздерге осы «сосиска» сияқты дәмді тағамды неге бермейді екен?» деп қояды. Досының нысапсыздығына қысылса керек, Қалқаман оған жиіжиі қарап қояды. «Қайда отырғаныңды байқасаңшы, қара қасқа-ау!» дегендегісі.

	– Алыңдар, балалар, тауысып жеп қойыңдар, – деп, үй иесі өте бір қонақжайлылық көрсетіп отырды. «Тым болмаса, бір жолы болса да тойдырып жіберейін» десе керек, өзі дастарқанға көп қол созған жоқ.

	– Аға, біз қайтайық. «Жақсы сөз – жан семіртеді». Жоғымыз түгенделіп, жыртығымыз бүтінделгендей болған соң тебіреніп, жылағанымызды айыпқа бұйырмаңыз, – деді Шәріп бағанағыдай емес Рысқұловтың бетіне тіке қарап. – Әсіресе, Жұман екеуіміз едік осыларды алды-артына қаратпай, ұзақ жолға алып шыққан. Жағдай қиындаған сайын өзіміз үшін емес, осылар үшін уайым шектік, аға! Енді біздің арманымыз жоқ, басқа емес, осы өз достарымыздың сенімін ақтағанымыз үшін...

	– Жарайды, тым асып-тасып қуануға ертелеу шығар, бауырларым... – Тұрар ағалары бұларды тағы да шошытып алдым ба дегендей күліп жіберген. – Өйткені, кез-келген оқу орнына оқуға заңсыз қабылдау ешкімнің де қолынан келмейді. Бірақ ендігі жерде уайымдаудың да жөні жоқ. Аягөзден орта жолға жуық жерді атпен, қалған жолды қаражатсыз, азықсыз жүріп өтіп, Мәскеуге келген сендер сияқты ер жігіттерді қалайда орналастырмай, тағы да шеткері қала алмаймыз... Ал, жақсы бауырларым, ертең сағат тоғызда «Туркпредставительствоға» келіңдер. Солай уәделесейік.

	Бұлар алғыстарын жаудырып, қоштасып шығып бара жатқанда Тұрекеңнің есіне әлдене түскендей Шәріпті тоқтатқан.

	– Айтпақшы, өздеріңе жақсылық жасаған әлгі Романов дейтін азаматтың адресін алып қалмадыңдар ма?

	– Мәскеуді көрген соң есіміз шығып жүріп, ол кісінің адресін сұрауды да ұмытып кетіппіз, – деп, Шәріп те шынын айтқан.

	– Балалық жасаған екенсіңдер. Дегенмен, кейін өздерің әбден орналасқан соң Ленинград қалалық анықтама бюросына хат жазып, сұрастыруларыңа болады. Сендердің мақсаттарыңа жеткендеріңді білу – ол ағаларыңа да қуаныш қой. Оның үстіне, осынша жақсылықтың өтеуін – тым болмаса алғыс айту арқылы болса да қайтару парыздарың...

	Студенті бар, талапкері бар сегізі бірдей қонақүйдің алдына шығып алып, бірін-бірі құттықтасып, мәз болған. Дегендеріне жетерлеріне, мынау белгісіздіктің тұйығынан шығатындарына еш күмәнсыз куанысып еді.

	– Туысқаным-ай, сенің кездейсоқ кездесуіңнің арқасында осынша қуанышқа кенелдік қой, келші бетіңнен сүйейін, – деп, Ғалым алдымен Малтабарды құшағына алған.

	– Өй, бесеуіңнің сүйгендеріңнен маған не пайда? Бес жақсы жігіттің орнына бір нашарлау ғана қыз сүйсе ғой бұл беттен, – деп Малтекең кергісін. – Оның үстіне, “Құрғақ қасық ауыз жыртады” дегендей...

	– Айналайын, сенен аянарымыз жоқ. Бірақ бесеуімізден әзірге сенің кәдеңе асар ештеңе табылмайды-ау деп қорқамын. – Жұман сәл ойланды. – Сен шыдасаң, уәде былай болсын. Қай жерде, қай кезде үйленсең де той шығыны бізден болсын.

	Бәрі дуылдай күлісіп, автобусқа мінген...

	Олар түннің бір уағына дейін Тұрар ағаларының кісілігін, кішіпейілдігін айтысып, ұйықтай алмаса да таңертеңінде ерте тұрған. Бесеуі бірдей киініп алып, жетіге жаңа жеткен сағат тілін жылжыта алмай, әуре болысты.

	Қалқаман оларға ақыл айтқан.

	– Қазір асыққанмен қайда барасыңдар? Ақыры сағат тоғыз болмай, кеңсе ашылмайды. Қазір біз асханаға барып, бұйырған дәмнен сыбаға әкелейік, әлденіп алып барыңдар. Жасырып-жабары жоқ, сендердің арқаларыңда Тұрар ағаның дидарын тағы бір көргім келіп отыр.

	– Дұрыс, онда сен тамақтанған соң майкөз ағамның кеңсесіне өзің келе бересің. Ал бізге әзір ас бататын түрі жоқ. Шаруамыз бір ыңғайлы болғанша көңіл шіркін – көк дөнен алып қашып, байыз таптырар емес. Біз аяңдап, солай қарай жүре берсек, – деген, Жұманның сөзінен кейін бесеуі де жедел қимылдасып, орындарынан тұрған.

	– Жарайды, біз Малтекеңді ертіп алып, сағат тоғызда сендердің тілеулестерің болып барармыз, – деді Хасен де. – Таңғы астарыңды да даярлап қоярмыз.

	Бесеуі күздің ертеңгілік таңғы қара суығына тоңса да көшеде жүріп, өздеріне әбден көзтаныс болып қалған кеңсенің алдын торуылдады. Қақпаға, белгісіз үлкен қоңыр есіктен көздерін алғылары келмейді. Тұрар ағаларының келгенін байқамай қалардай.

	Қатар-қатар әртүрлі мекемелердің есіктері сарт-сарт ашылып, ішке кірушілер легінің көбейгеніне қарап, олар жұмыс уақытының басталғанын білген.

	Ғалым Есенің жанына барып, ерекше бір сауал беретіндей оның жүзіне тесіле қараған.

	– Кісіге қарасың жаман екен. Тағы да шабытыңның шайтаны көк желкеңе мінді-ау деймін, – дейді ол күліп. Бірақ Ғалым оның сөзіне құлақ қояр емес. Сұқ саусағын шошайтып, Есімнің кеудесіне тіреген. Көзі жайнап, ішіп-жеп тұр. Соқтығарға қара таба алмай, әркімнің жағасына бір жармасатын сотқар бала сияқты.



	Бір-ақ сағат – алпыс минут болғаны,

	Бірақ тағат таусылып та қалғалы

	Тұрған сәтте, білсең уақыт қадірін,

	Айтшы маған, мықты болсаң, ал кәні?

	Минуттар бар айларыңнан ардақты,

	Күндерің бар жылдарыңнан салмақты.

	Жылдар да бар ғасырларға бергісіз

	Оның аты – шешуші сәт толғақты...



	Жұрт Ғалымның мына қара суықта, оның үстіне, ашқарынға шығарып тұрған өлеңін аяқтатып үлгіртпеді. Қасым:

	– Тыныш, ана кісіні қараңдар, – деп сыбырлаған. Бәрі де ол иегімен нұсқаған жаққа қарай қараса, домалаң кағып, майкөз ағалары ұшып келеді екен. Ұзыны мен ені бірдей төртбақ кісінің жүрісі шынымен-ақ домалап келе жатқандай әсер береді екен. Қарынды портфелі жер сызады. Ол кісі жандарына тақай бергенде бәрі де жамырай сәлемдескен.

	– Ас-са-лау-маға-лей-күм, аға!

	– Сіздерге келіп едік, аға!.. – Шәріп одан әрі қарай “Тұрар Рысқұлов ағамыз осында келіңдер деп еді” дегенді айтпақ еді, үлгере алмады. Майкөз ағалары үлгіртпеді:

	– Вот черту, мен сендерді өз қаржыммен асырауым керек пе? Жоқ, әлде “үйіңе апарып асыра” дейсіңдер ме? Оқу іздегеннің жөні сол деп, шұбырып жүрген қаңғыбастың бәріне Түркістан өкілдігінің бөліп берері жоқ. Қалай келдіңдер, солай кетіңдер!

	– Сонда бізге не істе дейсіз? – Жұман ашу шақыра бастаған.

	– Ол менің жұмысым емес. – Майкөз ағалары быртиған етшең алақанын жайды да, домалаңдап барып, бір жақтауынан үш кісі қатар өтіп кетердей үлкен есікке сүңгіп кетті.

	– Бұл үлкен есік емес, осындай қара жүрек жандарды біржолата жұтып қоятын аждаһаның аузы болса ғой, – деді Ғалым.

	– Ақын досым, теңдеуің онша сәтті шыға қоймады, – деді Қасым.

	– Апыр-ай, осындай адамдар бүтін бір республиканың өкілдігіне қалай ғана бастық болып жүр екен? Сен отқа күйіп-жанып бара жатсаң да “Мұны оттан шығарып алу менің міндетіме жатпайды”, деп өте шығудан тайынбас мұндайлар. Жаңа заманды тезірек қаз тұрғызу үшін мұндайлардың кедергіден басқа тигізер пайдасы жоқ-ау! – Ғалым жаңа ғана өздері тілдескен ағасы туралы торығуға жақын ой толғаған. Бірақ Жұман оған қарсы шықты.

	– Е, тіршілікті, бүкіл жаратылысты ұстап тұрған ең құдіретті күш – қарама-қайшылық заңы көрінеді ғой, – деп, бір кездегі Көкшетауи ұстаздары жиі айтатын қағиданы есіне алған. Өмірде Тұрардай ағалар болмаса, ешқандай жақсылық атаулы да болмас еді. Сондықтан, жақсылардың болганына қуанайық. Жақсылық атаулы – игіліктің қайнар бастауы. Жасалған бір жақсылық – екінші жақсылықтың жасалуына себепші. Ал тіршілік тек қана жақсылықтан жаратылса онда күні кешегі төңкерісті жасап қайтер еді? Бай болып, кедей болып, канаушы болып, қаналушы болып, екіге бөлінбей-ақ адамзат мамыражай өмір сүрер еді онда. Демек, жақсылықтың парқын жаманшылық арқылы ғана өлшеуге болады.

	– Оу, Жүке, сен түбі философ боласың-ау деп қорқамын. Баяғыдағы Көкшетауи ұстазыңның айтқандарын ұмытпапсың, – деп күлген Шәріп. – Қазір жақсылық пен жамандық туралы әңгімені қоздырғанша Тұрар ағамызды күтейік. Жанымыздан өтіп кетіп, босқа өкініп жүрерміз.

	Сол кезде ертеңгі тамақтарын ішіп, асықпай жаяулап келе жатқан үш студент те көрінген. Малтабар тісін шұқып, тұрып алдымен тіл қатқан:

	– Бүгін ертеңгі асқа сиырдың жамбасының кемік басын тоқпақтай етімен ұстатып еді, сол қатқылдау піскен бе, немене, жартысы тісімнің арасында қалыпты.

	Өзінше ертеңгі шайға қарамай кеткендерді қызықтырған түрі. Мұндайда сөздің астарын тез түсініп, тез жауап беретін Ғалым да ішін сипап қойып:

	– Бізге де жаңа мына өкілдіктің бастығы: “Тұрар ағаларың келгенде арыз айтып жүрерсіңдер”, деп төре табақ түшпәра жегізіп кеткені, – дейді.

	– Екеуіңнің де сөздерің бар болсын, – деп Қалқаман күлген. – Қалай, ағамыз келген жоқ па әлі?

	– Әй, мынау бір қара машина келіп тоқтады ғой, – деп, Есім бәрінің назарын есік жаққа аударды. Сөйткенше машинадан түскен адам жан-жағына бұрылмастан бірден кеңсеге кірген. Олар көшенің қарсы бетінде тұрса да келген кісінің Тұрар ағалары екенін танып, қуанысып кетті.

	– Қазір майкөз ағамыз жалпаң қағып, қандай жағымсып тұр екен, ә?

	– Көкесін көзіне көрістіріп жатқан шығар оның.

	– Өзін не болса да қызметінен қуалап жіберсе екен.

	– Жә, не істейміз, ішке кіреміз бе?

	– Е, кірмегенде енді қорқатын не бар? Майкөздің әкесі салып берген кеңсе емес шығар бұл үй.

	Олар топтасқан қалпы өздері талай келіп, талай кеткен күрең емен есіктің алдына топтасып тоқтады.

	– Біздің осында екенімізді біледі ғой. Өздері шақыртатын болар. Сөйткенше болған жоқ есік ашылып, хатшы қыздың жүзі көрінген.

	– Сіздерді ішке кірсін дейді.

	– Ал, жолдарың болсын, біз осында тосамыз, – деп Хасен сыбырлады.

	Кабинетке алдымен Шәріп, оның соңынан Жұман, одан соң қалған ушеуі сәлем беріп, бесеуі именшектей басып кірген.

	– Саламат-саусыздар ма? – Бәрі үшін Шәріп сәлем берген. Майкөз бастық өзінен мықты келген соң төрдегі жұмсақ креслосынан түсіп, қонағына қарама-қарсы көлденең қойылған шағын үстел жанына келіп жайғасыпты. Бұлар бұрын келіп жүргендегі шалқалап жататын күйін жоғалтқан, бір түрлі жауырыны құнысып, “тәйт!” десе ұша жөнелердей орнықсыз отырған сияқтанады. Келгендер табалдырықтан аттаған бетте Рысқұлов жүзіндегі болымсыз ызғарды, салқындықты, ал майкөз ағаларының жүзіндегі ұрлығының үстінен ұсталған баладай қызараңдаған бір күйді бірден аңғарғандай еді, бірақ бұлар сәлем беріп, кірген бетте-ақ Тұрар жүзіне жылылық лебі жүгірді. Майкөз де ыржиған. Алтын тісті адамды бұлардың тұңғыш көруі. Ағаларының алдына неше мәрте келіп жүрсе де сыздап отырып, сыбырлап сөйлейтін кеңсе иесінің дүрдиген қалың ернінен алтын тістерін анық байқамапты. Ғалым “Жарқыраған алтын тіс ауыз маңын әшекейлеп, әрлеп көрсеткенмен, шоқ тістегендей жаман әсер береді екен-ау” деп ойлап үлгірді.

	Рысқұлов:

	«О, келіп қалдыңдар ма, қырандарым?! – деп орнынан тұрып келіп, әрқайсысының қолын алды. – Қалай, көңілдерің орнына түсіп, бүгін дұрыстап ұйықтаған боласыңдар?»

	Ғалым іркілместен шынын айтқан:

	– Көңіл шіркін ойламаған жерден қуанышқа қарық болғанда, керісінше ұйқы да қашады екен, Тұрар аға.

	Бұл кезде майкөз ағалары да шыт-жаңа болып, балалардың қолын алып жүрген. Түбіт қолғап кигендей тиетін жұп-жұмсақ етшең алақанымен көме, құшырлана сәлемдеседі. “Е, жазған, қолың мұздай сұп-суық болған соң, жұртқа көп ұсынбай жүрген боларсың? Әлде қол емес жүректің де салқындығы ма?” Ғалым өз ойына өзінің күлкісі келген.

	– Рысқұлов жолдас-ау, бұл жігіттерді мен осында оқып жүріп, көмек сұрап келіп жүр екен демеймін бе? – Ол бесеуінің бірдей қанша уақыт айтып жүрген арыз-армандарын қас пен көздің арасында беті бүлк етпей, жоққа шығара салды. Шәріп дау айтқалы оқтала беріп еді, сөзін Рысқұлов бөліп жіберді.

	– Шакиров жолдас, бұларды: “Оқу жоқ” деп бір-ақ ауыз сөз айтып, қайтара салатын ауыл арасы емес. Қалайда өздеріне лайықты оқу орнын тауып, орналастыруды тікелей өзіңізге тапсырамын. Ал университетке Түркістаннан келіп окуға тиісті балалардың жолдамасы түгелдей үлестіріліп беріліп қойған. Одан дәметудің қажеті жоқ. Әрі қарай бұл азаматтарды жұмысқа орналастырмамыз ба, әлде оңтайлы бір оқу орнын табамыз ба? Оны сіз бен біз өз мойнымызға алайық. Әзірге өкілдіктің есебінен бесеуіне бір қабат киім алатын, басқа да ұсақ-түйек керек-жарақтарына қаржы бөліп, жатақханадан орын бересіз. Бүгін кешке қонақүйге телефон соғып, істелген шаруаңыз туралы мәлімдейсіз...

	Жақсы, мен жүрейін, – деп ол орнынан тұрды. Балаларға қарап жымиып күлді де, былай деді: – Сендер мына Шакиров жолдастан көз жазып қалмаңдар. Мен Ташкентке барған соң да қарап жатпаспын.

	Шакиров қонағын шығарып салмақ болып, қопаңдап орнынан тұрып еді, оны Рысқұлов тоқтатты:

	– Сіз қазір мына балалардың шаруасымен айналысыңыз. Айтпақшы, ұмытып барады екенмін, оқу іздеп Өзбекстаннан, Қарақалпақстаннан келген балалардың да осында жүргенін естідім. Оларды да бүгін-ертеңнен қалдырмай, мына жігіттердің жанына қосыңыз. Байқайсыз ба, Шакиров жолдас, жаңа заманның жастары сіз бен біз ойлағаннан да ертерек гүлдеп, ертерек жеміс бергісі келеді екен. Оған қуануымыз керек!

	– Өте жақсы жолдас, Рысқұлов, өте жақсы! – Бірақ ненің “өте жақсы” екенін білмеген қалпында Шакиров кабинетінің дәл ортасында тұрып қалған. Айбарлы да лауазымды қонағы қабылдау бөлмесінің сыртқы есігін жапқан кезде ғана ол “Осы пәледен шын құтылдым ба, өтірік құтылдым ба?” дегендей, сол талтайып ортада тұрған қалпы қолын галифе шалбарының кең қалтасына сүңгітіп орамалын алды да, шүйдесін, сонан соң бетін сұртті. Жаңағы сәтте ғана бауырмал, жайдары мінезді жан сияқты еді, ол орнынан қозғалып, креслосына жеткенше-ақ өңіндегі жылылықты жиып ала қойған. Өз креслосына денесі ауырлап қонақтаған соң алдымен Шәріпке зілдене қараған:

	– Понимаешь? – деді ол жалғыз сөзге зілдей салмақ бере тіл қатып. – Қазақ десең өзіңе тиеді, жердің тубінде жүріп, “ауылбайский” күбір-күбір, жыбыр-жыбыр, біреуді жамандай салатын мінездерің қалмаған, ә? Неге келіп жүргендеріңді дұрыстап айтпайсыңдар ма? Не обязательно, сол үшін республика басшысына жүгіріп барып, шағым айтуға. Ол кісінің сендерсіз де шаруасы жетеді!..

	– Дұрыстап тыңдамаған шығарсыз, әйтпесе біз айтудан кенде емеспіз! – Шәріп бұрынғыдай емес, күшейе сөйлеген. Артық кетпей ақиқатын айтып тұрса да өздерінің ту сырттарында ұлы қамқоршыларының тұрғанын сездіре сөйлеген. Шакировтың өңі күреңітіп, папиросын тұтатты. Ол да бұрынғыдай емес, екпіні қайтып қалыпты. “Бұл қызыл көздер тағы жүгіріп барып, масқарамды шығарар десе керек, бесеуіне бес парақ қағаз беріп, жуаси тіл қатқан.

	– Біз де жұмысбасты болып жүріп, сендердің неге келіп жүргендеріңді дұрыс түсіне алмаған болармыз. «Нешеуа» оқытамыз. Сендер оқымағанда кімдер оқиды? Жазыңдар.

	«Туркпредставительствоның начальнигі Шакиров жолдасқа»деп, бар жай-күйлеріңді айтып, өтініш жазыңдар. «Жатақхана, қаржы беріңіз» деп көрсетіп жазыңдар.

	Бесеуі өтініштерін қайта-қайта көшіріп жазып, одан тізімге қолдарын қойып, ақшаларын алып болғанша күн түс болған. Бұлар біле бермейтін өкілдіктің жатақханасы да жақын жерде екен. Бекер обалы қане, Шакиров ағалары бұларды өзі әкеліп, жатақханаға орналастырды.

	– Ал, балалар, сендердің де мәселелеріңді шешкен сияқтымыз. Өкілдік асырауға тиісті екен деп ақшаларыңды тауысып алмаңдар. Түскі асты өкілдіктің асханасынан ішіп, ал таңертең, кешкілік шай, нанмен күнелте тұрыңдар.

	Ол балаларына шаруа тапсырып жүрген қамқор әке сияқты әрнені бір айтып жүріп, біраз уақытын өткізді. Енді кеткелі тұрып, соңғы өтінішін айтқан.

	– Сендер енді өкілдікке келе бермей, хабарды осыннан күтіңдер. Содан соң жұттан шыққандай болмай, осы қазір жайма базарға барып, бір-бір қабат киім сатып алыңдар.

	Әрине, Шакиров ағаларының бұған дейінгі барлық тоң мойындығы мен безбүйректігін бәрі де осынау бір қамқорлық, жанашырлық сөзден кейін ұмытқандай еді. Содан да болар, бәрі де жапырласып:

	– Рахмет, аға, рахмет! – деп шуласқан. Себебі, әрқайсысына басы бүтін ақ жаймалы бірбір кереует беріліп, жатақхананың оңаша бір бөлмесі, ол аздай ыдыс-аяқ, шай қайнатып ішетін шәугім, ең бастысы, біраз қаржы берілген соң бар мақсаттарына біржолата жеткендей сезінген.

	Олар сол күні-ақ жайма базарға барып, тым көнетоз деуге де келмейтін, жаңа деуге де жатпайтын арзанқол бір-бір қабат киім алып киген. Оларға бұл тұста бұрыннан жол көріп, базар нарқын біле қалған Малтекең жолбасшылық жасады.

	– Қазір магазиннен киім алып болмайды. Удай қымбат. Ал сендердің өйтіп шіренетін шамаларың қайсы? – деген ол сан мың адам жиналған жайма базарға әкелген соң. – Және мұнда жап-жақсы киімдерді су тегінге алуға болады, тек саудаласа білу керек.

	Айтқанындай, ол базар, сауда “шаруашылығында” өзінің біраз сұңғылаланып қалғанын көрсетті. Шәріптер: “Е, мынау жақсы екен” деген киімнің өзінен мін тауып, сатушымен тәжікелесе жөнеледі. “Бұл дүниеңіз әрі кеткенде бәлен сом болады! Берсеңіз – менікі, бермесеңіз – өзіңіз білесіз” деп, кесіп тастайды. Дейді де бір айналып, жаңағы кісіге қайта соғады. “Қалай, ойландыңыз ба?” дейді сонан соң. Анау саудаласа келе өз бағасын айтады, бұл бір табан ғана шегініс жасайды. Сөйтіп, әр сом, әр тиын үшін жан алып, жан беріп жүріп, ет асым уақыттың ішінде бесеуін де бастан аяқ киіндіріп болған.

	– Базарға келген екенсің, бір заттың өзіңе ұнағанын сатушыға білдірудің түк қажеті жоқ. Қайта, мұрныңды тыжырып, жаратпаған сыңай таныт та сұраған пұлын барынша кемітіп бағала. Сонда ғана біраз ақшаңды арашалап қаласың, – деп ол ақыл соғады.

	Алғашқы күні кешкілік бұлар өз мекендеріне қонақ шақырсын. Малтекең “сүйіп жейтін” ішекке тығылған ет, шұжық, тәтті тоқаш сияқты өте құнды тағамдар қойылған дастарқан жасап, олар студент достарын жаңа жатақханаға ертіп келген.

	– Достарым-ау, біз сендерді сөгетін бе едік? Бекер әуре болғансыңдар, – деді Қалқаман.

	– Кейін оқуға орналасқан соң қуаныш дастарқанын бір-ақ жасайтын едік қой.

	– Иә, біз әзір сендерді сөге қоймас едік, – деген Малтабар “сосисканың” біреуін сүйреп бара жатып. – Дегенмен, мынау жеңсік асты менің құрметіме алғандарың көрініп-ақ тұр.

	Шақырушылар атынан кәделі сөзді Шәріп айтқан:

	– Біз кеше ғана кім едік, достарым? Ертеңіміз күңгірттеніп, қиялымыз мұқалғандай жан едік. Астанаға Рысқұловтай абзал ағаның келуі, біздің оған жолығуымыздың өзі мақсатымызға қолымызды жартылай жеткізіп кеткендей болды.

	Бүгінгі аз табыс олар үшін үлкен жеңіспен пара-пар еді. Сондықтан да істің оңға басарына ешқайсысы күмәнданбай, қатты қуанулы болатын. Жатақханаға орналасқан күннің ертеңіне-ақ Шәріп Қалқаманды ертіп, университет директорына кіріп шыққан. Тұрар Рысқұловтың келіп кеткенін, бір оқу орнына орналасуларының мүмкін екенін айтып, әзірге жұмысқа орналасу мәселесін кейінге қалдыра тұратындарын айтқан.

	– Жарайды, – деген директор, – сіздер үшін жұмыс іздеу – амалымыз таусылғандағы ең соңғы шара болсын. Әзірге тоса тұрайық.

	Шакиров ағалары Рысқұловқа берген уәдені орындап, Түркістаннан Мәскеуге оқу іздеп келген тағы бес баланы жатақхананың бір бөлмесіне әкеліп орналастырды. Олардың үшеуі өзбек, біреуі қарақалпақ, біреуі тәжік баласы екен, бір-бірлеріне көрген-білгендерін өз тілдерінде айтса да бір-бірін мөлшермен ұғысып, мәз болысты да қалды.

	– Өй, сен қазақ шығарсың? – деп күлген Ғалым қарақалпақ баламен біраз тілдескен соң,

	– Тіпті, сенің сөзіңді тыңдап отырсам, біздің қазақ тілінен айырма көріп тұрғаным жоқ. Біздің «иә» дегенімізді ғана «ауа» деп өзгерткендерің болмаса, қазақтан өзгешелігің көрінбейді.

	Өзбек балалармен де бірер күн тілдескен соң оп-оңай түсінісіп кеткен, тек тәжік достарымен ғана әзірге ымдасып, ұғынысуға тура келген.

	– Несі бар, бұрын бесеу едік, енді бақандай он болдық. Он бірдей кісіні Тұрар ағамыз ұмытып кетпес, – деген Есім екінші күні жатақханадағы төсегіне жатар алдында. Осы бір “ұмыта қоймас” деген сөз бәрінің де көкейінде жүргенмен тағы да он шақты күн зулап өте шыққан кезде бұлар қорқа бастаған. Шакиров ағаларының да бұларды көруден жалыққаны соншалық, екі қолын төбесіне қойып, беті ауған жаққа безіп кететіндей халге жетті.

	– Көкелерім-ау, маған не қыл дейсіңдер? Сендер сияқты шала сауатты, не тіл білмейтін пәлекеттерді кімнің оқыта қойғысы келеді дейсің? Бармаған жерім, ашпаған есігім қалған жоқ. Сендерді маған жолықтырған қай құдай, әй, Тұрар Рысқұлович-ай, басыма тірі азапты тауып бердіңіз-ау, – деп безектей жөнелетін. Бірақ ағалары бұларды көрген кезде екі қолын төбесіне қойып, беті ауған жаққа безіп кеткісі келеді екен деп оған бармай отыра алған жоқ. Күніне бір дүркін барып, кеңсе маңында жүру әдеттеріне айналған.

	Бір күні кешкілік майкөз ағалары жатақханаға келген. Аз жер жаяу жүргенге тер басып кетіпті. Галифе шалбарының қалтасынан қол орамалын алып, бетін сүртті де:

	– Мына бөлмедегілерді осында шақырыңдар! – деген.

	– Жақсылық хабар болғайдағы, әйтеуір, – деп Қасым көрші бөлмеге жүгіре жөнелді.

	– Жүретін болдық, – деді Шакиров он талапкер түгел жиналған кезде. – Жаңа ғана Ташкенттен Тұрар Рысқұловичтің өзімен сөйлестім...

	Балалар тым-тырыс болып үндемей қалған. Тағдырларының қалай шешілерін біле алмай тықыршып тұрғандай. Ең тәуірі Шакировтың жүзінде зіл жоқ еді. Ол сөзін жалғастырды:

	– Азамат Ташкентте жатып, тыныш таппағанға ұқсайды. Сендерге деген оқуды Қазан қаласынан тауыпты...

	– Ура! – деп оны бірдей аядай бөлмені бастарына көтерді. Ғалым жүгірген бойы орындықта төбедей болып отырған Шакировтың алдына келіп тоқтай қалды. Әлденеге ойланғандай сәл кідірді де бұрындары бір ауыз тіл қатуға батпайтын адамды құшақтай кетіп, қып-қызыл болып, талаурап отырған бетінен сүйе бастаған.

	Қасым да, Есім де келіп құшақтай алған.

	Шакиров болса, мұндай әрекетті мүлде күтпесе керек, әуелгі сәтте екі қолы ербеңдеп, отырды да қалды. Бір кезде ғана есін жинап:

	– Өй, безобраз өңшең, қане тоқтатыңдар! – деп түсін суытты. Қанша айтқанмен, ол да ет жүректі пеңде емес пе, балалардың қуанғаннан жасаған “көргенсіздіктеріне” сонша зілдене қойған жоқ. Бірден істің жайына көшкен.

	– Жаңа бәрімізге де поезға билет алдырдым. Ертеңгі сағат онда жүреміз. Сендер ертең түп-түгел сағат тоғызда Қазан вокзалында болуларың керек... Ақыры сендерден де құтылатын болдық... – Ол өз жүзіндегі аздаған қуаныштың сырын бұларға тұяқ іліктірер оқудың табылғаны үшін емес, күн сайын мазасын алып, берекесін бек кетірген он шуылдақтан құтылатыны үшін екендігін жасырған жоқ. Бірақ “сіз сөйттіңіз-ау” деп оны көңіліне ала қойған жастар да бола қойған жоқ, қайта Шәріп Шакиров ағасына өңшең мұңдастарының атынан алғыс айтқан:

	– Аға, – деді ол толқып. – Ойламаған жерден келіп, бір ай бойы сізге ажырғы болғанымыз рас. «Түйенің танығаны – жапырақ» деп, сізді жағалағаннан басқа қайда барғандаймыз. Түбі қайыр болды. Сізге де, жер түбінде жүріп, адасқан қаздай шалғай шығып кеткен біздің тағдырымызды есінен шығармай жақсылық жасаған Тұрар ағамызға да мың алғыс. Бәріміздің айтарымыз да осы сөз. Сіз ол кісімен әлі талай жолығарсыз. Өмір болса, бір кезде өзіміз де кездесерміз, есімін ең бір киелі сөздей ғып қайталай-қайталай жүрерміз. Жоқжітіктен жиналып, талаптанып, тал қармап келген бесеу едік, жаңа заманның пейіліне сеніп келіп едік. Сеніміміз алдамапты, осы заманның Тұрар ағадай белді бір өкілі бізге әкеміздей жақсылық жасады. Осы сөзімізді жеткізіңіз... Ал біз қандай оқу болса да сіздерді ұялтпаймыз.

	Шакиров «қаңғып келген» балаң жігіттен мынандай салмақты сөзді күтпесе керек, бетіне аңқия қарап, отырыпты да қалыпты. Төзімі көп нәрсеге жете бермейтін Ғалым сұрақты тағы да жұрттан бұрын қойған:

	– Сонда ол қандай оқу екенін біле алмадыңыз ба?

	Шакиров орнынан тұрды. Негізгі айтарларын айтып болған соң кетуге жиналса керек, бірақ Ғалымға қарап:

	– Е, неге білмеймін, – деген насаттана сөйлеп – Қазан қаласында жаңадан жұмысшы факультеті ашылған екен. Тұрар Рысқұловичтің өзі сөйлесіп, он балаға орын алып қойыпты. Оқуларың біткенше стипендияларыңды біздің өкілдік төлеп тұратын болды.

	Ол қол сағатына бір қарап алып, есікке қарай аяңдады. Табалдырықтан аттай беріп, соңына қарап, мойнын бұрған:

	– Смотрите, егер, бірде біреуің кешіктің бар ғой, менен жақсылық күтпеңдер, тура оңдырмаймын!

	...Бұлардың қуаныштарын шын бөлісіп, өздерінен кем шаттанбаған университеттегі студент атаулының біразы-ақ жиналып, вокзалға шығарып салған.

	– Әй, жігіттер, осы мен Мәскеуден орасан мол білім алып, елге аттанып бара жатқан сияқтымын, – дейді Ғалым достарын күлдіріп.

	– Сен оқуды бастамай тұрып, мынандай данышпан болып үлгірсең, оны бітірген соң адам айтса, нанғысыз ғұлама болатын шығарсың, – Есім де оған қай уақыттағыдай әзіліне әзілмен жауап берген.

	– Қалай десеңдер де сендер өздеріңнің бақытты жолдарыңды Аягөзден бастап, Мәскеуден келіп таптыңдар, – дейді Қалқаман.

	Паровоз қара қошқыл түтіні будақтап, тағы да қызыл вагонға мінген балаларды Қазан вокзалынан Қазан қаласына қарай ала жөнелді.

	– Жолдарың болсын! – дейді шығарып салушы достары.

	– Біз әлі көрісеміз. Рахмет сендерге! – дейді вагондағылар.

	– Қызықсыңдар, ә! Как буд-то, бірге туған адам сияқты бауырласа қалыпсыңдар! – дейді Шакиров басын шайқап...

	* * *

	Үш күннен кейін оны бірдей тұңғыш рет аудиторияға кіріп, өмірлеріндегі ең елеулі сәт – алғашқы лекцияға қатысқан.





ШЕКАРА


	(Екінші сала)

	– Не дейсің, Ұлби жіберді дейсің бе? – деген Жұман ұйқылы көзімен Жәмшиттің не айтып тұрғанын ұқпағандай. Көшкені несі, Нұрекеңнің арғы бетте несі бар екен?

	Жұман асыққаннан көйлегінің жеңін таба алмай сасқалақтады.

	– Е, балам, бәсе Нұрымжан менімен қалай ғана құда болып, қалыңсыз қыз бере қалғысы келді деп едім-ау. Зымиянның осындай сұмдығы, осындай жымысқы есебі бар екен ғой! Бағанадан Жәмшиттің жеткізген жаңалығын естіп тұрған Мұратбек қария да алданып қалғандай сылқ етіп, отыра кеткен.

	– Бауырым-ай, өткен жолы өнеріңді көріп сүйсініп, өзіңді танып риза болып едім, нағыз адал дос екенсің ғой. – Жұман киініп жүріп, Жәмшитке деген ризалығын білдірген. – Айтшы, Ұлбидің өзі жіберді дейсің бе?

	– Әй, Жұман! – деген әкесі мұның бетіне шақшия қарап. – Өзің немене, “Ұлби жіберді ме, Ұлби жіберді ме?” деп жүз қайталап, митата болып кеткенсің бе? Ал, Ұлби жіберіпті! Қозыға Баянды бермеймін деп, түріле көшкен Қарабай сияқты Нұрымжан қайын атаң да сенен қашып, ауа көшпекші. Ұқтың ба енді? Бойыңда еркектік намысың болса, арашалап алып қал, ана қалыңдығыңды. “Айттырып, үкі тағып қойған қалыңдығы қашып кеткен” деген сүйекке өшпес таңба салдырғың келмесе, аттан қазір! Бұл – Нұрымжанның ат құйрығын кесіскенінің белгісі. Демек, аямайды деген сөз. Аямағанмен аяспас болар. Нұрымжан – қырық қатпарлы қулығы, алпыс астарлы айласы бар адам, байқарсың, балам!

	– Қарғам-ау, сол ата тегімен шынжыр балақ, шұбар төстің қызы түскірін қоя қойсаң қайтеді? – деп шешесі араласқан. – Туған ел, ата мекенін талақ тастағаны біржола кетіскені ғой Нұрымжанның. Кетіскен кісіде келісім болмас, балам, екі ортада жазым болып жүрерсің..

	– Болды-ей, сен қара аспанды төндірмей! Ер-азамат өз намысын өзі қорғар болар, – деп, әкесі бәйбішесі айтқан уәжді қолма-қол жоққа шығарды.

	Әрине, Жұман бұл аттанысының өз намысы ғана емес, ел намысы, болыс коммунистерінің жетекшісі ретіндегі парызы екенін әкесі мен шешесіне түсіндіріп жатуды артық санаған. Ол киініп бола бергенде Жәмшит былай деген:

	– Жүке, байдың әкеме, маған, басқа да малшы-жалшыларына шүленсіп, мал таратып жүрген қулығын байқаған боларсыз, аңқау елді алдап-сулап, малын айдатып, арғы бет аса салмақ қой. Бұл мырзалығының тегін еместігін қу ішім сезіп еді-ау.

	Жұман Нұрекеңнің ол әрекетін мырзалыққа, заман ағымын түсінгендікке, тіпті әрі кеткенде, басына күн туғанда өзін ақтап алар жақтастарды молайтуға жасаған сақтығы деп жорып еді. Жәмшиттің мынау пайымының дұрыстығына өзінің де көзі енді жеткендей.

	Жәмшит даяр шайдан бірер кесе ішкен соң қайтадан Нұрымжан ауылына суыт аттанбақ болды да Жұман жанына бес-алты жігіт ертіп, ол ауылды сырттан торуылдамақ болып сөз байласқан.

	– Байдың барлық дөңгелек тұяқ атаулыны екі-үш күннен бері желдің өті, елдің шеті дегендей, Тарбағатайдың ішіне сұғыныңқырата, шекараға қарай жайғызуы тегін емес, – деген Жәмшит сыртқа шыққан соң. – Іле жөнелуге даярлап қойған түрі ғой. Оның үстіне, Қожамбергеннің қол шоқпары болып жүретін бадырақ көз Дауылбайды білетін боларсыз. Соның туған інісі Жауынбай деген сотқарды барлық жылқысына қосағасы ғып қойған. Ол үш-төрт жылқышыны аңдитын Нұрымжанның қарғыбаулы күзет төбеті әрі Ырымжанның оң қолы деген сөз...

	Жұман қалта сағатын алып қарады. Ертеңгі бес екен. Бұл кезде Тарбағатай сілемдері аппақ болып, таң сібірлеп атып келе жатқан.

	– Малдан айрылып қалмаңдар, – деді Жұман Жәмшитке. – Жауынбайдан басқа жылқышыларың сенімді ме еді, әйтеуір?

	– “Егер әрі өтеміз десе Жауынбайды байлап тастап, малды ауылға қарай айдаймыз” десіп отыр жігіттер. Олар сенімді.

	– Дегенмен, Нұрымжан бөтен ел, бөгде жерге сыпа басын алып қашатын ақымақ емес... Ол жаққа барганда да көк алалы көп жылқысыз көк тиындық қадірінің болмасын жақсы біледі. Ырымжан қаныпезер біреулеріңді жазым қып жүрмесін. – Жұман сәл ойланды да бір шешімге келгендей былай деді: – Тіпті сені жалғыз жібергім келмей тұр. Бірер сағаттың ішінде қару-жарағы бар бес-алты жігітті жинап берейін. Соларды ертіп, бір-ақ аттан. Екі ортада жылқыдан айрылып қалып жүрерміз. Жігіт дейтін жігіт те қалған жоқ, Игенжан бастаған екі-үш милиционеріміз бен комсомол мүшелерін кеше Қожамберген, Ырымжан, Дауылбайлардың ізіне салып жібергенбіз.

	Екеуі осыған пәтуаласып, кеңсеге жедел бет алған. Жұман жолай атқораға соғып, атшыға біраз кісілерді тездетіп шақырып келуді және өзіне де көлік даярлауды тапсырған.

	– Сен жылқыда жүріп, ауылға калай келіп жүрсің? Ұлбиге қалай жолықтың дегенім ғой, – деп сұраған Жәмшиттен. Ол:

	– Кеше жылқыға Нұрымжанның өзі келіп қайтқан. Бөгде ой, бөтен пиғылы жоқ адам сияқты: “Құстардың ерте қайтып, суырлардың да уақыттары жетпей інге тығылуларына қарағанда, биыл қыс ерте түсіп, аса жайсыз болатын сыңайлы, бәлкім, алыстағы ағайындардан майын беріп, қыстық өріс сұрармыз. Жанымыз – мұнда, малымыз – онда демей ауылды да түгел көшіргендей боламыз ба? Әзір отыра беріңдер, хабар өзімнен болады ғой деп мәймөңкелегенінен, Жауынбаймен ұзақ күбірлескенінен ішімді жиып қалып едім. Бір хабарын білейін деп кеше кештетіп ауылға соққанмын. Келсем әкей дүрілдеп отыр. “Аузымды аққа тигізіп, мені адам қылған құдай, одан кейін – Нұрымжан. Нұрымжан отқа түссе, отқа түсемін, суға түссе суға түсемін. Көп ұзамай бірге көшетін болдым”. “Атамекеніңді тастап қайда, кім үшін көшпексің? Нұрымжан болса ала баған аспақшы, біржола кетпекші. Сен кімнен қорқып, кімнен үркіп кетпексің?” десем, сөз ұғар түрі жоқ. “Иә, ала баған асса соның арғы жағы да қой үстіне бозторғай жұмыртқалатып сыңсып отырған қалың Найман, Керей атамның балары.

	Біздің Нұрекеңнің сарайы ашық, көкірегі ояу азамат қой. «Бұл өкіметтің талқанының таусылары анық. Ел іші тыншып, баяғы заманымыз орнаған соң атамекенге қайтадан ат басын бұрамыз», деп отыр. Апым-ау, «Кім үшін көшесің?» дейсің-ау! О несі-ей, екі жастың біріне келгенде Нұрекеңнен бөлініп қалар не жөнім бар?”, деп бет бақтырар емес. “Әке, жалғыз ұлың – менсіз кетем десең, өзің біл, әйтпесе есіңді жый” деп үйден аттанғанмын. Ауыл сыртынан біреулер атымды атағандай болған соң бұрылып барсам, Күләй мен Ұлби: “Сенің ауылға келгеніңді көріп, жолыңды тосып тұрмыз” дейді. “Өй, не жетті түн ішінде жолымды тосатындай?”, деймін. Ұлби шалғайымнан ұстап тұрып, тіл қатты: “Жас жастың тілегі бір, жібектің түйіні бір» дегендей, тілегіміз, ниетіміз ортақ жандар едік қой. Сөзімізді жерге тастамай, Жұманға қарай қанат байлап, ұша гөр. Ертең түн жамыла көшпекшіміз. Құтқарсын!” деді де екеуі үйлеріне қайтты. Мен осылай қарай шаптым... Жәмшит аз ойланып:

	– Жүке, несін жасырайын, Ұлбидің “Жас-жастың тілегі, жібектің түйіні бір” дегені рас. Қолыңнан келсе, көмегіңді аямассың. Осы келісімде мен сіздің Ұлбиге деген ынтық көңіліңізге ғана емес, өзімнің де Күләйға деген сезіміме де арашашы іздеп келдім...

	Бірнеше жыл көңіл ұғыстырып жүрген қыз еді. Амалым қайсы, малы көп Ырымжанға бұйырды. Қимаймын, Жүке, қия алмаймын! Ырымжан енді бетін әріге бұрған адам. Құзғын неменің тырнағында кетіп бара жатқан Күләйді құтқарып қалмасам, неменеме жетісіп, жер басып жүремін.

	Жәмшиттің қызына сөйлегені сондай, қарақаттай жанары шоқтай жайнап, қандай қауіпке болса да бел байлауға даяр тұрғандай.

	– Жарайды, достым, екеуіміз де мұңдас екенбіз. Елміз ғой, Күләй мен Ұлбиден айрылып қала алмаспыз. Нұрымжанның ауылынан ешкімнің тыпыр етпеуін мен өз мойныма алайын. Мал атаулының тыпыр етпеуі сенің міндетің болсын, – деген Жұман ерекше бір сенімді үнмен.

	Бір шай қайнатым уақыт өтпей құс мылтық, шиті мылтық асынған екі, ырғайдың түйілген тамырынан жонылған бұжыр бас шоқпар ұстаған бір, небары үш кісі ерткен Жәмшит атқа суыт қонып, жылқы қостары жатқан Тарбағатайдың күнгей бетіне төтелей тартса, әкесінің ескі бердеңкесін асынған Жұман үш-төрт кісіні ертіп, Нұрымжанның жайлауы Ақбастауды бетке алған. Жұман Жәмшитті аттандырарда:

	– Барған бетте қостарыңды артып алып, жылқыны бұрынғы мекеніне, ел ішіне қарай айдаңдар. Кім біледі, арғы беттен де Нұрымжанның астыртын даярлап қойған адамдары болып, жылқыны әкетуге келсе, орындарыңды сипап қалсын. Егер жайлау маңынан Қожамберген мен Ырымжанды іздеп кеткен Игенжандардың тобын кезіктірсек, олардан да саған көмекке кісі жібереміз, – деп тәптіштеген...

	Жұман Ақбастауға жеткенше неше түрлі ойға берілген. Қарақат көзі жаудырап, жолын тосумен жүрген Ұлбиді көз алдына елестетті. “Қалқам-ай, әке шешіміне қарсы шығу қанша қиын болса да мен үшін тәуекел еттің-ау. Егер аман-сау қолыма қондырар болсам, онда осы сеніміңді өле-өлгенше ұмытпаспын, қадірлеп, аялап өтермін!” деп ойлады. Сонан соң ол түн қараңғысымен түп қопарыла ауып бара жатқан Нұрымжан көшінің алдынан бұлар сау етіп шыға келгенде болашақ атасының бұған не дейтінін және өзінің оған, бұған дейін бір рет те еш-шәй десіп көрмеген адамына, не дейтінін ойлаған. Бәлкім: “Нұреке, сіз мен жақсы көрген Ұлбидің туған әкесі болсаңыз да бүкіл еңбекші таптың жауы ретінде сізді тұтқындауға мәжбүрмін” дегені жөн болар. Жо-жоқ, бұл жерде Ұлбидің атын айтып не қажеті бар? Онан да: “Кеңес азаматтарын алдап-арбап шет елге алып өтпек болған әрекетіңіз және басқа да қастандықтарыңыз үшін сізді тұтқынға алуға тиістімін” дегені дұрыс. “Қастандық” деген сөздің түк артықтығы жоқ. Себебі, пішен отауларының өртенуі, оқуға баратындар үшін жиналған қаржының жол үстінде тоналуы бәрі де Нұрымжанның біреулердің қолымен от көсегендей ғып, астыртын жүргізіп отырған әрекеті емей немене?.. ”

	Бірақ оның алдын ала он ойланып, он толғанып даярлаған сөзін болашақ қайын атасына айтудың мүмкіндігі болған жоқ еді. Себебі...

	Ақбастаудағы жайлауға бұлар күн түстен ауа жеткен. Алыстан бой тасалап, аттарын қалың талдың ішіне байлап тастап, өздері ауыл алақандағыдай болып көрінетін биікке келіп бекінген. Ақбоз ордалар қараша қостарымен бірге бәз-баяғы қалпында тұр еді. Өзі жуықта ғана көрген, Ұлбиімен тұңғыш рет қауышып, екеуінің сөз байласуына куә болған ауыл сол айбарымен, сол ыстықтығымен қаз-қалпында көрінген Жұманға. “Ұлби ғой бүгін кешке дейін мені келе алар ма екен деп, жолымды тосып жүр-ау. Келдім, аңсарым, қанат байлағандай болып жеттім ауылыңның ту сыртына. Сені қайта оралуың неғайбыл сапарға аттандырып жіберіп, қалай ғана тыныш жата алайын?”

	Ол жайлы жерге жайғасып алған соң өзінің дер кезінде, тіпті кешті тоспай-ақ ертелетіп келген пысықтығына насаттанғандай өз-өзінен жымиып күліп қойған. Қалың қойдың бір отары ауылдан шалғайырақ дөңде бытырап жатыр. Желідегі құлындар ағытылған сияқты, қырық шақты сауын биесі бұлақ бойына түсіпті, баяғы ауыл сол ауыл. Түтіні будақтап аспанға шаншылып, бейбіт тіршіліктің күнделікті үйреншікті суретінен айнымай тұрған. Бірақ жанына жайғасып, ауылға көз тігіп жатқан прокурор Едігенің:

	– Жүке, мынау ақ ордаларға кіріп-шығып жүрген ешкім көрінбейді ғой? Әлде бай әулетімен қырылып қалған ба? – деген күмәнді сауалын естіген кезде Жұман бойындағы жаңағы насаттану сезімі демде жым-жылас жоғалып, оның орнын үрейлі күдік билеп үлгірген. Расында да өзі де байдың не үлкен үйінің, не тоқалының үйінің, не отауының маңынан бір кісіні көрмепті.

	– Шынымен бірі кіріп, бірі шығып жататын жұрттың бәрі қайда жоғалып кеткен? – деп, тағы біреуі күмән білдірді.

	– Ізтай, атыңа тездетіп мін де әншейін мал іздеп жүрген бейсауат жолаушы болып, ауылды барлап қайтшы, – деген Жұман жуырда болыстық комсомол комитетіне іс жүргізуші болып орналасқан жас жігітке. – Мылтығың осында қалсын. Бәрі дұрыс болса, сусын іш те ештеңе сездірмей кейін қайт.

	Ізтай атына жетіп, одан сайды өрлеп, ауылдың арғы өкпе тұсынан шыққанша тосқауылда жатқан бұлардың тағаты әбден таусылуға жақындаған.

	– Ұлбидің айтысында, бұларды бүгін түнде аттанады деген сияқты еді ғой. Қалай ғана кетіп үлгерді? – дейді Жұман шыдай алмай. – Үйлері ғой қаз қалпында тұр... Бұлайша ордаларын тастап, қалай ғана кете қалады?

	– “Қалай кетеді” деріңіз бар ма? – деген Едіге Жұманның көп сауалына бір-ақ жауап беріп. – Ордаларын қалдырса, сырттан көз алдап, көңіл орнықтырып тұра берсін деген болар. Нұрымжанды сіз екеуімізден ақылсыз дей алмаймын. Алайда одан аярлық пен алаяқтықтың, қулықтың небір түрін күтуге болар. Қыз-келіндерінің наразылығын сезген соң, бәлкім, уәделі уақытынан ертерек көтеріліп кетуі.

	Сол кезде Ізтай да үлкен үйдің алдындағы мама ағашқа атын байлаган. Ол үйге бас сұқты да, ішінен бір қорқынышты әлденені көргендей жіті басып екінші, одан отау үйге кіріп шықты. Бұл кезде сабырдан әбден айрылған Жұмандар да ендігі жатыстың мәнісі жоқтығын түсініп, самаладай болып орындарынан тұрған. Ізтай жүгіре басып барып атына мінді де, ордаларға ең жақын тұрған Сәкітай шалдың қосына қарай шаба жөнелді. Шамасы қоста біреу болса керек, ол ішке кіріп сәл кідірді.

	Жұман бұл кезде өзінің тым ерте насаттанғанын әбден мойындап, енді не істеу керек, оларды мынау сиырдың бүйрегіндей быдырық-быдырық болып жатқан тау сілемдерінің қай куыс, қай қалтарысынан іздеу немесе іздеріне қалай түсу керектігін біле алмай аласұрған. “Ұлбиден айрылдым! Ұлбиден айрылдым!” деген сұмдық хабар жеткен соң ойлау қабілетінен айрылғандай, миы еш сауалға жөндем жауап берер сыңай танытпады. Тек ақылды әрекеттен гөрі ашуға булыққан албырт намыс тағат таптырар емес. “Өліп кетсең де жіберме, бүгін айрылсаң мәңгілік көре алмайсың! Ұмтыл! Ұмтыл!” дейді тұла-бойын қалшылдатып, байыз таптырмай тұрған жаңағы албырт намыс. Бірақ қайда ұмтылады, ұшы қиыры жоқ мың-миллион жота-төбенің қай тұсынан жол тосар?!

	Ізтай қара қостан шыққанша өткен қас-қағым сәт Жұманға тұтас ғұмырдай ұзақ көрінген. Ол да қайтадан көрінді-ау! Оның бөрігін бұлғап шақырған белгісі жота басында тұрғандарға майдан дабылындай әсер еткен. Бәрі де жотадан жүгіре түсіп, аттарына мінді.

	– Әттеген-ай, жер соқтырып кеткен екен-ау! Амалым бар ма?! – деп өкінген Жұманға ешкім ештеңе дей алмады. Ол күндізгі жүрістен ішін тартып ала қойған Көккептердің басын ауылға қарай бұрып, тақымды басып қалған.

	– Не болыпты, Ізтай-ау? – деп ол алдынан шыққан жігітке арқан тастам жерден айғайлаған.

	– Кетіп қалыпты, Жүке, – дейді байдың кетіп қалуына дәл бір өзі кінәлі адамдай төмен қарап.

	– Алла ғана әкеңнің!.. – Жұман еліне қайта келгелі алғаш рет өзін ұстай алмай қалған.

	Ол Көккептерді арындатқан күйі Сәкітайдың қосының алдына барып, бір-ақ тоқтады да атының басын бос тастай беріп, үйге кірген.

	Оң жақтағы ескі-құсқы төсеніштің үстінде ұзынынан түсіп біреу жатыр. Қостың түңлігі түрілмегеннен бе, ала көлеңкеде жатқан кісіні ол бірден тани алмады. Басын шарта байлаған орамалы ағарандап көрінеді. Жұман киіз есікті түре серпіп ашқанда ғана жатқан кісінің Жәмшиттің шешесі екенін таныды.

	– Апа, мен Жұманмын ғой, не болды? Сәкең қайда?

	Кемпірдің екі көзі жылай-жылай қып-қызыл болып ісіп кетіпті. Бұған сығырайып, сәл қарап жатты да іштегі бар зіл-заланы айдап шығайын дегендей тереңнен толғап бір күрсінді.

	– Қарғам-ау, ақырзаман деген осы шығар?! Әлгі біздің алжыған сорлы Нұрымжанның шашбауын көтеріп, сол залыммен кіндігі байланып бірге туғандай болып, ілесіп кетті ғой. Соры ашылмаған бейшара қу жалғызынан топырақ бұйыртпай, жат ел, жат жерде өлімтігін қалдыратын болды... Ол сорлының пешенесіне жазылғаны сол шығар, мен Жәмшитімді ойлап, уайымнан өлейін деп жатырмын. Кеше іңірде келіп, әкесіне олай жалынды, былай жалынды, ұрсып та көрді. Біреудің айтқанына көніп, айдағанына жүріп үйренген миғұла шал көнбеген соң әбден ренжіп аттанған. Әлгі Ырымжан қанішердің Жәмшитіме қырбайлығы бар сияқты еді. Сол жалыз ұлды жазым ғып кете ме деп зәрем жоқ. Балам-ау, қандай заман ақыр кезеңге тап болып едік, қу жалғызымның жанын құтқара гөр! Қу-жал-ғе-зем-ді құт-қаара гөр!.. – Кемпір жасына булығып, сөйлей алмай қалды. Жұман өрешенің ішінде тұрған шелектен бір тостақ су алып ұсынды. Ол:

	– Апатай, сабыр етіп, бәрін де ретімен айтыңызшы. Қашан кетті олар? Қай бағытпен жүретінін естімедіңіз бе, тым болмаса? – деп сұраған. – Шамамыз келсе, ала баған асырмай ұстасақ деп едік.

	– Әй, балам-ай, Нұрымжан қай жолмен жүрерін айтты дейсің бе? Түнде Жәмшитім келіп кеткен соң ел жата Нұрымжан келіпті. «Сәке, ақиретке дейін біргемін” деген сөзіңе сеніп келдім. Қоныс аударар, Алла деп атқа қонар түніміз осы екен. Кеше ғана сіз-біз дескен ағайынның ішінен бүгін міне жалғыз өзіңе ғана сеніп отырмын. Кеше ғана ақ-адал дастарқанымның дәмін бөліп ішіскен ағайын сын сағатта сырт берісті. Не дейін? Құдайдан қайтсын! Екеуіңді көрген соң Жәмшит те балалық қылмас. Аман-есен өтсек жарты байлығымды алдыңа салайын», деп жабысты. «Құдай-ау, бізді қайда ерітпексіз, Нұреке-ау?

	Жәмшитімнің ешқайда баратын түрі жоқ. Құдайға қарасаң біз сорлыны жалғыз ұлдың наласына қалдырма» деп зарладым. Қайтейін, сөзім өтпеді. Ақыры менің жылжымасымды көрген соң: «Жарайды, қалған тіршілігімізде бөлек ғұмыр кешу мандайымызға жазылған шығар. Сәкең бізді шекарадан өткізіп салып қайтсын. Ақысына мынау қораларыңда қалған бір отар қойды өздеріңе бердім. Анау менің ордамды да ыдыс-аяғымен өздеріңе қалдырдым. Құдай алдында да, адам алдында да сұрамаймын» дегенге әлгі сорлы шал ерді де кетті. Соры қайнаған-ау, жеті атасынан бері шыр бітіп көрмеген жазған енді қартайғанда қойлы бай болғысы келді-ау деймін... Қарағым, менің бар білерім осы. Ол байғұстың бір жерде құйрығын қарға шаншып кетпесе неғылсын...

	Бұл кезде Сәкітайдың есігінің алдына келіп түскен бір топ аттылыны көрген ауыл адамдары да түгелдей жиналып қалып еді. Алдымен сауын биені бағып, бие сауатын жігіт:

	– Айналайындар-ау, таңертең Сәкітайдың қойы өз беттерінше жайылып жүрген соң ол жазған ауырып қалды ма, білейін деп осы үйге келгенде, мырзамыздың түн жамыла көшкенін бір-ақ білдім. Ел аман, жұрт тынышта басындағы үйін, қорасындағы малын тастап, «Сау болыңдар!» деуге де жарамай, безе жөнелердей басына түскен зобалаңды көрмеп едік, – деген.

	– Құдай-ау, сақтай гөр, таңертең Нұрекеңнің самауырынын қояйын деп барғанмын, – деді салпы ерін сары әйел бетін шымшып. – Алла-ау, үйдің іші ұры түскендей астаң-кестең. Асыл бұйымдарды ғана алыпты да, басқа қоқыр-соқырдың бәрін қалдырыпты.

	– Бәсе, түнде түйелер бақырғандай болған соң тысқа шықсам, біреулер үш-төрт түйені шөгеріп жатыр еді, – деді тағы бірі.

	Бірақ байдың жеңіл көшінің қалай кеткенін ешкім де айта алмады. Біреулері «Аққолқаға қарай бет алған болар. Себебі жылқысы сол жақта ғой», деген болжам айтты.

	– Қарақтарым-ау, ұмтылсандаршы, отағасымыз да Нұрыжанның жылқысында еді, малмен бірге арғы бетке асып кетіп жүрер! Құдай-ай, бір зобалаң болды ғой. Енді кайттік! – деп, бір кексе әйел көзін сүртті. Жұмандар атқа мініп, сол Аққолқаны бетке алмақ болған. Бірак дәл осы кезде ауылдың қарсысындағы биік сары доңғалдан бері асып құлаған бесалты аттылы көрінді. Иықтарында шошайган мылтықтары бар.

	– Е, мынау Игенжандар ғой, – деген Едіге жүргіншілерге біраз қарап тұрған соң. – Қожамбергенді ұстаған ғой. Әйтпесе қайтпаса керек еді.

	Жұмандар не де болса, олардың келуін күтіп тұрып қалған. Сол кезде топтың арасында тұрған бір қария тіл қатқан.

	– Балалар, Нұрымжан қашса, қолға оңайлықпен түсе қою үшін қашпайды. Ол арғы бетке асу үшін тау сағалап барып, Ұрыжар, Мақаншиі арқылы Бақтыға қарай өтуі мумкін.

	Сондықтан, бұл маңдағы қалың быдырықтан із кеспей-ақ, жаңағы Мақаншиінен алдын тосқандарың мақұл-ау. Қазір ғой ол бір қалыңның ішіне бұғып, көлігін тынықтырып жатыр. Түйе жетектеп, жылқы айдап жүріп, олар Бақтыға жеткенше қайда? Салт аттының өзіне үштөрт күндік жол емес пе? Талай жүріп өткен жеріміз ғой.

	– Олардың өткен түнде таң атқанша жүргендері анық. Ал бүгін таң атқанша жүрсе шекара маңына тұяқ іліктіріп қалмай ма?! – деп сұраған Жұманның көңілін қарттың:

	– Қой, шырағым, балалы-шағалы түйелі көшті айтпағанда салт аттылы, сабау қамшылы асығыс жүргінші де екі түнде ондай жолды ала алмас. Олар ертеңгі таңға Мақаншиіне жетсе де жүріс болар, – деген сөзі сәл тыншытқандай.

	– Оу, мыналардың ішінде бір әйел адам бар ғой өзі!

	– Астафиралла, біреуін аттың үстіне көлденең салып, артып алыпты. Жетектерінде одан басқа да жүк артқан екі-үш аттары бар-ау деймін.

	– Құдай-ау, сақтай гөр, азаматтардың біреуі мерт болмаса не ғылсын! – Жұрт дабырласып кетті. Ауыл тайлы-таяғымен осы үйдің алдына жиналған екен, бәрінің өңдері қашып, көздерін үрей билеген. Дәл осы кезде әрқайсысының көкейінде аттың үстіне көлденең артылған кісі қай үйдің арысы деген сауал бар еді.

	– Қарақтарым-ау, білсендерші, жаман жүрек үрейден жарылып өлсін демесеңдер! – Жаңағы жолдың жайын айтып тұрған шалдың тізесі бүгіліп, отыра кеткен. – Құдай ай, пәле-қалаңнан сақтай гөр!

	Жолаушылар да өздерін тосып тұрған топқа туралай тартты. Жұман жаяулап оларға қарсы жүрген. Сол кезде ашық әйел даусы жайлау тыныштығын бұзып, зарлап қоя берді:

	– Есіктің алды қараған,

	Тамыры жерге тараған, ой-бай!

	Төбе құйқаны шымырлатқан зарлы жоқтауды келе жатқандардың ішінен шіңкілдеген бір дауыс бөліп жіберді.

	– Зарлама ылыққан қаншық! Байың әлі өле қойған жоқ!

	Жұман шіңкілдек үннің иесін бірден таныған. Жаппас бай. Екі қолы таңылып, ат үстінде отыр екен. Бірақ ол бұл көріністен ештеңе ұға қойған жоқ. Әйел болса ешкімді тыңдар емес, зарлы үнімен тұрғандардың сай-сүйегін сырқыратып, жоқтауын одан әрі соза түсті.

	– Арманда өткен арысым-ай, Хан болғандай қарадан, ой-бай!

	– Ой, әкеңнің аузын… тоқтат деймін енді! – Игенжан аттан түсіп жатып, әйелге қарап ақырып қалған. – Жабыңдаршы, мынаның аузын! – Әйелді аттан түсірген соң, дауыс салып жылағанын қойғанмен, ықылық атып, ішінен булықты. Біреулер оның басын сүйеп, біреулер су әкеліп, бетіне бүрікті. Бұл – осы өлкедегі атақты сұлу, жаңа үкіметтің арқасында басына бостандық алып, Жаппастан бөлініп шыққан Айымның, екі-ұш күн бұрын ғана үшті-күйлі жоғалып кеткен Айымның өзі еді. Жұмыртқа жағып пісірген ақ тоқаштай жылтыраған мінсіз өңінен әбден қалжырап, шаршағанын байқауға болар еді. Тек ол ғана емес, Игенжан да, оның жігіттері де өңдері өрт сөндіргендей түтігіп кетіпті. Ер-тоқымға етпеттете көлденең таңылған ат белін қайыстырып жатқан денелі кісінің Қожамберген екенін жұрттың біразы танып үлгірген.

	“Сөйле!” дегендей Жұман Игенжанға иек қаққан.

	– Үлгіре алмадық, Жүке, – деді ол осы іске өзі кінәлідей төмен қарап. – Қалың быдырықтан ізін кесе алмайтын болған соң Ұрыжардан аса бере бөктер жол өтер бір тар қылтаға жасырынып, жолдарын тосқанбыз. Алдарын дер кезінде-ақ ораған екенбіз, таңға таяу жеңіл-желпі жүктерін үш-төрт атқа артып алып келе жатқан Қожамбергеннің де көші көрінді.

	Қайдан ертіп алғандарын қайдам, жандарында Дауылбай бастаған бес-алты жігіт бар. Бірақ мылтық асынғандары екеу-үшеу ғана көрінеді. Біз де қаруымызды оңтайлап, алдарынан шыға келуге даярланып отырған кезде бір бүйірден гүрс еткен мылтық даусы естілгені. Топтың алдында келе жатқан Қожамберген аттан ауып түсті. Ерткен жігіттері жалт бұрылып, бір жылғаға түсіп қаша жөнелді. Аттары тың екен, бір-екі белегір асқан соң шалдырмай адастырып кетті. Шамасы адам таппайтын тау биігіне көтеріліп кетсе керек, жымжылас жоғалды.

	– Қожамбергенді атқан кім сонда? – деген Жұманның сауалына әлі атының үстінде шақшиып отырған сары шал:

	– Мен! – деп саңқ ете қалды. – Қашып бара жатқан жауларыңды жайратқаным үшін алғыс айтудың орнына қолымды байлайсыңдар, ә! Осы ғой сендердің бар жақсылықтарыңның түрі. Шешіңдер қолымды, мен сендердің әкелеріңді өлтіргенім жоқ. Малымды алып қана қоймай, қойнымыздағы қатынымызды «өкіметпін» деп, өктемдік жасап, тартып алған зәнталақтан кегімді алдым... Су беріңдерші алдымен, – деген Жаппас бай Жұманға шаншыла қарап.

	– Қолын шешіп, сусын беріңдер! – деді Жұман.

	Жаппас қолын шештіріп алған соң тостақпен ұсынған қымызды дем алмастан бір-ақ төңкерді де: «Тағы» деді. Екіншісін де ішіп болып, ұйыған қанын таратып, біраз тұрды да, әлдекімнің тасқа сүйей салған мылтығына қарай тұра ұмтылған. Жұрттың бәрі әуеліде аңырып, есін жия алмай қалған. Сөйткенше Жаппас мылтықты алып, шаппасын қайырып үлгірді де, анадай жерде бүрісіп отырған Айымға кезене берген. Ол мылтықты қолына ала берген кезде орнынан жолбарыстай атылған Жұман да жетіп үлгіріп, мылтықтың үңірейген ұңғысын жоғары қарай қағып қалды. Гүрс еткен үн естілді.

	– Өлтір қақпас! – деп, Айым да көзінен от шашып, орнынан атып тұрған. – Сен қу томарға қатын болғанша, өлгенім артық. Өріс толы малың менің тіземді қойып, жүрегімді де жылытып көрген жоқ, білдің бе?!

	Сөйткенше Игенжан да жетіп, Жаппасты бір ұрып, жалпасынан түсірді. Оның қолындағы мылтығы ұшып түсті. Езуі қанаған Жаппас орнынан тұрған кезде екі-үш жігіт келіп, оның қолын қайтадан артына қайырып, байлап тастады.

	– Мойныңа бір адамның қанын жүктегенің аз ба еді, сұмырай! – деп зілденді Игенжан Жаппасқа қарап. – Тым болмаса әйел қанына қолыңды былғамасаң қайтер!

	Жаппас езуінің қанын жалап қойып, шегір көзімен алдында тұрған Игенжанға мысқылдай қарады да:

	– Пәлі, ол әйел емес, албасты, азғын емес пе?! Албасты, азғындарды аяудың қажеті жоқ. Өзгеге сабақ болады.

	Сонан соң ол жүзіндегі мысқылды күлкіні қолма-қол өшіріп, Жұманға қарады.

	– Мынау ғой, сендердің үкіметтерің, – деп, ол Қожамбергеннің мәйітін иегімен нұсқады. – Бостандық береміз десіп, кісінің некелі қатынын тартып алып, қызығын өздері көретін. Сенің де сырың белгілі, бала бастығым. Біреудің әлпештеп отырған қызын билігіңді пайдаланып, алып қалғың келген екен, ә?! Берер саған Нұрымжан кеудесінде шыбын жаны тұрғанда. Бар, мықты болсаң, арашалап алып қал, айттырғаныңды!

	Қасиетіңнен айналайын, Нұрымжан айтушы еді: “Е, Жаппас-ау, осы үкіметіңе ішім сенбейді. “Нәп-нәп” дескенмен, соңында бір гәп бар-ау. Екеуіміздің күніміз батты, әзірге түнек түспей тұрып, жол табайық!” деп. Шегіншектетіп келген мен едім... “Басқа елде сұлтан болғанша, өз еліңде ұлтан бол” деген емес пе! Мен қандай зұлмат күн туса да атабабамның мекенін тастап, ешқайда кете алмаспын. Ары кетсе малын алар, жерін алар, бірақ жанымды алмас, алса да сүйегім мекенімде қалар” деуші едім оған. Сендерге де айтарым сол, өз іштеріңді жегі құрттай жеп бітіре жаздаған мына сұмдарыңды өлтіргенім үшін жазаласаңдар, сүйегімді жасытып, Итжеткен айдап, әуре болмаңдар. Осында атып, осында көмсеңдер ризамын! Енді менен ештеме сұрамаңдар, болдым, тойдым бәріне!

	– Мына кісіні неге аттыңыз? – деп Жұман оның сөзін бөлді.

	– Әй, шырағым-ай, сен сияқты шикіөкпе басқарған ел не марқадам тапсын? «Неге аттың?» деген сұрақ бола ма екен? Бұрын «Малым – жанымның садағасы» деуші едім, енді «Жаным – арымның садағасы» дейтін күнге де жеттім. Некелі қатынын күшпен тартып алған кісіні алшаңдатып қойған күйікті көргеннен де өлгенді артық санайтын кісіміз, шырағым. Әттең, екеуіне қой боғындай қос қорғасынды жалындырсам деп едім, оған үлгіре алмадым. Ал мен енді ештеңе де айтпаймын. Тек соңғы өтінішім, атып өлтіре қалсаңдар мынау тіршілігінде тірі жанға жақсылығы өтіп көрмеген Қожамберген сұмнан көрімді аулақ қазсын.

	Шал «мен айтарымды айтып болдым» дегендей сылқ етіп, көк шөптің үстіне жамбастап отыра кетті.

	– «Итке – ит өлімі» демеуші ме еді, Жұман. Қожамбергеннің сүйегін түйенің жарты етіндей ғып, сонау Аягөзге сүйреп жүреміз бе? Осы жерден-ақ бір шұңқыр қазып, бетін жасыра салмаймыз ба? – деген Игенжанға Жұман былай деді:

	– Жоқ, Иеке, бұл жау болғанмен, халық сайлап алған болыс. Жаласы бізде қалмасын, оның Жаппастың оғына ұшып өлгенін, халықтың қазынасын тонап, шет елге қашқанын жұрт білсін. Мәйітті орталыққа дейін түйеге артып апарған жөн шығар. Біз кідіріп қалғандай болсақ, жау болса да адам сияқты жерлесін. Оны да жұрттың көргені дұрыс.

	– Нұрымжаннан да айрылып қалып отырмыз, – деді Жұман Игенжанға өз жаңалықтарын айтып. – «Көшкелі жатыр» деген сыбысты естіп келіп едік, кешігіппіз. Осы өткен түнде жеңіл-желпі жүкпен ғана аттаныпты. Ол қалайда Аққолқада жатқан жылқысын айдап өтуге тырысады. Бәлкім, ол шаруаны қаныпезер ұлы Ырымжан өз міндетіне алған болар. Оның жанында да жігіттері болуы әбден мүмкін. Соны қалай да ұстау керек болып отыр.

	Игенжан тағы да Жұманның өзін айыптай сөйлеген:

	– Болашақ атаңды «оң көзкөзрастағы адам» деп әспенсітіп, басынан құс ұшырмаушы едің. Орнын сипатып кеткен екен ғой. «Ырымжан түрмеден қашқан соң-ақ оның да қарап жатпасы белгілі: Ауылының сыртынан мықты күзет қою керек» деп едім, әнеки ақыл тыңдамағанның кесірі.

	– Жарайды, бір-бірімізді кіналауды доғарып, не істеу керек, соны ақылдасайық! – Жұман қабағын түйді. – Қалай болғанда да алдаумен, арбаумен бірге бара жатқан Сәкітай сияқты адамдардың Нұрымжанның емес, мынау елдің еңбегімен өсіп-өнген қос-қос көп жылқының ала баған асып кетуіне жол бермеу керек.

	– Екі-үш жігіт мына мәйіт пен тұтқынды орталыққа жеткізсін, қалғандарымыз атымызды ауыстырып мініп, тағы қуғынға аттанайық.Өзің де ат ауыстырып, бізбен бірге жүр.

	– Жұман шырағым, – деген Игенжан жас бастығын оңашалай беріп. –Қожекеңіз бір болыс елді ашса, алақанында, жұмса, жұдырығында ұстап, үкімет атанып жүріп, біраз алтынкүмісті жинап алыпты. Құдай біледі бар ғой, соның ішінде біздің жігіттердің Жарма бойында тонаттырған қаржысына алынған бұйымдар да болса керек. Елдің байлығын елдің игілігіне қайта жұмсармыз. Мұны да орталыққа жеткізу керек болар.

	Ол Қожамбергеннің атын иегімен нұсқаған.

	– Ердің алдыңғы қасындағы қызылала қоржынды көрдің бе? Қожекеңнің бар қазынасы сонда ораулы тұр.

	Жұман ойланып қалған.

	– Онда, – деді ол Игенжанға, – онда Қожамбергеннің бар мүлкін біз оралғанша сақтауды осы жігіттерге тапсыр. Әрі қарай ақылдасып шешерміз. Мүмкін, үйезден келетін Рамадановтан ақыл-кеңес сұрармыз.

	Олар осыған пәтуаласып, сүт пісірім уақыттан соң атқа қайтадан қонған болатын.

	* * *

	Қуғыншылар тауды бөктерлеген қалыптары жолдан екі жерден ат ауыстырып мініп, бір-екі сағат әр жерде тоқтап, бел жазып тыныстағандары болмаса, көп аялдамай бір күн, бір түн жүріп отырып, Мақаншиіне құлаған. Нұрымжан құс болып ұшып кетпесе, қанша жүктері жеңіл дегенмен, мұнша жерді жүріп өтіп, ала баған асып үлгіруі мүмкін емес еді. Оның басқадай жүрер жолы да жоқ болатын. Алакөл бет құмдауыт жазық, мыңғырған малымен «мен мұңдалап» өзін-өзі қарауылға байлайтын Нұрымжан ақымақ адам емес. Ал арғы бет асушыға бірден төте жол – Ұрыжар мен Мақаншиі. Ол бағытқа қарай жүруге болады-ау дейтін Тарбағатай жоталары. Ол соқпақпен түйе жетелеп, мал айдағанды қойып, салт атпен жүру жанкешті, жол білер ұры-қары болмаса, басқаға оңайға түсе қоймайды. Демек, тек осы таудың бөктеріндегі жолмен түнде-түнде жортуға тиіс.

	– Аққолқа маңындағы жылқыға соғамыз деп, босқа уақытты алдырмайық. Сол Мақаншиіне құлар иек артпадан бір-ақ тосып алғанымыз жөн, – деген Игенжанның ұсынысын бәрі де мақұлдасып, тізгін ұшынан жеткендері сол болатын. Жұман Аққолқадағы жылқыны Жәмшит ертіп кеткен жігіттер бере қоймас деген де ойда болатын.

	– Қалай деп бола ма, Нұрымжан шекарадан өту үшін қамсыз келе жатқан жоқ шығар. Оның үстіне Ырымжан да қашқан-пысқандардан қол жинамады дейсің бе? Дауылбай Жауынбайынан бөлініп қайда барсын? Ол да қосылған шығар. Осы жеті-сегізіміз аздық етіп жүрмелік, мына Мақан ауылының жігіттерінен көмек сұрасақ, – деген Жұманның ұсынысын Игенжан да құптаған:

	– Негізгі жолдың сұлбасы осы дегенмен қашқан адамның қай саймен түсіп, ірі қара жоғалғандай қалың шидің қай жеріне келіп сұғынарын кім білген?! Бүгін кешке қарай тау бөктерінің аңғарларына күзет қою керек болар, – деді ол. Неше күн тынығуды білмей ат үстінде қалғып, әбден титықтағанына қарамастан Игенжан тағы да жігіттер жинауға ауылға бармақ болған.

	– Осында бір-екі жігітті ғана қалдырайық та, басқамыз түгелдей Мақан ауылына барып әлденейік, ұйықтап дем алайық. Кешке тың ат мініп, ол ауылдың жігіттерін ертіп оралармыз. Ақыры олар қараңғы түспей таудан құламайды. – Жұманның осы сөзінен кейін жігіттер жазықтағы калың шидің ішінен төбелері әрең көрініп тұрған Мақан ауылына бет алған...

	Тамақтанып, әлденіп дем алып қалған жігіттер кешкілік тау бөктеріне келіп, жыра, сайларға бекінген. Жұман жергілікті жігіттерді қосқанда жиыны жиырма шақты жол тосушыларды төрттен-бестен араларын кемі бір шақырымдай жерге орналастырған. Әр топта бірбір мылтық, басқалары сойыл-шоқпар дегендей зілсіз қару ұстаған.

	– Жігіттер, ұйықтап қалып жүрмеңдер, егер тау жақтан түн жамылып құлаған қалың жылқы, көшті көрсеңдер шапқыншы жіберіп, тез хабарлаңдар, – деп тапсырған. Қараңғы түсісімен Игенжан екеуі тыныштық көрмей, жігіттер жатқан жерлерді аралап, бір орындарында байыз тауып отыра алмаған. «Шіркін-ай, Ұлби қайда отыр екен? Әлде артына қарайқарай, ат үстінде келе жатыр ма? Егер менің бұл тосқауылымнан ештеңе шықпай өтіп кеткендей болса, еш қайран жасамай кете берер ме екен?» деп ойлаған ол. Оның осы ойын дөп басқандай Игенжан сауал қойған:

	– Қалай, қалыңдығыңды ойлап келесің бе? – Ол аз-кем үндемей келе жатты да, сөзін қайта жалғады. – Өзі де ойлауға тұратындай бала ғой. «Байдың қызына құда түсті» деп, түнеукүні басыңа пәлені сол үшін жауып еді. Егескенде алмай тынба. Егер бір жол тауып, арғы бет асып кетті бар ғой, өзім қуып барып, алып қашып келемін.

	– Кім біледі, – деді Жұман мұңайып. – «Мен ұрлық қылған түні ай жарық болды» дегендей біздің жастық шағымызға осындай аласапыран кез келіпті... Ұлби жұрт үшін байдың қызы болғанмен, мен үшін алғашқы балаң сезімімді оятқан інкәр періштем. Ол байдың қызы, мен кедейдің ұлы болып туғанымыз үшін кінәлі емес шығармыз. Бұрын бай қызына қол жетпейді деп жыладық, енді ұнатсақ таптық көзқарасымыз айқын емес деген айыпты арқалауымыз да мүмкін. Әлі де біз түсінбеген шаруа көп, Иеке, бірақ мен бетімнен қайта алмаймын... Тек қана осы жолы айрылып қалмасам екен, әйтеуір. Менің саяси, таптық көзқарасымды тексеру үшін үйездік партия комитетінен арнайы өкілдер келмек көрінеді, – деп, ол бір сырдың шетін шығарған. Олар қандай жаза қолданамыз десе де, тіпті билетімді алып, қызметімнен қуса да мен қалыңдығымнан бас тарта алмаспын.

	Екі-үш күн бұрын Рамадановтың өзінен Жұманға хат келген болатын. Үйездік хатшы жазбасын тым ресми, тіпті көңілі қалғандай ғып жазыпты: «Мұратбеков жолдас, мен сізге көбірек сенуші едім, – деп бірден салмақ сала бастапты хатын, – бірақ оны сіз ақтамай жүрген көрінесіз. Ауылыңдағы шонжар баймен ауыз жаласып, тіпті оның күйеу баласы болуды ойлап жүрсеңіз, ол аздай өзіңіз бара салып, туған ағаңызды ауылнай сайлатып қойсаңыз, ақадал қызметкерлерді оңды-солды қуғынға ұшыратсаңыз – онда сіздің жаңа заманның жаршысы, саяси көшбасшысы болғаныңыз қайсы? Тіпті таптық көзқарасыңыздың өзі күңгірт тартқанға ұқсайды. Бәлкім, арнайы тексеретін комиссия жіберермін, қолым тисе өзім барып қайтармын. Лайым, осының бәрі жалған болсын, жолдас! Әйтпесе жолымыз біржолата бөлінер. Сәлеммен Рамаданов. 7 тамыз, 1926 жыл» деп қол қойыпты.

	Жұманның бұл хаттың жайын ойланып-толғануына немесе астыртын арыз жазып, өзін «көрсетушісіне» ренжуге де мүмкіндігі болмай қалған. Қожамберген мен Ырымжанның қашуы, оған қосылып, Нұрымжанның түп қопарыла көшуі біріне-бірі жалғасып, қат-қабат оқиғалар ұласып кеткен. Есіне түскен соң Игенжанға шет жағасын шығарып келе жатқаны сол әңгіме болатын.

	– Е, ол әңгіменің қайдан шыққанын сезіп келе жатырмын. Сені көрсетуші айыпкерің жазасын алып та үлгірді Оны жазалаған кісінің кім екенін білесің бе?

	– Кім? – деген Жұман ойында дәнеңе жоқ.

	– Кім болушы еді, өзіміз тұтқындаған Жаппас ше?! Жұман түсіндім дегендей басын изеген.

	– Шырағым Жұман, азды-көпті еңбегіңді жұртың біледі, тексеруші келсе ағын айтар, адалын айтар. Бірақ қасқырдың қой болып шөп жей алмайтыны сияқты, Нұрымжанның саған дос болмасын ұға алмай, соның «адамгершілігіне» қатты құлағаның рас. Оның қателік пе? Қателік еді. Қожамбергеннің біраз әрекеттерін көріп-біліп отырып, оның ішке кірген жау екендігіне көзің жетіп отырып, жалтақтық таныттың. Оның қателік пе? Қателік еді. Ал басқа жала жабылса, арашашыға шығатындар баршылық болар деп ойлаймын.

	Сай табанындағы үлкен түйе тастың түбінде отырған екі-үш жігіт бұларды көріп, орындарынан тұрған. Байболдың жігіттері екен. Тұлғасының ірілігі жағынан Игенжанмен шамалас келер кесек пішілген Байбол қашандағы сабырлы қалпын сақтап, Жұманның:

	«Тыныштық па?» деген сауалына:

	– Әзір тыныштық, – деп жауап берді де қойды.

	– Әйтеуір абай болыңыздар, – деп, олар тағы да сайды құлдай жөнелген.

	Екеуі екі-үш мәрте тосқауылшыларды аралап шыққан соң өз жігіттерінің жанына келіп, аттан түскен. Бұл кезде түн ортасы ауып қалған. Аспанда ақ шарбы бұлт болғанымен, Тарбағатайдың жоталарына дейін қарауытып, анық көрініп тұр. Айнала құлаққа ұрған танадай тып-тыныш. Тек шегірткенің бір қалыпты шырылы отырғандарды баурап, түн тыныштығына қарай жетелейді.

	Жігіттердің біреуі қыратқа шығып, ерсілі-қарсылы аяңдап жүр. Ол да ұйықтап кетпес үшін жасаған амалы болса керек. Ауыздықтары сылдырлап, жайылып жүрген аттардың біреуі жерден басын алып, қос құлағын шығыс жаққа қарай тіге қалды. Сөйткенше жалғыз аттының дүбірі жеткен. Жігіттердің бәрі орындарынан қарғып тұрысып, аттарына қарай жүгірген.

	– Жүке, тау жақтан қалың жылқының дүбірі естіледі! – Келген жігіт талаурай сөйледі. – Тура біздің қарсы алдымыздан естіледі.

	– Ал, қане, бағана Байболдар орналасқан түйе тастың жанына жиналсын бәрі де!

	Айғай-шумен жауды үркітіп алып жүрмейік.

	Мылтықтысы бар, мылтықсызы бар жиырма шақты жігіт әрі-беріде-ақ түйе тастың жанына жиналып қалған.

	– Біз күткен сәт туды, – Жұман қол басқарған сардардай топ алдында тұрып, соңғы тапсырмасын айтты. – Қолдан келсе, бір де бір дөңгелек тұяқтыны арғы бетке жібермеуіміз керек. Ол осы тұрған өздеріңнің, өздеріңдей талайлардың малы. Бұл – бір. Екінші айтарым, Нұрымжан мен Ырымжанның арбауымен пенде болып келе жатқан Сәкітай сияқты жандардың бір де біріне қол көтеруші болмаңдар. Тіпті қай-қайсысы болмасын, адам шығынына жол бермеңдер. Егер мына қалың шиге қарай қашқандары болса алдын орап, жібермеңдер!

	Әне-міне дегенше, екі-үш күннен бері туған төскейлерінен түре қуылып, сүргінге ұшыраған көп жылқы осқырынып-пысқырынып, таудан төмен қара тасқын болып, құлап келе жатты. Мынау түн жамылған жортуылда адасқан құлынын іздеп, кісінеген биелердің үрейлі үні, әлденеге ара-тұра арқыраған айғырлардың кісінегені айналаны тербеген шегірткенің бейбіт шырылын жым-жылас қылды. Қалың жылқыны қапталдай айдаған бес-алты жігіт көрінеді. Олардың арасында мылтық ұстағандар байқалмайды. Бәрі құрық сүйреткен, әлекедей жаланған жас жігіттер. Ал мылтық асынған бес-алтауы жылқы соңынан көрінеді.

	– Түйе жетелеген көші де, Нұрымжанның әулеті де бұл маңда көрінбейді! – деді Байбол наразы үнмен. – Шамасы, артта болар.

	– Өзім де солай ойлап тұрмын, – деген Жұман. – Ол пәлекет шал тағы да бір сұмдығын ойлап таппаса... Жә, біз де екі жарылып, екі бүйірден тигеніміз жөн шығар.

	Қалың жылқының алдынан шығып тоқтататын үш-төрт жігіт осында қалсын.

	Бір қанаттан Жұманның, екінші қанаттан Игенжанның жігіттері самаладай-самаладай болып, мылтықтарын кезене ұстап, бір мезгілде шыға келген. Дәл маңдайдан Байболдар «қайт-қайттап» ат қойды. Көк теңбіл айғыр өз үйірі ғана емес, бүкіл бірнеше қос қалың жылқының алдын кес-кестеп, жат жерге жібермеуге әрекет еткендей мойнын доғаша иіп, ойқастап келе жатқан. Жануар алдарынан шыққан тосқауылға қуанғандай арқырай кісінеп, тоқтай қалған. Қара тасқын саябыр тапты.

	– Жігіттер, қоршауда қалдыңдар! Босқа қан төгіс жасамай қаруларыңды тастаңдар! – деген Жұманның даусы саңқ ете қалғанда онсыз да абдырап қалған жылқы айдаушылар құрықтарын да жерге тастаған. Мылтық ұстағандардың да екеу-үшеуі қаруларын тастайтастай салды. Сол кезде есік пен төрдей қылаңның үстінде отырған жігіт тіл қатқан.

	– Ә, күйеу бала! Өзің шыққан екенсің ғой алдымнан!

	Жұман Ырымжанның даусын жазбай таныған. – Қарындасымды емес, жерді құштырайын мен саған.

	Тау аңғарын, бүкіл Мақаншиінің қалың нуын бермейтін қоян-түлкінің жүрегін ұшырып, мылтық гүрс ете қалған. Ырымжанның мойнынан мылтығын ала бергенін байқаған Жұман да ат жалын құшып, бұғып үлгірген. Қорғасын оқ ысқырып дәл төбесінен зу ете қалған. Ендігі тұрыстың өзін оққа байлап беру екенін түсінген Жұман да астындағы көк бестіні тебініп қалғанда елегізіп тұрған жануар ыта жөнелді. Қылаң мінген жалғыз атты бөліне қашты.

	– Ырымжан, тоқта бәрібір құтылмайсың! – деді Жұман да мылтығын кезеніп. Кім қуып келеді, кім қашып келеді, түсініп болар емес, айнала жосылта шапқан адамдар.

	Ырымжан әне-міне дегенше жаңағы өздері тасаланған терең сайға құлады. Одан әрі асып түссе қалың шиге сіңіп, ақ шидің ішінде ақ боз атының түсі астасып, таптырмай кетері анық. Ол сайдың арғы бетіне қылаңытып өрлей берген ақ бозды қарауылға іліндіре бергені сол еді.

	– Мә, сыбағаңды ал! – деген біреудің сөзін естіді. Сөйткенше қатарласа беріп, шоқпарын көтере берген кісінің бадырайған қос жанарын анық көрді. «Дауылбай» деп ойлап үлгірді, бірақ ақ бозға кезенген қаруын дәл жанындағы жауына бұрып үлгере алмай қалды. Аспан аунап, Тарбағатай тұрған қалпында аспанға тік шапшыды. Ол әлдененің жерге қатты құлағанын сезінді, бірақ оның не нәрсе екенін аңғара алмады. Жаңағы астаң-кестең дүние бір сәтте тым-тырыс бола қалды...

	* * *

	Таңдайы кеуіп жатыр екен. «Әттең, бір ұрттам су болар ма еді!» Бірақ ешкім су бермеді. Сілекейін жұтынбақ болып еді, аузы қан татыды. «Апыр-ау, бұл не? Мен қайда жатырмын!» Бірақ ешкім жауап бермеді. Ерніне сап-салқын әлдененің жанасқанын білді. «Туу, рахат-ай!» Су ғой, мынау су екен! Бірақ қасықпен тамызған су ылғал сұрап, өре түрегелген бүкіл жан-дүниесін қойып, көмейіне де еркін жеткен жоқ. «Тағы да су беріңдерші, құдай үшін!» Бірақ үнін ешкім естімеді. Енді маңдайына, оң жақ шекесіне сап-салқын бірдеңе жабылды. «Туу, рахат-ай!» Жаңа ғана оң жақ шекесі отқа қыздырғандай дуылдап, күйіпжанып тұрғандай еді, жаңағы салқын дүние жанына терезе таптырғандай болды. «Мен қайда жатырмын өзі?» Ол ап-анық қып сұраған еді, тағы да мұның сөзіне ешкім жауап берген жоқ. Ерні жаңағы салқын затты тағы сезінді. «Су-су!» Танауы жанға жағымды қышқылтым иісті сезе қойды. «Қымыз ғой мынау. Аяп отырсыңдар ма? Не ғып тамшылатып отырсыңдар? Әкеліңдерші, бір шарасын, шөлімді әбден қандырайын!» Егескендей біреуі тіл қатсашы. «Бұларға не болған, түге?» Жоқ, біреудің даусы естіледі. Күңгір-күңгір сөйлеп отыр. Әу баста жаңағы үн алыстан талып есілгендей еді, бірте-бірте анық естіле бастады. Таныс үн. «Бұл кім болды екен?» Тағы да жанға жағымды қымыз иісін сезініп, таңдайы жібіді. Маңдайы мен оң жақ бетіне жапқан жаңағы дымқыл дүние алынды да, қайтадан сұпсуық болып денесіне жанасқанын сезінді. «Е, бетіме орамалды сулап басып отыр екен ғой. Сонда маған не болды екен?» Жаңағы үн ап-анық естіле бастады. Ол сөздерді ұғуға тырысқан.

	«...Жылқылар мыңғырып өрісінде, жігіттер қостарында жатқан соң: «Апыр-ау, осы мен текке күдіктеніп, жұртты босқа дүрліктіріп жүрген жоқпын ба?» деп те ойладым. Дегенмен

	«сақтықта қорлық жоқ» деп ертіп келген жігіттерімді бір қалтарысқа жасыра тұрып, қосқа өзім келгенмін. Жауынбай бастаған жылқышылар бір тайды жайратып тастап, қымызға қызара бөртіп жатыр. «Оу, жігіттер, бұл ненің құрметі?» десем Жауынбай: «Е, Нұрекеңнің өзі рұқсат берген, малды мыңғыртып жүріп, бірін шыңғыртып жығып, етіне тісіміз тимесе неменеге жылқы бағып жүрміз?» дейді. Жасырынып тұрған жігіттерге: «Мен тысқа шығып белгі бергенде бейсауат жүрген аңшылар болып келе берерсіңдер» дегенмін. Мен белгі берісімен-ақ олар да кірген. Содан қойшы, ойымызда дәнеңе жоқ, кешкілік жатып дем алғанбыз. Ұзақ жолдан шаршап келген соң ба қатып ұйықтап қалыппыз... « «Апырым-ау, мынау Жәмшиттің үні ғой. Бұл нені айтып отыр?» деп ойлады Жұман. Ол аузына деміл-деміл тамызған қымызды құмарлана талмап жатып, Жәмшит әңгімесінен бірдеңе ұғуға тырысты.

	«Бір кезде біреулер кеудеме қарғып мініп, қол-аяғымды таңды да тастады. Қарасам, Жауынбай мен Ырымжан! «Оу, ағайын, бұларың не?» десем: «Иттің баласы, кешеден бері қайда жүрсің? Сондағы ертіп келген қорғаушыларың мыналар ма? – дейді ол қол-аяқтары байлаулы жатқан серіктерімді көрсетіп. Есіл-дерттерің Нұрекең мен Ырекеңнің қалың жылқысын алып қалу, ә?! Бүгінгі жеген еттерің соңғы атау-керелерің болар! Өлімтіктеріңмен осы маңның қарға-құзғындарын бір қуантайық. Қане, Сәкітайдың ессізі айт, жаның кеудеңде тұрғанда. Әлгі Жұман бастығың мен Игенжан итаршың не істемекші?» дейді. Аузымды ашпадым. Бас-көз демей, Жауынбай ит тепкілей жөнелді.

	Таяққа шыдамай жігіттердің бірі: «Жұмандар сендердің жолдарыңды шекара маңынан тоспақшы» дегенін естідім...

	Жұман сол кезде ғана болған жайды есіне түсіре бастаған. Ырымжандардың өздерін алдан тосатындарын біліп келгенін, соған орай олардың да Мақаншиі маңына қамсыз келмегенін білді. «Әттеген-ай, Нұрымжан көшімен сытылып кеткен екен-ау», деп қиналды. Көзін ашпақ болып еді, шамасы келмеді. Жәмшит әлі сөйлеп отыр:

	«Жауынбай кеудеме мініп алып: «Көтіңе қарамай мырзаның қатынына қырындағың келеді-ау тағы да. Құтты қонысқа жетейік бәлем, сонан соң тоқты қошқардай піштіріп жібермесем, Жауынбай атым өшсін» дейді. Үндемедім. Бас демеді, көз демеді, тепкілеп-тепкілеп, шала жаным қалғанда атқа отырғызды да, жылқымен бірге айдады. Сөйтсем, мен ғана емес, арғы бет асуға келіспеген үш-төрт жылқышыны, маған еріп келген жігіттердің бәрін де байлап-матап, атқа мінгізіпті. Өздерінің қулығын айтамын-ау, тұтқын жігіттердің бәрінің арқасына ұшын иықтарынан шошайтып, бір-бір таяқ байлап қойғандарын көріп, таң қалайын. Сөйтсем сырт көз қарулы жігіттері көп екен деп үрейленсін дегендері екен. Бізден тартып алған мылтықтарды ұстағандары бар, өздерінің қару асынғандары бар, бес-алты жігіті шекараға жақындаған түні қалың жылқыны екіге бөліп, негізгі бөлігін бір қырындатып, құмға қарай түсіріп әкеткен. Шамасы, Нұрымжанның көші де шекараға жақындағанда сол құмға қарай ойысса керек...» Ал Дауылбай бастаған үш-төрт жігіт те жылқы қосы Мақаншиіне жақындағанда қуып жеткен.

	«... Әттеген-ай, олар бізді сөйтіп алдап соққан екен ғой. Қайран Ұлби...» Жұманның жылағысы келген... Бұдан арғы әңгімені де тыңдағысы келмеген. Бірақ Жәмшиттің әңгімесін естімеу мүмкін емес еді...

	«... Шынымен, пенде болып кете бардық па?» деп үрейленіп едім, әйтеуір бәрі де сәтімен аяқталды ғой. Әттең Ырымжан мен Дауылбайдан айрылып қалғанымызбен, Жүкеңді өлтіртіп ала жаздағанымыз ұят болды...»

	«Апыр-ау, мынау Жүкең деп мені айтып отыр ма? Сонда маған не болды екен?» Бірақ ол оқиғаның жалпы ауанын түсініп жатқанымен, өзіне не болғанын есіне түсіре алмады.

	«Ол екеуінен айрылмауға болушы еді, қателік өзімізден кетті». – Жұман бұл дауыстың иесі Игенжан екенін де оңай таныды. – Соңдарынан бірнешеуіміз қуғанда болушы еді, қайдан бәрлерің: «Ойбай, Жұманды өлтіріп кетті» десіп, кідіріп қалдыңдар. Мен жалғыз біраз іздеріне түсіп едім, біреуінің оғы атыма тиіп, қор болып, жаяу қалдым ғой.



	– Қызым, Жүкең қозғала бастады ғой. Қымызыңнан тамызшы, аңқасы кеуіп жатыр ғой, жазған баланың.

	«Мынау да таныс дауыс қой. « Сол кезде бір жұп-жұмсақ алақан бетін сипады. «Әлде шешем бе екен. Жоқ ол кісінің алақаны сонша мейірімді, сонша ыстық болғанмен, мамық сияқты мынандай тым-тым жұмсақ сияқты емес еді. Ананың еңбекқор алақанынан мүйізгек пен әжімнің кедір-бұдыры анық сезілетін. Оның алақаны емес. Кім болса да тағы бір сипаса екен...»

	«Қой, Жәмшит, сені ғой, біз келіп құтқарып алмағанда Дауылбай мен Жауынбай ендігі тоқты қошқардай піштіріп те та тастар еді... – Жұрт ду күлді. – Міне, ерлік деп әкеңнің әрекетін айт. Білмейді екенбіз; нағыз қас батыр Сәкең болып шықты».

	«Апым-ау, мен оны адамгершілігі бар кісі деп сендім ғой. Жасырып қайтейін, «Бір отар қойды өзіңе қалдырдым, ақ ордамды да саған бердім» деген соң Жәмшитім кедейшілік көрмесін деп, мал шіркінге қызығып кеткенім де рас. Оның үстіне, «Апым-ау, жаман-жақсы болсын, мырзам еді-ау, қысылып тұрғанда қол ұшын бермесем, несіне Сәкітай болып жер басып жүремін» деп ойладым... – «Мына ақ көңіл де алаңғасар Сәкітай шалымның даусы ғой. Жаңағы «Қызым, Жүкең қозғала бастады... Қымызыңнан тамызшы», деген осы кісі екен ғой. Бұл қайда кетіп жүр? Ерлігі несі?» – Жұман оның ерлігін қойып, қайда кеткенін есіне түсіре алмады.

	«Жарайды, Нұреке, екеумізді құдай болмаса, адам айырмас деуші едім. Айрылысар кез туыпты. Өзіңіз көріп отырсыз, жалғыз ұл бадалып барғысы келмейді. Оны естіп алған кемпірімнің тіріде қозғалар түрі жоқ. Ала бағанға жеткізіп салып, ал қош бол айтысайық, деп келіскенбіз. Сол уәдемен ала бағанға жеткенше, адал қызмет істедім. Жүгін артып, түйесін жетеледім. Күн баласы көліктерімізді шоқ-шоқ терек-талдың ішінен шашау шығармай жайдым. Бекер обалы қане, Нұрекеңдер есті адам ғой. Таңға таяу жолдан бұрылып, көшті құмға қарай құлатқан. «Мұныңыз не?» – десем, – «Е, аранның аузына түсетін мені ақымақ дейің бе? Олар аз жылқыны ұстап қалғандарына мәз болып жүргенде мен мына жақтан сыдыртып өте шығамын», дейді. Айтқанындай-ақ, таңға таяу өңшең мылтық асынған жігіттер айдаған жылқының негізгі бөлігі көштің жанына келіп иірілен кезде таудың етек жағынан у-шу дауыс, шаңқ етіп атылған мылтық үні естілісімен Нұрекең де: «Ал, құдай жолымызды оңғарсын, тартыңдар!» деген. – Апым-ау, заманында барымтамен талай жүрген жолымыз емес пе – Мақанның қалың шиіне тұмсықты бір тіреген соң кідірмей бетті оңтүстікке бұрып, тарта бердік, тарта бердік.

	– Ал, Нұреке уәде – құдай сөзі, мен елге, кемпіріме қайтайын, – деп оны қимай көңілім босап тұрса, Нұрекем түсін суытады. «Кемпіріңді жау ала ма? Бас-аяғымызды жинайық.

	Ала баған асып, жаңа қонысқа үйлерімізді тігісейік. Жаңа өрісімізді шолайық. Сонан соң бірер күн тынығып аттанбайсың ба?» дейді. Қайтейін, көңілшек басым тағы көндім. Тым болмаса, маған деп жұртына қалдырып кеткен бір отар қойын еңбегіммен адалдап алайын деп ойладым...

	«Апыр-ау, мына кісі не айтып отыр? Нұрымжаннан, Нұрымжан емес-ау, Ұлбиден біржола айрылғаным ба? Шынымен кете барғаны ма?» Жұман қинала ыңыранды. Санасы кейінгі күндердің оқиғасын бірте-бірте қалпына келтіре бастағанда-ақ оның есіне Ұлбиі түскен. Ұлбиінен алғашқы және ғұмырлық деген іңкәрінен біржола айрылғанын түсініп, жүрегі езілді. Ол өзінің осы күйге қалай ұшырағанын есіне түсірмек болған.

	«Ызы-қиқы шу... Ақ боз атпен көсілте шауып бара жатқан Ырымжанды атпақ болған сәті... Бадырайған Дауылбайдың көзі... Бүйтіп Ұлбиден айрылып, Ырымжандай жауының бар байлығымен арғы бет асуына бөгет бола алмаған соң, бүйтіп шала-жансар жатқанша өлгені артық еді. Болды... Енді ештеңені де тыңдамайды, осылай есін жинамаған күйі өлгені жақсы...»

	Ол бәрінен баз кешкендей, өлі мен тірінің арасында осылай жата бергісі келген. Тіпті ол аузына қымыз тамызуға келген ағаш қасық ерніне тағы тиген кезде де тістеніп, жатып алды. Миы солқылдап қатты ауырып, ішек-бауыры лаулап жана бастады... Бірақ Сәкітай әңгімесін естімей қоюға тағаты жетпеді. Арғы бет асып кеткен кісінің мұнда қалай келгенін білгісі келген. Бәлкім, Ұлби жайлы бір хабар айтар деген де пендеге тән бір үміт оны әңгімеге құлақ түруге мәжбүр еткен.

	«... Түнде келіп, біреу оятады. Қарасам жанымда сыптай болып киініп алған бір жас жігіт тұр. Аузымды баса қойды. Сонан соң құлағыма сыбырлайды. Жас жігіт дегенім қыз болып сыбырлады. «Ата, соңымнан ілесіңіз» дейді. «Апым-ау, мені қыз-келіншек айналдыратын жастан өтіп кетіп едім ғой. Сірә, белгісіз мекеннің жын-шайтаны болар иектеп жүрген» деп тілімді кәлимаға келтіріп, амалсыз соңынан ердім. Ұзақ жолдан шаршап келген жұрт үй тігуге шамалары келмей, керегелерінен итарқа жасағаны болмаса, әр жерде жайрап жатыр. Еркекше киінген «сайтаным» бұқпантайлаған күйі бір сайға түсті. Мен де түстім. Ерттелген үш атты ұстап, тағы біреусі тұр. «Атқа мініңіз де, елге бастаңыз», дейді. Міндім де тарттым. Барымтамен талай барған жер емес пе, ұры сайлардың біріне түсіп, бөкен желіспен жөнеп бердік. Ауылдан ұзадық-ау дегенде аттардың басын қоя берейік. Бұл кезде сібірлеп таң да ата бастаған. Сүт пісірім болмай ала бағаннан өте шықтық. Аңқау басым, «сайтандарымның» түрлеріне соған дейін бір қарамаппын гой. «Күләйжан-ау, бұл сенбісің, Ұлбижан-ау, бұл сенбісің?» деймін. «Біз ғой, ата! Сөз байлап, уәде берген жан үшін деп осындай бір қадам жасадық, ата! Біз жазғандарды сөкпеңіз. Қайта батаңызды...»

	... Осыған дейін өзіне еш қатысы жоқ әңгімені тыңдағандай сүлесоқ жатқан Жұманның миына құлақтан кірген жалғыз ауыз сөз бүкіл тұла бойынан, шала жансар жатқан барша жаратылысынан сүйінші сұрағандай болған. «Ұлби қайтадан келген бе? Солай деді ғой!» Ол ыңырана қозғалып, ап-анық қып бір ауыз сөз айтқан.

	– Ұлбиім... Ұлбиім қайда?

	– Мен жаныңыздамын, Жұманжан! Жаныңызға келдім! Біржола, өмір бойы!!!

	Жұман күшпен көзін ашты. Осындай қуанышты сәтте оң көзі осалдық жасап, жарық дүниедегі жалғыз қымбаттысының бейнесін санаға жеткізуге жарамады. Тек сол көзі аздап сығырайып ашылған сәтте жас жуған қарақаттай қос жанарды көрді. Оған дәл осы сәтте бұдан басқа бақыттың қара бақырлық құны жоқ еді. Ол оң қолымен қыз денесін өз кеудесіне басқан. Қыздың ып-ыстық жасы дәл жүрегінің тұсына тамып жатты.

	– Алла ғана құлындарым-ай сол! – деген Сәкітайдың тарғылдана шыққан үнін де Жұман ап-анық естіген.

	– Есін жинады! Е, Алла, жар бола гөр!

	– Е, тәуба! Енді, бірер аптада сауығып кетер. – Жұман бұл сөздердің өзіне арналғанын анық білді.

	Жұман өзі жығылғаннан бері бақандай екі тәулік уақыттың өткенін де білмейтін.





ЭПИЛОГ ОРНЫНА


	(Арна)

	– Солай, балам! Солай, Шәрібім! Адам ғұмыры деген тарих үшін қас қағым сәт екен. Алды-артыңа, оң-солыңа қарап үлгіре де алмайсың. Балалық дәурен өтіп, жастық шақ уысыңнан бір шықса, көктемің мен жазыңның өтіп, күзіңнің тақағаны дей бер. Ары қарайғы тіршілік қарға адым қыстың күні сияқты шолтаң етіп, ғұмырдың көкжиегіне жасырына салады...

	Адам өлмейтін сайтан емес. Атаң да ұзақ шиырлаған ғұмырының шетіне келіп тұр.

	Күндердің күні атаңның сонау жастық шағының айналасы екі жаздағы, бірі – талап қуып, ұзақ жолға аттанган, екіншісі – содан төрт жыл өткен соң үлкен өмірге бел шеше араласқан жаздағы өмір жолы туралы айтқан хикметтерін есіңе алсаң дарияның да бұлақтан басталатыны сияқты, осынау өмірінің де әліппесі қиян асу, қия жолдардан басталғанын білерсің, балам. Білерсің де әр игіліктің тегіне үңілуді үйренерсің... Қасыма екі-үш күн отырғызып қойып, сонау бір жылдардағы аталарыңның басынан өткен жайды айтқандағы мақсатым сенің көкейіңе өмір, тірліктің қадір-қасиетін, мәнін түсіндіру болатын. Осы ұзақ әңгімеден, титтей де болса, ғибрат алсаң мақсатымның орындалғаны.

	«Қазанда қалған жолдастарыңыз не болды?» деп сұрай бердің, балам. Тағдырларына ортақтасқаның ғой, құлдығым сол. Айтайын, айтайын. Есімдерін, тектерін сәл өзгертіп айттым олардың. Атынан гөрі затын ұқ. Бізді бастап барған жігіттің сенімен аттас екенін байқаған шығарсың. Есіміңді сол атаңның құрметіне әдейі «Шәріп» деп қойып едім. Тағдырын емес, талабын берсін дегенмін... Сол бесеудің соңында жалғыз өзім қалып едім. Бала кездегі достарымның рухы ендігі көп тоспас мені де...

	Шәріп атаң баяғы хатқа жазатын Полинасына үйленіп, медициналық институтты бітірді. Алматыда атақты дәрігер, республикадағы осы ғылымның өркендеуіне көп үлес қосқан қайраткер еді...

	Есім атаң да жанып тұрған от болатын. Комсомол, партияның жауапты қызметкері атанды. Шәріп екеуі де жазықсыз жандарға жаппай жала жабылып, ел басына түскен зұлматты жылдың құрбаны болды... Е, шырағым-ай, оның несін сұрайсың, өскен соң ұға жатарсың оның жайын. Ел басына орынсыз нәубет әкелген кей кезеңдері үшін адамзат алдында тарихың өзін өзі ұятты сезінер уақыт болады. Ол да сондай бір жыл еді ғой.

	Өзіміз бар болмысымызбен, бар ниетімізбен адал қызмет істеген үкіметіміз бен партиямыздың біз ұға бермес мәнез-міні де көп болды ғой. Шәріп пен Есімге «халық жауы» дейтін қарғыстан жаман қарғы тағылып, атылып кеткендерін түсіну сені қойып, маған да оңай емес. «Өзімізді адам қылған өкіметіміз бен партиямыз» деп, адал қызмет атқарған екеуінің «халық жауы» болғанды қойып, халық үшін жандарын пида етуге даяр болғандарына күмәндана алмаймын. Олар ғана емес, маңдайының соры қалың халқымыздың талай боздақтары атылды, асылды, болмаса сүйектері Итжеккенде көмусіз қалды.

	Ғалым атаңды керемет ақын болар деуші едік. Ақын болмады, бірақ ақын жанды болып өтті. Сол тұстағы қат мамандықтың бірінің тізгінін ұстаған ол да белгілі тұлға еді.

	Ал Қасым тентегіміз де ірі партия қызметінде жүрді. Бұл екеуі орыс-неміс соғысында мерт болды... Тағы бір айта кетер жайт, Ленинградтан Михаил Петровичті Ғалым пысық іздеп жүріп, тауып алыпты.

	Ол келіншегімен, ұлымен келіп, бәріміздің үйімізде бір-бір қонақ болып қайтты. Біз де бір-бір мәрте барып қайттық. Соғыстан кейін іздестіріп хат жазып едім, марқұм ол да өтіпті дүниеден.

	Ең өкініштісі, айрылмас дос боламыз дескен бесеуіміздің бала-шағаларымызбен жиналып, ақар-шақар болып, түгел бас қосқан сәтіміз болмапты. Жұмыс-жұмыс деп жүргенде уақыт жылжыпты. Одан 32-нің алапат ашаршылығы жайлады. Жұртымыздың жартысын жалматып барып, енді ес жинаймыз дегенде 37-нің сойқаны соқты... Одан соғыс. Әйтеуір қызығынан қиындығы көп өмір осылай өтіпті...

	Е, балам-ай, ең бастысы о дүниеге де ұялмай бара алатындай адал ғұмыр кешкенімді мақтан етіп, аттанармын... Есіңде болар, Қожамбергеннің жинаған біраз қазынасын Игенжанның қолға түсіргені туралы айтқанмын. Сол дүниенің қаржысы, айтып-айтпай, тағы да он шақты баланың оқуға аттануына себепші болды. Тіпті, мына әжең Ұлбидің әкесі алып берген қолындағы алтын жүзігі мен құлағындағы сырғасына дейін сол пайдалы істің кәдесіне асты... Менің көңілім қамықса, ұл қадамын көрген соң, сендердің... келе жатқан ұрпақтың ертеңін ойлап, қамығамын... Заман кеңіген сайын пейілдерің тарылғанына қамығармын...

	Ал, балам, ұмыт қалғандары болса, ертең сұрарсың, бүгін дем алайын. Әбден шаршадым...

	* * *

	Жүкеңді қала жұртшылығы соңғы сапарға құрметпен шығарып салғанда жалғыз ұлы Тұрардан топырақ бұйырмады. Бірақ азамат болып қалған немересі Шәріп «ататайлап» еңірегенде жыламаған кісі қалмаған көрінеді.

	Соңы.





	Оглавление

	ПРОЛОГ ОРНЫНА

	АЛЫС ЖОЛДЫҢ АЛҒАШҚЫ КҮНІ

	АУЫЛДАҒЫ АЛҒАШҚЫ АЙ

	ҚАСТАНДЫҚ

	КӨҢІЛ АЛСЫНДАУЫ

	ЖИЕННІҢ ТОЙЫ

	ЖАЛА

	САУДА

	АҚ ОРАМАЛ

	АҚ ҚАНАТТЫ ПЕРІШТЕ

	ЖОЛ ТОНАУШЫЛАР

	ҮМІТ ПЕН КҮДІК

	АЯҚТАЛМАҒАН ХАТ

	ШАПАҒАТ

	ШЕКАРА

	ЭПИЛОГ ОРНЫНА





