Динозаврларға сапар


	Әуедегі оғаш діріл жерден шамамен үш жүз метр биікте байқалды және бұл тосын құбылыс әжептәуір көлемді болды. Бірақ оған жер бетіндегілер назар да салмады. Өйткені, жер бетінде оған мән беріп қарайтын адамдар жоқ. Жоқ болғанда, сол аймақта ғана емес, бүкіл Жер бетінде әлі пайда болмаған. Сондықтан қазір планетада өмір сүріп жатқан тіршілік иелері әуедегі тосын құбылыста шатағы болмады. Олар тіпті аспанға қарамады да. Бұл фаунаның бар ойы тек қана тамақта. Дегенмен аспаннан үлкен кетцалькоатль ұшып келгенде, ол өзінің мекендеу ортасынан тосын бір нәрсені байқағандай болды. Алпыс жылдай өмір сүрген тәжірибелі птеродактилдің аспан кеңістігінде қарсы шығар жауы жоқ-тын. Сондықтан оның өз-өзін сақтау инстинкті аздап дірілдеп тұрған диск тәріздес сығылған ауаға жақын келуіне кедергі болмады.

	– Ол бізді көріп тұр ма? – деп таңғалды ғылыми экспедиция басшысы.

	– Солай сияқты, – деп жауап берді уақытаралық кеменің капитаны. – Бес жүз метрге көтерілеміз, бәлесінен аулақ.

	Алып мөлдір диск биікке көтеріле бастады. Уақытаралық аппарат уақыт саяхатын тек атмосферада ғана жасауы керек деген теория бұзыла жаздады. Бұл принцип уақыт машинасын жасаудан көп жылдар бұрын, сонау ХХ ғасырда жазылған. Теорияның принципі қарапайым. Уақыт машинасы жерден жоғары биікте қозғала отырып, өткен оқиғалар тізбегіне араласпайды. Шынында да, «көбелек эффектісі» деген атауы бар тағы бір теорияға сәйкес, біздің қазір жасаған кішкентай ғана әрекетіміз, өткен заманның елеусіз оқиғасы болса да, біздің дәл қазіргі жағдайымызды апатты түрде өзгертуі мүмкін. Ал әсер етуші оқиға өткен шақта неғұрлым тереңдеп, одан әрі ұзаған сайын, әсер ету векторы бағыттына қарай кеңістік-уақыт континуумы үшін арифметикалық прогрессияда зардабы соғұрлым жоғары болады. Бұл прогрессия Сергей Айнидің жиырма бірінші ғасырда шығарған формуласы бойынша есептеледі. Мәселен, Мезозой дәуірінің Триас кезеңіне барып, бір ғана инелікті шапалақпен шарт еткізгеннен гөрі, бір күн уақытқа кері қайтып, мың адамды қырып салу, біздің қазіргі жағдайымызға азырақ әсер етуі мүмкін. Сондықтан уақытаралық аппараттың 2217 жылдан 65 миллион жыл өткенге (Мезозой дәуірінің соңғы Бор кезеңі) келу жағдайының әсер ету коэффициентінің деңгейі С.Айни формуласы бойынша өте жоғары болды.

	– Мүмкін одан әрі орбитаға ұшсақ қайтеді? – деп күңкілдеді наразы кейіпте жас палеонтолог.

	– Әлбетте болады. Бірақ қажеті жоқ. Әйтсе де бақылауымызды орбитадан-ақ тамаша жүргізуімізге болар еді. – Капитан иығын көтерді. – Нақты не нәрсеге көңіліңіз толмайды?

	– Сонда біздің экспериментіміздің мәні неде? Қатынасудың әсері маңызды емес пе. Әйтпесе, бұл дәуірге жай ғана автономды зонд жібере салып, біздің ғылыми топты тәуекелге байламаса да болатын еді ғой.

	– Жарайды, жас жігіт, екпініңді бас! – ғылыми экспедиция басшысы қабағын түйді. – Біз үшін ең бастысы – бүлдіру емес. «Көбелек эффектісін» есте сақтаңыз.

	– Есімде, – деп күңкілдеді палеонтолог.

	– Оның денесі қандай зор! – деп таңданды бақылау алаңының шетінде тұрып, аспанда қалықтап бара жатқан кецалькоатлге қараған жас стажер қыз. – Олардың қалай көбейетінін көрсек қызық болар еді.

	– Кімге не, – терең демалған жас палеонтолог аса сүйкімді қызға қарады. Ол оны танымайды. Оның экология факультетінің стажер-студенті екенін жасыл комбинезондағы үйеңкі жапырағы сияқты шевроны білдіріп тұр. Уақытаралық кемедегі отыз адамнан құралған экспедицияның қатаң құпияда дайындалғаны себепті бұлар бір-бірін мүлде танымайтын. Ғалымдар өткен шаққа баратын экспедиция туралы біліп алса, оны кез келген әдіспен болдырмауға тырысатын түрлі концессиядағы діни экстремистердің әрекеттерінен шындап әрі қатты сақтанды. Сондықтан экспедиция мүшелерінің ішінен тек ғылыми жоба жетекшісі мен үш экипаж мүшесі ғана эксперименттің мәнісінен алдын ала хабардар болды. Қалғандарын арнайы үкіметтік комиссия тестілеу әдісімен таңдап алды. Іріктеуде болашағынан үлкен үміт күтер жас ғалымдар, математиктер, физиктер, геологтар, экологтар мен палеонтологтар болды. Сондай-ақ жоғарыда аталған ғылым факультеттерінің болашағы зор жоғары курс студенттері бар.

	Бұл тест пен сынақтың шекарасынан асқан ең алғашқы, әрі уақытқа сапар шеккен тарихи сәт. Ғалымдар соңғы Бор дәуіріне тірі динозаврларды көру үшін ғана келген жоқ. Ғылымға олардың қалай қырылғаны қызық еді. Әлі күнге дейін динозаврлардың жойылуына байланысты қазіргі Мексика шығанағының орнына алып астероидтың немесе құйрықты жұлдыздың құлағаны туралы гипотеза ең сенімді теория болып саналады. Енді бұған 100% көз жеткізуге мүмкіндік туып тұр. Бірақ бір мәселе бар еді. Аспаннан құлайтын дененің гипотетикалық уақытын тек бір жарым мың жылға дейінгі дәлдікпен есептей алдық. Әрине, әңгіме 65 миллион жылдық мерзім боп жатқанда, он бес ғасыр деген не тәйірі? Бірақ адам үшін шексіз ұзақ уақыт. Осы себепті уақытаралық кеменің экипажы Жерге міндетті түрде құлауы тиіс, жақындап келе жатқан аспан денесін іздеп, зеңгір көкті сканерлеумен болды. Жойғыш-астероидты тапқан соң, оның траекториясын есептеп, сол уақытқа жөнелуге және соқтығыстың дәл қашан болатынын айтуға болады. Мүмкін бұл оқиға ертең болатын шығар, не бір айдан кейін немесе мың жылдан кейін, мүмкін үлкен кецалькоатль оларды жоғары көтерілуге мәжбүр еткен кезде болады.

	Ғалымдар, әсіресе палеонтологтар астероидты ұзақ уақыт іздесе екен деп ойлады, себебі олар өздерінің стихиясына келді ғой. Төменде бір кездері планетада тіршілік еткен таңғажайып жаратылыс иелері толған ежелгі материк созылып жатты. Десе де адамдар олардың табиғаттағы ең ерекше мақұлық екеніне түсінік берді ме екен. Homo sapiens.

	Жас палеонтолог сүйкімді стажер қызды есінен шығарды. Ұшатын кесіртке де көзден ғайып болған. Ғалым аяғының астындағы көріністі қызықтап тұрды. Кеменің қуатты өрісінен ауаның аздап дірілдегені болмаса, сыртынан қарағанда еш көрінбейтіндей кеменің ішкі жағынан даланың бәрін көруге болады. Кейде адамдар өздерін ауада ілініп тұрғандай сезінетін. Жалғыз мөлдір емес нәрсе диск тәрізді кеменің ортасында орналасқан, ішінде кішкентай қарақұрдымның күшіне тең келетін мол энергия жасырынған реактор ғана. Шындығында, ол жерге көлемі он бірнеше молекуладай болатын антизатты жасанды қарақұрдым орнатылған. Құрсағына реакторды жасырған қырлы үлкен титан шар отыз жұмысшыға арналған отыз орындықпен құрсауланған. Дегенмен, ғалымдарға өз пультінде отыру міндетті емес, өйткені олардың жұмыс жүйесі автономды. Сондықтан түгелге жуық мінбеден мөлдір палубаға түсті. Пультте тек экипаж мүшелері мен экспедиция жетекшісі қалды. Кемеде тұрғын жай жоқ. Адамға жасалған бар жайдан тек ғалымдардың жұмыс орнындағы бірнеше кабиналы биодәретхана. Қауіпсіздік ережелері бойынша өткен заманда болу уақыты 12 сағаттан аспауы керек. Демек, ұйықтаудың қажеті жоқ, ал тамақ бойынша экспедицияның барлық мүшесі өз комбинезонының қалтасындағы жоғары калориялы қоректік таблеткаларды жей алады. Әрбір грамм салмақ реактор үшін қауіп, сондықтан уақытаралық кемеде ешқандай артық зат жоқ. Барлық нәрсе қиқымға дейін есептелген.

	Жас палеонтолог тартыла бастаған бұлақтан шөл басып тұрған трицератопсқа ұқсайтын ересек торозаврға назар салып тұр. Торозавр өзінің туысқанынан ашық түсімен және сүйек қырларының әдемі болуымен ерекшеленді. Туысқандығына қарамастан, өзіне жақындаған динозаврға трицератопс басын бұрып жақтырмай қарады да, мүйіздерін көрсетіп, басын шайқап, айбат шеге бастады. Ғалымдар Жерде осы кез жылдың қай мезгілі екенін анықтаған, айтуынша қазір шағылысу маусымы. Сондықтан динозаврлар, әсіресе еркектері, әрдайым агрессияда болады. Мұны жас стажер қыз да байқады.

	– Қандай агрессия. Оны бақталас көре ме? Қызық, трицератопс пен торозавр шағылысуы мүмкін бе екен?

	Палеонтолог тағы да сүйкімді қызға үнсіз қарап, ақырын мырс етті де, бақылауын жалғастыра берді. Барлық нәрседен бұл дәуірдің экологиясында шұғыл метаморфоз (өзгеріс) болғаны айдан анық көрініп тұр. Алыста көкжиекте белсенді жанартаудың түтіні көрінеді. Ландшафтқа қарағанда, торозавр кетіп бара жатқан бұлақ аз уақыт бұрын суы толған өзен болып ағып жатқан. Өсімдіктер көп емес, бұл динозаврлардың шөбі шүйгін жайылымды іздеу жолындағы жүріп өтер жері сияқты. Торозавр жақтырмай ыңырсыды да, өзін жаратпаған трицератопстан әрірек барып су ішпек болды. Солтүстіктегі төбенің артынан динозаврлардың тағы бір тобы шығып, бері жылжыды. Бұл күні бүгінге дейін қалдықтарын ешқандай палеонтолог таппаған белгісіз түр еді. Былай алып қарасаң олар құсжамбастылар отрядына жататын шөпқоректі болған сияқты. Олардың ұзындығы шамамен үш метр және басында динозаврға тән емес қарақұйрықтың мүйізіндей мүйізі бар, бұған дейінгі кездескендерде мүйіз тек мұрнында және онысы алға қарай бағытталып тұратын. Бұл деген адамдардың ертеде болған түрлерді өте аз білетінін білдіреді.

	Батысқа қарай жүз метр жерде үңірейіп жатқан кең жарық жақында ғана анық күшті жерсілкінісінен кейін пайда болған. Сірә, өзеннің кеуіп қалуына сол себеп шығар, өйткені жарық өзен арнасымен қиылысып жатыр. Опырылған жерден дүр етіп бір топ жәндік ұшып шықты, артынша тағы бір жіңішке, ұзын аяқтары бар жыланға ұқсайтын беймәлім мақұлық көрінді. Уақытаралық кеменің бортындағы үш өлшемді бейнесканер мұның барлығын автоматты түрде жазып алды, бұлар өз дәуіріне қайтқан соң палеонтологтар бұрын қырылып қалған, осы жаңа түрлерді анықтап, оларға атау береді. Міне, сирек бұтаның арасына тағы бір мақұлық шықты. Бірақ ол ғылымға бұрыннан белгілі.

	– Эуплоцефал, – деп жымиды жас палеонтолог, анкилозавридтің күлкілі тұмсығына елжірей қарап. Ал құйрығындағы тербелген добалдай сүйек тоқпаққа риза болды. Ғалымдардың зерттеуі бойынша, мұндай тоқпақпен ұрылған жалғыз соққы ересек тираннозаврдың асық жілігін сындыруы мүмкін екені әлдеқашан тұжырымдалған. Сүйек шорымен қапталған және осындай тоқпақпен қаруланған эуплоцефалға ешкім ырылдап, айбат шеккен жоқ. Мүйізді цератопстар оған суатқа асықпай жақындауға мүмкіндік берді.

	– Кешіріңіз, қателеспесем, эуплоцефалдар Канадада өмір сүрген. Ал біз болашақ Латын Америкасынан төбесіндеміз, – деді стажер қыз.

	– Оның қаңқа сүйектері тек Канададан табылды, бірақ бұл оның тек сонда ғана тіршілік еткен дегенін білдірмейді ғой. Оның үстіне қазір біз жануарлардың көшін бақылап отырмыз, – деді ғылыми экспедиция жетекшісі. – Ал біздің заманымызбен салыстырғанда қазіргі болашақ Канаданың аумағы болашақ Орталық және Оңтүстік Америкаға әлдеқайда жақын.

	– Қызық, еркектері ұрғашы үшін болатын таласта, жекпе-жек кезінде құйрығындағы тоқпақтарын қолдана ма екен? Егер қолданса, осы сүйкімді жануарлардың қаншасы бұл қарудың құрбаны болды? – деп жалғады қыз. – Жалпы олар қалай шағылысады?

	«Сайтан алғыр. Ол одан басқа нәрсе ойлай ала ма?» – деп ойлады қабағын түйген жас палеонтолог.

	Қарсы жағадан паразавролофустардың бір үйірі жақындап келе жатты. Олар игуанодондарға өте ұқсас, бірақ паразавролофустардың ерекшелігі мойнынан басталып, артқа қарай қайқы біткен мүйіздің ұшына дейін қалың тері мембранасымен қапталған, көзге айрықша көрінетін басында еді. Үйір жиырма шақты бастан құралған, олардың үштен бірі әлі үш метрлік кішкентай төлдер. Шөпқоректілер үйіріндегі доминанттың ұзындығы 11 метрге жетеді. Бірнеше ересек паразавролофустың әлі жазылмаған жаралары бар. Шамасы жақында оларға жыртқыштар тобы шабуыл жасаған сыңайлы. Бәлкім олар бірнеше жыртқыш Дриптозавр шығар. Паразавролофустар шабуыл кезінде жоқ дегенде бір жас паразавролофустан айрылуы ықтимал. Үйір ақырындап суатқа қарай жүрді. Жас палеонтолог оларға қызыға қарап тұр еді, назарын алыстан естілген дүрсіл бөліп жіберді. Дүрсіл солтүстіктегі төбе жақтан естілді. Ол жаққа қараған палеонтолог шаңдатып келе жатқан әлдеқандай сұр тобырдың қозғалысын байқады. Аргентинозаврлар! Бұл көлемін көзге елестете алмайтын жаратылыс табыны еді. Табындағы үлкен ұрғашының қаншалықты ірі екенін елу шақты бастың төбені айналып, суатқа жақындағанында байқадық. Оның ұзындығы шамамен отыз екі метр болатын. Мынау Зауроподтың алып ұрғашысы жер бетінде кемі жүз жылдай өмір сүрген және қазір ғылымға белгілі осы дәуірдегі барлық тіршілік иелерінің ешқайсысы оған қауіп емес. Жай ғана оның алып тұрпаты ешбір жыртқыштың тап беруін ойландырмайды. Ұрғашы аргентинозаврлар еркектеріне қарағанда айтарлықтай үлкен болып келеді, табиғаттың заңы. Бұл деген шағылысу кезінде ұрғашының өзінен әйдік, 100 тоннадан асатын еркектің салмағына шыдас беруімен байланысты. Егер еркектері ұрғашылардан ірі, салмағы ауыр болатын болса, онда ұрпақ өрбіту барысы ұрғашылар үшін аянышты жағдаймен аяқталар еді.

	– Осы алыптардың қосылу кезінде қаншалықты күйзелетінін елестетіп көрдім! – деді таңырқаған жас стажер қыз.

	Палеонтолог енді оның жыныстық қосылуға деген біртүрлі қызығушылығынан күйіп кеткенін айтқысы келді, бірақ оның назарын жоғары жақтан шыққан дүмп еткен дыбыс бұрып жіберді. Уақытаралық кеме ішінде бір нәрсемен соқтығысу туралы хабар сиренасы зарлап қоя берді. Барлығы жоғары қарады. Мөлдір корпустың төбесінде үлкен жапа тұр. Кеме жанында кецалькоатль төмен қарай сырғып бара жатты, шамасы ішін босатып, жапалап кеткен осы.

	– Қарғыс атқыр! – деп айқайлады ғылыми экспедиция басшысы, – бізге жетпегені осы еді!

	Ластаушы кецалькоатль қайтадан жоғары ұмтылып, үрейлі дыбыстар шығарып, уақытаралық кемені айналып ұша бастады. Ол өз саңғырығын аумағына кірген басқа птерозавр деп ойлап, өткір иіс шығарып, оған қышқырды. Кецалькоатль мұның өзінің боғы екенін түсіне алмады, әдетте ол ауада қалқымай жерге қарай сырғитын. Өзінікі болса да саңғырықтың иісі ұшатын кесірткені біржола есінен жаңылдырды. Ол мұны ұрысқа шақыру деп түсініп, арсыз тезекті өзінің айқайымен аумағынан қуып тастауға тырысты. Қаскүнемге қоқан-лоққысының әсер етпегенін көріп, атойлап алға ұмтылды. Пилоттар көлбеу траекториямен төменге шұғыл маневр жасап, кецалькоатльден жалтарып кетті. Енді осы боқпен байланысты драма жер мен суатқа жақындады. Уақытаралық кеме ең жақын тұрған жануарға жүз метрдей қашықтыққа таяды. Сөйтіп бүкіл ғылыми экспедиция он екі келілік нәжістен тәж киді.

	– Біз боққа белшемізден баттық! – деп айқайлады ғылыми экспедиция басшысы өкінішпен. – Біз өткеннің оқиғасын бүлдірдік! Біз жануардың назарын аудардық! Ал оның боғы түсуі тиіс жерге түспей қалды! Сайтан алғыр!

	Кецалькоатль ұшып жүрген уақыт машинасының жанын тағы да айналып өтіп, шыңғырды. Жақында ғана жыртқыштардың шабуылына ұшыраған паразавролофустар, қауіпті сезіп, бастарын көтеріп алды да, қорыққаннан жықпылға қарай шегіншектеді. Олардың төлдері ересектердің аяғының астына оралды. Бұл шөпқоректілер жоғары қарай алатын еді, қазір олардың назары қаһарлы птерозаврда. Олар абыржып, шулап, какофонияға (ежел. гр. жағымсыз үн) тағы шу қосты. Енді трицератопс, торозавр мен эуплоцефал мазасыздана бастады. Мүйізді шөпқоректілер бастарын шайқап, қатты өкірді. Эуплоцефал ең бірінші қауіп жақын жерде тұрғандардан деп топшылап, қуатты құйрығын бұлғай бастады. Олар мүйізді цератопстар еді. Аргентинозавр табыны еш үрікпей суатқа қарай жылжып барады, бірақ табынды басқарушы ұрғашы алып жануарлардан бұған дейін естілген дыбыстан өзгеше, ырылдаған дыбыс шығарды. Паразавролофустар аспанда бұлдырап жүрген кецалькоатльді қараймыз деп, өздеріне жақындап келе жатқан дриптозаврлар тобын байқамады. Олар аллозаврларға ұқсас еді, бірақ біршама кішірек, дегенмен қаупі кем емес. Шамасы жақында үйірге шабуыл жасаған олардың олжасы аз болған сияқты, «үйлену» мезгілінде көп тамақ керегін түсіну қиын емес. Осы сәтке дейін олар өздері шабуылдаған шөпқоректілерді жарақатынан аққан қанның иісі арқылы аңдып келген. Суат жанында үлкен драма қайнап жатты.

	Аргентинозаврларды өз боғымен жанжалдасып жүрген птерозавр мүлдем қызықтырмады. Олардың шөл басқысы келді. Бірақ әлгі ұрғашы беймаза дыбыс шығарып, табынға сергек болу керегін ескерте берді. Табынның қалған жануарлары топ боп, тығыз жинала бастады. Дриптозаврларды да кецалькоатль қызықтырған жоқ. Олардың мақсаты жақын жерде жүрген жаралы паразавролофустың біреуі еді.

	Птерозавр боғының салмағы уақытаралық кемеге зиянын тигізген жоқ, бірақ қуат реакторының калибріне әсер етті. Жас палеонтолог «көбелек эффектісінің» болғанын түсінді, енді қандай оқиға тізбегі болатынын күту ғана қалды.

	Дриптозаврлар селдір бұтаның көлеңкесіне жасырынудан шығып, шабуылға ұмтылды. Кецалькоатлдің даусынан онсыз да шошып тұрған паразавролофустар шабуылды соңғы сәтте ғана байқап, екі жаққа жөнкіле қашты. Жыртқыштар жаралы шөпқоректіге жетіп, аяғын аспаннан келтірмек болған. Бірақ ол жалт беріп, сытылып кетті, енді әлгі жаралы паразавролофус дриптозаврлар мен жыраның арасында қалды.

	Өз-өзін сақтау инстинктісі оны қанішерлерден аулақ, жердің жарығына қарай алып қашты. Жыртқыштар соңынан қуды.

	Басқа паразавролофус эуплоцефалды үркітіп, тура суатқа секірді. Ананың кішкентай миы шөпқоректі динозаврдан қауіп жоқ екенін түсініп үлгірмеді. Эуплоцефал кері шегінді, сол кез метрономның маятнигі сияқты тербеліп тұрған күрзілі құйрығы трицератопстың артқы аяғына тиді. Анау аурудан бақырып, құрыштай қапталған эуплоцефалды еш жарақаттай қоймайтын үшкір мүйізін көрсетіп, анкилозавридтен артқа шегіншектеді. Қарақұйрық мүйізі бар белгісіз динозаврлар мұндағының ойдағыдай нәрсе емесін көріп, суаттан кеткісі келмей, жақын тұрған шаңжапырақ тоғайына бұрылды. Тоғай арасында тасаланып жүрген хайуан осыны күткендей еді. Олардың қарсы алдынан палеонтолог қана емес, кез келген мектеп оқушысы да танитын хайуан атып шықты. Бұл тираннозавр болатын. Сұрапыл жыртқыш қорқынышты дауыспен ақырып, қарақұйрықмүйізділерге тап берді. Аналар алып аргентинозаврлар үйіріне қарай қашты. Ти-рэкс жемтіктің артынан ұмтылды. Енді аргентинозаврдың табынбасы ұрғашысы өзі мен үйіріне шынымен қауіп келгенін сезді. Ол айбат шеккендей ыңыранып, ағаш діңіне ұқсаған жуан аяқтарымен ебедейсіз қозғалып, құйрығымен тираннозаврға соққы жасау үшін бұрылды. Табынбасы ұрғашының қарымды, талқандап тастайтын қамшысы ауаны тіліп, ти-рэкске қарсы сілтенді. Сонымен бірнеше тонналық құйрық қорқыныштан есі шыққан бірталай жас қарақұйрықмүйіздіні өміріне қауіп төнетіндей мертіктіріп, жайпап өтті және аңшылыққа еліккен аш тираннозавр да әрекет етуге үлгірмей қап, ұрғашы аргентинозаврдан жойқын соққы алды. Жойқын болғаны сонша, жыртқыш аяғымен тұра алмай, жер сүзе құлады. Олжа жалт берді. Көптеген сүйегі сынып өлген қарақұйрықмүйіздің жылы-жұмсағынан ауыз тиетін ғана мүмкіндік қалды, бірақ әуелі жыртқыштың өзі құтылу керек. Ұрғашы аргентинозавр келесі соққыға дайындалды. Оған тағы бір ересек ұрғашы қосылды.

	Суға секірген паразавролофус қорыс лайдың тұзағына түсті де, аянышты маңырап, жағаға шыққысы келді, бірақ ол әрекет лайға батуды тездеткеннен басқа нәтиже бермеді. Оның жаралы үйірлесіне еріп келген жыртқыштардың жұбы оны жыраның соңын ала бере қуып жеткенде апыр-топыр болда да, дриптозаврлардың мойнынан тістегенінен соң құлап түсті.

	Суаттан асығыс кетіп бара жатқан эуплоцефал кенет алдынан тұруға ұмтылып, қырылдап, құрғақ шаңда тыриып жатқан тираннозаврды көрді. Аз-маз ойланып, оның ойланатын да ештеңесі жоқ қой, анкилозаврид ти-рэкске жамбасымен бұрылды да, оның тура басына құйрығының шорымен жойқын соққы беріп, алып жыртқышты өлтірді.

	– Мына птеродактилді боғымен қоса жер жұтса жақсы болар еді! – деп күйіне айқайлады ғылыми экспедиция басшысы. – дәл солай болу керек еді.

	Табиғи оқиғалар ағымы бұзылды. Қиқоңыздар мен басқа да жәндіктердің жеміне айналатын кецалькоатлдің саңғырығы түсетін жерге түспеді. Оның орнына боқ өзінің «ата-анасының» назарын аударып, ол қиқуымен паразавролофустардың зәресін алып, жануарлар өздерін аңдығандарды кеш байқады. Олар дриптозаврларды ертерек сезгенде еді, барлығы бұлақты жоғары бойлай жөңкіле қашып, біреуі қорыс лайға батпай, екіншісі жыраның түбінде дриптозаврдың біріне жемтік болмас еді.

	Суға батқан паразавролофус бұлаққа қарғымаса, эуплоцефал трицератопсты жарақаттамас еді, ал олардың жанайқайы қарақұйрықмүйізділерді үркітпес еді, бәлкім, қарақұйрықмүйізділер мен аргентинозаврлардың арасы алысырақ болар ма еді. Бұл жағдайда аргентинозавр ұрғашысының құйрығымен жасаған соққысынан екеуі тірі қалып, ал тиранозавр басқа қарақұйрықмүйіздіні өлтіріп, қазір аман жүрер еді. Алайда жер мен төмен құлдыраған птерозавр саңғырығының арасында тұра қалған уақытаралық кеменің корпусы осы болған оқиғаның барлығына себепші болды.

	Ғалымдардың барлығы дерлік өз орындарына тез отыра қалды. Бірнеше палеонтолог пен эколог мөлдір палубадан кетпеді, өйткені олар үшін қазір ешқандай жұмыс жоқ еді. Математиктер болған оқиғаның болашаққа әсер ету коэффициентін тез есептеп шығарды. Тағы біреу жағдайды түзетудің нұсқаларын қарастырды.

	Жас палеонтолог мұңайған түрмен қорыс лайға батып, суға тұншыққан паразавролофустың өлім алдындағы жанталасына қарады. Су бетінде оның тек басының алдыңғы бөлігі ғана шығып тұрды. Жалына маңырайды. Көзінде қорқыныш. Бітті... Жануар толығымен су астына, лайға батып кетті.

	– Енді оның миллионжылдықтан аман өтіп, палеонтологтардың қолына түсуіне толық мүмкіндігі бар. – стажер қыз терең демалды, – Дәлірек айтсақ, оның қалдықтарында мүмкіндік бар.

	«Әйтеуір жұптасу туралы ештеңе демеді-ау», – деп ойлады жас палеонтолог.

	– Қызық, бұл еркек болды ма екен, ұрғашы ма?

	* * *

	Уақытаралық кеме кецалькоатль жете алмайтын биікке көтерілді.

	– Біздің заманымыздың жағдайына әсер ету коэффициенті қандай? – деп сұрады түңілген ғылыми экспедиция басшысы математиктерден.

	– 1257,478 Айни, – деп жауап берді математиктер тобының үлкені.

	– О, Құдайым-ай!

	– Әйткенмен, егер алдағы 48 сағат ішінде саңғырық түсетін орыннан мың миль радиуста жерге аспан денесі құлап, күші 75-тен 100 мегатоннаға дейінгі жарылыс болатын болса, онда біздің заманымызға әсер ету коэффициенті 1,3 Айниге тең болады. Плюс-минус 0,72.

	– Аспанды сканерлеу туралы не айтасыздар? – экспедиция басшысы енді астрофизиктер тобына бұрылды.

	– Осы жарты шардың аспанын сканерлеу барысында Жермен соқтығысатын аспан денесінің жақындағанын анықтағанымыз жоқ.

	– Онда келесі жарты шарға көшейік.

	Екі сағаттан соң ғылыми экспедиция басшысы тағы да теріс жауап алды. Бірде-бір ғарыш нысаны Жерге қарсы ұшпаған.

	– Не істейміз? – деп тіл қатты оған уақытаралық кеменің бас ұшқышы.

	– Егер біз боқтың кемеге тигеннен ілгері уақытқа орала алсақ, онда бәрі бәз баяғы қалпында қалмақ. Өйткені, Дробот-Збарскийдің теориясына сәйкес, уақыт бөлшегіндегі оқиғалар тізбегінің жалпылай жылжуы птерозаврмен байланысқан сәттен бастап, біздің кеменің өз заманымыздан қозғалғанға дейінгі уақыт аралығында болды, – деді экспедиция басшысы.

	– Олай болса ахуалды қалай түзете аламыз?

	– Біз оқиға шекарасын қиып өтіп, уақыт-кеңістік парадоксының нөлдік күйіне жетуіміз керек. Хельсинг-Копцев теориясына сәйкес, бұл нәрсе барлығын, тіпті оқиға тізбегіндегі біздің өткенге сапарымыздың да гипотетикалық ықпалын жоққа шығарады.

	– Теориялық тұрғыдан бұл рас та шығар, бірақ іс жүзінде, тіпті тәжірибе жүзінде мұны ешкім растаған жоқ, – ұшқыш күмәнмен басын шайқады.

	– Дегенмен біздің реактордың қуаты уақыт-кеңістік континуумындағы ауытқуларды еңсеруге жеткілікті ғой. – физиктердің бірі қарсылық білдірді. – Бізге бар болғаны уақыт материясын кері қозалтып, сингуляр нүктесіне қайтаратын күшті гравитациялық толқудың бір фазалы ағыны ғана қажет. Сондықтан бұл расымен мүмкін нәрсе.

	– Бұл Жерге айтарлықтай зиян әкелуі мүмкін! – деп айқайлады басқа бір физик.

	– Егер біз оқиғалар шекарасын қиып өтіп, уақыт-кеңістік парадоксының нөлдік күйіне жететін болсақ, онда бұл оқиғалар ешқашан болмайды. Барлық ықпал абсолютті нөлге тең болады.

	– Жөн, – ғылыми экспедиция басшысы басын изеді, – бұл біздің жалғыз мүмкіндігіміз. Есепті бастаңыздар.

	– Олардың әңгімесінен ештеңе түсінбедім, – деп күрсінді стажер қыз жас палеонтологқа бұрыла...

	* * *

	Алғаш ес жиған кезде денедегі, әсіресе қабырғадағы қатты ауырсынуды сезді. «Шынымен осының бәрі түсім бе?» – деп ойлады ол ауырған қабырғасын уқалап.

	Көзін ашқан жас палеонтолог өзінің тыржалаңаш жатқанын, бүкіл денесінің көгеріп, сырылып, жарақаттанғанын көрді. Жас палеонтолог кішкене көтеріліп, ауырсынудан бетін тыржитты және өзінің шөп пен үлкен жапырақты төсеніш қылып, құлама жардың көлеңкесінде жатқанын ұқты.

	– Тірісің бе? – деген таныс дауысты естіді. Ағаштың тасасынан алдындағы, экология факультетіндегі стажер қыз шықты. Ол да бұл сияқты тыр жалаңаш екен.

	Палеонтолог оның тыржалаңаш денесіне тесіле қарап, оның да көгерген, сырылған жері бар екенін көрді. Рас, мұныкі сияқты көп емес. Дегенмен оны сырылған жарақаттар емес, қыздың жалаңаш денесі толғандырды... Қыз күліп жіберді.

	– Иә, егер сен менің омырауыма осылай бақырайып отырсаң, демек тірісің, – деп жымиды ол.

	– Не болды?

	– Біздің уақыт машинамыз жарылды, шамамен оқиға шекарасына жете бере... Реактор шыдамады... солай ойлаймын...

	– Содан?

	– Сен екеумізді уақыттың бұрылуы лақтырып жіберді. Бірақ бұл динозаврлар дәуірі емес. Біз әлі қай заманда екенімізді білмеймін. Әйткенмен ешқандай өркениет белгісі жоқ, динозаврлардікіндей. Ал мұндағы климатты жұмақ дерсің.

	– Біздің киімдеріміз қайда?

	– Түсінсем бұйырмасын. Менің ойымша, бұл уақыт ағысындағы биоматерияның көшуімен байланысты. Кемеде бізді тыныштық өрісі қорғап тұрды. Бірақ екеумізді уақыт саңылауына бұл өріссіз-ақ лақтырып жіберді. Шамасы уақыт өзінің парадоксы арқылы синтетикалық ештеңені өткізбейді. Бұл нәрселерді біле бермеймін. Жай ғана экологпын ғой. Алыстан әлдебір жануарлардың ырылын естідім.

	– Динозавр заманында емес екенімізге сенімдісің бе?

	– Әлбетте, – деп күлді қыз, – айналаңа қара, қанша шөп өсіп тұр.

	– Соңғы Бор дәуірінде де шөп болған.

	– Ал жыландар ше? Мен жақын маңнан жылан көрдім.

	– Олар да болды.

	– Алма ағаштары ше? – қыз тағы күлді.

	Оның қолында үлкен жабайы алма бар екенін ол қазір ғана байқады. Қыз қарш еткізіп, үлкен бір бөлігін тістеді, сосын алманы палеонтологқа ұсынды да, аузы шайнаңдап:

	– Жейсің бе? – деді.

	Жігіт оның қолындағы жемісті алып, бір тістеді.

	– Алма болған жоқ,– деп терең демалды ол, тамағын баяу және ойланып шайнады,– сенің атың кім?

	– Хауа, – деді қыз, өзінің тыржалаңаштығынан ұялмай, қасына отырып.

	Ол шайнаңдағанын тоқтатып, қызға тағы бадырая қарады. Сол кезде ол бәрін түсінді. Тарихта динозаврлардың жаппай жойылуына әкелген метеор ешқашан болмаған. Жануарлардың қырылуына олар мінген уақытаралық кемесінің жарылуы себеп болған. Бар экипаж қаза болған шығар. Мүмкін біреулерді басқа дәуірге лақтырды. Бірақ бұл заманға емес екені анық. Қазір олар Жер бетінде жалғыз.

	– Хауа... – жас палеонтолог ауыр күрсініп, ауырған қабырғасын уқалады. – Менің атым Адам.

	09.04.2007 ж.





аударған: Нұрлан Досмағұл





