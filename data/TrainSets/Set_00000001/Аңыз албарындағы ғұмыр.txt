	Төкен Әлжантегі

	Аңыз албарындағы ғұмыр





	Хикаят





	Құлаққағыс:

	Бұл хикаят – қазақ тарихында әлі толық зерттелмеген, ХУІ-ХУІІІ ғасырлар төңірегіндегі кейбір деректерде әредік ауызға алынғанмен мәні ашылмаған хан ордасында болған Аталық дәрежесін иеленген, мәңгілік тыныштығын Қожа Ахмет Яссауй кесенесіндегі ұлы хандар арасынан тапқан Сайдалы Нияз (құлпытаста Сейдалы Нияз деп қате жазылған) батырдың өмір қырын суреттейді.

	Аталық – ханзадаларды тәрбиелер, хан жоқ жерде хан орнын жоқтатпай билік тізгінін ұстар, белгілі бір дәрежеде келіссөздер жүргізер тұлға болған.





1




	Жаздың орта тұстан ауып кеткендігін байқатқандай көк бояғын жоғалтқан дала қанын ішіне тарта бозарып алған. Жота-жондардың басын былай қойғанда, ойпаңдағының өзі өң-түсінен айырыла құп-қу. Оның бергі жағында, ат сауырын қағар селеулі шөп өспейтін алқаптың қырбығы мый қайнатар ыстықтан әлдеқашан күйіп жерге жабыса түскендіктен бе ат тұяғынан көтерілер шаңды қоюлатып, тынысты тарылта түседі. Ауа ауыр – кеудеңді еркін керіп дем ала алмайсың, жол ауыр – ат екеш әлді аттардың өзі сар желістен тиылып, сараң аяңның ауанына көшкеніне бірталай уақыт. Бірақ, аяқ суытуға әлі ертерек. Суы бар жерге тоқтамасаң кезерген ерінді ылғалдап, кепкен көңді жібіте алмасың анық. Адамдарды қойшы, қанжығадағы торсықтарынан ауыз шылап, тіл астына ытырылған малтадан шөлге сеп жасап келе жатқандары шүбәсіз, жануарларға обал-ақ, олар бір қисайса қайтадан аяққа тұруы екіталай.

	Жолаушылар әуелде, осы жолды таңдағанда, ертеден көңілге жаққан, жадыда сайраған құдық көздерін сағалап, соны алданыш қылуды ойлаған. Алайда, уақыт өз дегенін істеп тынған ба, жоқ, әлде бұлар негізгі бағыттан сәл қиыстаған ба, әйтеуір, айдың-күннің аманында сарсаң тірліктің сартабын кеше сандалып келе жатқандарын ғана біледі. Дегенмен, мұны айдайға жариялай қыңқ етер бірінің табылмағаны жұбаныш. Не ойласа да ішке бүгіп, іштей өз-өздерімен арпалысқандар қабарған қабақтарын жазбастан үн-түнсіз алға қарай сүлдерлерін сүйретуде.

	Сүйреткен қалыптарында ұрлана айналаға тінтініп келе жатқандарына шүбә жоқ. Бірінің қапталын екіншісі қайыра ұзап кете беретін сансыз қыраттардың ішінен тайға енделген ендей көзге ұрар межеліні таппаққа үміттенгендерінен сөйтеді. Күндіз түгілі түннің қараңғылығында адаспас түйсікті бүгін қандай қара басқанын ешқайсысы тап баса алмай дал. Өкініш пен ызаның өзегінде өртенгендер лажсыздықтың албарында алқыныстарын басқанға ұқсайды.

	Талтүске іліккен күн жалын шашады. Көлеңке басы табан астына түскенде көз жетерді сағым жайлаған. Аспан бұлдыр, айнала бұлдыр, жер бұлдыр. Дүние бұлдырлықтың арасында сапырылысып кеткендей әсер басым кім-кімде де. Мына қалпында әлем жөңкіле көшіп бара жатқандай. Сол көшкіннің арасын аңдасаң не бір нақыштар айшығы санаңа құйылып, өткен мен кеткеннің елестерін топырлата көз алдыңда тербелтеді. Алашапқындық та, алмағайыптықтың аласапыраны да көлбең елес бойында сақталған. Ұшығына жармассаң ұшпалықтың ұсқынын да нобайлардан аңғарғандайсың. Бәр-бәрі дүниенің бір орында тұрмайтынын, қозғалысқа құрылатынын дәлелдеп бағуда. Дәлел бедерінде екпіннің басым жататыны да қиялыңды ширата түседі. Сол екпіннің пәрменіне шыдас бергендер төрткүл дүниеде тірнек талайын айырып, шыдамағандар қомнан ертерек ауып қала беретінін сезінген жүректің мұндайда дір-дір ете қалатыны жасырын емес.

	Иә, түсіне білген жанға тіршілік дегенің қозғалыс ауанына бағынған тылсым екені айтпаса да түсінікті жағдай. Сондықтан іңгәңді жариялай мұнда кіріккен екенсің жан алыс, жан беріс деп аталатын арпалысқа қашанда дайын бол. Әгараки, абайсызда сүрініп кетсең құламауға күш сал, қайтадан бойыңды түзеп, емпеңдей жүгіруге талпын. Демікпеуді үйрен. Кеудеңді жалын кернесін, жаныңды үміт жылытсын. Сонда дегеніңе жетесің. Жетесіздік танытпа. Бүйтсең өзіңнің ғана желкең қиылып қоймайды, жұртыңды ұятқа қалдырасың, ұрпағыңды масқараға ұшыратасың.

	Жаратқан иеге мың мәрте қарыздар, атасы Арыстан – Хақназар мен Еңсегей бойлы Есім хандармен үзеңгі қағыстыра жүріп билік тізгінінің бір басын ұстаса, әкесі Барқы да Әз Тәуке тұсында Аталық дәрежесіне көтеріліп, қазақ хандығының күш алуына көп қарым жұмсаған, елдік мұратты бәрінен жоғары қоя білген арыстар еді.

	«Жұртыңмен бірге тарығып, жұртыңмен бірге тойынсаң жаман болмайсың», – деп отыратын әкесі Барқы қолы қалт еткенде балаларына. Тағы айтатын: «Біреуге жаққаныңнан айналаңа жақсы болып кетпейсің, ауыл арасына беделіңнің артқанынан абыройың тасымайды – жамағатыңа жұғымды бол. Жамағатыңның қуанышы мен қайғысын бөлісуге жарасаң нағыз ұлан болғаның. Ал, қараша халық өзі төбесіне көтергенін көкжал азуында талатпаған. Найзаның ұшында, семсердің жүзінде тұрса да жанын сала қорғап қалуға тырысқан», – деп. Міне, осы ұлағатты санасына тоқып өскен Нияз батыр анасы қалжа жеген күннен десе артықтау шығар, ес білген шамадан бастап әке өсиетіне адалдыққа жүгінді. Ат жалын тартып мінгелі тақым жазбай ер үстінде өзек жалғап, ер үстінде көз шырымын алғаны соның айғағы. Арқадан басталған мына жортуылында да ол елдік мүдденің еңселілігін қолдайтынын білдіруге сапарға шыққан.

	Аяқ астынан жиналған.

	Ат терлетіп жаушы жеткенде шалғыны көкорай, сабасы күрп-күрп, самалы жан жадыратар өңірде салқау тірліктің шуағын бойына еркін сіңіре тып-тыныш ғұмыр кешіп жатқан. Атой шықса атқақтай жөнелетін жұрты да қару-жарағын кереге басына іліп қойып, жортуылға мінер жануарларды ен отқа айдап тастап, марғаулықтың майсасына масайғандай ақар-шақар шақтың салтанатын кешіп жүрген. Амал нешік, бәрі бір сәтте сап тиылды.

	Кісі түсер он екі қанат ақ үйге кіріп, бұлаққа салқындатылған балдай қымыздан шөл басқан шамада қос жаушының оқтау жұтқандай қаздиып отырған ересектеуі сөз бастаған.

	– Мәртебелім, – деген ол ашық дауысы қырандай саңқ етіп, осында отырғандардың назарын еріксіз өзіне аудара, – Құлан жортар құба белдерден, құс базарын қыздырар шалқар көлдерден, қыран қонақтар қиядан, ырыс ұялаған ұядан дұшпанымызды аластап, көз алартқанды тамақтап «ух!» деп кеуде кере тыныс қайырғанымыз кеше еді. Құдайға шүкір, бұлкүндедеалақ-жұлақтан адақалпымызда бақуаттыққа байсал сала тірлік кешудеміз. Мұның бәрі хан иемнің алғырлығынан, сіздей ақылманның алысты көрер, асылды айырар сұңғылалығынан, намысын жани білер жұртымның керек жерде тас-түйін жұмылып, жауына қаршығадай түйілер күш-қайратының толысқанынан. Сөйткенмен, «жау жоқ деме – жар астында», дегенді әсте естен шығармағанымыз абзал шығар...

	Ол айтқанының салмағын білгісі келгендей маңайындағыларды көзімен сүзіп өтті. Үй ішіндегілер жым-жырт. Сөз соңын баққандар негізгі мәселенің түйінін тарқатар тұсты тағатсыз күткендей. Соны байқағанда жаушы төрдің нақ төбесінде таудай болып отырған Ниязға мойынын бұра ойын әрі қарай сабақтады:

	– Жылымға бір түскеннің жуыр маңда одан шыға қоюы екіталай. Олай болса, сол жылымға түсіп жанталасқаннан гөрі оған түспеудің қамын жасағанның бағы жоғарыда екені айтпаса да түсінікті. Болат ханның көздегені де осы мақсат секілді. Соған байланысты Әбілпейіз сұлтанды бас ете шығыс тұсымызды нықтамаққа бекінген беті байқалады. Ел жақсылары мен жайсаңдарын жинау барысында бұл шаруаны көппен ақылдаса шешуді дұрыс деп тапса керек. Жан-жаққа жаушы аттандыруының себебін мен осыған сайыдым.

	Іште отырғандар орындарында қозғалақтасқандарымен суырылып алға шығар ниетті біреуі байқатпады. Заңдылықтан. Аталық барда орынсыз өндіршектеу, жоқ жерден көсемсу саппастыққа жататын.

	Бірақ Нияз жуыр маңда бұл әрекетті не қоштайтынын, не қоштамайтынын білдіре қоймады. Ойға шомып кеткен...

	Бәрінен хабардар отырған. Кейінгі оншақты жылдың ол жағы мен бұл жағында қонтайшылар арасында жүрген билік таласы ол елдің берекесін әбден қашырып біткен. Мұның барлығы Қалдан Серен қайтыс болғаннан кейін басталған. Сыбан Доржыны ағасы Лама Доржы өлтіріп тақты иеленсе, оның түбіне Лабашы жетіп, билікті қолына алған. Дегенмен бұл нәсіп оған да ұзаққа бұйырмады, Қытай жасағының қолына түсіп қалып, ол да өлтірілген соң Лабашының кезінде Қытайға қашып барып, соның әскерімен бірге оралған Әмірсана қонтайшы лауазымына жеткен. Әйткенмен, берекесі қашқан елде бірлік құтайған ба, ақыры ол да елден кетуге мәжбүр болып, ақырында сыртта жүріп белгісіз аурудан қаза тапқан.

	Бәрінің соңында халықтың босқындыққа ұшырағаны мәлім. Жоғарғы тұстағы көршілерге кеткені сол жақты сағалап, басқалары Еділге қарай жөңкіліп, бір кездегі ұлан байтақ өлке әп-сәтте қаңырай босап қалған. Оған қайта-қайта шабуыл жасап жатқан Қытай тепкісінің әсер еткені де аян еді.

	Енді, міне, сол тұсты қазақтар бекітсе, бекітіп қана қоймай Жоңғарлардан босаған жерді иеленіп алса несі айып! Бұл өте дұрыс шешім! Әсіресе Нияздың көңіліне қонатыны – Әбілпейіздің иелік тұтқасын ұстайтыны. Қанша айтқанмен өзінің тәрбиесін көрген, Аталық тезінен өткен сұлтан ғой, жол бастарда да, қол бастарда да оның көргені, көңілге түйгені жетерлік. Бір шамаларда Әбілмәмбет хан мен Нияз батыр Сарыарқадағы хан жайлауына көшкенде Түркістан билігін Әбілмәмбеттің ұлы Болат алып қалғаны белгілі. Сонда Әбілпейіздің түрлі дау-шарларда өзін жақсы жағынан көрсете білгенінен хабардар. Ендеше, ұрыста тұрыс болмайтыны қандай анық болса, Аталықтың Әбілпейізге «Алла жарылқасын!» деп бата беретіні сондай ақиқат дүние.

	Елек қорытындысы осыған сайығанда Нияз жадырай маңайындағыларға жүзін бұрды.

	– Бауырларым, балаларым, қалай ойлайсыңдар, мына сапарға шыға аламыз ба?

	Іштей булығып отырғандар шу-шу етісті:

	– Сіз ниет етсеңіз біз дайынбыз ғой!

	– Ат – әлді, жігіттер – сақадай сай шақта суырыла шығып, сусылдата жетеріміз ақиқат!

	– Е, ел мүддесі таразыға тартылатын шамада бәрінен шеттеп, бір қиырда қалғанымыз ұят та, бастаңыз, батыр!

	– Иә, Әруақ!

	– Әруақ қолдасын!

	– Сапар сәтті болғай!

	Сол күннің ертеңіне Нияз туысы Өмірзақты шақыртты. Ебіл-дебіл жеткен немере інісіне барлай ұзақ қарады. Өтіп бара жатқан уақыт-ай, бір шамаларда бұтын жалаңаштай жүгіріп жүретін шикі өкпе бала еді, енді бұл да жігіт ағасы жасына жетіп қалыпты. Екі иығына екі кісі мінгендей алыптың нағыз өзі болған да қойған. Сықпытына үңілсең көз тойғандай. Жауға салсаң жайпап өтер дүлейдің нағыз өзі дерсің.

	– Неге шақыртқанымды білемісің? – деп сұрады сүйсінісін жасыра алмаған қалпында жымиып.

	Анау шырт ете қалды:

	– Біреудің ішіне кіріп-шығар қасиетім болса алдыңызда бүйтіп пүшәйман күй кешпес едім. Білмейтінім ақиқат.

	Сөзі түйеден түскендей. Бірақ жөнін айтып тұр. Кімнің ішін өзі ашпаса кім білгендей...

	– Маңайдағылардан естіген шығарсың, Түркістан жаққа сапарламақ ниетіміз бар.

	– Сапарласақ сапарлайық. Сіздің соңыңыздан еруге мен қашанда дайынмын!

	– Жоқ, бұл жолы сен маған ермейсің, керісінше мен саған еруді ұйғарып отырмын...

	Сөздің мәнісін ұқпады ма, аңтарыла қарады. Онсыз да аласы молдау шегір көздері атыздай.

	– Түсінбедім... Сонда қалай, ағасы-ау?!.

	Ол тұтығыңқырап қалғанда Нияз мән-жайды түсіндіре бастады.

	– Шырағым, бекерден-бекер шақыртқан жоқпын. Апырақтамай әуелі жақсылап тыңдап ал. Сен қонақ күтудің жолын, ретін басқаларға қарағанда жақсы білесің. Ендеше бізді ұятқа қалдырмайтыныңа сенемін. Түркістанға тап ертең аттанасың. Жаныңа әлді жігіттерден оншақты серік ал. Малдан қам жеме, сол жақтан да табылады. Ағайындарға менің сәлемімді жеткізсең сойыстан кенде қылмайды. Түсіндің бе?

	Өмірзақ мән-жайдың байыбына енді барғандай басын изеді.

	– Біз ай толған шамада шығамыз. Қалған шаруа барғаннан соң байыпталар. Ал, жолдарың болғай!

	Өмірзақ енді бөгелмеді, басындағы тер сіңді ескілеу топысын бір жағына қисайта киген қалпында табалдырықтан әрі аттай берді.

	Уәделі мерзімде Нияз бастаған топ та атқа қонған.

	Ендігі сиықтары осы...

	– Ананы қараңдар?! Анау алда бұлдыраған «Қарашоқы» емес пе?!

	Әлдекімнің оқыстан шыр еткені топтағыларды елең еткізді.

	– Кәні?

	– Қайсысын айтасың? Ана белден аса көрінген биіктік пе?

	– Тап соның өзі!

	– Ұқсайтын сияқты...

	– Ұқсағаны несі-ей? «Қарашоқы» ғой! Ұзынынан сұлап жатқан жатысынан таныдым!

	– Пәлі! Нақ «Қарашоқы!» Қырағы-ақ екенсің өзің!

	– Е, аяқ астынан әріні көрмейтін сен деп отырмысың, қарайғанды қалт жібермейтіннің өзіміз біз деген.

	– Мақтанған түрін-ай...

	– Мақтанса мақтанатын жөні бар мұның. Бәрекелді, қырағылығыңа болайын сенің!

	Жігіттер бірін-бірі қағытпаға салып жатқанда Нияз жер қыртысын бағамдағандай жан-жағына қаранған. Сөйтсе шынымен де негізгі бағыттан сәл қиыстап кеткен екен.

	«Ештеңе етпес, бұл да бір сынақ», деді ішінен. Сөйтті де атын тебініп алға қарай оза берді.





2




	Мына төбенің неліктен «Қарашоқы» атанғанын түсіне алар емес, басын жанына қисайта шөккен жалқы өркешті нарға көбірек келеді. Тек бір айырмашылығы, нарда жан болса, бұл жансыз тыншыған бір алып. Сұлбасына көзі үйренгеніне нешеме жылдың жүзі. Бала кезінде алғаш қауышқан. Содан бері жетпіс жылдай уақыт өтсе де міз бақпастан жатқан қалпы осы. Не биіктемейді, не аласармайды. Келгенді үнсіз қарсылап, кеткенді тілсіз шығарып салу пешенесіне бұйырған бір дүлей, әйтеуір.

	Сөйткенмен, олай-былай сапарлағандардың бәрі «Қарашоқыны» іздейтіні ақиқат. Кіре тартқандар да, бірлі-жарымды жолаушылар да алыстан төбесін көруге ынтықса, жақындағанда бауырына жасырынуға асық. Ынтығатыны – бағытынан жаңылыспағанын айыру арқылы ертеңіне деген үмітін үкілейді, асығатыны – қойнауындағы шоқ талдардан сая тауып, оның арасынан сылдырай ағар бұлақ көзі шөлін басарына сенгенінен.

	«Қарашоқының» және бір қасиеті бар. Жаугершілікте қарауыл қарауға таптырмайтын орын. Басына шықсаң айналаң алақандағыдай көрінеді. Ол жерден төрт құбылаңды толық бақылай аласың. Шаң көтерер қалың қол тұрмақ, андан-мыннан қылт еткенді көзің шалатынына имандай сенуіңе болады. Бұл қиын күндерде осында бекінген жасақ үшін артықшылық екені айтпаса да белгілі. Міне, сол төбенің етегіне іліккелі Нияз бастаған топтың жағдайы біршама жақсарып қалғандай. Аттар шөлін басып, жігіттер салқын суға беті-қолдарын шайысып жан шақырысыпты. Әр-әр тұстан естілген әзіл-қалжың, бей берекет даурықпа дауыстар мұны айғақтап тұр.

	Бұлақ басындағы майса үстіне ертоқымды жастана қисайған Нияз сәл қалғып кеткен екен, осының өзіне әжептәуір тыңайып қалғанын сезінді. Қол-аяғы жеңілдеп, денесі кәдімгідей ширағанын байқап жатыр. Сөйткенмен орнынан бірден тұрып кетуге асықпады. Сайдың тасындай сайыпқырандары тұрғанда ұсақ-түйекке араласуды жөн санамай керіле есінеп алды.

	«Пах, шіркін! – деді сонсын ішінен мағұрлана, – Мына «Қарашоқы» Сарыарқаның сыртта қалған бір пұшпағындай екен-ау!» Содан әріде есіне әлдене түскендей тал жапырақтары арасынан сығалаған шоқы басына жанарын қадады.

	Бұл төбенің алабөтен ерекшелігі өзге жоталардан еңселілігінде. Көшім-қонымы көп қазақ қашаннан бағыт-бағдар аужайын табиғат бедерлеріне қарап айқындап отырған. Сонда биіктікті әсіресе бағалай білген. Алыстан қара шалдырып, қашықтан сұлбасын қарайтарды көңілге қондырып, әспетке айналдыруы адамдардың ұшы-қиырсызда адаспасқа ден қойғанынан, алмағайыптық албарында айдай тірлікке ах ұра қарамауды қаперде ұстай білуінен. Заманалар бедерінде қозы көшті ғана айналсоқтамай, алыстарды еңсеруді білуі соның салдарынан.

	Болат ханның бұлар куә болар үлкен бас қосуға шақыртуы Түркістандағы үлкен хан тағында отырған әкесі Әбілмәмбеттің алысқа көз тігуінен, малды, жанды қазақтың ертеңгі қамын ойлағанынан деп бағалағаны орын-ды. Мұның тасасынан және бір шындықтың қылтиятыны күмәнсіз: талай жылдарға созылған жоңғарлармен талас-тартыс кезінде тапқан мен айырылғанның арасын әлі ешкім таразыға тартпағанымен, ұтылғанды қайтару, жағдай келіп тұрса еселеп алу ойы ешкімді бей-жай қалдырмаса керек-ті. Міне, соның күні енді туғандай. Ендеше, талпынбасаң өзге біреуге бұйырарды ебін тауып өзіңе қарай икемдесең кім айып тағар саған? Біле-білгенге бұл жеке бастың емес, қалың бұқараның несібесі. Ал, несібеден қарап тұрып айырылу есуастың еншісіне жазылар пешене.

	Бірақ, бұл үстем пиғылға іргеден көз алартқан Қытай не демекші? Олардың да бүлінгеннен бүлдіргі алып қалуға бар күшін салатыны анық қой. Қарап жатпайды, әрине. Көзін сүзіп үздігіп, қолын сұғып уыстап, әйтеуір бір қомақтыны қамтып қалуға, тақымына басып әкетуге барын салатыны күмән тудырмайтын жағдай. Олай болса, ата жұрттағылардың да бір жағадан бас, бір жеңнен қол шығару арқылы ұйымдаса қам жасап, неғұрлым тезірек жіліктің майлы басын ұстауға асыққандары дұрыс-ақ. Иә, сәт!

	Нияз Қытай әуселесін байқаған адам. Олар тап қазіргі таңда әлдекімге әлімжеттік жасауға, әлденеге бас-көз жоқ тарпа бас салуға құлықты емес. Ондайға түстікте аюдай қорбаңдаған орыс тұрғанда бармайды да. Аңысын аңдап, арғы-бергінің сарасын саралап барып қимыл-қозғалысқа көшетіні белгілі. Ендеше осы тынысты қазақтардың барынша пайдаланып қалғаны орынды. Аюды емексітіп, сол екі арада қара қытайдың көңілін басқа бір жылтырақпен алдай алса айы оңынан туатыны күмән тудырмаса керек. Бірақ, мұның бәрінің ықтияры бір адамның қолында, бәрін шешетін хан ие. Олай болса, Әбілмәмбет ханның өз ойлағаны бар шығар. Соған өміршеңдік тілеген абзал.

	Тілей отыра баласы Болат арқылы Әбілмәмбет ханның жан-жаққа ат шаптыруының басқа да мәні бар екенін түсінген ләзім. Әбілмәмбет Нияз секілді шау тартқан хан. Артынан жетіп отырған ұрпақтары, Құдайға шүкір, баршылық. Олар да қазір бір-бір биліктің тізгінін алақандарына сыйғызғандар. Түпкі нысананың сол балалардың біріне үлкен хандықты қалдыру ниетін байқататыны көрініп тұр. Несі айып, қалдырса қалдырсын. Әбілпейіз ондай құрметке лайық-ақ...

	Ойы осы тұсқа жеткенде жүрегі шым еткенін сезінді. Сонда арыстандай айбарлы, жолбарыстай қайратты, алдаспандай өткір Абылай қайда қалмақшы? Ол мына таңдаумен келісе қояр ма?

	Бір мүшелден сәл астам уақыт ілгерідегі оқиға мыйына сап етті.

	Онда Абылай Қалдан Сереннің тұтқынында болатын. Оны қапастан босату үшін мәмілегерлер тобы жасақталып, сол топтың басы болып Нияздың Қалмақ жеріне барғаны бар-ды. Обалы нешік, ел қонтайшысы қазақ өкілдерін тәп-тәуір қарсылады. Ас-судан кенде қылмай, ара-арасында ойын-сауықтың түр-түрін көрсетуді де ұмыт қалдырмады. Тек, бір назар аударатын жағдай, негізгі әңгімені тым сырғытпаға салғаны билік егесінің әлдебір жымысқы ойының бар екенін байқатқан. Ол сонда не?

	Жұмбақ түйіні көп өтпей шешілді. Үлкен қонақасы үстінде орын алған тосын оқиға жиналған жұртты елең еткізді. Ортаға ойқастай шыққан қалмақ жағының бір батыры: «Жекпе-жек! Жекпе-жек!» деп барылдай айқайлап, қылышын жалаңдата әрлі-бірлі жүгірді де, артынан қонтайшысының алдына барып басын ие, бір тізерлей отыра қалды. Мұны көргенде дастархан басындағылар қиқуласып, қазақтар түкке түсінбестен біріне-бірі қарасты.

	– Жекпе жекке шығатын батырларың болса шығарыңдар! Барлық мәселе батырлар шайқасынан кейін шешіледі! – деді сол кезде орынынан көтерілген қонтайшы жұрттың шуын баспаққа оң қолын жоғарыға көтере, миығынан күле жар салып, – Батырларың болмаса аман-есен тұрғандарыңда келген жақтарыңа қайта беріңдер, жан олжа, жолдарың ашық!

	Нияздың басына қан тепті. О заман мен бұ заманда мәмілегерлерді жекпе-жекке шақыру қай атаның қағидасына сыйған? Естісе құлағы керең боп қалсын!

	Дегенмен намысқа булықты. Мұндайды көргенше, мынадай қорлыққа төзгенше дәл осы жерде өліп кетсе болмас па!

	– Абылайдан жаным артық емес шығар, жекпе-жек десеңдер талаптарыңды қабылдадық! – деді ысқырына. Сонсын өзіне еріп келгендердің тоқтатпақ әрекеттеріне бой берместен сыртқа атылды. Нөкерлерінің бірі жетектеп әкелген атына қарғып мініп, тағы бірі жеткізген он екі бунақ найзаны білемдеген қалпында қарсыласына түйіле қарады. Анау да тас-түйін екен.

	– Ел менікі – алғашқы кезек те маған тиесілі! – деді сонадайдан бақыра.

	– Оныңа да көндік!

	Ымырт түскен шақ. Айнала қаракөлеңкелік құшағына кіріге бастаған шама. Бұлдыраң-құлдыраңның қарасы маңайды толық жайламағанымен құрық бойынан алыстау тұсты анық қалпында аңғару қиынның қиыны. Сөйткенмен, жанар өткірлігі жан сақтарға себепші. Сақтағанына да күмәнсіз.

	Аралық әжептәуір болғанымен шайқас алдында Нияздың байқап қалғаны – дұшпан батырының мінгені қара ала ат екен. Оның ақ түсті бөлігі қаракөлеңке шақтың өзінде сонадайдан қылаң беріп, қарсыластың қайдан құйыларын жариялап тұратыны анық-ақ.

	– Ал, бастаңдар! – деді дәл сол мезетте хабаршы жарлығын түсіріп. Соны құлағы шалуы мұң екен анау астындағы атын тебіне алға қарай шаба жөнелді.

	– Әруақ жар болғай! – деп тістенді Нияз қарсыдан төнген батырдың найзасын сол жағына ұстағанын аңдай, сол арқылы майдандасының солақай екенін болжап үлгеріп. Сондықтан шабуылшы қаруын сілтегенде барынша оңға қарай жалтара ығысуды және жадына тоқи. Найза ұшын мүмкіндігінше дарытпаудың амалы осы ғана еді.

	Бәрі көзді ашып-жұмғанша өте шықты. Батыр ақыра жетіп, найзасын шаншуға түйілгенде бұл алдын ала болжағандай кілт бұғына, тақымын қысып үлгерген. Иесінің ыңғайын әбден алған жануар сол сәтте бір жағына бұлт етіп, қас пен көздің арасында нысана бағытынан жылыстап үлгерді. Соның нәтижесінде мұндайды күтпеген қарсыласы өз екпінімен арсы-гүрсі жағдайда артқа қарай суси берді.

	Бір шабуылдан аман қалғанына шүкірлік жасаған Нияз өз-өзіне келе артына мойнын бұрғанында ананың ызаға булыға қайта шабуға ниеттенгенін байқады. Байқады да:

	– Батыр болсаң сөзіңде тұр! Ендігі кезек менікі! – деп ақырып жіберді. Онымен қоса жекпе-жек куәгерлері де шу-шу етісті:

	– Мәрттік керек!

	– Сен кезегіңді өткердің!

	– Қатын болмасаң қайт бетіңнен!

	– Кезек қазақтікі!

	Қалмақ батырының енді тоқтамасқа амалы қалмады. Ол тізгінді алақанын қайысқа ысқыза күрт тартып, алғашқы екпінін тежеген соң сонадайдағы орнына атын ойқастата барды да, қасқайған қалпында шүйілер жауын күтіп тұра қалды.

	– Иә, сәт! Аллам жар болғай! – деді мұны көрген Нияз ішінен тәңіріне сыйына. Содан кейін дұшпанына белгісіз, өзіне ғана тән амалды қолданбаққа бекіне найза ұшын сәл төменге қарата атын тебініп, алға қарай шаба жөнелді.

	Шайқас тағы да аяқ астынан аяқталды. Дәл иықтың жоғарғы жағындағы торкөздің қайырма қабатының шор тігісіне қадалған қару әлеуетті қолдардың күшімен қарсыласты атынан аударып тастады.

	Жұрт ырду-дырду. Айналада айқай-сүрең:

	– Қазақ жеңді!

	– Әруақ! Әруақ!!

	– Анау айласын асырып кетті!

	– Қап, жер болғанымызды-ай, ә!..

	Бұл кезде Нияз найза ұшын қалмақтың кеудесіне тіреп тұрған. Бірақ өлім қаруын ананың денесіне бойлатып сұғындыра алмады. Өйткені, келісім артын ойлаған. Абылай сұлтан солардың қолында тұтқында отырғанда шиеленісті өршіте беруге мүдделі емес еді.

	Қалмақтың күші тасыған һас батыры, дүлей дауылдай жас батыры дәл сол тұста пайғамбар жасына іліккен Нияздан неге жеңілді? Кейіннен бұл оқиғаны саралай келе аталық бір ғана түйінге жүгінді: көзсіз сенім де адамға опа алып бермейді екен. Сеніммен қоса сабыр мен салиқалық серіктесе қанатын жайуы керек екен. Сабыр толғам мен тоқтамға шақырса, салиқалық таным таразысын теңдеп, асығыстық пен астамдықтан пенде баласын қорғаштауға ниетті екен. Міне, осыларды жадыға түйгенде ғана адамзат астамдықтың құрбанына айналмайды, соқыр сенімнің жетегінде көзсіздік таныта селтеңдемейді.

	Біле-білгенге өмір дегенің – тұнып тұрған тәлім. Туғаннан өлгеніңше сол тәлімнің жемісін тересің. Тергенің тәтті ме, әлде құрт түскен бірдеңе ме, ол сенің парасат, пайымыңа сыйысқан. Егер ақылың пісіп, талғамың жетілсе опық жемейсің – оза жауып, бәйге басына шығасың, ал керісінше жағдайда өл де ғана бардың қатарын толықтырасың. Қазақ: «Бала бер, бала берсең оған сана бер, сана бермесең ала бер», деп құдайына жалбарынғанда ұрпағының саналы азамат болып өсуін Жаратқаннан егіліп отырып сұраған. Сұрағаны қабыл болғанына ұлан-байтақ жері, сол жерге лайық жаратылған дархан елі дәлел. Атпал жігіттері, ақылына көркі сай қыздары болмаса, бәріне бас-көздік жасар даналары тұрмаса жатар ма еді Нияз дәл бұлай бұлақ басында көкмайсада аунап, «Қарашоқының» биігіне сүйініп? Жатпас еді, тырағай тірліктің соңында сенделіп жүрер еді басар тауы мен тығылар қуысын таппай.

	Шүкір, бәріне шүкіршілік етеді – халқы сыйлады, соның арқасында хан болмаса да ханмен иықтасар Аталық дәрежесіне жетті. Бұл дәреже хан жоқ жерде оның орнын басар мансапты қолына ұстатты. Ташкенде, Түркістанда бірнеше жыл билік жүргізгені содан. Ел билігін қолына ала отырып жақынды жарылқады, алысқа айбар бола білді. Орыс елшілерімен бәтуәласуда табандылық танытты, қытай жағынан келгендерге және есесін жібермеді. Сұс көрсететін тұста сұсын танытты, сұғын сұғар жерде және аянып қалмады. Күле отырып күлше тәттісін өзіне қарай тарта білді. Қалмақ қонтайшысымен де біраз тақым қажасты. Ақыры мынау – бұл туған топырағында аунап-қунап жатыр, ал ол жоғалып тынған. Елі арқа еті арша, борбай еті борша болып, мойны ырғай, биті торғай жұрты тұрымтай тұста тұрақ таппай сандалып кеткен.

	Ағайыны бір басқа, төрт әйелі төрт орда, кіндігінен тараған жеті бала жеті қауым ел. Немере, шөберелері де атқа қонса дұшпанын дірдектетер қол, арқа төсін жайлай отырса күпсінгеннің қабырғасын күтірлетер айбар болып жетілген. Бұдан артық нені көксегендейсің, Жаратқаннан нені тілегендейсің. Қанағат!





3




	Салбырап түн түсті. Аулақтан түлкінің әупілі естіле бастады. Оған және бір қиырдан шибөрінің аш өзекті солқ еткізер ыңырсығы қосылып, тәуліктің қай шамасында да дала тіршілігінің толас таппайтынын жариялай бастаған тұста жоғарыға алтын қайығын тербелтіп ай көтерілді. Сол-ақ екен көзге түткісіз айнала соқыр қараңғылықтан арылып, жұлдызды аспан асты мол жамылған шәйі орамалын сыпырып тастаған қыздай түрленіп сала берді. Енді от айналасы тұрмақ құлын кісінесі естілер маңай қара-құраңын жайып, кемпір аяғы жетер алқап сұлбасын нақтылап шыға келді.

	– Айдың сүттей жарығын-ай! – деді осы кезде Ақтайлақ батыр қандай сапарда да белінен тастамайтын қайқы қылышын қынымен қоса жанына сырғыта беріп.

	Осыны байқап қалған Итқара батыр мырс етті.

	– Қараңғыда қара айырар бөрің боламын деп жалаңдатып, басқаның құтын қашырар ызбарыңды қайда итердің, бауырым-ау? – деді содан әріде қуақылана, – Қылышыңды шешкеніңе қарағанда сыпыра төнердің құла түзде кездеспейтініне енді ғана көзің жеткені-ау, ә?

	Енді Ақтайлақ езу тартты.

	– Жоға-а-а, бауырым, мен қылыш асынсам арғымақтың екі аттарының арасында саған көз алартар біреу тұрмасын деген сақтықтан асынамын. Ендеше, өзімді ойлап емес, сенің қамыңа алаңдағанымнан сөйтуге мәжбүрмін. Ал, қазір қаруымды шешкенім ағам отырғанда әзірейілдің өзі бұл арадан безе қашатынына сенгенімнен. Ағасы барда інінің тынысы ашық, тірлігі бейқам. Солай ғой, ә, аға?

	Ол қолдау күткендей ағасына қарады. Бірақ Нияз не құптағанын, не құптамағанын білдірместен үнсіз отыра берді. Соны пайдаланған Итқара сөзін ширатты:

	– Бәсе деймін де, жауға шапқанда алпамсадай дене мен сырықтай бойына, сол бойда бұлқынған күшіне сенетін шығар деп түйетінмін ойымды. Сондайда сен қылышыңа сенгенде мен қатты ұялушы едім, жұрт алдында енді қалай ақтап алармын деп. Ақыры беліңнен қаруың түскенде қандай екенсің, көрейінші, кәне тұра қойшы орыныңнан? Басқалар да байқасын түрінен қалмақ ыққан сабаздың еңсесін, тұршы енді?

	Қалжың бетін қалжыңмен ғана қайтарарын түсінген Ақтайлақ орнынан лып етіп көтерілді. Сол бетінде асқан шапшаңдықпен қылышын бір қолына іліп алған екен.

	– Ал, енді не айтқандайсың?

	Итқара мына қылыққа қарқылдай күлді.

	– Ту-у, қалмақтың зәре құты қашса қашқандай бар екенсің-ау! Әне, ананы қараңдар, алдаспаны тағы қолында тұр. Сірә сен шеше құрсағынан кездік ұстап туған шығарсың-ақ...

	– Е-е, кездік ұстайын, кесек ұстайын, әйтеуір түбтің түбінде намысқа шабатынымды біліп туғаным анық екеніне көзім баяғыда жеткен. Солай ғой, бауырларым!

	Мына ойынға құрылған тәжікені тамашалағандар ду-ду етісті.

	– Әлбетте, ағасы!

	– Оған сөз бар ма!

	– Кездік қана емес, дырау қамшы ұстап туғандар да бар ғой арамызда. Сол дыраудың таңбасын сезінгендер оның табын өмір бойы ұмыта алмай жүрген шығар, зар илеп.

	Мұны айтқанның кімді меңзегенін бірден ұққан маңайдағылар жапақ-жапақ Ниязға қарасып, әріде сөз ауанын қайтадан өз арнасына түсіруге тырысты.

	– Ұл тудым деп қалжа жеген анамыздың сенімін ақтамасақ кім болғанымыз!

	– Иә, иә, қашанда ерді – намыс, қоянды – қамыс өлтірген!

	Айдалада ермек қуғандар осымен бәрі тоқтар деп үміттенген. Алайда қысыр сөздің ошағына әлдекім тамыздық тастап жіберді:

	– Жарайды, ерді намыс өлтірсін, сонда бұлықсыған аруды не өлтірмек, оны да айта кетсеңдерші?

	– Пәлі, мына сұңғылаң қайда бастады ей...

	– Соны да білмеймісің? Әй, сен де... Бұлықсығанды бұла күш иесі өлтірмеген, бұлқындырған. Әріде...

	Ана жігіт анайылықтың айналасына қарай ойысқанын түсініп тілін тістей қойғанда Итқара:

	– Бәрекелді, өзіңнен де, сөзіңнен де садағаң кетейін! – деп орнынан атып тұрған бойы Ақтайлақты құшақтай алды. Екеуі төс түйістіргенде ырду-дырду да сап тыйылып, айнала қайтадан тыныштық құшағында мүлгіген.

	Нияз ойланып кеткен. Әлгінде айтылған «Кездік қана емес, арамызда дырау қамшы ұстай туғандар да бар ғой», деген ишараның өзіне бағытталғанын ол түсінген, түсінген де жылдар тасасына жасырына бастаған сол оқиғаны қайтадан есіне алған.

	Ташкентті басқарып тұрған шама болатын.

	Құлағына жеткен бұқара зары үзеңгіге аяқ салмасына қоймады. Жан-жақтан ағылған саудагерлер халықты алдап қана қоймай, оларға зорлық-зомбылық көрсетуге көшіпті. Осыдан қан қақсағандардың шырылын естіп, көз жасын көріп отыру мүмкін емес еді.

	Қасына жасақ ертпей жалғыз барған. Құрметіне сай шапан-шақпытын да иығына ілмеген. Содан да шығар, ылғый бір иненің көзінен өтердей жылпостар сөзіне мән бермек түгілі, өзін сайқымазаққа айналдырып, ашуына қатты тигені.

	Шын ашуланды. Бойын долылық қысты. Жәй саудагер түгілі алдына келсе именшіктей беретін шен-шекпенділер көзіне тік қарамайтын жанға мына шектен шыққандық тым ауыр тиеді екен. Бар қаруы – қолындағы дойыр қамшысының тобылғы сабын алақанында қысудай қысып бақты.

	Аналар болатын емес.

	– Аты жақсы екен. Мынаған мінсем тақымымнан түсіп қалмас, ә? Қалай ойлайсыңдар, мына жануардың үстінде бекзаттардан айнымай қалмаймын ба!? – деп бірі даурықса, енді бірі:

	– Сақалынан тартсам саудырай құлайтын сияқты. Тартайын ба? – деп тырқылдай күледі.

	Оны және біруі қолдап жатыр:

	– Байқа, майып етіп, құнына қалып жүрме...

	– Е, мұның құны қанша дейсің? Азар болса бір шыны аяқ шайдай шығар. Бердім сол шайлық құнды!

	– Ха-ха-ха!

	– Еһ-еһ-еһ...

	Қаны басына шаба қалш-қалш етті. Сонсын ендігі төзімнің опа алып бермесін түсініп, атын тебініп қалды.

	Жат десең жатып, қат десең қата қалатын қарапайымдармен тәжікелесіп, соларға ғана тізе батырып үйренген өңшең топастар мына ағын селдей домалатар, адуын желдей жапырар дүлейдің қайдан пайда болғанын білмей қуыс-қуысқа тығылмаққа тырағайлағандарында бәрін иіре айдап, қойдай қуып жүріп сабаған. Оған жасынан әдетіне айналып, бала кезінен тірлігіне серік болған қамшыгерлігі септескен.

	Аналардың бірі сай-сүйекті сырқыратардай сарнап, бірінің құлындағы дауысы құраққа шыға шыңғырып жатқанда ғайыптан пайда болғандай бауырлары жеткен алқын-жұлқын. Енді олар кіріскен мипалауға. Енді айнала азан-қазан күңіреністе жаңғырығып кеткен.

	Осының бәрін сонадайдан бақылаған қара халықтың айызы бір қанғандай еді. Олар ішінен «Сауап! Сауап!» деп тұрған-ды.

	Бәрі біткенде өмірем қапқырлар жер бауырлай келіп аяғына жығылған, кебісін сүйіп кешірім сұраған. Халыққа бұдан былайда титтей де қиянат жасамайтындарына ант су ішкен.

	Ол да бір кезең екен-ау!

	Бауырларына Нияз бек разы. Осы жасқа жеткенінше қиындықта да, қуанышта да жанынан табылып, абыройын асқақтатып келеді. Көз алартқанға айбар, күш көрсетуге тырысқандарға қалқан. Олар барда өзіне атса жебе жетпейтінін, шапса қылыш өтпейтінін біледі. Білгеннен кейін ғой артына алаңдамай, тек алдына ғана қарайтыны. Қиянат бар жерде «қырық пышақтық» өре жүретінін әбден түсінген. Олай болатыны, пенде атаулы алдап-арбауға көнгенімен, ашық қиястыққа ешқашан төзбеген. Намыстысы намысқа шапқан, боркемігінің өзі тістеп қалуға жанталасқан. Қарсыласқанын қыршып алса соны олжа тұтқан. Ендеше, қысымды қысыммен басам деп күпіну ағаттық. Дегенмен, тіршілік үстінде күшті күшпен қайтармасаң құрақтағы бақаның басыңа шығып алып тайраңдауға ниет танытатын кездері де кездеседі. Оны да көрген мына көз.

	Сол Ташкентті басқарып тұрған шағында, сайран Сарыарқаға қарай көңілі ауа бергеннен соң, қым-қуыт тірліктен аздап тыныстай тұрмаққа ниет етіп, елге қарай сырғуға мұрсат тапқан. Орынтағына Әлдеберлінің тағайындалуына ықпал жасаған да өзі болатын.

	Бірақ, туған топырақта ұзақ бөгеле алмады. Жарты жыл өтер-өтпесте, келесі көктем туар шамада, артынан жағымсыз хабар жетіп, қайтадан ерге қонуға тура келді. Өзі топ бастап, бауырлары Итқара мен Құлғара қол бастап оңтүстікке тартып, суыт жүрістің арқасында апта ішінде Түркістанға ат шалдырған. Сонда естіді: Әлдеберліні дұшпандары у беріп өлтіргенге ұқсайды. Сөйтіп есіл ер майдан даласында қозы жаурын жебеден, немесе алмастай өткір алдаспаннан, әйтпесе білте мылтықтың құмалақтай қорғасынынан емес, тұмша жамылған әлдебір жымысқының жылмың қарекетінен қаза тауыпты. Өкінішті-ақ!

	Мұны естігенде Нияз тісін шақыр-шұқыр қайраған. Соңынан ергендер де қалш-қалш етіп, алдында қамал тұрса қайтпай шабар өшпенділіктің өртін жаққан.

	Бір күн Түркістанда бөгеліп, онда ат ауыстыра қайта жолға шыққанда Итқара:

	– Ол сарттарды ма, ол сарттарды өз қолыммен лақша бақыртып бауыздармын! – деп тістенгенде, Құлғара да:

	– Қатын тірліктің тасасында кім тұрса да аямаспын, тек жетіп алайықшы! – деп қатты кіжінген. Ақыры солай болды да.

	Шаһарды сырт айналдыра тұрғызылған қамал қақпасының алдына жеткенде бұларды ешкім ішке өткізуге асықпады. Хабар салғанда әуелгіде жым-жырт қалғандар әндем шамада бұйрықтың солай түскенін, Ташкент басшысынсыз қақпаны аша алмайтындарын мәлім етті.

	Мынаны естігенде қос батыр қайта қаһарына мінді.

	– Не тұрыс? Шабайық! – деді Құлғара қызбаланып.

	– Мынадай қорлыққа төзгенше өлгеніміз артық, шапсақ шабайық! – деп қуаттады оның ойын Итқара да кіжініп.

	Басу айтқан Нияз.

	– Қан төгіледі, – деді ол бауырларын сабырға шақыра, – оның соңы жақсылыққа апармайды, халықты бостан-босқа дүрлігіске салып қоямыз. Артын бағайық.

	Бағысты. Шаһардың шын басшысы келіп тұрғанын естіген іштегілер енді шын қарбаласқа кірді. Сүргін дабылы сырттағылардың құлағына анық жете бастады. Әрілі-берлі шапқандардың қарасы молайған сайын айқай-шу да қоюлана түсті.

	Арада тоқты еті пісер шамада сықырлай ашыла бастаған қақпадан әуелі майы сырқа шыққан жылтыр бас қалқайды да, артынша домалаңдаған әлдекім ала шапанының етегіне сүріне бері қарай жүгіре басып келе жатты. Бірден таныды – кезінде Ниязға, Нияз Арқаға қарай жылжығанда Әлдеберліге көмекші боп қалған сабаздың нағыз өзі. Түркістанға тоқтағанда естіген, шаһардың ендігі басшысы мен деп өзін-өзі жариялап алған ақымақ Ысмайыл әка.

	– Мына әкаңда иман жоқ шығар, – деді мына көрініске жиіркенішпен қараған әлдекім.

	Оны екінші, үшінші сарбаздар қолдай жөнелісті:

	– Лауазымға құл болған адамда иман қалушы ма еді!

	– Бұлар сүй десең ұялмай артыңнан сүйер!..

	– Намыс болмаған соң сүйтеді де.

	– Е-е, намысы болса жауға шаппай ма, жылы қуысқа тығылмай!

	Ысмайыл домалаңдай жете беріп, ат үстіндегі Нияздың қолын сүюге солай бұрылғанда ерден қарғып түскен Құлғара оның ербеңдеген қолынан шап беріп ұстай алып, шыр айналдыра жүзін сыртқа бұрып әкеткенде, екінші қапталдан лып етіп жеткен Итқара болат кездігін оның іш тұсына сүңгітіп-ақ жібергені.

	Не болғанын түсінбеген анау біресе адамдарға, біресе қадалған қанжарға таңдана қарап, артынша шыңғырып жібергенде бұдан әрі қинағысы келмеді ме, әлде ит өлімді енді тамашалаудан жерінді ме, Құлғара қылышымен қылқа мойыннан шауып жіберді. Сонсын топыраққа домалай түскен баста шаруасы жоқтай атына қарай аяңдай берді.

	Иә, «Құлғарасы құшақтап, Итқарасы пышақтап» деген сөз ел арасына осы оқиғадан кейін тарап кеткен еді.





4




	Шырт ұйқыдан әлденеден секем ала оянды. Үнсіз жатып сырттан тың тыңдаған. Маңайды құлаққа ұрған танадай тыныштық жайлап тұр екен. Сонда түйсігі алдаған ба?

	Жоқ, алдамапты. Былғарыдан тігілген мәсісін шешпей қисайған. Сол тұстан бірдеңе жорғалап, бері қарай көтеріліп келе жатқаны байқалады. Түн баласында тыныштық таппаған бұл қандай бәтшағар болды екен, ә?..

	Демін ішіне тартты.

	Созалаңдағанына, иректей салғанына қарағанда жыланға ұқсайды. Шөлейттің кәдімгі оқ жыланына келеді.

	Бірақ, қимылында әлдеқайда асыққан шапшаңдықтан гөрі жалқаулық, оның бергі жағында керенаулық басымдау. Соған салса жұтарын жұтып, тоқтық шақырған сыңайы бар.

	Сөйткенмен сақтанғаны жөн. Жылан деген жарықтықтың сәл тербелісті жатырқайтыны, қозғалысты төнген қауіп түрінде қабылдайтыны белгілі. Сонсын қорғануға мәжбүр. Ал қорғаныс амалы – уын шашу екені түсінікті. Өйте қалса адам түгілі атан өгізді сеспей қатыруы әбден ықтимал жағдай. Ендеше, абай болғаны абзал.

	Сіресе қалды.

	Алғашында бойын лып-лып жайлаған тыз етпе үрей қанын суытып, қол-аяғын ұйытып тастағандай еді, артынан, салдар байыбын түсінгенде, секем сезімі ізім-ғайым жоғалып, жан кірген дене икемге көне бастағанына сенімді. Бірақ, мына пәледен құтылғанша төзім қуатын сақтаудай сақтай білуі керек. Сірескені сондықтан.

	Анау әлі жорғалап келеді. Асығатын түрі жоқ. Соған қарағанда мына таудай болып жатқан дөңбектен жасырынар қуыс тауып, сонда дамылдамақ ниетін жария еткендей.

	Нияз амал көзін іздеп әлек. Не істесе болғандай? Шап етерге шапшаңдығы жетерме? Әгараки, жетпесе не қайран? Жетпіс жыл бойы дамылсыз шабыс соңында құлдыраңдап, ақырында айдалада құлашқа жетпес жәндіктің шағуынан өлсе ел не демекші, жұрт не айтқандай. Мүсіркегенді көруді жаны сүймеген қайран ер сол мүсіркестің шылауында желпілдемек пе, анаған да, мынаған да күлкі болып? О, Жасаған, бұған не дегендейсің, не дауа айтқандайсың... Сұп-суық жылан тиген жерін тітіркендіре саннан көтеріліп, қарын тұсқа қарай жақындай берді. Ирелеңі бірқалыпты. Соған қарағанда сырттан ешқандай қауіп нышанын сезінбегені көрінеді. Сезбегені дұрыс. Сезінбей кете барсын барар жағына. Әрі асып жоғалса тіптен жақсы. Мал да аман, жан да аман жағдайда жәндік пен адам бірінен бірі ың-шыңсыз ажырасып тынады. Басқаша жағдайда...

	Жо-жоқ, ананың өз ойлағаны бар сияқты. Өңір тұсты межеге алғандай. Паналар тұрағын тапқан екен! Бәлкім, қолтық астын ін деп танып, соған жасырына тұруды көздейтін шығар. Ол жерге бір іліксе шығарарсың бұл пәлекетті...

	Жылан кеудеге іліккен тұста сәл аялыс жасады. Тілі жылтың-жылтың еткен басын қақшаңдата жоғарыға көтеріп алған. Бұдан асқан ыңғай тумас. Иә, сәт!

	Дәл осыны асқан шапшаңдықпен пайдаланған Нияз шап ете арқандай ширатылған неменің басқа жетер-жетпес тұсын уысына түсіріп, одан әріде оны езе қысқан қалпында сәл бөгеліп барып, артынша сонадайға лақтырып жіберді. Ирелеңдеген мақұлықтың басы жоғарыда қайқаңдап, созылмалы құйрығы денеден ажырай бастағанда және бір қайран жасауға үлгерді: қайда түнемесін жанында жататын кездікті тауып, оны ананың соңынан ілестіре атты. Содан кейін кеудесін оқыстан тіктеген бойда ендігі болардың аңысын аңдай алдына үңіліп қалды.

	Мына кереметке қараңыз, ұп-ұзын жылан жеңіл шатыршаның жаппасына соғылғанда соңынан ілесе жеткен кездік оны қаққа бөліп тастады. Нәтижесінде әлгінде ғана үрей шақырған мақұлықтың денесі енді екі тұста бір созылып, бір жиырылып шиыршық атып жатты.

	Ұйқы жайына қалды. Жаздың қысқа түнінің шымылдығын ысырған дала шығар күннің шапағына асыққандай бозамықтық бояуын ашаңдандырып, күншығыс тұс қызыл барқынын молынан ашып тастапты. Мұны көрген Нияз сыртқа шыққан бойда есіней керілді.

	Түкті сезінбегендей, түк те болмағандай «Қарашоқы» әлі марғау. Не болғанға қобалжыған сыңай байқатар емес, не тосындыққа қалт етер қалпын жоғалтпаған. Сонысымен ұлы, сонысымен асқақ. Осы бейнесінде адамдарға «мендей болсаңдаршы» деп тұрғандай.

	«Болар ек сен мызғымас тастан, біз ет пен сүйектен жаратылдық қой, – деп күбірледі Нияз әлгі бір әзірдегі өзінің үрейге бой алдырған шағынан ақталғандай, – Сондықтан сенің мызғымайтының беріктігіңнен, біздің бір қаттыға жасып, бір тәттіге масайрап қалатынымыз жұмсақтығымыздан шығар».

	Өз сылтауына өзі разы болғандай езуіне күлкі үйірді.

	Шынында да қаттылық пен тәттіліктің тіршілік үстінде бір енеден туған егіздей қатар жүретіні неліктен екен? Тіпті, бірінсіз бірінің күні жоқтай мидай араласып кетіп, қойыртпақтықтың ылаңын бірге шайқайтындарын қайтерсің. Мұндайда біріне алданған жанның екіншіні уақытша естен шығара мардымситыны қайқаң дүниенің қасыретін сәтке болса да қалқаға жасыра тұрмақ ниетінен де шығар. Алайда, бас айналар қуаныштың соңы көкіректі тілім-тілім етер қайғыға ұласқанда пәни жалғанның тым қатты, тым қатал екенін ұғынған пенде атаулы бәрінен безінуге тас-түйін бекініп, ақырында ылдым-жылдым ақзерден белгісіздікке қарай баз кеше аттанып кете барады. Ол белгісіздік – екінші дүние белдеуі екені айтпаса да түсінікті. Оның белгісіздік атанатыны – кеткендер көп, қайтқандар жоқ. Қайтқан болмаған соң қайырға қалқан болмайтыны белгілі.

	Әлгінде Нияз да қайырсыздық тұзағына шырматыла жаздады. Көрер жарығы таусылмағандықтан ғана дүрия күндердің дүрмегін сезінуге ықтиярлық алды. Енді, міне, қаттылық пен тәттіліктің құпиясын қазбаламаққа «Қарашоқымен» сыр бөлісіп тұр.

	Төбеге қайтадан назарын тіктеді. Анау үнсіз. Міз бақпаған қалпында айналаға шекесінен қарайды. Құдды, дүниеауи нәрселерден бейхабар мылқау іспетті. Білетінін шашудан аулақ. Көргенін және жеті қатқа жасырып тастаған. Тастан жаратылғанынан.

	Тастай қаттылық адам бойынан да қара салар кездер кездеседі. Әсіресе жастау кезеңде, бас бермес асаулық аспанға шапшып тұрған шамада байыптың басалқылығына бағынбаған көңіл жарықтық отқа өзі ұмтылып, сол оттың жалынын кешуге құмартатыны ғажап-ақ.

	Майдан даласында алғаш атой салғаны әлі жадында.

	Соғыспаққа қарама-қарсы сап түзеген екі жақ әуелде ауызекі тәжікеге ден қойған-ды. Сонадайдан аналар айбат шегеді, мына жақтан бұлар даурығысады, әйтеуір, ию-ғию таластан соң дұшпан арасынан әлдебір сардар ортаға шығып, «Жекпе-жек! Жекпе-жек!» деп ат ойқастатқан.

	Міне осыны көргенде Нияздың жаны желіксін. Найза ұшын дұшпанына бағыттай «Ақжол! Ақжол!» деп аруақ шақыра атойлап ала жөнелсін. Қаны бойында тасынған жас емес пе, ешкіммен ақылдаспастан, қол бастағандардан бата алмастан бір қиырдан әлгіге килігіп берсін.

	Мына көзсіздікке қарсы жақ тұрмақ қазақтар аң-таң. Әдетте жекпе-жекке айтулы батырлар шығатын. Олар өз жағынан қолдау күткендей топ алдында әрлі-берлі ойқастай шауып өтіп, сонсын барып дұшпанына жұрттың айқай-сүреңін ала шүйілетін. Бұл жолы бәрі басқаша рең алуда. Ешкімге белгісіз жас жолбарыс «Ақжол!» деп аттандап, майдан даласында атой салуда. Алла жар болғай, ата-бабалар әруағы қолдағай!

	Ұрыста тұрыс жоқ. Айқас басталып-ақ кетті. Әне, дулығасының төбесінен қызыл жалын тектес қызыл барқын желпілдеген жас қыран сол шапқан бетінде үзеңгіге салмағын сала көтеріліп, дұшпанына найзасын қадауға тырысып бақты. Бірақ, бұл жолы нысанаға дөп дарыта алмады. Қарсыласы да тіс қаққан пәле емес пе, найза басын қаға тайқытып, сол екі арада өзі де жас перінің сауытын қақыратпаққа қаруын сілтеп қалды. Үлгермеді. Ілкімді жас ілгерілеп кеткен.

	Екпінімен сонадайға асқанда қызынған атының басын бір езулей бұра қайтарған қазақ енді байқады, дұшпан батыры соңынан салыпты. Енді болмаса екпіндей жетіп, найзасын ту сыртынан қадамаққа бекінген сыңайы бар. Тақымын қыса бір жағына бұлт етті. Сол бұлтыл үстінде өз қаруын және сілтеуге мүмкіндік тапты. Сәтін салғанда, бұл жолы ананың көкірек тұсын жапқан торкөзді талқан етпесе де, қара санның қапысын тауып, соның далын шығарғанына көзі анық жеткен. Өйткені, анау атынан ауа беріп барып түзелуге мұрсат тапқан болатын. Тағы байқағаны, жарақат салдарынан шығар, дұшпан батырының әуелгідегі екпіні басылып, енді сап-сапқа ауғаны тізгін тартысынан аңғарыла бастаған.

	– Ақжол! Ақжол!! – деп қаһар шақырды жас пері енді тіптен еркінсіп.

	– Әруақ!

	– Әруақ! – деп дем берісті қалың қол қаруларын жоғарыға көтере бұлғай даурығысып.

	Мынаны естігенде Нияз өз бойына жаңа күш құйылғандай әсерге бөленді. Сол бетінде әйеншектене қорғана бастаған жауын қапысыз түйрей атынан аударып тастап, ананың өлген өлмегеніне қарамастан қалың қол арасына кіріге, көзден тасалана берді.

	– Әруақ!

	– Әруақ!

	Жекпе-жектегі жеңіспен рухтанған қазақ қолы сол жолы дұшпанының тас-талқанын шығарып ұлы дала ұлы жеңістердің киесі екенін алыс-жақынға тағы да танытқан.

	Сол шақты есіңе алсаң ессіздік пен есерліктің кей жағдайда кәдеге асып жататынын байқағандайсың. Тек, саналы ессіздік пен есті есерлікің ақыры солай, әрине. Басқадай жағдайдамалтаппақ былайқалып, жанбақпақтың шылауында шырқырап кете баратының ақиқаттың айғағы екендігіне күмән келтірме. Құйылмақтың құныстырып, сұйылтпақтың суды сіңірген құмдай жұтып қоятыны айдан анық.

	Солай, Қарашоқы, аласармас биіктік барда адамның аласаны місе тұтпай, асқарға еліктеуін сен айып санамағайсың.

	Шабыныстар мен шағылыстардан тұратын қайран дүние-ай...





5




	Ертеңгілік ас-суларын ішіп, атқа қонғанда Ақтайлақтың арада жоқ екенін аңғарған Нияз алпамсадай денелі, жау қабағының астынан жанары от шаша қадалғанда басқа түгілі досының дегбірін қашырар, жауының пысын басар Итқараға қарата:

	– Жігіттердің кейбірі арамызда жоқ сияқты ғой, олар неғып кешігіп жатыр? – деп сауал тастағанда, қарасұр өңі бүлк етпеген бауыры:

	– Е, келер де, – деді жайбарақат, – Адасып қалар жас, бәйек бола беретін бала емес, табар қарамызды.

	Тым сабырлы, тым алаңсыз. Соған сайыса мына жоқ болудың сыры оған мәлім болса керек.

	Әрі қарай аға қазбаламады, іні де ашылып ештеңе айтпады. Тек қозғалысқа енгенде жиналмаған шатырларды байқап:

	– Артымызды шашып кеткеніміз қалай? – деп қайырғанда Итқара қайтадан:

	– Олардың өз иесі бар ғой, несіне алаңдайсыз... – деді екіұштылау. Содан кейін аға көңілін ауламақ ниетпен:

	– Енді бір қоналқылық жол қалды. Сәтін салса ертеңгі кіші бесін кезінде ел қарасын көруге нәсіп жазар, – дей жеңіл желбегейінің төс қалтасынан түспейтін сырты күміспен қапталған мүйіз шақшасына қолын соза берді.

	Бұл бауыр бір қитимасын де, қитиса жазылары қиындау жан. Басқаның ауанына жығыла қоймайтын қырсықтығы да бір басына жетерлік. Оны жұрттың бәрі біледі. Жел жағына шығып кетпеуге тырысып жүретіндері сондықтан. Сөйткенмен Нияз алдында мінез көрсете алмайтыны аян. Үлкенді сыйлап, үлкенді қадір тұтқан көңіл бассыздыққа аттап бастырмайтынына айналасындағылардың көздері әбден жеткен.

	Мына жерде де Итқара әуелгіде қыңырлыққа бау таққанымен, артынша сол баудың түйінге айналмауын ойлай ағасына қайтадан жұғысуды ниет ете, сәл озыңқырап кеткен Ниязды қуып жетуге атын тебініп қалды. Қатарласқанында және тілге тиек тақты:

	– Аға, айып етпегейсіз, – деді дауысын майдалай, – Ақтайлақ бауырымыз әлдебір шаруаның қамымен таң қылаңында жолға шығып кеткен. Оны сізге кейіннен айта жатармын деп түйіп едім.

	Тосын хабарға Нияз елең етті:

	– Шаруа? Сапар үстінде ол тағы қандай шаруа, тосыннан шыққан? Әйтеуір тыныштық па?

	– Тыныштық, аға, тыныштық.

	– Қасына жігіттер алды ма? Иен дала иесіз емес екенін қашанда ұмытпағандарың ләзім.

	– Ақтайлақ оны білмейді емес біледі, сондықтан бес-алты жігітті қосып жібергенмін. Кешкілік, тыныс алар тұста қайтадан қауышып қалармыз.

	– Жөн-ақ. Бізге сендердің аман жүргендерің керек.

	– Ол жағынан қам жемеңіз.

	Итқараның сырғақсығанында мән бар сияқты. Басқаша жағдайда бетің бар, жүзің бар деп білмейтін адуын мінездің аяқ астынан сынықсығаны ой қозғайтындай. Бұл білмейтін ол не жағдай?

	Мыйы солқ еткендей болды.

	Тоқта! Әлгінде «Олардың өз иесі бар ғой. Оған несіне алаңдайсыз», демеп пе еді. Сонда жапан далада қандай ие шатыр жайып, оны жинап жүретін? Мәселенің басқада жатқаны ақиқат.

	Ой, сұмдық-ай! Жетпіс жыл ғұмыр кешкенде бойына жеті күнге жетерлік қулық жинамағаны ма? Туыстары мұны алдап келеді екен ғой!

	Сапарға шығар алдында Нияз жігіттеріне бұл жолы асып-тасынбай, салтанат шырайын әсірелемей, елеусіз жүріп, барар жерге елеусіздеу жетуді қадай айтқан. Олай еткені – шаруа жайымен жүрген ауылдарды бостан босқа дүрліктірмеуді ойлаған. Арқа бойын жағалай шыққанда жолай кездескен ауыл-ел ішіп-жемнен тарылтпас, ал әріде қолда барды пайдаланармыз деп түйген. Ағайын-туыстары мұны елемегенге сияды. Олар алға топ аттандырып, сол топ қонар орын мен ішер ас-суды дайындап қойып отырған. Оны қалай сезбеген? Тіпті, мынаусы аздай, арттағыны жинап алар және бір жасақтың жүргені күмәнсіз. Сонда олар кімдер? Дәл жиын-теріннің басталар тұсында, малдың қоң жинар уақытында жігіттерді сандалтып қойғандары несі мыналардың?

	Әйткенмен наразылығын айта маңайындағыларға жақ аша алмады. Біле-білсе олардың ойлағаны мұның беделіне сызат түсірмей, мұның абыройын көтеру қамы екені мәлім ғой. Ендеше, кімге өкпелеп, кімге кінә артқандай, иен дала иірімін кешіп келе жатып. Болары болғанды болаттай қабылдаудан басқа амалы жоқ дәл қазір.

	Нияз ішін алдырмастан атын сипай қамшылап, алға лекіте жөнелді. Оны көрген басқалар да жол басшыдан қалыспауды ойлай мінгендерін желдіртіп, ақырында біршама аралықты қалай еңсеріп тастағандарын өздері де байқамай қалысты.

	Ұлан-ғайыр далада алуан-алуан өңірден өтіп келе жатқандары белгілі. Қу тақырды жағалады, ат тұяғы батар құмдақтан да асты, енді, міне, талайдан жауын көрмей тыртысқан, тілім-тілімге айналған шөлейтті артқа тастауға айналған. Оған сендіретін көрініс – біртіндеп көтеріле бастаған, ұйыспаға жетпесе де тырбықтан бой асырған өсімдік қаралары. Соған іліккелі аттар да ауыздығымен алыса, анда-санда болса да бастарын жерге қайыра, шөп шалып қалуға құмар.

	Осындайда қайран да қайран Арқа түседі екен ойыңа. Көкорайы құлпырып, селеулі шөбі күн көзімен алтындай түсін жая тербетіліп, жусаны аңқып, өзен, көлдері шалқып дүрия дүниенің бар шырайын көз алдыңа тұндырып қояды емес пе! Сол шырайдың шұрайын сезінгеніңде сұлулық пен сылқымдықтың тұнбасын сіміргендей бір жасайтының ғажап!



	«Екі арыстап жау шапса,

	Оқ қылқандай шансылса,

	Қан жусандай егілсе,

	Аққан судай төгілсе,

	Бетегелі Сарыарқа бойында

	Соғысып өлген өкінбес!»



	– дегенде Ер Доспамбет осындай керімдіктің кереметіне сүйінішін баса алмай айтқан шығар мына сөзін.

	Нияздың да Арқаға қарай қашқақтай беретіні содан. Хан жайлаудың бір қанатын жайлай, ана жағы Есіл, Нұра, мына жағы Сарысу өзендерін бойлай ауыл қондырып, арқа-жарқа тіршілік кешумен келе жатқаны аян-ды. Сол үшін кейінгі жылдар шеңберінде билік тізгінінен де қашқақтай, ғұмырының қалғанын тып-тыныш Сарыарқада кешуді ұйғарған. Бірақ, тірлік деген тінтінсек қоя ма, тіміскілеп тауып, тінтіндіріп, міне, алып келе жатыр, діттеген жағына. Көнеді де. Е, көнбей қайда барғандай? Тірі адамда тірнек таусылмаған. Сол тірнектің дабылы дарбазасын жайғанда атқақ көңілдің андағайлай шабатыны түсінікті жәйт, әрине.

	Шым ойдың жетегінде өзімен-өзі болып желдірткенде жанына Итқара батыр қайтадан жанаса берді.

	– Аға, ә, аға, жол қысқарсын, мына соңыңыздан ергендерге жас кезіңізде арлан қасқырды жалаңаш қолыңызбен ұстап, қалай байлап әкелгеніңізді айтыңызшы? Мен естігенімді айтсам бұлар сенер емес, – деді даурыға сөйлеп.

	– Тәйт әрі! Арланы несі тағы?..

	Деуін дегенімен әлдене есіне түскендей тына қалды. Итқара басылатын емес.

	– Жұртқа жайылып кеткен оқиғаны несіне бұлдайсыз, айтсаңызшы мына артыңыздан ергендерге, – деп тақымдайды, – бұлар оны басқалардың құлағына құйсын. Қасқыр... Е-е, түз тағысын кімдер құрықтамаған?

	Сөйткенмен ол оқиғаның жөні бөлек еді. Ұмытылып кеткенді есіне және бір салғанын қарашы мына көксоққанның...

	Бұл хан жайлауда болған оқиға.

	Онда әлі балаң кезі. Бозбалалық шамаға енді жетер, дала қызығының дәмін өз бетінше енді-енді татар тұсы. Соғыс өнеріне бірге жаттығып, ат үсті тартысқа бірге ауызданған ханзадалар бар, басқалар бар, бәрі күндердің күнінде аңшылыққа шығуға ниеттері ауған. Шыққанда да үлкендердің бақылауынан тыс сайран құруға уәде байласқан. Ол үшін қам жасап қазан-ошақ, ішіп-жем мәселелерін алдын-ала пысықтап та қойған. Ақыры ойлағандарына жетіп тынды. Күндердің күнінде аттарын баптап, қаруларын сайлап, топтана аттанып құла түзге кете барды.

	Желөкпе жастарға бәрі думан-ды. Ат терлетіп жарысу, жамбы атып әркімнің мергендігін сынау, аударыспаққа түсіп айлалы мен қайраттының шамасын байқау – бәр-бәрі сайран барысында бірінен соң бірі өтіп, әбден еліктіріп әкеткен. Аты озғанның абыройы асқақтап, құралайды көзге атқанның мерейі шалқып, аударыспақта жеңгеннің білек пен тақым марапаты артып, әбден қызыққа кенелген. Олжалары да жоқ емес. Тау аңғарын тінте жүріп түсірген бір-екі арқар, сары жазықты сүзгенде сарыала түсін тақырға жасыруға тырысқан, сәл қарадан үрке қашқанда бауырын желге сүйгізе жүйткіген ондаған киіктер, бүлкілдей жөнелгенде қулығына құрық бойламайтын қырдың қызыл түлкілерінің бірнешеуі, су бетін иректей жүзгенде жылдамдығына жанар ілеспес үйректер қанжығаларға байланып үлгерген. Тек, жетіспейтіні түз тағысының арасындағы тектісі – қасқырлар ғана еді. Көбінесе күндіз жасырынып, түнде жортар азулылар әзірге көзге шалынбай тұрған.

	Күндердің күнінде оның сәті де түскендей.

	Улап-шулай бір қалың шұбардың арасын топтана сүзіп келе жатқандарында әлдекім:

	– Мәссаған, мынау үйір ғой! – деп бақырып қалды.

	– Қайда?

	– Қай тұстан көзің шалды?

	– Кәне, қайдан көрдің?

	Жан-жақтарына апақ-жапақ қарасқандар әуелгіде ештеңені байқамағандай еді, хабаршы қолын шошайтқанда сол шошайғанның бағытымен оң қапталдағы қарағаны аздау тұсқа жанар аударғанда, шынында да бүлкілге салған бірнеше түз тағысын байқады.

	– Әне кетіп барады!

	– Үйір екені анық!

	– Залымдар жасырынар жерін тапқан екен!

	Әріде қиқуға қиқу қосылып маңай азан-қазан болды да қалды. Дәл сол кезде жасырынбаққа бекінгендер қуыс-қуысты паналауға жанұшырып, қууды ниет еткендер дүбірге дүбір қоса айналаны айқай-сүреңмен жаңғырықтырып, ию-ғию атырап иір-шиыр шабысқа айналып сала берді.

	Мына сүргіннің соңы ақырында өз нәтижесін бергені аян. Әріде шұбардан пана таппайтынын байқағандай тағылар қалыңнан атып-атып шығысып, сонадайдан көрінген көгілдірін жайған тауға қарай бүктетіле салды дерсің. Топтана салмады, өздеріне тән қулықтары шығар, жекелей, әрқайсысы әр жаққа тарай жан сауғалауға көшті.

	Басқалар басқаларының соңынан жөнелгенде Нияз бір арланның қарасын байқап, соны бастырмалата қууға бекінген. Ақыры екеуі жекеге ойысып, екеуара кім аларға барларын салғандары ақиқат. Қасқыр қашып, бұл қуып өзгелерден мүлдем қара үзіп кеткен-ді.

	Жан беру оңай ма, арлан әу бастан жазыққа шықпай жыра-жылға, сай-сала бойын қуалай қашуға тырысты. Мұндайда майға қанған қолдай жылп-жылп етеді. Ойпаңдаудан орғыған, қырлауыттан қарғыған атың енді-ақ тұяғымен таптап өтер дегеніңде бұлт ете және бір жырықтың бойын қуалай зытып бара жатады.

	Өлдім-талдымға жеткенде түз тағысы алжасты. Мына қара бұлттай түйілген дүлейден бүйтіп құтылмасын сезгендей енді бетін тауға қарай біржолата бұра тартты дерсің.

	«Құдайдың бергені осы шығар», деп түйді мұны көргенде Нияз желпініп. Өйткені, жықпыл-жықпылы жетерлік биіктікке шейін әжептәуір жер жатқан. Оңтайының өзі сонда, бұл аралықтың бірсыпырасы жазықтықтан тұратын. Қарты келсе тап сол тұста соғу керек. Соға алмасаң қапы қалғаның.

	Барын салды. Аты да ат-ақ қой, бастырмалата қуғанда ананың адымын аштырмады десе болғандай. Бірі тілі салақтаған қалпы ырсылдай, екіншісі ентіге екіленгендер арасы енді құрық тастамнан аса алмады.

	Бұлталақ-бұлталақ қашудан шаршады ма, жоқ, әлде жантәсілім етер алдында соңғы айбатын шегіп қалуға тырысты ма, әудемде көкжал кілт тоқтаған қалпы тісін ақсита керіге бұрылып, қарқынын жоғалтпастан қарсылай шапты. Артқы сіңірлі аяғымен секіргенде адамға жетпес, ат алқымынан алар қарғуға күш тауып, өмір мен өлім жанталасының өмірге бейімділігін жариялауға бағытталған соңғы әрекетін жасап қалды.

	Дәл сол кезде бала кезінен машықтанған қамшыгерлік өнерінің кәдеге асқаны сөзсіз. Онсыз да дырауын айналдыра ауа осқылап келе жатқан Нияз арланның бас тұсын көздей тартып жіберіп, артынша ерден бір жағына ауа сұп-сұр жүндесті және тобылғы саппен қиыстай қағып үлгерген. Артынша қара жерге топ ете түскен дыбысты құлағы шалды.

	Ат екпінін баса керіге қайырылғанында жалма-жан бауырын көтеріп, өзіне қарай айбат шеккен түз тағысын тағы көрді. Бірақ, бұл жолғы айбат алғашқыдай қаһарлы шықпады, жәй ғана сес көрсету ауанынан аспаған далбасалық күйінде көз алдында қалыпты.

	Нияз енді жанарын алдынан айырмастан бір қолымен қанжығаға байланған қыл арқанды шешті де, одан қолма-қол бұғалық дайындап, соны арланға тастап жіберді. Мүлт кетпеді, қыл мойыннан түскен бұғаудан құтылуға бұлқынған көкжал өзін-өзі қылғындырып жатқанын аңдамады да.

	Аяқтарын әбден матап, ұзынша тұмсықты босамастай шандып тастаған шамада ер артына олжасын өңгере ырду-дырдудан қайта жинала бастаған топқа жеткенінде мұны көргендер таңдай қағысты.

	– Мәссаған, Нияз қасқырды тірідей байлап әкеліпті!..

	– Болайын саған, болайын!

	– Мынаны қалай ұстағансың? Өзіңді жазым етеді деп қорықпадың ба?

	– Е-е, қоқатын болса үйінде қалар еді ғой, қотан күзетіп!

	– Иә десейші!..

	Нияз олжасын Әбілмәмбет ханзаданың алдына тастай берді.

	– Саған байлағаным, ханзада!

	Бұл екеуара сыйластықтың арнасын толтырған бір сияпат еді. Мұны сол жерде екеуі де түсінген-ді.





6




	Өтер де кетер дүниенің бірыңғай өткіншіліктен тұратыны өкінішті, әрине. Дегенмен, сол өткіншіліктің өкініш жүрмейтін қырын ашқан бар ма, мына жалғанда? Жоқ шығар. Бар болса осы күнге шейін мұны жерден жеті қоян тапқандай айқайлап жариялар еді ғой. Ешкім үндемейді. Ендеше, кірер қақпаны тапқан адамның дәл солай шығар қақпаның тұтқасына қол созып тұратынына сенгенің абзал.

	Шын бағамдасаң дөңгелеп бара жатқан уақыт деген дөңгелектің арынын басу мүлдем мүмкін емес екен. Тоқтатам деп әуре болудың қажеті де шамалы сияқты.

	Өйткені, уақыт – әмірші де, пенде баласы сол әміршінің басыбайлы құлы санатындағы бір мүскін болып қала бермекші. Құлдың пешенесіне бағыну бұйрығы жазылса, өгіз екеш өгіз де ыңыршағы шыққанша қамытын сүйретеді ғой, сол бағыныштылықтың салмағын сезіну арқылы адамның адамдық болмыс көкжиегін айқындауға мұрсат аларына, дегенмен тұқиянды тұнықтың қадіріне жетпей өте шығатынына көзін әбден жеткізген Нияз әлі күнге атын сипай қамшылап жол үстінде келеді. Әйтеуір бір тоқтары барына сенген көңілі сол бекеттің қай тұстан қара қалқайтарын ажыратқан емес. Сөйткенмен, оған жақындай бастағанын іші сезеді. Мүмкін бүгін, мүмкін ертең, қаңғыр мен даңғырдың дабылын дабырайтар шайтан емес қой, бір құламада омақасып, бір сұламада серейіп жатып қалатынына күмәнданбағанымен, қай дәрежеде сұлайтынына алаң. Сөйте қалса соңынан қара салғандардың көз дымдарлары шын пейілмен дауыс қоя жоқтар ма, әлде, өзін де, өзгені де алдаусыратар қоңырсықтықтың қойыртпағын шып-шып моншақтатып барып түк көрмегендей жөндеріне жөнеле бере ме, ол енді болардың болған шағының еншісіндегі жағдаят.

	Сүзбеге салса шындық пен жасандылықтың өрісі үнемі қатар жататынын мойындауға мәжбүр. Тек, сол екі дүлейдің қайсысының салмағы басымдау түсетінін ажыратуға келгенде неге мүдіре беретінін түсінбейді. Бұл, бәлкім, тым босаңдығынан шығар, бәлкім, дүрия шақтарға деген сағынышының басымдығынан ықпалға ие, әйтеуір, қос құлаш кебінге оранған қалпыңда көр құшағына бейдауа енуді азапқа балағалы бірнеше жылдың жүзі. Жансыз қалса да денеңді жағымдылық шуағының желпіп тұрғаны ғанибетке лайық. Тек соған жету үшін тіршіліктегі азап пен тозақ отын кешудей-ақ кешуден ажырап қалмағаны қолайға жағатынына иланған көңілі дамылды ұмыттырғанына бірнеше жаз бен қыстың жобасында.

	Үлкен сапар үстінде де ол алаң шақтың алмағайыбын былайға ысырып, алаң да алаң күндердің бұлтын ыдырата, шуақ пен шырақтың жарығын жұртына молынан түсіру үшін атқа қонғанына сенімді. Ес білгеннен ертоқымнан түспеген ғұмыр, бәлкім ертоқым үстінде көзін жұмар. Ол енді Жаратқанның құзырындағы ерік. Дегенмен, тырыли тірліктен тарпаң дүниенің дабылын артық санаған түйіннің керіге қайтар ниеті байқалмағаны демеп, дариға дәурендегі дүрия көркемдіктің жанына құт екенін ешуақытта жасырмағаны дем береді. Шырыштан шынайылықты құт санап, өмір бойы құт жетегіне жегілгені соның салдарынан.

	Әй-әй, құбылса құйрығын ұстатпас, қыңырайса қырық сақтан қырсық үйірер қайран тіршілік десеңші! Сенің қадіріңді біле алған, қызығыңа тойындым деген бір жанды таба алар ма, мына жарық дүниеден? Әй, таппас-ау. Жарлы жанын салған, бары малын салған, бірақ, бәрібір діттегеніне жете алмағандар арқа еті – арша, борбай еті – борша күйінде қомнан ауа жығылып, мәңгілік тыным аясына сіңісіп үлгерген. Бұған не қайран, не амал? Басқасы басқа, жаһанға жарлығын асырғандардың өзінің ақыр соңында топыраққа қалай тез сіңіп жоғалғандарын байқамай қалғаны шүбә шақырмайды. Дәл қазір Нияздың табаны тиген мына топырақта кезінде қаһарлы Шыңғыс ханның да, айбарлы Ақсақ Темірдің де іздері айшықталып еді ғой. Бұл күнде мүлдем көрінбейді. Құм сусыды, жаңбыр шайды, жел ұйытқытты, ақырында бәрі ізім-ғайымға айналды. Болған-біткені осы ғана. Тіпті, сахараға сөзін өткізбек болған Сыбан-Рабданның да қарасы өшкелі қаша-а-ан. Бәрі өткіншіліктің тегеурінінен. Сол өткіншілік күндердің күнінде мұның да қарасын батыратынына шәк келтірген емес. Келтірмейді де. Өйткені, ақтықтың ақырына жетпеген, қойыртпақтықтың қоқыр-соқырын ақтарудан аспаған пенде баласы екенін ұғынуға мұрша тапқан пақыр бұл.

	Сыбан-Рабдан демекші...

	Олдасанадажаңғырығарбіркезеңекен.Атауыздығымен су ішкен, ер толарсақтан қан кешкен сол кезді еске алудың өзі ауыр екенін Нияз жан-тәнімен сезінеді. Сөйткенмен еске алмасқа тағы амалы жоқ. «Ақ табан шұбырынды, алқакөл сұлама» осы Сыбан-Рабданның есімімен байланысты. Мың-сан қолды бастап келген оның кіші баласы Шуно-Дабо қазақ даласын ойранға салып қана қоймай, енді оны мүлдем жаншып тастауға ниеттенген-ді. Бұл ойын жасырмаған да. Түркістанды алғаннан кейін сайын дала кіндігі Ұлытауға қарап ұли бастар әдет тапқан.

	Міне, осындай сын шақта тізерлесе де тірсегін шайнатпаған қазақ жасағы қандай амал-әрекетке баруға тиісті еді? Біріншіден жасақтың негізгі бөлігін жойып алмауды ойлап жау қарасынан алыстау жатқан Ұлытауға қарай шегінуді жөн деп тапқан, әскер басылары мен ақылмандар қатары. Мұның екінші қыры да бар-ды. Арқада қалмақ шапқыншылығын көрмеген ауылдар әлі жетерлік болатын және оларда әскери қолға құйылар тың күш шоғыры басым тұрған. Сонымен қатар, Әбілқайыр бастаған кіші жүз жағынан келер жасақ та ол тұсқа қалмақтан бұрын жетіп, шеп құруға қолайлылық тудыратын. Кезі келсе қарсы шабуылға шығып, жауды талқандауға да Ұлытаудың жер бедері тиімді еді. Тиімділігі сонда, біріншіден – жартылай шөлейт аймақтан қажыңқырап жеткен дұшпанның өз мәнінде тынығуға уақыты қалмайтын, олар дем баспай жойқын ұрысқа кіруге мәжбүр болса, екіншіден – жау жеңіле қалған жағдайда шегінер аясы тарылып, бей-берекеті қашқанды тықсыра қуғандардың мерейін асыруға тағы да шалғайлық ықпал ететіні айқын-тын. Тірегінен айырылған дұшпан қолы шөлді көктей өту барысында шебін одан сайын сейілтіп қана қоймай, айбарынан айырылары, сенімін жоғалтып тынары күмән келтірмейтін.

	Ақыры солай болды да. Шұбар теңіз жағалауындағы бетпе-бет шайқаста Қабанбай батыр бастаған қалың қол қалмақ жасағын бір опындырса, Бұланты бойында Әбілқайыр бас бола, Қабанбай қос қайыра омақастыра құлатып, ақырында жеңіс деген құдыретті сөзді қазақ даласына жайып жіберген. Сол құдыреттен қуат алған халық енді айбатын асыра жауының құтын қашырар ұлы күшке айналып шыға келген.

	Майдан даласында жауына жай отындай жарқылдай түспегенімен мына жеңіске қал-қадірінше Нияз да өз үлесін қосқанына кәміл. Дұшпан жемтігінде қалған Түркістанда отырып ол Шуно-Дабоның әскер қарасын, оның бағыт-бағдары мен жасар амал-әрекеттерін жаушылар, қала берді тыңшылар арқылы қазақ даласына үзбей хабарлап отырған.

	Алғашында Нияздың бұл жерде қалуын батысқа беттегелі тұрған Әбілқайыр хан да, Арқаға ойысуды ұйғарған Қабанбай батыр да, басқалар да құп көрмеген.

	– Дұшпан қадіріңді білмес. Аталық екеніңді біреу болмаса біреуден естісе абыройыңды төгер. Қайт райыңнан, ер соңымыздан, – деген Әбілқайыр кәдімгідей қобалжып.

	Қабанбай да:

	– Ну орманның нулығы онда тамырланған бұтаның көптігімен, жайылар бұтақтың қоюлығымен әспеттелетінін ұмытпағаның абзал. Қазір бұл өңірде ну сиреп, сидиған шыбықтар ғана қалғанын өзің де көріп отырсың. Ал, шыбық аптапта сая, жауын мен дауылда пана болып жарытпақ емес. Сондықтан бізбен бірге кеткенің жөн. Күш жинап, күміс ердің үстінде салтанатпен қайта оралармыз. Сонда тілуімізді тілеген бұл жақтағы жұртпен қайтадан жадырай қауышармыз, – деп өтіліп қоймап еді. Бірақ, Нияз алған бетінен қайтпады.

	– Тағдырдан ешкім аспаған, – деді байлам тезін нықтай, – Егер жау қолынан қаза тапсам Жаратқанның бұйрығы соны жазған шығар. Ал, егер тірі қалсам мұндағы онсыз да теперішке түсер халқыма сүйеу болатыныма сеніңдер. Менің қарамды көргендер ұнжырғасын түсірмей, еңсесін жықпай ертеңіне елеңдей қарайтын шама табады. Сол шаманы пайдалана алсақ, құзға құлар селге айналдырсақ бұрынғы сеңсең тірліктің қарасын қапысыз қайтарарымыз әбден мүмкін. Олай болса, қинамағандарыңыз орынды. Алла аман-сау көрісуге жазсын!

	Жөнге кім жығылмаған, шындыққа кім ара тұра алған, Әбілқайыр кеткен жұртын жұмылдыруға батысқа бет түзеп, Қабанбай да жылжыған Арқадағы елге аттанын дабылдата. Қабанбай керуенімен хандар мен бектер қарасы да ұлы далаға қарай ойысқан. Ақыры мына дүрмек соңы жеңіске ұласқанына тәубә!

	Шуно-Дабо Нияздың кім екенін білмеді емес, білді. Бірақ, бір елдің, ол ел тізесінде бұлқынса да, бетке ұстарын қазалай алмады. Бәлкім өзі осылай ұйғарды, мүмкін ақылмандары солай кеңес берді, әйтеуір қазақ хандығы аталығын өлімге бұйырмай, қираған Түркістанды қалпына келтіру жұмысын басқаруға бекітті. Бұл негізгі шеп алға озғанда ту сыртынан бүлік шықпауын ойлағанынан да шығар. Бір Құдайға ғана аян дүниені қазбалай алмайды, сөйткенмен тор ішінде жасымай, немесе қанжоса болып өлмей, денесін құзғындар шұқымай тірі қалғанына әлі таң.

	Жыланды үш кессең де құмырсқалық әлі қалатынын ұмытпау керек, Шуно-Дабо қолымен ұрыс Бұлантымен шектелмеді, одан кейінде де сандаған шақ па шақ шайқастар болып жатты. Дегенмен Бұлантының қазақ рухын көтеріп кеткенін ешкім жоққа шығармақ емес. Сонымен қатар, Сыбан-Рабданның көкірегі осы ұрыстан соң басылып, ақыр соңында демі үзілгені де сайын өлкенің біраз дамылдауына сеп жасаған.

	Қалмақ елінің қайта күш алуы Қалдан-Сереннің қонтайшы тағына отыруынан басталады. Сыбан-Рабданның үлкен ұлы Қалдан-Серен інісі Шуно-Дабодай қызуқанды емес, бір іске бекінсе ойланып барып амал қылар, аймағын жұмса жұдырығына сыйғыза алар билеуші еді. Оның айналасына қаталдығы да жұртқа әсер етпей қоймады. Күштіні сыйлар, соған бас ұрар халық енді жаңа қонтайшының әміріне бас июге мәжбүр болды.

	Бұл кезде қазақ даласында да үлкен-үлкен өзгерістер өтіп жатқан. 1734 жылы Әз Тәукенің мұрагері Сәмеке хан дүниеден озып, оның орнына хан сайлау мәселесі ашық сөз бола бастаған. Үш жүздің игі жақсылары жиналар үлкен жиын Түркістан маңындағы Күлтөбеде өтеді деп белгіленіп те қойылған. Үлкен хан тағының иегері Әз Тәукенің немересі Әбілмәмбет сұлтан екенін де дуалы ауыздар жұртқа таратып үлгерген. Ендігі мәселе ақ кигізге отырғызып хан сайлау төңірегіне тоғысқан. Міне, осы арада жауапкершіліктің Ниязға жүктелгені бар. Жан-жақтан келгендер айтулы рәсім тізгінін Нияз аталық ұстасын деп шешкеннен кейін-ақ дайындық шаралары басталып кеткен. Ақыры бәрі ойдағыдай өтіп, үлкен тақ иегері Әбілмәмбет құтты орнына қонақтады.

	Сол Әбілмәмбеттің ықтиярымен атқа қонғаны мына сергелдеңі. Бірақ өкінбейді. Азды-көпті тіршілікте жақсыны да, жаманды да бірге көрген, ащының да, тұщының да дәмін ортақ татқан қандыбалақ достың бір базынасын көтермесе, бір қолқасын жерге тастаса қайтіп кәукиіп жүргендей, несіне күмпиіп жер басқандай? Жоқ, жүре де, баса алмас. Ары жібермес еді арғы жақта ұяты шымырлап жатқанда. Солай тәрбиеленді, өмір бойы ұстанғаны осы қағида. Енді ол өлгенде өзімен бірге көрге түсер. Басқаша жағдайда айырылмас.

	«Мейлі, айырылмаса айырылмасын. Ар мен ұят берік қонақтаған жерден әйкәпірлік қашқан, – деді іштей бұлқынып қалып, – Халқымды ар мен ұятынан айырмағай!»

	Ол еңсесін көтере, кеудесін жаза жанарын алыстарға аударған сәтінде әлдекім:

	– Пәлі! Өзіңе де, тұрысыңа да болайын! – деп дауыстап қалды.

	Өз ойларымен өздері болып келе жатқан топтағылар алдыдан қара салған шоқыға жапырласа қарағанда қатқан тастай қалқайған аттылыны байқады. Оның кім екенін де жазбай таныды. Сонсын:

	– Мынау Ақтайлақ ағам ғой! – деп бірі таңырқай тіл қатқанда басқалары іліп ала жөнелісті:

	– Тұрысы тұрыс-ақ қой!

	– Дұшпан көрсе тырағайласын, досым көрсе көзі тойсын деп айналасына айбар салғаны шығар.

	– Салса салады, Ақтайлақ батыр! Қаһарланса қамал бұзар, қатуланса қара тасты қақ айырар күш берген Құдайы шексіз қолдаған соң айбар салмақ тұрмақ асқардағыны қақыратар, менің ағам!

	– Жасай бер, батырым!

	Інісінің мына тұрысы жолдағы жолаушылар адаспасын деген ниетінен екенін аңдаған Нияз іштей ризалығын таныта жымиып қойды.

	Аталық бауырларына бек разы. Араларынан ешкімді бөліп-жара алмайды. Әрқайсысының өз орны, өз қадірі бар. Итқарасы анау шалттығымен дараланған, Құлғарасы мынау ақырса алдына келгеннің құтын қашырған. Ақтайлағы да тұр әне алысқа айбарын асқақтатып. Бұлар барда елін кім басынғандай, жерін кім шапқандай. Басынғысы келер де, шабар да тектінің тектілігін танымағандар. Сөйткенмен, соңынан иесі ішінен тепкен иттей қыңсылап кейін қашар, өңкей мұндарлар. Үйшігіне жасырынар, егер жасырынуға мұрша берсе. Әй-әй, саппас көңіл-ай, сайқал өмір-ай. Саппастық баспаса қауым арасы бүлінбес еді ғой, сайқалдық сабасынан аспаса қойын қоралаған жұрт қойдай момақандығын сақтай тіршілік деген албарда тірнегін жалғастырып, бақуаттылығын сақтап жүрер еді бағын басқаға бұйыртпай. Бірақ... бірақ, ашкөздік пен ашқарақтық жайлаған алаңқайдан алаң жоғалмаған заман мынау. Аттан шықса андағайлай шабарлардың артты ойлауға мұршасы жоқ. Мама ағашқа байланған жарау аттардың елеңге еліріп, босағаға сүйелген қадақ найзалардың жел көтерілмесе де өз-өзінен діріл қағып тұратындары сондықтан. Бұл қашанға шейін жалғаспақ? Біліп болғысыз. Сөйткенмен бір басылатынына Нияз сенеді. Сенетіні – қайғы-мұң ешкімге нәсіп сыйламаған, жоқтау сарынын ғана әкелген. Ендеше, сарын жоғалмай сарсаңдық қара үзбейтінін түсінгенде ғұмырдың мәнденері, тірліктің салтанат жаяры бек мүмкін.

	Ақтайлақтың әріректе, тұтқындағы қазақ сұлтанының жатқан жерін анықтауда, алғырлық танытқанын Нияз ұмытқан емес. Оқиға былай өрбіген.

	Сұлтанның қапылыста дұшпан қолына түскенін білген қазақ жағы қалмаққа бірнеше рет елшілер аттандырады. Дегенмен оның бәрі нәтижесіз аяқталады. Қарсы жақ азар да безер. Сөздеріне қарасаң ешкімді көрмеген, ешкімге қиянат жасамағандай сұлу-сыпайы. Қолдарында бұлтартпас дәлел болмағансын бұлар болса-болмаса пүшәйман. Енді нендей әрекет жасаса шындыққа жеткендей?

	Хан ордасы әрі-сәріліктің аужайын қайырғанда Ақтайлақ сыбызғысын қойынына тыға қалмақтар жағына өтіпті де, бестен, оннан үй басын құраған ауыл-ауылды жаяу-жалпылай аралай бастапты. Онда да ауылдың ішіне сыналап кірмей, сырттағы ойын балаларын жағалайды екен. Әуелі сыбызғысын құйқылжыта тартып, қара домалақтарды әбден баураған соң түк білмегендей қазақ жағынан түскен тұтқын жайын ортаға қыстыра қоятын болыпты. Үй арасы ұрлығын жасырмаған балаң көңіл еларасы мәнін қайдан түсінсін, ақтарылып сала беретін көрінеді. Осылайша бірнеше мекеннен дерек ізін таба алмаған жас жігіт ақыр соңында бір тұстан іздегенін тауыпты.

	– Ой, сасық қазақ па, ол ана қырдың астындағы жаппада байлаулы жатыр, – депті бір бала білетінін мақтана жеткізіп, – Мен оны күнде көремін. Киімдері әйбәт екен, оларды ағам тартып алып, қазір шоқпытқа орап қойған. Өзіне сол керек, мазамызды енді алмайтын болады.

	Жер мен ауылдың нақты атын қайта сұрай әбден нақтылаған Ақтайлақ енді бөгелмейді, тасаға тығып қойған атына міне ордаға оралады.

	Хабар тигенде Нияздың өзі жолға шыққан-ды. Ақыры қалмақтармен келісімге келе, сұлтанды ордаға алып қайтқан.

	Бұл Ақтайлақтың көзсіз батырлығымен қатар қажет жерінде қулыққа барса ұтылмайтынын көрсетер тұсы еді. Сөйткен інінің тұрысы анау, жапанда қағылған жалғыз қададай қыр басында қалшиып. Қараңнан садағаң кетейін, қайран бауыр!





7




	Жетті-ау ақыры.

	Бұларды қозыкөш жерден күтіп алған салтанаты жарасқан жігіттер арнайы тігілген он екі қанат ақшаңқан үйге түсіргенде күн екіндіден ауа бастаған шама еді. Сырмақты бойлай жайылған бірнеше қабат құрақ көрпе үстіне жантайғанда Нияз өзінің шаршағанын сезінді. Жас кезінде айлап аттан түспесе мыңқ етпес бел үш-төрт күндік сарсылға шыдамайтын болыпты. Бел ғана ма, қара сан үзіліп кетердей ұйып, алға басар қадамыңды керіге тартады. Шау тартқанының белгісі де.

	Тыныққысы келді. Әбілмәмбет ханға сәлем беруге содан кейін де бара жатармын деп түйді ішінен. Оның өзі де жеткен асу ғой, түсінер жетпіс деген жастың желкеден басып тұратынын дегенге сайыды. Басып қана қоймай жел қаққан бақбақ түбітіндей шашып-шашып тастайтынына көзі жеткен шығар ендігі. Жетсе Нияздың мына жатысы кердеңдігінен емес, амалсыздықтан екенін білер, білер де көңіліне алмас, аталықтың алдына бірден келіп сәлем бермегенін.

	Қайран жүрдек уақыт десеңші! Аларын аямай сығып алып, қалдырарын майы қашқан мүжіктей сорайтып қойған қайран уақытқа не айтқандайсың. Айтарға тілің де, назың да жетпес. Өйткені ол ыздиып алға озуға әуес, сен тыртыңдап соңынан салпақтауға тәуелдісің. Бұл тәуелділікті мойындаған жалғыз сен ғана емессің. Бабаларың бар, басқалар бар – бәрі айдағанына жүрер, илегеніне көнер жағдайда құзырына құлап тынған. Олай болса, уақытқа наз айту күпірлікке жататынын білгенің абзал. Білгеннен кейін өкінішке жүгінбей, қан-жыңыңды қасиеттіге жұқтырмағаның орынды.

	Жұқтырмауға тырысты. Кеудесінен жаны шықпаса әлі жұқтырмайды да. Жымысқылана кірігіп, жылмыңдай мыйыңды айналдыратын жарымес ойларға жүгінуден қашқақтай беретіні содан. Қазір де ондайлар тесік-тесіктен сығаласып, қарты жетсе сыналап кірігу үшін о жер, бұ жерден қара сала ырбыңдасады. Аярлығынан, алдауға түсіріп, артынан опық шалшығына лақтырып кетуге ыңғай алғанынан. Нияз оныңа көнбес, сірә да. Жетпіс жыл бойы сайқалдыққа арымаған, сарыуайымға салынбаған сана мынадай сандырақтарды да қаперге ілмес.

	Беу, жалған дүние десеңші! Беу-беу, ентікпеден көз аштырмай екіленуге ғана көндіктірген қайран ғұмыр! Шыр етіп жарық сәулеге келген сәттен бастап сәбидің аяқ-қолын дамылсыз тырбыңдататыны тіршілік үстіндегі тынымсыздыққа дайындығының басы екен-ау. Бұдан былайда енді оған мүлдем тынысқа жүгіну жоқ: қаз-қаз тұрады, тәй-тәй басады, сонсын табанына тұз сеуіп алғандай жүгіреді келіп. Тоқтамайды. Тоқтауды мүлдем ұмытады. Ұмытатыны, түптің-түбінде дамыл табар тұсқа жететінін біледі. Мәңгілік дамыл белдеуінде жаны тыныштыққа кірігетінін сезінеді. Сол сезім тоқтатпайтыны даусыз. Аялыс табудың алқаракөк дүниеден безінуге жеткізетіні ақиқат. Олай болса, Нияздың тап қазір орнынан көтерілгені дұрыс сияқты. Шалжиып жатары әлі алда ғой. Сонда жатар-ақ көсіліп...

	Өз-өзінен ұялыс тапты. Мұны бауырлары неге жорымақ, басқа жұрт не демек, тырая сұлағанын байқаса? Тастың үгітілгені, таудың мүжілгені дегенге сайып аяушылық танытпақ па, әлде «Тебінгідегі торы тоңнан тұяғын алдырыпты» деп тырқ-тырқ күле беттерін шымшыспақ па? Мұндай қорлыққа жаны қалай шыдамақшы? Оны естіген құлақтың тас керең болып қалғаны әлдеқайда жақсы да!

	Намысқа шапқан кеуде жастықтан басын көтерте берді. «Жоқ, мен әлі жығылар тұсқа жеткен жоқпын! – деді сонсын тістене күбірлеп, – Олай болса, иленіп жатып алғаным жарамас».

	Жүрелей отырды. Кеудесін тіктеді. Байқайды, манағыдай емес, сәл жатып тұрғандығынан ба, әжептәуір тынығып қалғанға ұқсайды. Қара сан ұйысын басып, алпамсадай дене дел-салдығынан айыға бастапты.

	«Енді кім табалағандай, – деп күбірледі мына жағдайына жас балаша қуана, – Бізге кескен теректей құлауға әлі ертерек. Ер болып туған соң ерлердей тік тұрып өлу бұйырса сол жарасқан. Олай болса ширауға тиістіміз. Әбілмәмбет алдияр да, мен де жұрт азбас үшін, даламыз жат табанында тозбас үшін еңселеніп жүруге тиістіміз».

	Өзін-өзі осылай қамшылап алған Нияз енді мүлдем өзгеріп, басын кекжиткен қалпында үй ішін шолып шықты. Шебердің қолынан енді шыққандай үй сүйегі тым жаңа екен. Кереге, шаңырақ, уық ақжондығынан арымаса, ыс тие қоймаған кигізі әппақ түсін сақтай, жиектелген ою-өрнегін айшықтай жанар арбайды. Жалғыз кигіз ғана емес, басқұрлары мен желбауларының өзі түрлі-түсті жіптен әшекейлене көмкеріліп көз жауын алғандай.

	Ішке жиналған жүктен де мін таппассың. Оң жаққа ағаштан қиюластырған сәкі орнатылып, оның үстіне кестеленген көрпе-жастық жиналған. Керегеге айнала тұскиіздер тұтылыпты. Бәрі келісті, бәрі қонақ көңілінен шыққандай.

	Аз-кем аралықта жаны жадырай бастаған аталық енді үйде қамала бермей сыртқа шығуды ниет ете орнынан көтерілуге қолымен жер таянғанында тыстан «Хан келе жатыр!» деген дауыс жетті құлағына. Ол бір ғана рет жаңғырықпай, бірден бірге өте бірнеше мәрте қайталанды. Ендеше қағыс естімегені аян. Сонда бұл кім болды екен? Ойланып үлгергенше сықырлауық серпе ашылып, ішке иығына қамқалы желбегей жамылған, басына төбесі биіктей сырылған, етегі екі жаққа қиыла қайырылып, оюмен өрнектелген тақия киген хан өте берді. Төртбақ денесі мен ширақ адымына қарап бірден таныды, бұл келген Түркістан аумағын билеп тұрған Болат хан болатын.

	– Ассалаумағалейкүм, қадірменді аталық! – деп ол оң қолын жүрек тұсына қоя, басын сәл ие сәлем салды табалдырықтан аттаған бойда.

	– Уағалейкүміссалам! – деді Нияз жол қағидасына сай жауап қата, – Алла жар болсын!

	– Әлей болсын, аға! Сіз келді дегенді естігенде тыпыршып орнымда отыра алмадым, сонсын сәлем берейін деп шыққан бетім еді.

	– Бәрекелді! Ғұмырлы бол! Бірақ, алдыңа барып, сәлем беру жолы менікі еді ғой...

	– Жоқ, қадірмендім, алыстан алты жасар баласы келсе алпыстағы атасы сәлем берер халық емеспіз бе? Сіз алыстан ат арытқан менің, менің ғана ма, дүйім елдің қалаулысысыз. Олай болса, сізді күту менің міндетім екенін ұмытпағайсыз.

	– Өркенің өссін!

	Аз ғана тіл қатысқаннан кейін Болат хан бері аттағанда аталық орнынан лып ете қалай тұрып кеткенін аңғармады. Әріде екеуі төс түйістірді.

	Ендігі тілге Нияз мұрындық болды.

	– Иә, мал-жан аман ба? – деді қайтадан тізе бүккенде ханға жүзін бұра.

	– Дін аман.

	– Әкең бақуатты болар?

	– Әкемнің де жағдайы жақсы. Тек, мына мәселе қарасын шалдырғалы уайымдаңқырап жүрген жайы бар ма, соңғы кезде ешкіммен ашыла сөйлеспегені жанға батады.

	– Е-е, нені көрмеген сақа көз, нені кешпеген сабыр бас дейсің ол. Ештеңе етпес, бәрі өтер де кетер. Соңында сайдың тасындай ерлері, сарабдал жұрты тұрғанда ойға алғаны орындалар. Бәрі орнығып, көңілі жайланғанда әкең де сабасына түсер.

	– Мен де солай болар деп ойлаймын.

	– Қобалжуың бекер. Мұндайда орынсыз тықақтық адамды жолдан жаңылдыруы мүмкін. Сондықтан сабырға жүгінгенің орынды. Сабыр ешкімді орға жықпаған.

	– Мен сізді түсіндім, қадірмендім.

	– Түсінсең Аллам разы болсын саған.

	– Әмин.

	Екеуі бірауық үнсіз отырысты. Күн ұясына қонуға жақындаған ба, түндік шетін қызыл барқын жиектей бастапты. Тұп-тұнық аспан түпсіздігін танытқандай мөлдірлігін сонда да сақтап тұр.

	– Мен сізден бірдеңе сұрайын деп едім, – деді Болат кигізі сәл түрілген іргеден самал жел желпи бастаған шамада бар салмағын малдас құрған тізесіне аудара қомданып.

	Нияз елең етті.

	– Сұрағын.

	Анау әлденеге алаңдағандай оңды-солына жалтақ-жалтақ қарағыштап қойды. Сонсын айтайын ба, айтпайын ба дегендей өз-өзінен тығыла, томсырая қалды.

	– Иә, құлағым сенде, – деді аталық әлденеге алаң ханның айтарын шын ниетімен тыңдауға дайын екендігін дәлелдегендей енді әңгімелесіне бар денесімен бұрыла.

	Болат хан асықпады, сұрарын іштей қорытқандай біршама аялыс жасады. Аққұба өңі сол екі арада нешеме құбылды десе болғандай. Алғашында жылт етпе қызыл жүгіріп өткендей еді, бірте-бірте оның орнын сұрғылттық рең жайлап, сол бояу табы ұзағырақ сақталып қалды.

	– Қадірменді аталық! – деді хан ішкі арпалыс толқынын басуға ниеттенгендей әудемде жарқын тіл қатып, – Ағайын неге керек? Қуанышта қызық бөлісіп, қайғыда қара батпанды қайыспай бірге көтеру үшін керек. Шырғалаңы көп тірлікте түсіністік шырай алса, бірдің бірге қамқорлығы артса «қағанағың – қарық, сағанағың – сарық» дегенің осы деп білемін. Алайда, көп жағдайда керісінше шығып жататыны жанымды мазалайды. Үнсіздікке үзеңгі тағып, тілсіздікке тізгін беріп қоятынымыз жараспайды енді. Мұны не үшін айтып отырмын? Кей туыстарымның алыста жүріп хабар-ошарға жоқтығын байқағанда жүрегім сыздағаннан айтамын да. Әйтпесе, тірлікке де, тірнекке де өкпем жоқ екенін өзіңіз де білесіз ғой.

	Ол тыныс қайырғандай сәл бөгеліс жасады.

	– Сарыарқаның самал желі, сал құрағы, бал бұлағы жақты ма Абылай бауырым да Көкшенің баурайында үнсіз жатыр. Амандығын келген-кеткеннен ғана естиміз. Соны көңілге медет тұтамыз. Сіз білерсіз деген үміттемін, жағдайы қалай өзінің?

	Мынаны естігенде Нияздың іші қылп ете қалды. Міне, келіс мәні қайда жатыр! Сарыуайым сарынында ағайынға деген сағыныштан гөрі басқа бір сыр жатқаны айтпаса да түсінікті. Әбілмәмбеттің шау тартқаны кіші хандар мен сұлтандар арасына жік сала бастағанын байқатады. Азулыға ғана бұйырар нәсіпке әрі мен беріден андағайлағандар үміт арта бастағандай. Қайран өмір де! Өмірде бәрі болады: күншілдік те, күндестік те, көре алмаушылық та. Бақ пен баптың шабысы үстінде баптының қағыс қалып, бақ бұйырғанның озғанын көргендер сол бақтың тек өздеріне бұйыруын қалай бастағандары аңғарылады, мына сұрақ ауанынан. Бұған Нияз не деп жауап қатқандай? Түлкі бұлаңның бұлтартпасы ғана тығырыққа түсірмес.

	Аталық жымиды.

	– Арғымақ шығарды құлын кезінен танығандай сенің үлкен жүректілігіңді бала шағыңнан байқап едім. Бауырларыңмен ойнай жүріп біреуі абайсызда құлап, жарақаттанып қалса жаның шырқырай бірінші болып жүгіретінсің. Сол дағдың есейгеніңде де қалмапты. Разымын, айналайын. Соған сүйсініп отырған жайым бар. Абылайды сұрағаның ағайын үшін алаңдағаныңды білдіреді. Ләйім осы ниетіңнен жаңылмағайсың.

	Ал Абылайға келсек, оның жағдайы жақсы. Қонысымыз қоңсы қонғаннан кейін барыс-келісіміз жиірек қой, Көкшенің салқар даласында сау-сәләматта жүрген жағдайы бар. Алысқа айбарымыз сол. Жортып кетсе ақбөкендей жүрдек, түйілер болса қырандай алғыр. Одан артық не керек, шаруа жайын күйттеген жұрт үшін. Тілеуіміз соның үстінде.

	– Әп, бәрекелді! Қыраннан қыран, құланнан құлан туар тегіміздің абыройын алысқа асырар бауырымның амандығын естіп бір қуанып қалдым ғой! Жарайды, сізге сәлем бердім, Абылай сұлтанның дерегіне қандым, осы олжаммен енді кері оралайын. Қыруар шаруа барда ордада отырмағаным жарамас. Саламатта болайық, қадірменді аталық!

	Болат хан орнынан көтерілгенде Нияз да ханнан қалыспай аяғынан тік тұруға мұрша тапқан. Бірақ үлгермеді. Болат артына мойын бұрмастан сықырлауықты серпе ашқан күйі табалдырықтан әрі аттап кете барды.





8




	Қалдан Сереннің Әбілқайыр ханға: «Сен, Әбілқайыр, ақ патша ханымның алдында тізерлеп отырсаң маған жаусың. Қазақ пен қалмақ ақ тұйғын сұңқар құс, ол екеуінің қарғаның алдында тізерлеп отырғаны жұрттың алдында ұят.

	Біздің жұртымыз өзіне-өзі бек, олардың жұрты арбасын сүйреткен дөңбек. Егер орыстың астына тығылсаңдар сендерді, қазақтарды, біздің қалмақтар күн құрғатпай ұрып отырады», деп хат жазғанда, оны естіген Әбілмәмбеттің алғашқыда миығынан күлгені әлі есінде.

	– Көрерсіңдер, енді тыныштық болмайды, – деген ордаға жиналғандар алдында ой түйген Әбілмәмбет әріде қабағын шыта, – Онсыз да бірін бірі кезі келсе түйіскен, қайраты асса сүзіскен қазақ пен қалмақ арасы енді тіптен ушыға түсетінін естеріңнен шығармаңдар. Сақ болыңдар. Қарты келгенде Қалдан-Серен қамшы сілтеуге тырысады. Сонда тек бұғынбай, қапысын таба сойылмен соғуға дайын тұрғандарың абзал.

	Хан сөзінің шындығына жүгінгендердің әмірші ойын сол жерде құптасқандарымен ұшса құс қанаты талар аймаққа бір жағынан шашырай қоныстанғандықтан, екінші жағынан береке-бірліктің әлі де құтаймауынан талай шапқыншылықтың зардабын тартқанына Нияз куә болса, арада жылдар өте келе жылымға кімнің түсіп, кімнің жарыққа шыққанына уақыт куә еді.

	Әбілмәмбет үлкен хандыққа 1734 жылы Әзірет Сұлтан кесенесінің маңында ақ кигізбен көтеріліп сайланған. Осы ұлықтаудың басы-қасында және Нияз жүрген. Жасынан бірге өскен үзеңгілестер рәсім аяқталған соң ордада жекелей отырып сыр бөліскенде аталық ұлы ханның мансапқа мастанбай, жұртым деп соғар жүрегінің тазалығын сезінген-ді. Түйсігі алдамапты, қарапайымдылығы мен биязылығын сақтап қалған хан бұдан былайғы тіршілігінде ел мүддесін ғана көздеп, жұртына адалдығынан бір айнымады. Керек тұста қаһарға мінетіні бар-тын. Бірақ, онысы дұшпанына бағытталып, өз айналасына кең қарағанын былайғы жұрт та жоққа шығара алмас.

	Нәзіктікке осалдығына қайран қалатын. Жадында, хижра есебінде 1153, орыс жылнамасы бойынша 1740 жылдың тамызында Жайықтың орта ағысында орналасқан Орынбор бекінісіне орыс генерал-лейтенанты Урусовпен келіссөз жүргізуге қазақтың барлық шен-шекпенділері аттанған-ды. Түркістаннан аз шоғыр шыққанымен жолай алдын-ала хабарланған аймақтардан қосылғандар қарасы молайып, енді бір қауым елге айналып үлгергендер Орынборға жеткенде дария бойына құрылған шатырлардан шаһар орнағандай әсерге бөленген.

	Келіссөз аумалы-төкпелі жағдайда өтті. Таразы басы біресе әрі қарай тартса, біресе беріге ауып, ешкім есесін жібермеуге тырысып бақты. Түйінді түйіп тастамай, шешуі жұмбақ шиеленіске салып қойған тұс қаншама десеңізші. Бұлталақтықты көп жасаған қазақтар жағы. Олар орыс амалдарының өздеріне жақпайтынын сөзбұйдаға салып, кейбіріне келісу арқылы келіссөзді ойдағыдай аяқтап шықты. Соның ең бастысы Үндістан мен Иранға, Бұхар мен Қытайға сауда-саттық жолы қазақ даласымен өтіп, оның қауіпсіздігін қамтамасыз ету мәселесін шешкені болатын. Соңында генерал-лейтенанттың жеке шатырындағы мерекелік ас үстінде игі жақсылар қағаздарға бармақтарын баса келісім қуатын мойындайтынын білдірген.

	Сарыарқаның шетіне іліккен тұста қызық оқиғаның ұшығы қылаң бергені. Абылай өз қосынын Көкшеге бұрып, Нияз соған қосылмаққа ыңғай танытқанда Әбілмәмбеттің қимастықтың кемерінде көзі буалдырлана:

	– Қайран, хан жайлауы-ай, енді сені көрерім қашан! – деп күрсінісін жайғаны әлі көз алдында, – Көк шалғыныңа аунап, жусаныңның иісіне тойынатын күн туар ма, шіркін!

	Мынаны көргенде Абылай сұлтан да, Нияз да ыңғайсыздана:

	– Мұныңыз не, хан ием-ау?

	– Соңыңызға ерген жұртыңыздан ұят та... – дегенде Әбілмәмбет тосылмаған:

	– Хан тағына отырғанда көрерсіңдер ұят пен сағыныштың қабыспайтын тұсы көп екенін. Ал, қазір қайыр қош! – дей иегі кемсең қаға бұрылып кете барған.

	Міне, сол Әбілмәмбет бүгін ығай мен сығайларды жинап, төбе басына тігілген үлкен шатырға өзі бастап келе жатыр. Шоқша сақалын жел тарайды, қоңырқай өңін күн сүйеді. Қадамын ширақ алуға тырысқан сыңайы бар. Шау тартқанын сездірмеуге, дүйім жұртына күш-қайраты әлі қайтпағанын дәлелдеуге жасаған амал-әрекетінен бұл. Әйтпесе жетпіс деген жастың желкесіне шыға тұра ентікпеге бой алдырудың, өрге қарай өршелене салудың салмағын Нияз ғана емес, соңынан ерген басқа жасамыстар да байқаған райда. Тіпті кейбіреулердің кейіндеп қалғаны соның салдарынан.

	Батсайыдан молдау тігілген, өңірі оюланып, ол алтынға буланған жіптермен көмкерілген әппақ шапаны алыстан көзге түсіп, үлкен ханның шоқтығын басқаларға қарағанда асқақтата көтеріп тұрғаны аян-ды. Басындағы әппақ кигізден жұқалап сырылған, ол да қошқар мүйізді оюмен безендіріліп, алтынмен зерленген шошақ бөркі де хан иені топ арасында ерекшелендіре көрсететін.

	Әне ол қыр басына орнатылған, күміспен күптелген тағына да жетті. Бірден отыра кетпеді, қарқыныма шыдаған қайсың барсың дегендей одырая жан-жағына қаранды. Оң жағынан Нияз қара салғанда оған ризалығын білдіргендей жымия бір қарап алып, асатаяқ ұстаған қолын жоғарыға көтере берді. Абыр-сабыры басылмаған жұртты тыныштыққа шақырған белгісі еді.

	Хан жүрер жолды ғана ашық қалдырып, қыр беткейі мен етегін тегіс толтырған сардарлар мен түкпір-түкпірден би-бектерін қолдай жеткен жұрт мына ишарадан кейін жым-жырт бола қалысты. Соны күткендей Әбілмәмбет айтарын бастап кетті.

	– Қадірменді жамағат! Мәртебелі би-бекзаттар!

	Қыран ұшар алдында қомданар болар. Ал, қанатын қаққанда қиянды шола самғап кетерін бәріңіз де білесіздер. Ол енді кеңістікті еркін шарлайды, аспан астына билігін жүргізер қуатқа ие.

	Қыран өстігенде жерде жүгірген, жыбырлаған жан-жәндікте не қайран? Оларға бұйырғаны таса-тасаға жасырыну ғана. Мұзбалақтың көзіне түспей, демдерін ішіне тарта тығылуға тәуелді. Неге өйтеді? Өйткені, жан бақпақ керек, күштінің мысы осалды әркезде ықтырып отырған.

	Алла жар болсын, біз де қомдануға тәуекел етіп отырмыз. Қағар қанатымыз барда самғап қалуға ниеттіміз. Ұшы-қиыры жоқ кеңістікте еркін, көк аспанда қапысыз қалықтасақ деген мақсатымыз бар. Дәл сонда сенеріміз кім, сүйенеріміз не? Сенеріміз жамағат, яғни сіздерсіздер, сүйенеріміз сіздердің қалтқысыз сенімдеріңіз бен қолдауларыңыз болмақ. Сене аласыздар ғой? Қолдайсыздар ғой?

	Сілтідей тынғандар дүр сілкіністі:

	– Сенеміз, хан ием!

	– Қолдаймыз!

	– Қолдаймыз, сізді!

	– Е, қашанғы еңкейе бермекпіз, бір мезгіл біз де шалқаяйық та!

	– Қазақ рухын ешкім жыға алмаған, жыға да алмайды!

	– Әруақ!

	– Әруақ қолдасын!

	– Аллам қуат берсін!

	Мына дүрмекке мағұрланған Әбілмәмбет қайтадан қолын жоғарыға көтерді. Жұрт тағы тыныштала қалды.

	– Бәрекелді! Мен сіздерге ойымды қолдайды деп сеніп едім, сенімім ақталғанына қуанып тұрған жайым бар. Сіздерге де Жаратқан ием қуат бергей!

	Әлгінде құлағым шалып қалды, иә, біз қашанғы еңкейе бермекпіз?! Шалқаяр жерде шалқайып, шамырқанар жерде шамырқана білер халықпыз. Оған қайратымыз да, күш-қуатымыз да, шүкір, жетіп артылады. Олай болса, несіне бұйыға бермекпіз, кімге жалтақтағандаймыз! Еркін қомданып, еркін ұшуға тәуекел етуіміз керек!

	Осыған орай бір көздегенім бар еді, алдарыңызға жаяйын: жайлауымызды кеңейтіп, іргемізді бекіту мақсатында шығыс тұсымызға қоныс қондыруды ниетке алғанмын. Ойран-топаны шығып, бас қайғысымен ошарыла көшкен қалмақтан босаған жерді тап қазір біз иеленбесек ол ертең кімнің ықтиярына өтетіні белгісіз. Ендеше қамтып және қарпып қалғанымыз орынды. Бұл, бір жағынан іргелес жатқан орыс пен қытайдан негізгі бойды аулақтау ұстауға шапағат жасаса, екінші жағынан малды қазақтың өрісін ұлғайтып, ырысын демдер деп ұйғардым.

	Мынаны естігенде жұрт қайтадан қиқуласа жөнелісті:

	– Мәссаған, мынау дегенің аспаннан топ еткен олжа ғой!

	– Олжаң не сенің? Бақ те – бақ!

	– Шұрайлы жер шекемізді шылқытса қандай қарсылық!? Баста, хан ием, бастай бер!

	– Біз сізбен біргеміз!

	– Жолыңызға жанымыз құрбан!

	Әбілмәмбет хан аналар сәл тосылғанда ойын әрі сабақтады.

	– Енді шешім түйінін жария етейін: бұл ұлы көшті Әбілпейіз сұлтан бастамақ. Кәне, сұлтанға ерер қайсың барсың?

	Ол Ниязға қарады. Мұнысы «сен не айтасың?» деген ишарат еді. Соны түсінген аталық тамағын қырнады:

	– Маған әуелі Өмірзақ бауырымды шақыруға, соны мына жерге алдыруға септесіп жіберіңдерші?

	Аталық жайбарақат тұр. Сонысына қарап әлдекімдердің қылп-қылп еткендері де байқалып қалды. Сөйткенмен сапты қуа жалғасқан «Өмірзақ, Өмірзақ» деген сөз әрі асқанда сонадайдан бір жігіт ағасы бері беттей бастады. Жүрісі тарпаң. Анау-мынауды пысқыратын түрі байқалмайды.

	Ол аталықтың алдына жеткенде Нияз сөзін жалғады:

	– Жамағат! Біз үлкен бір істің басында тұрмыз. Қайырлы істің басындамыз, әлбетте! Ендеше, айылын жияр, мынадай құтты бастамадан тартынар арамызда ешкім болмас деп сенемін. Мен мынаны айтамын: қарамағымда бір ұлыс ел барын бәріңіз жақсы білесіздер. Кемі үш мыңдай ағайын шаңырағы қуатым болса, жаугершілікте қосылған мыңдай қандастарым тірегім еді. Оған бес жүздей түтінді Абақ-Керей әулеттерін қоссаңыздар дүйімдіктің қарасын байқайтындарыңызға шәк келтірмейсіздер. Мына Өмірзақ інім де қара жаяу емес. Атасы Арыстан аталықтың бір тұқымы – Мамадайыр, Мамашық атанған мың шаңырақтың тізгін ұстары бұл. Міне, көш басындағы Әбілпейіз сұлтанды демейтін осы Өмірзақ болады. Мың шаңыраққа бес жүз түтінді Абақ – Керей әулеттері де қосылады. Ал, жолдарың болғай!

	Мына тосын кесімге аңырған Өмірзақ:

	– Неге мен... – деп тұтыққанда аталық:

	– Несіне қобалжисың? Жалғыз болмайсың, Барқы тұқымынан да серіктерің болады. Бұл – елдің тұтастығы үшін керек, – деді де Өмірзақты бауырына тарта құшақтады.

	Осы кезде Найман руының бетке ұстарлары Ботақара, Боранбай, Сырымбет сияқты билер мен Толыбай батыр бастаған бірнеше адамдар кіселерін мойындарына аса ортаға шыққан да, бір тізелерін бүге, бастарын хан алдында ие берген.

	– Біз де барамыз бар деген жағыңызға!

	– Бердік қолдарыңызға тізгін мен шылбырды!

	– Тәңірім жар болсын, хан ием!

	Артынша «Біз де! Біз де ұлы көштен қалмаспыз!» деген дауыстар әр-әр тұстан естіліп, аспан асты күңгір қағып қоя берген.

	***

	Қоныс қадалары Әбілмәмбет ханның ұйғарымымен, жасырын жағдайда ертерек қағылғанымен, негізгі көш мына оқиғадан дәл бір апта өткенде маң даланы дүбірге қанықтыра жаңа жерге аттанып кете барған.



	Қайырма:

	1770 жылы Әбілмәмбет хан қайтыс болғаннан кейін үлкен таққа Абылай хан отырған. Оның таққа отыру рәсіміне басшылық жасаған тағы Нияз аталық.

	Нияз – қазақ хандығындағы соңғы Аталық еді. Ол 1785 жылы жүзден асқан шағында бақилық болып, хандарға көрсетілер құрметпен жерленген.





	https://t.me/kzkitap





