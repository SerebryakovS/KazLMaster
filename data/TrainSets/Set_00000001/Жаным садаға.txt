	Алма Қыраубаева

	Жаным садаға





	Профессор Алма Қыраубаеваның жаным садаға еңбегінен бүгінгі күннің мұғалімі қандай болу керек деген сұраққа жауап табасыз Ғалымның қызықты деректі әңгімелері болашақ мұғалімге жас маманға білікті ұстазға жол көрсетеді.





ЖАНЫМ САДАҒА





Жанның «мені»





ТАЛАНТТАР




	Алдымда томпиып-томпиып отырған мынау 25 баланың әрқайсысының бойында бұққан таланттар жатуы сөзсіз. Суыртпақтап тарта бастасаң, қиғаштай туған жаңа айды көргендей ұлы қуанышқа батасың. Бұлардың ішінде тіпті талантсызы жоқ, бір қызығы, филолог боламын деп келіп отырған кейбірінің таланты – шаруашылықта, саудада. Аудиторияда өзін сенімді сезіне алмайтын шаруақорды сенбілікте көрсең. Әрбір істеген ісі орнына келіп, елеусіз ғана балаларды басқарып кетеді. Олар үшін бес жыл уақытын жіберген филологтің дипломы күнкөріс кепілі ғана болып қалады. Нағыз жан рақатын сабақтан басқа жерден, мысалы, шаруамен айналысқанда табады.

	Өзінің ашық мінезіне, қысылмай сөйлей алатынына қарап, «әдебиетші болу үшін туғанмын» деп есептеп қойған бала бар. Ол қандай тақырыпқа болсын сөйлей кетуге дайын. Бірақ сөзі жаттанды болып шығады, тіпті күлкі туғызады. Бұл студенттің бойындағы тамаша таланты – ойындағысын жасқанбай айта алушылығын өшіріп алмасақ, кәнеки.

	Тұйық баланың табиғаты тіпті қызық. Ылғи да партаның ең соңғысына жайғасатын Ғаниді сөйлетпек түгіл, оқыс түртіп қалып, селк өткізу де мүмкін емес сияқты. Оның өзінде біраздан кейін ғана мойнын бұратын шығар. Жұрт дуылдап күліп жатқанда, білінер-білінбес жымиғанының өзіне ұялғандай, сабырлы қалпынан бір ажырамайды. Емтиханда болмаса, даусының қандай екенін ешкім білмейді. Сынақ кітапшасындағы бағалары орташа ғана. Бірақ өзіме осы баланың көзінде тұнған ой жатқандай көрінеді. Кейде бір туып кеткен шабытты сөздерімді соған қарап айтамын. Ондай кезде партаның арт жағынан морзе шамындай жарқ етіп бір қарап қояды. Ішінде қызулы шоқ бар екенін содан сездіреді. Қызықты пікір алмасу болса, байқамай, басын көтеріп: «Ол былай ғой», – деп қалады. Сондайда әуе толқынынан 808-ты тапқан радиоқабылдағыштай, аузынан шыққан сөзді қағып алып, құлақ түремін. Бір қуанышты оқиғаны күткендейміз. Ал содан кейін Ғани айтқан сөздерді тыңдауға құлақ керек. Тек асықтырма, ойланып айтатын сараңдығына шыдау керек. Бірақ аузынан шыққан әрбір ойы қандай салмақты! Әйтеуір сөйлеу үшін айтыла салған жеңіл-желпісі жоқ. Өзі сенгенді ғана айтады және ол пікірден қайтпайды.

	Оқу жылымызды бітіргеннен кейін сол бала көпке дейін көзіме түспей кетті. Бір күні қарсы беттегі аудиториядан әлгі Ғани шығып келе жатыр.

	– Мен баяғы Желтоқсан оқиғасына қатысып едім ғой. Ол үшін оқудан шығарып жіберген. Биыл ақталып келіп тұрғаным, – дейді басын сипап. Жай ғана ауылға барып келгенін хабарлағандай жымиып.





КҮТПЕГЕН ОҚИҒА




	Милициядан кейінгі өмірі күтпеген оқиғаға толы адамдар – мұғалімдер болар.

	Бір талапты студент болды. Аты – Байсал. Өзі қадірлі адамның ұрпағы екен. Кейде атақты кісінің атын алып жүре алмайтын бала да болады ғой. Байсал ондай емес. Көзілдірігін түзеп қойып, ауыздан шыққан сөзді қағып алып, қарсы алдыңда отырады. Көзілдірік киюінің өзі «жұрт екі есе көрсе, мен төрт есе көрейінші, білімнің тереңі қандай екен?» – дегендей әсер етеді. Қойған сұрағы, айтқан пікірі ерекше.

	Көп ұзамай қысқы емтиханды тапсыру басталды. Жақсы оқитын студенттің алдымен кіретін әдеті бар. Байсал да билет алып, дайындалуға кірісті. Бірақ түрінен бір қобалжу байқалады. Маңдайын жиырып, мазасызданып, билетке үңіліп қарайды да, екі қолымен басын ұстап қиналады. Байсалдың бұл отырысы таңғалдырды. Билеттің ішінде түсініксіз сұрақ жоқ еді. Бұл сияқты дайындықта жүрген студентке қиын болуы мүмкін емес.

	Жауап бере бастады. Бұрын да лоторея ойнатқандай қылып қоятын осы емтиханнан бүгін тіпті көңілім қалды. Мынау алдымда отырған Байсал екі сөздің басын құрап айта алмайды. Оп-оңай нәрсені есіне түсіре алмайды. Ісіңкі бет-аузына қарап, танымайтын адам болса, мас деп ойлап қалуы да мүмкін. Әрі– бері сөйлетіп көріп, ештеңе шықпайтынына көзім жетті.

	«Жоқ, бұл бала мен білетін Байсал емес!». Түнде өзін жұмбақ әлемге ұрлап әкетіп, бүгін орнына ұқсас біреуді жібере салған сияқты. Бетіне бажайлап қарасам, мас. Ұйқыдан мас екен. Өзінен-өзі қашып кеткісі келгендей, «білмеймін, апай, білмеймін...» – деп, төмен қарай береді. Сұрағы да оңай екен, бірдеме қиыстырып айтуға болатын.

	– Өзің бүгін ұйықтадың ба?

	– Жоқ, ұйықтағаным жоқ. Жатақханаға барып, таңғы жетіге дейін дайындалдық. Жауабым ойдағыдай болмай қала ма деп, оқи бердім.

	– Қалай шыдадың! («Шырағым-ау», – дей жаздап барып, сөзімді әзер ұстап қалдым). Сөйтуге бола ма екен?

	– Кофе қайнатып іше бердім, іше бердім. Оқып отырғанда, бәрін ұққан сияқты едім, қазір не болғанын білмеймін.

	– Қазір үйіңе жет те, жатып ұйықта. Екінші, емтиханға дайындалмасаң да, ұйқыңды қандырып келіп жүр.

	Студентім орнынан тұрып жатып: «Екі» алдым ба?– дегендей, көзінің қиығымен тізімге қарады.

	Айтпақшы, бұл балаға не қоюым керек? Жауап бермеген адамның бағасы – «екі». Басқа дайындалып отырған студенттер де «Не болар екен?» – дегендей, тым-тырыс бола қалыпты. Не бір жауап бермейтін нашар оқушы болушы еді, жауап бере алмаған жақсы студентті көргенім осы.

	Бір сәттен соң: «Бара ғой, «бес» қойдым», – дедім Байсалға. Демін ішіне тартып отырған курстастары да тынышталып, өз тіршілігіне кірісіп кетті. Қолдағаны содан сезілді.

	Байсал болса, жанкешті еңбегінің қайтқанына қуанып, көзі жайнап:

	– Мен ертең келіп, қайта айтып беремін. Кез-келген сұраққа дайынмын, – деді.

	Байсалдың қан құрамын тексерсе, құдай біледі, А(ІІ) тобына жататын шығар. Жан жүйесін зерттеушілер осы топтағы адамдардың өз ісіне аса жауапкершілікпен қарайтынын, қолға алған тірлігін тиянақты орындауға тырысатынын айтады. Олардың «иә» деген келісімінің өзі кепілдік берумен бірдей дейді. Табиғаты осындай адамға әділдік үшін нашар баға қойылса, оның бүкіл психикасына сұмдық салмақ түскен болар еді. Жаны таза бала бұл жағдайды қайғыдай қабылдауы мүмкін, ал оның арғы жағы қандай нәтижеге әкеледі?

	Осы оқиғадан кейін емтихан алдында студенттерге уақытты дұрыс пайдалану жөнінде ұсыныстар айтып, жауапты істің алдында ұйқыны қандырудың жарты жеңіс екенін ескертетін болдық.

	Екінші бір күтпеген жағдай мынау еді:

	Екінші курстағы талқылау сабағы сегізде басталатын. Аудиторияның есігін ашсам, тым-тырыс. Улап-шулап отыратын студенттер басын партаның үстіне салып томпиып-томпиып жатыр. Ұйқыға кеткен.

	Мұғалім кірген соң, сергектеуі бастарын көтеріп, бірін-бірі түртіп оята бастады. Көзін ашқанымен, сабақ тыңдауға шамалары жоғы белгілі болды.

	– Ал... жағдайды түсіндіріңдер.

	– Курстасымыздың үйлену тойына барып едік, колхоздан таң ата шығып, жаңа ғана келіп түстік. Ұйықтағанымыз жоқ.

	«Сабақ кезінде неге үйленесің?» – деп күйеуге шыққан қызға ұрсарымды, не «курстасыңның тойына неге барасың?» – деп қалғанына айтарымды білмей, тұрып қалдым. Жартылай ұйқыдағы адамдар дымды түсінетін түрі жоқ. Ең оңайы – есікті сарт ұрып, бастықтарға барып, шағым айту. Олардың қолында «жатақхана, стипендия» деген күш бар.

	Екі оттың ортасында тұрғанда, Гауһардың даусы шықты.

	– Баяндамамды дайын қылып әкеліп едім, мүмкін, мені тыңдарсыз.

	Сонымен Гауһар екеуміз баяндама талдауға кірістік. Жауапкершілікті ойлағаннан ба, тың екен.

	Тексеруші келсе, оңдырмасы анық. Абырой бергенде, бұдан кейін сабақ жоқ болып шықты. Әрқайсысы өз бетінше орындауға тапсырма алып, бір сабақ ұйықтаған соң, үйіне қайтты.

	Осы екі оқиға студенттер өміріндегі күтпеген жағдайға таңғалмауға сабақ болды.





СЕНДІМ САҒАН




	Адамды ауыртатын да, жазатын да – сөз, сөзге сену екенін адамзат тәжірибесі ертеден біледі. Халық емшілігінің түп тамыры осында жатыр. Миллиондаған адамды Гитлердің соңынан ерткен де сөз емес пе еді? Бойында сендіргіш куаты бар сөздің адамды арбағандай әсер ететінін күнделікті өмірден сөзінбеген адам жоқ шығар. Біреуден естіген жылы сөз көңіліңді көтереді. Жаман сөз уайымшыл кісінің жанын жегідей жеп, ауыртуы да анық. Айналада ауыртатын нәрселер көп, бірақ оны адам уайымнан әлсірегенде ғана қабылдайды. Өйткені адам өзі туралы қалай ойласа, солай өмір сүреді, неге сенсе, жан-тәнімен солай қарай бағытталады.

	Ал шәкірттер өміріне келсек, бала жаны мұғалімнің айтқанына имандай сенеді. Осыдан мұғалімнің қандай бір ашуланған жағдайда да баланы кемсітіп сөйлемеу керектігі шығады.

	– Сен адам болмайсың, миыңа еш уақытта сабақ қонбайды!– деген сөзден кейін, ол балаға шынымен сабақ қонбайтынына кепілдік беруге болады. Емшінің ауруды жазып жіберетін қасиеті сендіру мен көмектесемін деген шын ниетінде екенін мұғалімнің де есте ұстағаны жөн-ақ болар еді.

	Гүлсім деген студент қыз сабақ айтқанда қорқақтап сөйлейтін. Бірақ ізденетіні көрініп тұрады. Сөзінің аяғын «осым дұрыс емес шығар» дегендей, сенімсіздікпен жұтып қояды. Университетті жақсы бітірді. Дипломын қорғап шы ққан соң, бір әңгімеде мынаны айтты:



	«Мен үйде еркелеу болып өстім. Сол еркіндігім сабақта да көрінетін болуы керек, жоғарғы класқа барған соң, математиканы оқытатын класс жетекшіме ешбір жақпадым. Сабақ үстінде күліп қойсам да ұрсатын. «Сен қыздан адам шықпайДы, тіпті қыз сияқты емессің», – Деп кемсітіп, қит етсем, ата-анамды шақыратын болды. «Неліктен басқа балаларДан кем болДым?» – Деп қайғыратынмын. Оныншы класқа барғанда, әбден басылып, қорқақ болып кеттім. Өзімді төмен санайтын болдым. Тек әдебиетші ағай ғана ұрыспайтын. Әдебиетші мамандығын таңдауыма сол себеп болды. Университетке келгенде де өзімнен бірдеме шығады деп ойлаған жоқпын. Алғаш мақтау сөздерді естігенде, сенер– сенбесімді білмейтінмін. Кейін-кейін өзіме бір шабыт пайда болды, содан оқып кеттім».



	Гүлсімнің «Ерке болып өстім», – дегеніне сену қиын еді. Ерке, жаны таза қыздан жасқаншақ та сенімсіз оқушы дайындап шығарған класс жетекшінің «талантына» таңғаласың.

	Өкінішке қарай, балаға қанат бітіруден тым кеш қалатын кез де болады. Дайындық бөлімінде Баршын дейтін қыз бала оқыды. Көп жыл ауылда жұмыс істеп келген. Оқуға анау айтқан ықыласы байқалмады. Жарытып жауап бере алмайтынын өзі де мойындап алған сияқты. Ол сабақ айта бастаса, басқалар күледі. Себебі не екен деп ойлап қарасам, осы қыздың көзінде бір жарқыл бар, оңды-солды сөйлеп кететін арқа бар, бірақ дер кезінде дұрыс арнаға бұрылмай қалған. Сөздері тиянақты, жүйелі емес.

	Кейде үзілісте аудиторияда қалған балалармен әңгімелесіп отыратын кездеріміз болады. Бір күні: «Біздің Баршынның айтысқа бейімі бар сияқты. Айтысасың ба?» – дедім.

	Алғашында мазақтап отырған жоқ па дегендей күліп, көзінің астымен бір қарап алды да; «Несі бар, айтыссам, айтысамын!» – деді. Артына жалт қарап, көзіне түскен жігіттің атын атап, бір– екі ауыз өлеңді төгіп-төгіп жіберді. Оған табанда жауап бере қоятын ешкім табылмай, «айтысымыз» тез аяқталып қалды.

	Көп ұзамай, арнайы тақырып бердім де, екі аптадан кейін міндетті түрде сұрайтынымды ескерттім. Айтқан уақытта дайындалып келіпті, бірақ жауабы онша болмады. Сонда да журналға «бес» қойдым да, келесі жолы ақтайтынына сенгендіктен қойғанымды айттым. «Қарызға да баға қоя ма екен?» деген сұрақ құлағымда тұрса да, шынтағымнан әлдекім итергендей болды...

	Келесі жолғы жауабы әлі есімнен кетпейді. Бәріміз дыбыс шығармай, селт етпей, тыңдап қалдық. Сенімнің адамды жарқыратып ашатын қуатына сонда көзім жетті. Баршын содан былай сабақтан жақсы баға алатын болды. Бірнеше рет айтыстырып та тыңдадық. Айтыста біз білетін Баршын емес, айтыскер ақын сияқты арқаланып, сұлуланып кететін.

	Сегіз ай оқуымыз сонымен өтіп те кетті. Факультет– факультетке тараған балалармен байланысымыз үзіліп қалды. Біраз жылдан соң естігенім: Баршын баяғы қалпына түскен. Елеусіз көптің бірі болып жүріп жатыр. Оқуға ынтасы жоқ. Мұны естіп, бір таланттың ашылмай-ақ кеткеніне қатты өкіндім. Бірақ өмірде біреу ерте, біреу кеш жол табады. Бүгін болмаса, ертең қозғаушы бір күш жолға салар деймін.

	Сөз соңында, сенімнің адам өміріндегі құдіретті күш екеніне дәлел ретінде мына бір оқиғаны келтірейік:

	Қалмақтың жолбарысты құйрығынан ұстап алып жерге бір– ақ қойып өлтіретін батыры бар екен. Абылай хан оған қарсы Шақшақ ұлы Жәнібекті шығармақшы болады. Жәнібек түнде бір жаман түс көріп, шошып оянады. Түсін айтқалы таң атпай, ханға келеді. Оны сезген Абылай атшысын шақырып:

	– Уа, менің қарт Бөгенбай берген нар қызыл атымды есіктің алдына алып кел! – дейді. Абылай хан атын «жақсы түске де садақа, жаман түске де садақа» деп, жалма-жан сойғызып, таратып жібереді.

	– Айт, батыр, енді түсіңді, – дейді.

	– Түсімді айтсам, тақсыр, қалмақтан жекпе-жекке пәленше деген жайсаң шықты да, сартпа-сұрт болып қалғанда, мені найзамен шаншып түсірді. Кеудеме атша мініп, бауыздауға айналғанда қарасам, оң емшегімді бір айдаһар, сол емшегімді бір айдаһар жылан еміп жатыр екен. Көргенім осы! – дейді. Сонда Абылай хан:

	– Түсің түс-ақ екен, мұнан жақсы түс бола ма? Түсіңде сені ол шаншып түсірсе, өңіңде сен шаншып түсіреді екенсің. Түсіңде сенің кеудеңе ол мініп жүрген болса, өңіңде оның кеудесіне сен мінеді екенсің.

	Оң емшегіңді еміп жатқан жылан өзіңнен туған балаң, айдаһардай батыр болады екен. Сол емшегіңнен айдаһар емсе, өзіңнен бір қыз туып, онан туған жиен ол да айдаһардай айбарлы болады екен. Ұлдан туған ұрпағың, қыздан туған жиенің тұлпар мініп, ту ұстайын деп тұр екен, осынша өсіп– өнесің. Сен қалай өлесің, бар, жекпе-жекке кіре бер! – депті.

	Хан түсін қолмен қойғандай ғып айтқан соң, Жәнібектің қорқынышы қашып, айбаты тасып кетеді. Сол жерден атын алдырып мініп, «Жекпе-жек!» – деп айқайлап, шыға шабады. Қалмақтың жайсаңының құты қашып, айқасып қалғанда, Жәнібек шаншып түсіріп, үстіне аттай мініп алады. Шалқасынан жатқан қалмақ: «Тоқта!» – дейді.

	– Түнде түсімде сені алып едім-ау, табаныма салып едім-ау. Сенің түс жорушың жақсы жорығандықтан, менің түс жорушым ретін тауып айта алмағандықтан, мені алып кеттің-ау, – дейді.

	Сонда Жәнібек қалмақтың басын кесуге қимай, Абылайдың алдына алып келіпті дейді. (Мәшһүр-Жүсіп Көпеевтен).

	* * *

	Біз іздеген халықтық тәрбие осы емес пе?





ҚАТАЛ МҰҒАЛІМ – ЖАҚСЫ МҰҒАЛІМ БЕ?




	Осы сұрақты студенттерге қойғанымда, Айгүл деген ұяң қыз айтты: «Мен бітірген мектепте физикадан сабақ беретін апайымыз болған. Қыбыр еткізбейтін. Қолымызды қозғасақ та, «тыныш отыр!» – деп ұрсатын. Ол сабақта тәртіпсіз бала болмайтын. Тәртіпке қатты қараған дұрыс сияқты».

	Осыны айтты да, көз алдына қатал апайының сұсты жүзі елестеп кетті ме, Айгүл көзін тайдырып, төмен қарады. Әп-әдемі қыздың жасқаншақтығы жараспай тұр. Бұл баланың байқалған тағы бір әдеті – сабақты орнынан тұрмай айтса, еркін сөйлейді. Тұрғыздың дегенше, қысылып-қымтырылып, ойын байланыстыра алмайды. Шын көңілден тыңдауға дайын екеніңді білдірмесең, үн-түнсіз отыра беруге бар. Оңаша әңгімеде айтқаны: Орнынан тұрған кезде бір қорқыныш билейді, буын– буыны қалтырап, не айтайын деп тұрғанын ұмытып қалады. Айгүл екеуміз бұдан былай: «Мұғалім де мендей адам!» – деп жиі қайталап тұратын болдық.

	Өз ойындағысын еркін айта алмайтын жасқаншақтық біздің қазақ балаларында жиі кездеседі. Ата-бабадан келе жатқан бағыныштылықтың әсері ме, әлде өз тілінің кадірі болмай, басқа тілді еркін меңгере алмаудан жасып қалған ба? Оның үстіне мектептегі әміршіл-өктем тәрбие де басып тастаған болар.

	* * *

	Студенттің айтқаны:

	«Бала кезімде біздің мектепте бір қатал мұғалім болды. Есіктен кірмей жатып, бір кемшілігімізді тауып ала қоятын. «Ал, Пәленшеев, жаңа сен коридорда жүгіріп жүр едің, сабақты қалай білер екенсің, көрейік!» – дейді ызғарланып. Бала байғұс сабақ басталмай жатып іске алғысыз болып қалғанына қиналып, партадан әзер сүйретіліп шығады. Мұғалім жаңылысқан жерін іліп алып ұрсып, тұқыртумен болады.

	Ол кісінің тағы бір рақаттанатын жұмысы – кімнің сабақ айту керек екенін журналдан іздеп табу. Сызданып, көзімен лайықты оқушыны іздеп, ұзақ үнсіз қалатын. Тышқанмен ойнаған мысықтай, ойша әрқайсымызды бір алып, бір салып, сынай бағып, уақытты ұзарта түсетін.

	Кішкентай жүрегіміз қорқыныштан дір-дір етіп, ауыр үкім еститіндей, қиын минөтті бастан кешіретінбіз. Оқымай келгендіктен емес, мұғалімнің ызғарынан қорқушы едік.

	Сонда бір қызымыздың айтқан сөзі есімде қалыпты: «Осы мұғалімге ерегіскеннен өзім де мұғалім болып, баласы менің қолыма түссе, «екіден» көзін аштырмас едім!» – деген.

	Өзін мықты маманмын деп есептейтін ағайымыз сабағын бәрінен жоғары қойып, сол арқылы беделін қанша көтермелегенмен, осы сабақты жек көріп кеттік. Мұғалімді жек көру арқылы, біздің жүрегімізде кінәсіз пәнге қарсы тұрақты аллергия қалыптасты».

	* * *

	Зор мен бор. Қазақтың бұрынғы шешеңдік сөзінде:

	«Ініні зордан, ағаны бордан» деген бар екен. Сондай-ақ момын, жылауық адамды «боркемік» дейді. Жоғарыдағы «бор» дегенім – көнбіс адам, «зор» – зорлықшыл.

	Зорлықшыл мен көнбістің типін мұғалімдер ұжымында әркім-ақ байқайтын болар. Бірақ зорлықшылмен күресу оңай еместігі тағы аян. Зорлықшыл айналасында көнбістер болмаса, өмір сүре алмайды. Зор зорлығын өзі сияқты мұғалімдерге де, оқушыларға да жасайды. Оны мектепте «қатал мұғалім» деп атайды. Қатал мұғалімді үстіміздегі ғасырдың бас кезінде өмір сүрген педагог-ғалым К.Г. Житомирский (1863-1918) жазып, сипаттаған екен. Кейбір тұжырымына назар аударайық:

	Зорлықшыл (террорист) мұғалімнің мінезі тастай берік, ішін алдырмайтын қатал болады. Сергек, даусы өктем, көібіс мұғалімдерді моітаіы қылып қояды, тіпті көнбейтіндердің өзін де бағындыра біледі. Бағындыру әдістері мынадай:

	Кемшілігін тауып, жүрттың көзінше өктем дауыспен айқайлап, ұялту.

	Класында сол мұғалімнің баласы болса, «екі» қойып, соңына түсіп, ақыры бейшара қылу.

	Оқушыларға ылғи зекіп сөйлеу, ұрсу арқылы қорқыныш тудыру. Оқушылардың қорқынышы тез арада мектепке тарап, тіпті есік аузындағы күзетшіге дейін, қатал мұғалімнің атын сыбырлап айтатын болмақ.

	Зорлықшыл көбіне өз сабағын біледі, білмей-ақ білетін сияқты болып көріне алады. Оқушылар басқасын қойып, осы сабақты күні-түні оқиды. Тіпті нашар оқушының өзі тырысады. Олай болса, зорлықшыл мықты педагог шығар. Жоқ. Нашар педагог. Жақсы мұғалімнің талабы оқушыға қорқыныш туғызбайды. Жақсы мұғалім сабақ кезінде оқытады, ал Зорлықшыл барлық сабағын емтиханға айналдырады. Үйге тапсырмаға бірнеше тарауды бір-ақ беруге қүмар. Оның негізгі әдісі – қорқыту, өш алу.

	Зорлықшылдың сабағынан кластың жартысы тапсыра алмай жүреді. Сондықтан баланың осыдан басқа сабаққа дайындалуға уақыты жоқ. Тіпті ата-анасы, туыстары болып жабылып, репетитор тауып оқытып жатса да, көңілінен шыға алмайды. Өзі оқытуға тиісті сабағын репетитордың мойнына жүктеп, оқытушыдан – тексерушіге айналған. Зорлықшылдың сабағын білу көнбістердің сабағын білмеудің есебінен орындалады.

	* * *

	Бірінші класқа баласын әкелген ата-аналар қай мұғалімнің жақсы екенін біле алмай, бір-бірінен пікір сұрасып жатты. Көпшілігінің аузында тақ-тақ етіп сөйлейтін бір пысық мұғалім мақталады.

	– Бұл кісі қалай оқытады екен? – деп едік, баласы жоғары кластағы бір тәжірибелі әйел:

	– О, ол, жақсы мұғалім, – деді. – Айқайлап жібергенде, балалар су сепкендей басылады, білдіріп шығады.

	Жұрттың көпшілігінің ықыласы осы мұғалімге қарай ауысты. Тезірек тізімге ілігіп қалғысы келіп, жапа-тармағай жазыла бастады. Өзім неге екенін қайдам, кіп-кішкентай баламды аяп кеттім де, қарапайым мұғалімге бере салдым.

	«Учительская газетадан» оқыған мына бір әңгіме еске түсті:

	Сабақ үстінде артқы партадағы бір бала козғалып, тыныш отырмайды. Біресе қаламы түсіп кетеді, біресе өзі құлап қала жаздайды. Мазасыз екен, жуық арада сабасына түсе алмайды. Тексеруге келген кісі: «Бұл балаға мұғалімі не істер екен?» – деп, қызыға күтіп отырады. (Біз болсақ, не істейтініміз белгілі ғой).

	Бір аздан соң мұғалім сабақ айтып жүріп, артқы партадағы тентектің қасына келіпті. Тексеруші құлағынан тарта ма екен деп күтіп отырады. Жоқ, кластағы оқушылардың назары тақтаға ауған кезде алақанымен баланың басынан сипапты.

	Баламның ұстазы осы мұғалім болсашы...

	* * *

	Бір класқа тарих сабағынан жаңадан ағай келіпті. Өңшең апайдың ішінде ағайы болғанға ер балалар қуанған шығар деп: «Ағай жақсы кісі ме екен? Сабағы қызық болды ма?» – деп сұрадым. Бала:

	– Әлі көреміз ғой...– деп күмілжіп қалды. – Қайдам, ағайдың қолы қатты болады ғой. Құлағыңнан тартса, ауыртатын шығар...

	Баланың құлағына көзім түсіп еді, шап беріп ұстап алуға ыңғайлы, қалқақтау екен. Бір-бірімізді ұққандай үнсіз қалдық.

	– Мұғалімнің жұмысы қиын ғой, – деді бір студент. – Жүйкені тоздырады.

	Расында, кей мұғалімдер бастығына айта алмаған ашуын, отбасындағы ренішін, қоғамға наразылығын класқа әкеліп төгеді. Жасы үлкен адамның алдында қорғану қабілеті әлсіз балаларымыз бәрін көтереді, енді қайтеді. Өзінің жүйкесі тозған мұғалім, оқушының жүйкесін ауру қылады. Жүйкесі ауыратын, ішуді тәуір көретін мұғалімді бала оқытуға жолатуға болмайтынын ескеріп жатқан жоқпыз.

	Еске сала кетейік, Америкада балаға «ақымақсың», – деп айтқаны үшін-ақ жауапқа тартылуы мүмкін.

	А.Б. Добровичтің «Тәрбиешіге психология және қарым– қатынастың психотехникасы туралы (Просвещение, 1987) деген кітабының «Өзіңе қара» деген тарауында айтыпты:

	«Өзіңді оқушылардың қалай қабылдайтынын білу үшін, бетіңді қырынан көре алатындай етіп, екі айнаны алдыңа қой да, әдеміленуге тырыспай, аузыңды сөйлегендей қимылдатып, кластағыдай арқаңды бүкірейтіп қарашы. Өзіңе-өзің ұнайсың ба? Енді осы түріңді күнде көретін балаларға қалай әсер ететініңді байқаған шығарсың».

	* * *

	Мұғалімнің сөзі:

	– Мұғалім қатал болмасын дейік. Ал менің бір оқушым бар. Байдың баласы. Үйін көрсеңіз, не жоқ дейсіз. Әке-шешесі үп– үлкен қызметте істейді. Ал әлгі бала... мектепке мыжырайып қалған қисық қасық әкеліп, сонымен тамақ ішіп отырады. Қасындағы баланың тамағын тартып, өз тәрелкесіне салып алады. Аш дейін десең, үйіндегі жағдайы анандай. Балалардың көзінше талай ұрсып, ұялттым. Артынша тағы қайталайды. Үйіне хат жазып жібердім. Өзгеріс жоқ. Ал! Мен енді осы балаға не істеуім керек?! Айта қойыңызшы, не істеуім керек!

	Ызадан құлағына дейін қызарып кеткен мұғалімнің көздері тым жігерлі екен. Бұл кісінің жүріс-тұрысынан, даусынан өктемдеу мінезі байқалушы еді. Қазір де балаға көмектесейін деп ақылдасқысы келген емес, өзін мақұлдатқысы келген сыңайы бар. Тәрбие құралы «жазалау мен ұялту» болған апайдың барлық айласы таусылса керек.

	– Сонда бұл баланың бір дұрыс ісі жоқ па? – дедік, тым батыл көздеріне сақтана қарап.

	– Кейде кластың еденін әп-әдемі жуатыны бар. Но, енді адам сенбейтін қылықтарын көрсеңіз... Асханада басқа мұғалімдердің алдында жер боламын!

	Ел алдында беделін түсірген баланы жүн болса, түтіп-түтіп лақтырып жіберетіндей, қолын сермеп, қызып кетті.

	Жиналыс бітті. Әркім өз ойымен. Баланы емес, өзін аяйтын мұғалім «тентек баланы» жазалаудың тағы бір түрін ойлап таба жатар. Бірақ тентектіктің балаға деген мейірімнің аздығынан, жанын түсінбеуден шығатынын біле алмас-ау.

	Сол тентек баланың шын тілегі не екен? Мүмкін, үйінде еркелеп өскен бала мектепте елеулі бола алмағандықтан, көзге түскісі келетін шығар.

	Бір қабілетін байқап, мақтаса, тіпті балалар арасында ұйымдастырушының рөліне қойып көрсе. Болмаса, үйіндегі ересектер өзімшіл болса, үйдегі әміршілдіктен мектепке келгенде құтылып, өзіне-өзі көңілі толмаудың өтемін қайтарғысы келе ме? Әйтеуір апайына, балаларға:

	– Мені көрші, маған назар аударшы! Мен жаман бала емеспін. Жылылыққа зәрумін. Жанымды ұқшы...– деп тұрғандай. Жаңа ғана гүлін ашқан бүршіктей қызықтырғысы келеді. Қазіргі жаста жан-жүрегі жылылыққа бағытталған. Осы кезде жылу ала алмаса, енді екі-үш жылда айналасына көңілі суыған бала тұйық та ызақор жігітке айналмақ.

	Алтын дейтін бір студентім:

	– Мені соңғы кезде бір нәрсе қатты қинап жүр, – деді.– Ағайын кісілермен бір үйде тұрушы едім. Жеңгей өзі мұғалім, тиіп-қағып күн бермейді. Ақшасын да ай сайын дұрыс төлеп тұрамын. Үйдегі шамам келген тірліктен аянбаймын. Менің өзіммен-өзім жүргенімді жақтырмай ма, білмеймін, кейде әңгімеден қашып, қонуға ғана келсем де, соның өзінен бірдеме тауып, қасындағы қыздарға жамандайды. Өзіме: «Сөзіңді дұрыстап айта алмайсың, «мыжықсың», – деп намысыма тиеді. Табанда жауап қайтарып, бетіне айтып тастайын десем, шынында, ештеңе тауып айта алмай қаламын. Жеңгеммен үндемей ұрысып қажитын болдым. Қанша дайындалсам да, наразылығымды қорқақтап айта алмаймын. Осы мінезіме өзімнің жыным келеді. Бұл жасықтығым неден? – деді.

	– Ата-ананның біреуі қатал болып, түқыртып ұстаса, жасқаншақ боласың.

	Шәкіртім ойланып қалды.

	– Жоқ, шешем – қой аузынан шөп алмайтын кісі. Әкем сәл қаталдау, бірақ басқа балалардан гөрі мені кішкентайым деп еркелетіп үстаушы еді.

	– Онда, өзің де мүғалімсің ғой, мектептегі әміршілдіктен болар.

	– Ол рас...

	Қызым көпке дейін үндемеді.

	– Енді не істеймін? Жеңгемді қайтсем екен.

	– Үйде адам жоқта бір жастықты ал да, үстіне жеңгеңнің жаман шүберегін жауып қойып, таяқпен тарсылдатып үр. Бар ашуыңды айқайлап айтып, ішіңді босат, – дедім.

	Бүл үсынысты күтпеген Алтын ішегі түйілгенше қүлады. Қүлап жатып сөйлеп жатыр:

	– Ойбай, менен ол да шықпайды, айқайлап үрса да алмаймын ғой. Жынданып жатқанымда, жеңгем кіріп келсе қайтемін?

	– Ол қолыңнан келмесе, жеңгең туралы не ойлайтыныңды жасырмай хатқа жаз. Әбден айтарың таусылған соң, жатып үйықта. Ертеңіне жыртып таста.

	– Мынауыңыз қолдан келеді екен.

	Алтынның көңілі көтеріліп, кеш бойы күлумен болды. Біраздан соң: «Сізге бірдеме айтайын ба? Жеңгеме ашуым тарап кетті», – деді.





ЖАСӨСПІРІМ ӨМІРІН НЕГЕ ҚИДЫ?




	Мұғалім мен жасөспірім арасындағы түсініспеушіліктің бір себебі оқытудағы өктем тәсілде жатыр. Әр адамның туғаннан жаратылысы бөлек, өзіне ғана тән мінез табиғаты бар екенін мойындамаудан, одан қалай да қолайлы адам «жасап шығаруға» ұмтылудан туындайды.



	Қаны қарайған адамдар

	Қазақ өзіне-өзі қол салған адамды «қаны қарайған» дейді. Осы күндері қан өткізіп жатқан адамдардың шыны түтікшелеріне қарасаң, әлгі түтікшелердің ішінде қара қошқылданып түтіккен біреу тұрғандай денең түршігеді. Биохимиялық зерттеулердің дәлелдеуінше, адам қорыққанда, белгісіз қауіптен сақтанып уайымдағанда, адреналин гормоны бөлініп шығады екен. Тұрмыс-тіршілігі уайымға толы қазіргі адамдардың қанының қараюы осы гормонның көптеп бөлінуінен шығар.

	Есептеу мәліметтері бойынша, соңғы үш жылда біздің еліміздің адамдарының орташа жасы 2 жылға төмендеп кеткен. Өмірінің ұзақтығы жағынан дүние жүзінде 50-орында тұр екенбіз.

	Ағылшын жазушысы Дейв Оллистің 60 жылдары шыққан «Сүйгендер ғана аман қалды» романында мұғалім Оливер былай депті: «Адамды уысында ұстайтын әлеуметтік фактордың қысымы қаншалықты зілді болса, соншалықты адамды өзін-өзі өлтіруге мәжбүр етеді». Үлкен мемлекеттің жүйесі шағын отбасының кішкентай тірлігіне ұқсас. Отағасы үйінде қатал болып, бала-шағасының пікірімен санаспайтын болса, ол үйдің балалары жасынан жүйке ауруына ұшырайды. Кешеге дейін өмір сүріп келген қатаң әміршіл, отаршыл мемлекетіміздің іс– әрекетінің салдары да бүтінгі ұрпаққа оңай тиген жоқ.



	Абай тұсы – халықтың бұзылғаны,

	Қаралыққа айналып қызыл қаны, –



	деген ғой Сұлтанмахмұт «Қала ақыны мен дала ақынының айтысында». Қазір тіпті үлкен адамды қойып, жас балалардың өзін-өзі өлімге қиюы жиі кездеседі: Әскерден келген жас жігіт көңілі кеткен қызын алуына әке-шешесі қарсылық білдіргенде, атылып өлген. Бір оқушыға мұғалім сабаққа дұрыс қатыспайтындығын айтып ұрысса, ол сол күні түстен кейін өзін-өзі атып тастаған. Ата-ана үшін баланың жаманы жоқ екенін енді кім түсіндірер оған.

	Бұрын бұл тақырып жөнінде ашық айтуға болмайтындықтан, өзін өлімге қиған қыршындардың саны жарияланбайтын. Адамның өзін-өзі қатерге салуының себептерін ашып, одан құтқарудың жолдарымен айналысатын суицидологиялық жалғыз орталық соңғы жылдары ғана Мәскеуде ашылған болатын. Біздің республикада осындай мәселемен айналысатын кім барын білмейміз.

	Әрине, ұлттың денсаулығы – экономикалық, қоғамдық жағдайларға байланысты үлкен мемлекеттік іс. Өркениетті елдерде, мысалы, Вашингтонда, өз азаматтарының қартаю мәселесін зерттеуге арналған Ұлттық институт та бар. Енді осы жағдайға жастарға жақын жүретін ұстаздар, біздердің қандай септігіміз болар екен, соған келейік.

	1988 жылы қараша айында Арқалық жағынан мынандай бір оқиғаны естідім: Үйде жиналған бір топ адамның ішінде бір жас жігіт домбырамен өлең әуелетіп отырды. Өнерге құмар адамның көзінде бір ерекшелік болады ғой, ақ құбаша келген бір әйелден ауылдың алты ауызын айтуын өтіндім. Ол кісі екі оттың ортасына түскендей қиналды. Өнерге деген құмарлықтың сөнген шоқтары жылт еткендей бетінің ұшы қызара қалды да, сәлден соң басылып, аурушаң дауыспен: «Қарағым, өтірік айтып не қылайын, кезінде өлең айтқаным рас. Былтырдан бері басыма бір қайғы түсіп... қалды ғой бәрі де. Кейін жағдайымды өзіңе айтып беремін», – деді. Қасымдағы бір әйел: «Бұл кісінің баласы қаза болған», – деп сыбыр етті. Алдында домбырамен өлең айтып отырған ұзын бойлы ақ құба жігіт анасына тартып өлеңші болған осы кісінің үлкен ұлы екен.

	Ертесінде үйінде оңаша отырып, әңгімесін естідік. Алдымызға бірнеше сурет кітаптарын қойды. Ішінде: штанга көтеріп жатқан, гитара тартып отырған, итін құшақтаған бір сүйкімді жасөспірімнің суреттері. Суретке қарап: «Жанғалы тұрған бала екен», – дейсің. Анасы айтты:

	– Спортпен шұғылданушы еді. Қораның ішіне кіріп алып, ауыр темірін көтеріп кеп жататын. Сабағы жақсы, кләсіндегі баланың алды еді. Өзі мейірімді, мына бір итін сондай жақсы көріп, сипап күтетін. Білмедік не болғанын, осы балам мамыр айында асылып өлді...

	Итін мойнынан құшақтап, бізге қарап мәз болып күліп тұрған сүйкімді жасөспірімнің суретіне аянышпен тағы үңілдік.

	– Жылап, жылап, жасым да суалған, – деді анасы тағы да. Баланың қайғысынан ауыр не бар? Қалай жұбатарымызды білмей, отырып қалдық. Сөзді өзі жалғады:

	– Таңертең-кешке ұсақ малды айдап салып, қамап, өзі иелік жасайтын. Шайға кешіккен соң, қораға барып қарасақ, мойнынан асылып тұр екен, жаны шығып кетіпті.

	– Себебін білмедіңіздер ме?

	– Ешқандай біле алмадық... Оқуында да, үйде де кінә тағатын бала емес еді. Әкесі өлген соң, соған қайғырды ма, білмеймін. Мілиса әрі-бері тексеріп, түк таппады.

	Ана орнынан тұрып барып, бір қуыстан тұмардай ғып түйіп тастаған, шүберекке ораулы бір қағазды алып берді.

	– Қалтасынан шыққан соңғы хаты мынау.

	Біз бала қолымен жазылған соңғы хатты дірілдей оқи бастадық:



	«Апа, алтын апам менің! Қош болыңыз, кіналамаңыз. Мен, міне, осындай жағдайға душар болдым. Амал жоқ. Мағынасыз тәуекелге бел буып отырмын. Менің қазамды ешкімнен көре көрмеңіз. Бұған ешкім де кінәлі емес. Ешкімді қарғамаңыз да, сөкпеңіз, апатайым. Қайтейін, мен осылай болдым. Ақ сүтіңізді өтей алмай кетіп барам. Кешіріңіз мені. Ерте кеттім демеймін. Бәрібір мен бұлай жүре алар емеспін. Тірі күйік болдым.

	Аялап, әлпештеп өсірдіңіз. Қатарымнан кем қылмадыңыз. «Өлген артынан өлмек жоқ» деген. Мықты болы ңыз. Сіздің әлі көретін қызығыңыз жетеді. Қайғырмаңыз маған. Мен адам түсінбейтін жан болдым. Мені шіріген жұмыртқа деп білерсіз.

	Апа, мен түсімде әкемді көрдім. Өзгермеген, сол қалпы. Енді о дүниеде кездесермін әкеммен. Онда да жалғыз болмаспын. Қалай өсіріп, бағып-қаққаныңызды айтармын. Риза болар әкем де. Апа, тағы айтамын. Менің өліміме ешкім де кінәлі емес, өзім кінәлімін. Мен мағынасыз өліммен кетіп барамын. Сөге көрмеңіздер. Сөкпеңіз жаман ініңізді, тәтелерім, бәрің де қош болыңыздар. Қарындасым Ғалия, сен оқуды жақсы оқы, апамды ренжітпе. Көке, сіз енді апамның сенерісіз. Жаман ініңіз, жалғыз ініңіз осылай болды, қош болы ңыз. Сөкпеңіздер мені. 23 мамыр, 1985 жыл».



	Хатты неше қайтара оқысақ та, байғұс баланың жарық дүниені қиып, өзі айтқандай «мағынасыз сапарға» тез аттанып кету себебін аңғара алмадық. Жас бала әке өлімінен кейін өзіне тым үлкен жауапкершілік артып, азғантай кемшілігін де орны толмас өкінішке айналдырудан, жасына лайық емес сол ауыртпалықтан жүйкесі тозды ма екен? Оқушыны тығырыққа алып келген жан дүние өзгерісінің алғашқы қайшылықтарын, баланың ойындағы шағын «трагедияларды» дер кезінде тарқатып жібергенде, мұндай жағдайға жетпес пе еді деген өкініш келді ойымызға.

	– Баланың бір түрлі болып өзгеріп жүргенін мұғалімі байқамап па? – деген сұрағымызға анасы:

	– Мұғалімі ештеңе айтқан жоқ, – деп жауап берді. Оқушының мінез-құлқындағы өзгерістерді түсінуге бір табан жақын тұрған адам мұғалімі еді, ол кісімен сөйлесудің реті келмеді.

	Бұл оқиғаға соншалық мән беру себебім, өзіміздің студенттер арасында да есімнен шықпастай бір жағдай болған еді:

	С. деген студент оқитын топпен жұмыс істеген кездерім ұстаздық өмірімдегі ең бір сәтсіз, қиын жылдар болды. Ол курстан талантты балалар да көп шықты, соған қарамастан, өзімді кінәлі адамдай сөзінемін.

	С. бірінші курста жақсы, талапты студенттердің қатарында еді. Тыныш, сабағын оқып жүретін. Үшінші курста жолыққанымызда, курстастары оның мінезінің өзгеріп кеткенін, жиналыста жиі сөз алып, әркіммен бір ілінісіп, ауыр-ауыр мін тағып сөйлейтінін айтты. Оны жамандыққа жорыған ешқайсымыз болған жоқ. Жеке жағдайыма байланысты, тағы біраз үзіліс болып кетті. Сол аралықта Каблуков көшесіндегі ауруханаға түскенін естіп, бірнеше кісі болып іздеп барып едік, рұқсат беретін бастығы келмей, көре алмадық. Келесі барғанымызда шығарғалы отыр екен, өзімізбен бірге алып қайттық.

	Бұрын мұндай ауруды кім көрген, денесі сау да, сөзі мен мінезі бір түрлі. Қоғамды да, өзін де тығырыққа тіреп сөйлейді. Жұрттың назарын аудармайық деп трамвайдың арт жағына топталып тұрып едік, жеткенше бір өзі сөйлеп келді. Жалғыз-ақ сескенгенім: көзі салқын тартты да тұрды, айналасындағы қуаныш, ренішті сезінбейтіндей.

	Баламыздың ауруханадан шыққанын жазылғаны екен деп жүре бердік. Бір күні салынып жатқан құрылыстың тоғызыншы қабатынан көзін байлап құлағанда бір-ақ білдік жазылмағанын.

	Біздің курстың өміріндегі адам айтқысыз ауыр күндер осы болды. Әсіресе ең бір алыс ауылдағы кәрі әкесі мен өзінен сәл– ақ үлкен тәтесінің жалғыз сүйенішінің жансыз денесін жөнелтіп тұрған сәтті көрер көзім көрмей-ақ қойсашы. «Бұл бақытсыз баланы ауруынан алып қалуға болмас па еді?» – деген сұрақ жанды қинады.



	Баланың жан дүниесі

	Университетте оқыған жылдарымыздағы психология сабағын еске алсам, еуропалық ұлы педагогтердің туған жылы мен кітаптарының атын жаттаумен өтіпті. Баланың жан дүниесінде болатын түрлі ауытқулармен мүлде таныс емес екенбіз.

	Баланың жан дүниесіне шынымен мән берсек, оның бұзылуының себебі түрлі-түрлі екенін білер едік. Мысалы, бір бала бар тынышсыз. Партасынан белгілі мақсатсыз-ақ тұрып кете береді. Тіпті беті ауған жаққа қарай жүгіре жөнеледі. Ескертуге назар аудармайды. Тіпті дөрекі мінез көрсетеді, тәртіпке көнуі қиын. Ал оның ауытқу екенін білмей, ұрса берсең, «бұзықтығын» бұрынғыдан да көбейтіп, тіпті үйден де қашып кетуі мүмкін.

	Бір қыз баланың аянышты жағдайын естідім: Жайшылы қта жақсы сөйлейді, билейтін де өнері бар. Ал сабақ айтуға келгенде, аузын біреу буып қойғандай, даусы шықпайды. Мұғалім қанша ұрысса да, ақ тер, көк тер боп ақыл айтса да, сөйлемейді. Сөйлегісі келсе де, неге екені белгісіз, үні шықпайды. Қанша дайындалып келсе де, айта алмайды. Ал осының жүйке ауруы екенін мұғалімі білген жоқ. Баланың қырсықтығын «түзеу үшін» қанша еңбегін зая кетірді. Өз жүйкесін құртты. Бұрын да бір мектептен ауысып келген қыз тағы да басқа мектепке ауысуға мәжбүр болыпты. Баласының ауруынан хабарсыз ана байғұстың тапқан амалы сол-ақ болса керек.

	Психологке көрсетсе, тез-ақ айығып кетпекші, мутизм деп аталатын бұл ауру, мектептегі, отбасындағы күнделікті мезі қылған ескерту, ұрсуға баланың іштей қарсылығы ретінде пайда болады екен, Өзіне түсініксіз себеппен тілі байланып қалуды логофобия (сөйлеуден қорқу) дейді екен. Ондайда ойын басқа жаққа аударып жіберсе, қайтадан сөйлеп кете алады.

	Кейбір бала өзін әділетсіз жазалаған мұғалімнің алдында ешбір сұрағына жауап бермей, сағаттап үнсіз тұра береді. Сөйтіп жүріп бұйығылыққа, көңілсіздіктің тереңіне түсіп кетуі мүмкін. Мұндай балалар мейірімді қарым-қатынасты, уайымнан ойын бөліп, көңілдендіретін жағдай жасауды керек етеді.

	Өзінен-өзі уайымға салынып, қай-қайдағыны ойлап, іштей көп қайғыратын бала аутизм деген ауруға ұшырайтын көрінеді. Ол балаға шаршаған мұғалімнің намысқа тиетін сөз айтып ұрсуы, өзі ұнатқан қыздың қарамай қоюы, біреудің мазақтауы, нашар баға алуы, өзінің бет-әлпетіне көңілі толмауы, әйтеуір ұсақ-түйектің бәрі қайғы болып көрінуі мүмкін. Баланың жан өзгерісін байқап, дер көзінде көмекке келмесе, сырқатқа ұшырайды.

	Енді жасампаз баланың мінезіне келейік (шизоидтік тип). Оның барлық сабаққа бірдей ықыласы бола бермейді. Өзін қызықтыратын сабақты ғана беріліп тыңдайды. Сылбыр, көбіне өз ойымен өзі әуре. Сабақты сұрай қалғанда, тез жауап бере қоймай күйдіреді. Асықпай ойлануға, өз көзқарасын білдіруге мүмкіндік берсе ғана ашылып сөйлей алады. Киімін тап– тұйнақтай қылып жүруді қанша талап еткенмен, орындалмайтынына сене беріңіз. Бірақ оның табиғатында не өнерге, не ғылымға, тағы бірдемеге айрықша қабілеттілік болады. Дүниеге ұлы жаңалық әкелетіндер осындай баладан шығады.

	Ал мектепте баланың әлгіндей табиғи ерекшелігін ескермей, жан-жақтан қамшылай берсек, не болмақ? Сабақта тез жауап беру, барлық пәнге бірдей ықыласты болу, ұқыпты киіну дегендерің басқа оқушыға жарамды болғанмен, бұл баланың табиғатына мүлдем қарама-қайшы талаптар. Сөйтіп, талантты баланың бір бағыттағы терең ізденісіне мүмкіндік берудің орнына, әрқайсымыз бір ұрсып, жекумен барлық сенімінен айырмақпыз. Мұғалімнің айтқанына сеніп, өзінің басқалардан төмен екенін мойындап, іштей уайымға түсуден жан дүниесі ауытқуға ұшырауы мүмкін.

	Отбасында дұрыс тәрбие алмай, бетімен өскен, рухани жағынан құрдастарынан артта қалып қойған балалардың мектептегі жағдайы тіпті қиын. Олардың үй іші ұрыс-керіс, ішімдікке үйір. Осындай бір баланың аянышты халін айтайын:

	Өзі көп балалы үйде өскен. Отбасында тыныштық, дұрыс тәрбие жоқ. Әкесі балаларын, әйелін жөнсіз ұрып-соғады. Шешесі болса, тірліктен ешбір рақат көрмегеніне ызаланып, наразылығын баласынан алады. Баланың өзі 15-16 жаста болса да, ойлау, іздену қабілеті төменгі сатыда қалып қойған. Сабақты түсінбейді, сондықтан ықыласы жоқ. Екі жыл орнында отырып, өзінен кіші балалармен оқығандықтан, басқа балалар арасында беделден жұрдай. Мұғалімдер жағы да ұрсудан аянбағандықтан, оқушылар да мазақтаудан қалыспайды. Үйіндегі жағдай тағы белгілі. Тіпті екі арадағы қайшылықтың шегіне жеткені сондай, бір жолы оқушылар ешбір себепсіз жабылып ұрған (балалардың ерлік, мықтылық туралы дұрыс ұғымы калыптаспағанда, өз «мықтылығын» әлсізге күш көрсету аркылы дәлелдейді). Оқуға қабілеті, ықыласы жоқ оқушыларды кластан-класқа күштеп сүйреп, екі жақтың жүйкесін тауысып, баланың намысын таптағанша, негізгі сауатын ашқаннан кейін өзінің шамасы келетін жұмысқа орналасуға көмектеспейінше, олардың өмірі әлгіндей болмақ.



	Мінезді өзгертуге болмайды

	Баланың табиғи болмысына құрметпен қарап, оны сол тұрған-болған қалпында қабылдау мұғалімге қиын. Әр баламен жеке тіл табудан гөрі, бір өңкей тобырға айналдырып алып басқару оңай.

	Адам ретінде әр бала – өзінше қазына. Халқымыздың бір-бір тұлғалары.

	Мұғалім үшін «жақсы бала» – қазына да, «жаман бала»... айтуға ауыз бармайды. «Жақсы бала» дегеніміздің өзі бұйрықты бұлжытпай орындауға көнген, намысы аяққа басылған оқушыдан шығады. Бағыныштылыққа көндіру тәрбиенің негізгі мақсатына айналған.

	Мұғалім мен оқушы арасындағы түсініспеушілік оқытудағы осындай өктем әрекеттерден туады. Әр адамның жаратылысы бөлек, өзіне ғана тән мінез табиғаты бар екенін мойындамаудан, одан қалай да «қолайлы адам жасап шығаруға» ұмтылудан шығады. Қазіргі психологиялық еңбектерге зер салсақ, баланың мінезін өзгертемін деп тырысуға болмайды екен, мінездің жақсы жақтарын дамытуға ғана болады. Мінезді күштеп өзгертуден кері әсер шығады.

	Бала жанының ауытқуға ұшырауы оның миына жағымсыз тітіркендіргіштің тұрақты әсер етіп отыруынан. Мұғалімнің не ата-ананың әділетсіз жазалауы, дөрекі қарым-қатынасы, үздіксіз ескертуі соған жатады. Бала сенімін өктемдікпен өзгертуге күш салу қауіпті. Әрине, баланың бәрі бірдей емес, күнде ұрысса да елемейтіндері де бар шығар, бірақ 5-6-класқа барған оқушының дәлелді есептеулер бойынша, 80 процентінің жүйкесі бұзылғандығы, кластағы 15 баланың 10-ының «психпын, ашуланшақпын» деуі мұғалімге ой салмай ма? Өкінішке қарай, қазіргі тәрбиедегі жиі қолданылатын әдіс-есепсіз ескерту мен жазалау.

	Мектеп өмірінде бір тұрақты шеңбер қалыптасқан: Мұғалімнің жүйкесін жұқартатын – оқушы, оқушының жүйкесін жұқартатын – мұғалім. Осыны болдырмауға тиісті ұстаздың өзінің түрлі себептерге байланысты көңіл-күйі орнында емес. Өз көңіл-күйі нашар мұғалімге баланың тағдырын сеніп тапсыруға бола ма?

	Мысалы, мұғалімнің көпшілігі – әйелдер, жалғызбасты қыз балалар. Ал қазіргі әйелдің уайымы, тіршілігінің жетіспеген кездері толып жатыр. Ер мұғалімдер болса, олардың ішімдікке әуестері бар. Баланы жөнсіз қорқытушылар осындай мұғалімдерден шығатынын жасыра алмаймыз.

	Бір мектептегі балалар географиядан сабақ беретін мұғалімінен қатты қорқады. Жасы егде тартқан кісі. Сәл нәрсеге ашуланғыш, айқайлап ала жөнелетін әдеті бар. Оқушылары сұрақ қоюға қорқады. Бүрын әр жерде мектеп деректірі болып қызмет істеген, ішімдіктен төмендеген екен. Сөйтіп, басшы орында кеткен ашуын балалардан алып, жүріп жатқан жайы бар. Ең өкініштісі сол, оны айтумен, әшкерелеумен еш нәрсе өзгермейді. Әр түрлі бағыттағы мектептер көбейіп, оқушыға сүйкімі жоқ мұғалімнен мектептің өзі қашатын кез болғанда, кімнен оқығысы келетінін оқушының өзі таңдауға толық еркіндік алғанда, халықтың ахуалы жақсарып, рухани тіршілігіне шындап көңіл бұратын кезге жеткенде ғана игі өзгерістер болмақ.

	Өркениетті елдерде әрбір мектепте, жоғарғы оқу орнында, дәрігерлік мекемелерде психологтер жұмыс істейді. Мысалы, мектеп психологі бала мен бала арасында, не мұғалім мен бала арасындағы шиеленіскен жағдайларды тез шешіп, жанында жарақат қалмайтындай етіп жазып жібереді. Тұйыққа тірелген, қиын жағдайын шеше алмағандар да психологке барады. Сөйтіп, жүйкедегі ауыр жүкті жеңілдетіп отырады.

	Біздің мектеп түгіл, облыстан бір психолог таба алмайсы ң. Ондай мамандар қашан жеткілікті болады? Ал мұғалімдердің бәрі бала жанын сезімталдықпен түсінуге дайын деп айта алмаймыз.

	Барлық жерде мұғалімге қойылатын талап: баланы тәрбиеле! Бірақ тәрбиенің не екенін дұрыстап түсіндірген ешкім жоқ. Тәрбиелеу дегенді – тәртіпті қылу деп түсінеміз, күштеп бағындыру деп ойлаймыз. Сонымен мектебіміз әскери қаталдыққа айналды. Ал ендігі ұлттық мектептегі тәрбие: әр баланың өз табиғатын түсініп, жанын байыту, жақсы жақтарын дамытуға бағытталғай.





АТА-АНАЛАР ЖИНАЛЫСЫ




	«Ата-аналар жиналысы!» дегеннен жүрегі дір ете түсетіннің бірі – өзіммін. Баланың бәрі бірдей қайдан алғыр болсын? Баға деген қатал тергеушінің сынынан шыға алмайтындары көп. Кластағы маңдай алды бес-алтауынан басқасы гуманитар сабақтан тәуір болса, есептен ақсап, қазақша тәрбие алса, орысшадан шоқырақтап, әйтеуір, ата-анасын ұялтудың есебі табылады.

	Жылына кемінде төрт рет болатын жиналыстың тақырыбы ылғи да біреу-ақ: кластағы балалардың үлгерімі мен тәртібі. Сосын «келмей қалсам, балама зияным тиіп кетер» деп амалсыз сүйретіліп жеткен әкесінің алдында нашар оқушының мінін сараптау басталады. Қызметінде қомпиып-қомпиып жүрген мұртты жігіттер кластың кішкентай партасына қарын жағын әрең сыйдырып, көрінбей қалайын десе, кеудесі сыймай, алтын басы алмадай салбырап, мұғалімнің алдында «қор болып» отырады-ай. Үйіне барғаннан кейінгі баласы мен жұбайының жағдайын ойласаң, тіпті аянышты. Бір күнгі жиналыс бүкіл отбасының жылылығына мұз салып жібереді.

	Осы күні дәрігерге бара қалсаң: «О, о, әне жерің сүйтіп кетіпті, мына жерің бүйтіп кетіпті, асқынып кетіпті! Ертерек неге келмегенсің?» – деп, өзіңе ұрсып, зәреңді алады. Аурудың тарихына неше түрлі бәлені жазып, қыл кеңірдекке таяп қояды. Оның себебі: өзінің нашар дәрігер екенін білдірмеу үшін. Осы дәрігер мен кейбір байбаламшыл мұғалімде бір ұқсастық бар: Қолынан келмегенді ата-анаға аударып құтылғысы келеді. Әлгінде ғана босап қалған класс парталарын ата-аналар қайта толтырған соң, мұғалім манағы оқушылар әлі алдында отырғандай құрыштай қайнап піскен қатал даусымен жазғыруды бастайды. Алдындағы кісі Асқардың әкесі емес, мұрт жапсырып кірген Асқардың өзі сияқты көріне ме, кім білсін? Мұндайда дұрыс ақыл тапқан – «нашар оқушының» келмей қалған ата-анасы ма деймін. Жиналыста не айтылатыны оларға бесенеден белгілі болар.

	Бір жолы неше шақырса да, жиналысқа келмейтін ата-ана туралы әңгіме болды:

	– Шешесінің өзі бала тәрбиесіне немқұрайды қарайтын болған соң, баласы қайдан оңсын? – десті ренішпен. Баласы жақсы оқитын, өзі пысық бір әйел көзі жалтылдап: «Жұмысына барып айтып, тәртіпке салу керек. Оны мен-ақ алайын мойныма! Біз келгенде, ол неге келмейді?» – деді айқайлап. Сөйтіп, ата– аналардың өзі бірін-бірі «коллективтік тәрбиемен» түзейтін болған соң, мұғалімнің ашуы біраз жеңілдеп қалды.

	– Қойыңыздар, шешесінің жазығы не? – деді бір дауыс.

	– Олай болса, маған телефонын беріңізші, күнде звандап мазасын алайын! – деді әлгі әйел ызаланып. Өзі кластағы ата– аналар ұжымының мүшесі, айтқанын орындатпай қоятын түрі жоқ. Мұғалім екеуі еңкейісіп, өзара сөйлесіп кетті.

	Жиналысқа келмеген «кінәлі» әйелдің бір-екі күннен соң мектеп алдынан аулақтау бір ұзын үстелде отырғанын көрдім.

	Жұрттан оңашаланып, жападан-жалғыз отырысы өкпесі бар адамдай, аяныш туғызады. Қарапайым, арықшалау, менің жасымдағы әйел. Қараңғы ерте түсетін болған соң, баласын сабақтан алып қайтуға келіпті. Амандасқан соң:

	– Жиналыс болды ма? – деді әлсіз ғана. – Белгілі ғой не айтатыны... Баламды не қыларымды білмей мен жүрмін. Көршідегі Сергей дейтін бетімен кеткен ересек балаға еріп, біреудің үйіне түсіпті. Аналар магнитофон ұрлаған. Менің баламды сыртқа қарауылдатып қойған. Қорқытып ілестірді ме, қайдам? Сотқа берсе, не боламыз?.. Әйел ішкі өксігін білдіргісі келмей, жөтеліп қойды.

	– Өзім көп жыл сылақшы болып істеп едім. Таңертең кетіп, кешке бір-ақ келесің. Айлығы жақсы. Бірақ баламның бетімен кететін түрі бар. Бір апта болды, кезекшілік жұмысқа ауыстым. Кезекші болатын күні баламды қасыма алып аламын. Әйтеуір көз алдымда. Енді қалай күн көретінімізді қайдам, айлығы тым аз.

	– Көмектесетін әке-шешең жоқ па еді?

	– Әкем жоқ, шешем ауру. Өзім Семейден оқу іздеп келіп, түсе алмай, құрылысқа тұрғанмын. Тырбанып, он бес жылда әрең бір бөлмелі үйге қолым жетіп еді. Елге қайтып баруға намыс жібермеді. Жалғыз бастымын.

	Әйелге не деп ақыл айтарымды білмедім. Қалай жұбатарсың? Қайырымсыз қалада қысылғанша, етек-жеңі кеңірек ағайын арасына кеткені дұрыс па? Осы кезде мектеп есігі лап етіп ашылып, балалар бірін-бірі бастырмалата жүгіріп шыға бастады. Жанымызға секпіл бет сары бала жақындап келді. Әркімнен бір түрткі көрген сары күшіктей сенімсіз қарап, күтпеген ұрыс қай жағымнан шығып қалады дегендей, іштей дайындықпен томаға-тұйықтанып алған. Көңілсіз тіршілікке үйренген қалпы бар. Аздан соң жанымдағы әйел маңдайына басқан жалғыз сүйенішін ертіп, алыстай-алыстай қыбырлап, қараңғылыққа кіріп кетті. Ол екеуде уайым көп, үміт аз.

	* * *

	Не балаға, не ата-анаға пайдасыз әлгіндей жиналыстар керек пе?





ХАН ТАЛАПАЙ




	Өмірде көне қиссадағыдай әділдік ылғи жол тауып отырмайды ғой. Адам адам болғалы әділетсіздікпен күресіп келеді екен. Баяғы біздің жыл санауымызға дейінгі «Авестадан» бастап, бүгінге дейінгі адамзат атаулының ақыл-санасы осыны аңсайды. Сонда дағы азаятын түрі жоқ. Наушаруан патша айтыпты: «Әділетсіздік әуелде аз еді, оған әркім аз-аздап қосқаннан көбейіп кетті», – деп. Ал әділетсіздікті тудырушы қоғамның өзі болса, қайтеміз? Мен өзімді саясатшы адам деп есептемеймін. Ол да өзінше талант қой. Саясаттың түрлі құбылнамасына күдікпен қарайтындардың қатарына жататын шығармын. Сонда да болса, жаңа өмірін өзіне дейінгі тарих пен дәстүрді сызып тастаудан бастаған қоғамның баянсыздығы заңдылық қой деп ойлаймын. Ата-бабасын «Қараңғы, надан» деп жариялаған ұрпақ өз балаларынан да құрмет-сый күте алмаса керек.

	Қоғамдық ой кеңес өкіметі құрылғаннан бастап, идеялық «туыстықты» дәріптеді, оның нәтижесінде ата мен бала жау болып шықты. Ата дәстүрді жоюға үйретті. «Үлкенге – құрмет, кішіге – ізет» деген сан ғасырдан жинақталған ұлттық педагогиканың керегі болмай қалды. «Кім күш көрсетсе, сонікі дұрыс, кім бұрын бас салса, сонікі рас» психологиясы бәрін жеңіп, «хан талапай» өмірге көштік. Енді соның жемісін теріп жүргенімізді айта кетейін. Қаланың сыртына баратын автобусқа қағыса-соғыса ілігіп, сығымның күшімен орта тұсына жеттік-ау. Мезі болған автобус оқиғасы жалықтырған шығар, сонда да болса назар аударуды сұраймын. Әр оқиғаның өз қызығы бар ғой. Сонымен орындықтарға күш-қуатты жастар жағы келіп жайғасыпты. Біз жетіп сүйенген жерде 6-7-кластарда оқитын қыз бала бір жағына сөмкесін қойып, бір жағында өзі, екі адамның орнын жайлап отыр екен. Қасымда жетпістің жетегіндегі кәрі кісі тұр. Әлгі қыз селт етер емес. Байқамай отырған шығар деп, үлкен кісіге орын беруін сұрадым.

	– Занято!– деді оқушы қыз.

	– Онда күткен кісің келгенше, отыра тұрсын, кішкене жылжы, – дедім.

	– Я вам сказала, занято! – деді тағы.

	Әңгімеге қарияның өзі араласып, өтініш жасап көріп еді, құртақандай қыз міз бақпады.

	– Ойпырмай, жұрт баласын өмірге бейім, тастай қылып қалай тәрбиелейді екен, а...– деп қалды қыздың желке тұсында отырған бір әйел. Адамшылықтың қадірі кеткен заманда өзі де опық жеп жүрген болар.

	Пәлен жыл мұғалім болып, «адам тәрбиеледік» деп мәз болғанда, мына титтей қызға жөн сөзді өткізе алмаған бейшаралығымды М. Булгаковтың «Ит жүректі адамын» еске алған кісі түсінер.

	Көз қарайып, ашу-ыза алқымға тірелді. Қасында аяқ-қолы дірілдеген ақ шашты ана, ауыр-ауыр сөмке көтерген шешелер түрегеп тұрғанда, екі орында бір өзі шіреніп отырған мына кішкентай қуыршақ-роботтың жүрегіне қандай бағдарлама салынды екен? Сірә, қоғамдық моральдың балшығынан айнымай жасалынған роботтың кеудесінде «тас жүрек» деген бағдарлама бар шығар. Ал автобустағы басқа адамдарда «бір– бірімізде жұмысымыз жоқ» деген сөздер жасырынған болуы керек, ештеңе көрмегендей, өзімен-өзі әуре.

	Сол мезетте автобус ішіндегі адамдарын бір-біріне соғып, мыжып, ыңырана қозғалып жүріп кетті. Кішкентай батыр қызға қарап:

	– Күткен кісің келген жоқ қой, жылжысайшы, мына әжең отырсын, – дедім ақырғы сабырымды сақтап.

	– Сказала, не буду! – деп әлгі қыз алая қарады. Барлық амал таусылған соң, өз ісіме өзім есеп берместен, іштегі бір әлсіздіктің күшімен қызды әрі қозғап, орын ашпақ болып, қолыммен итеріп қалдым. Сол-ақ екен әлгі қыз алдыңғы орындықтың арқасынан тастай ғып ұстап алған қолын жібере салып, мені сабалай бастады. Өмірде ойламаған нәрсе кездеспейді деуге болмайды екен, педагогтік ақыл-айламды түгел тауысқан жерім осы болды. Бейшаралығыңды сөзінуден жаман нәрсе жоқ, тамағыма тас кептелгендей, ұрысуға үн де шықпай қалды.

	Осы кезде ақырған бір дауыс естілді. Аждаһа Горынычтың өзі көмекке келгендей қаһарлы дауыстан жүрегіміз дір етті.

	– Ол қызды неге ұрасыңдар, а?!

	Сөйтсек, автобустың алдыңғы жағындағы орындықтан жалпақ беті ісіңкі қара кісі көзі тасырайып, бізді тәртіпке шақырып тұр екен.

	– Ол қыз менің көршім, қарашы тиісіп...

	Әрең дегенде орындықтың бір шетіне іліккен қария да ашуланып, айқай салды:

	– Әй, қарағым, ұрып жатқан ешкім жоқ, жабылып, құрттай қыздан бір орын сұрап ала алмай жатырмыз.

	– Орын керек болса, айтпайсыңдар ма, мен-ақ беретін едім ғой. Осы сендейлер ме (менің тыныштығымды бұзған)? – деді кіжініп. Жуан мойнын жөндеп, алдына қарай жайғасты. Мұндай сүйкімсіз беттің әрі бұрылғаны дұрыс болды. Осы кезде:

	– Што ви шиуміте? Я вас сичась висилиу!– деп айқай салды автобустың жүргізушісі. Қара мұртының қылымен атып жібере жаздап тұр. Уәж қайтарған болып ек:

	– Вот эти интилигенти надаели...– деп есігін тарс еткізді.

	Табан астында қолдаушылар табыла кеткенге жібіген қыз ызаланып, сыңсып жылай бастады. Бірақ жетер-жеткенше айылын жимастан көлденең түскен күйінде жатып келді. Қария да ерегіскен болуы керек, әрең ілініп отырса да, тұрып кетпеді.

	– Уһ, алла!– деп жеттік-ау. Ашу қысқан басымыз қазандай боп, әрең ілбіп сыртқа шықтық. Қария болса, манағы айта алмай қалған сөздерін әлі жалғап келеді.

	– Оларға ызаланып қайтесіз...– деген дауыс шықты артымыздан. Манағы қыздың арт жағында отырған әйел екен.-

	Ұрысып та жөндей алмайсыз, жөндеуден кетті ғой. Біздің бала күнімізде: «Үлкенді сыйла!» – деп үйретуші еді. Содан ба, әлі күнге артық сөйлеуге ұялып тұрамыз.

	Әйелдің қолында ауыр сөмке бар екен, оны бөлісіп алған соң, уһлеп қойып, әңгімесін жалғап кетті:

	– Ал анау алдыңғы қатарда айқайлап отырған кісі – осы ауылдың мұғалімі. Бір кезде бастық болғансып жүруші еді, енді арақтан төмендеп, мұғалім боп жүр дейді ғой...

	– Е, е, – дедік біз таңғалып. – Азған-тозған өмірден түңілуден басқа ештеңе қалмады.





БІРІНШІ САБАҚ БӘРІНЕН ҚИЫН




	Әр жылдағы жаңа курс – өзінше бір жұмбақ. Былтырғы жылы бір-бірімізге жан айнамызды ашқан Раушан, Сәуле, Бақыттардың орнында таныс емес бір топ бала отыр. Алғаш жұмысқа кіріскен жылдары жаңа курсты жатырқайтын әдетім бар-ды. Менің бар қызығым бұрынғы балаларда кеткендей, аудиторияға кіргім келмей, өз-өзімнен өкпелеп жүретінмін.

	Енді уақыт шіркін өз есеп шотының тастарын қағып, 1 санын көбейткен сайын біздің өмірімізге де бір-бірден жыл қосылуда. Жастықтың алып ұшпа сезіміне ақыл серік бола бастағандай. Биылғы курстың ішінде қазақшаға судай ағып тұрған неміс қызы бар екен. Бұрын оқып кеткен өзіміздің Володяның қарындасы көрінеді. Мұның өзі – үй ішіндегі ұсақ– түйек әңгімеден жоғары тұруды тілейтін жауапты орта.

	Бірінші сабақ шексіз аспанға қарай ұшқалы тұрған ғарыш кемесінің «старт» алу сәтіне ұқсас. Ән айтқалы отырған адамның домбыраның құлақ күйін дұрыс табуымен бірдей. Құлақ күйін даусына лайық таппаған әнші мақсатына жете алмайды.

	Бірінші сабақ – студент үшін де барлау сабағы. Сабақтың мақсатын бағдарлайды, мұғалімді де сынайды. Мұғалімдері туралы олардың ішінде еркін «пікір алмасу» жүріп жататыны белгілі, одан қашып құтыла алмайсың.

	Осы алғашқы сабақта-ақ қиындығымен қорқытып, ұзыннан– ұзақ кітаптар тізімін беріп, студенттің жігерін құм қылып жіберуге болады. Бұл мұғалім тарапынан көп ізденсін деген ниетпен айтылады. Тізімнің жартысы бәрібір оқылмай қалатынын біліп тұрсақ та, «түйе сұрасаң, бие береді» деген аздаған «қулық» бар. Бірақ адам мүмкіндігінің шегі бар ғой. Әр сабақтан үйіп-төгіп тапсырма алған студент оны орындауға кіріспей жатып-ақ жүрегі шайлықпай ма? Өйткені адамның жан дүниесінің талап-тілегі ескерілмеген.

	Балалық кезді еске алайықшы: «Бір аптадан кейін қалаға барасың!» – деген ауыл баласы үшін жақсы хабардың құлағына тиюі мұң екен, оның қуанышында шек болмайды. Жол жүрген қуанышын былай қойғанда, балмұздағын айтсайшы! Осы бір апта баланың өміріндегі ең бір қымбат кездері болып есте қалады. Сабақты қандай ықыласпен оқиды десеңші!

	Не болмаса, әскердегі ұлы келе жатқанын естіген ата-ананың көңіл-күйін елестетейік. Әншейіндегі ыңқыл-сыңқыл қайда кеткен? Жер баспай, ұшып жүргендей, істің бәрі орын-орнына келе қалатынын қайтерсің. Қысқасы, алдағы күнінен жақсы нәтиже күткен адамның қиын жұмысты тез атқарып тастайтынын өз өмірінде әркім-ақ сезінген болар. Олай болса, студентті де адамдық табиғаты тілеп тұрған жақсы үмітке жетектетудің мәні бар. Алдағы сабағының мақсатын, аумағын, оған өз күшінің қай шамада жетер-жетпесін түсіндіргенде ғана одан нәтиже күтуге болады.





ҮШ СЕНІМ




	Қазақ әдебиетінің ежелгі тарихы – бірінші курс үшін қиын сабақтың бірі. Сондықтан алғашқы сабақтарды: «бұл – бір төбе, басқасы – бір төбе» деп бөліп аламын. Ең біріншісін сұрақ– жауаппен пікірлесу сабағына айналдырамыз. (Сабақ кестесінде «лекция» тұр). Алғашқы байқау сұрақтары беріледі:

	– Қазақтың жазба әдебиеті қай кезден басталады?

	– Қандай жазба ескерткіштерді білесіздер?

	– Бұхар жырау жазба әдебиеттің өкілі ме, әлде ауызша әдебиетке жата ма?

	– Ежелгі тастағы жазулар қазіргі оқушыға тілі жағынан түсініксіз, онда қалайша қазақ әдебиетіне қатысты болады?

	Алдағы сабақтың бағдарлағышы – осы сұрақтарға жауаптар. Студенттің көп сөйлегеніне, ойланғанына асықтырмай, барынша еркіндік беріледі. Бұлайша көпшілікпен бірге сөйлеу, жақсы айтсын, жаман айтсын, оның бағаға қатысы жоқ екенін сезіну жаңа сабақ алдындағы қорқынышын жояды. Студенттің жауабы мұғалімге дәріс жоспарын қалай құру керектігіне жол сілтейді. Шәкірт пен ұстаздың таныстығы басталады.

	Одан әрі сақ, гұн дәуірінен бастап қазақ хандығына дейінгі мәдени тарихымызды шолып өтіп, небір оқиғалы әдеби ескерткіштермен танысу қызықтары күтіп тұрғанын айтамыз. Бізге көмекке келетін түрлі сөздіктер, аудармаларды көрсетеміз.

	Әрбір мәдениетті адамға Гомердің «Одиссеясын», Софоклдың «Эдипін», Шекспирдің «Макбетін» оқу қандай міндетті болса, әрбір білімді қазақтың жетік білуге тиісті кітабы: «Орхон жазбалары», «Қорқыт ата», «Оғыз нама», әл– Фараби шығармалары, Қашғари сөздігі, «Құтаю білігі», «Ақиқат сыйы», «Парасат кітабы», «Рабғузи қиссалары», «Сараидың «Гүлістаны», «Махаббатнама» деп ойлаймын.

	Осы он бір кітапты біліп шығуды студенттерге де міндеттеймін.

	Әр уақытта есте ұстайтын үш шартым бар:

	1. Сабаққа қызыққан адам ғана біліп шығады.

	2. Шамасы келетініне сенген адам ғана біліп шығады.

	3. Осы білімнің болашағына қажет екеніне көзі жеткен адам ғана біліп шығады. Осы үш Сенімді шәкірттің қолына ұстату үшін мұғалімнің өз сенімі мен интеллектісі қажет.





ЖАНЫМ САДАҒА




	Көне түрк мәдениетімен танысуды «Қорқыт атаның» мына әңгімесінен бастаймыз:

	Баяғы Қорқыт баба заманынан да бұрын Тоқа баласы Темірұл деген жігіт болыпты. Бәлкім ол жігітке Темірұл деген атты Қорқыт баба берген шығар... Ол заманда дін ісләмнің жарыққа жаңа шыққан кезі екен. Әзірейіл адам кейпінде жүреді. Бір күні Темірұл Әзірейілмен соғыспақшы болып, 40 жігітін ертіп, жолға шығады. Бұған ашуланған Құдай тағала: «Бұл менің барлығымды, бірлігімді біліп жетпепті. Тілін кәлимаға келтірмепті. Шырылдатып жанын ал да, маған әкел!» – дейді Әзірейілге.

	Қырық жігіті қасында, ішіп-жеп, сауық құрып отырған Темірұлдың үстіне Әзірейіл кіріп келеді. Ол кірген кезде батырдың күшті қолдары сылқ етіп түсіп, оттай жайнаған көздерін қараңғылық басып, көрмей қалады. Әзірейілге айтады:

	– Япыр-ай, түсің жаман неткен шалсың? Сақалың қудай, көзің көрдей екен. Қайдан келдің?

	– Ақ сақалды қарт пен қара сақалды жігіттің де жанын алған қызыл қанат Әзірейіл мен боламын. Енді сенің жаныңды алғалы келіп тұрмын. Жаныңды бересің бе, жоқ ұрысып көресің бе?– дейді Әзірейіл.

	Ер жүрек Темірұл серіктеріне қарап:

	– Онда қақпаны жабыңдар! – дейді. – Қызыл қанат Әзірейіл сен болсаң, тілегенге сұрағандай тар жерде кездестің. Енді мен сені өлтіремін де, өлген жігіттің жанын өзіне қайтарамын! – деп, қылышын қынабынан суырып алып, Әзірейілге тап береді. Әзірейіл кептерге айналып, терезеден ұшып шығады. Қуанған Темірұл алақанын ұрып: «Кең қақпаны қойып, тар терезеден қаштың ба? Бәлем! – дейді. Содан соң атына мініп, қолына сұңқарын ұстап, қуа жөнеледі. Көзіне түскен бір-екі кептерді өлтіріп, қайтып келе жатқанда, Әзірейіл алдынан шыға келіп, аты үркіп кеткен Темірұл мойны астына екі бүктетіліп, құлап түседі. Әзірейіл кеудесіне мініп алып, қылқындырады. Темірұл: «Құдайдың барлығына сенейін. Мені босат. Тат сияқты адам жанының ұрысы екенсің», – дейді. («Тат» – Махмұд Қашғари сөздігінде ел аты. ХІ ғасыр) Әзірейіл айтады:

	– Ақылсыз, менен несіне сұранасың? Жаныңды құдайдан сұра. Мен тек орындаушымын.

	Ер жүрек Темірұл:

	– Жан беріп, жан алушы құдайдың өзі болса, сендей қаңғыбаспен сөйлеспеймін. Мен көктегі құдайдың өзімен сөйлесемін! – дейді де:

	– А, құдай, сен дүниедегі биіктердің бәрінен биіксің. Біреулер сені көктен іздейді. Сен дінге сенген әр адамның жүрегіндесің. Мәңгі жұмбақтардың сандығысың. Жанымды алар болсаң, өзің ал, Әзірейілге берер жаным жоқ, – дейді.

	Темірұл батырдың сөзі құдайға ұнап, Әзірейілге бұйырыпты:

	– Темірұл батыр мені таныды. Құдай бар деп иман келтірді. Енді оның жанының орнына басқа біреу жанын берсе, оған тиме.

	Сонымен Темірұл: «Мен үшін жанын бір берсе, әкем берер», – деп әкесіне келіпті. Болған оқнғаны айтыпты, сонда әкесі:

	– О, ұлым, сен – менің жанымның бөлшегісің. Сен – менің алтын үйімнің тірегісің. Қаздай қалқыған қыздарымның гүлі едің. Керек десең, көз алдымда тұрған Қаратауымды ал. Ол Әзірейілге жайлау болсын. Желдей жүйрік үйір-үйір жылқы бар, мінеріне соны алсын. Сойысына ақтылы қойымды алсын. Бірақ өмір тәтті, жан қымбат, жанымды бере алмаймын, – депті.

	Темірұл енді анасына жүгінеді. Тыңдалық, анасы не деді екен:

	– О, ғазиз ұлым, балам! Мен сені тар құрсағымда тоғыз ай, он күн көтердім. Бесікке салып, жөргегіңді тазарттым. Ақ сүт беріп, еміздім. Жан беру оңай емес, бере алмаспын, – дейді.

	Темірұл: «Әкем мен анам бермеген жанын енді кім берер дейсің?» – деген ойға келіп, өлімді мойындап, Әзірейілге келіп айтты:

	– Түбі бөтен қосағым, содан туған екі ұлым бар. Соларға өсиетімді айтып қайтуға рұқсат бер.

	Темірұл үйіне келіп, бар оқиғаны баян етті.

	– Артымда қалған үйірлі жылқым, келелі түйем, ақтылы қойым сенікі болсын. Екі балам жетімдік көрмесін. Кімді ұнатсаң, тиіп ал, – деді жұбайына. Сонда жұбайы айтыпты:

	– Батыр туған жарым, не айтып тұрсың? Көзімді ашқалы өзіңнен басқаны көргенім жоқ еді, жүрегімнің сүйгені – бір өзің. Сенен қалған тауларды жайлау етер болсам, ол менің көрім болсын! Құдықтарының мұздай суы бойымды суытқан қаным болсын. Сенен қалған алтын-күміс кебін болсын. Сенен соң біреуге тиер болсам, ол мені сары жылан боп шақсын. Құдайдың жарық күні, үстімдегі көк куә болсын, беремін жанымды сен үшін!

	Мұны естіген батыр: «Сенен қалған өмірдің маған да керегі жоқ», – деп құдайға жалбарынды: «Жанға зәру болсаң, екеуміздің жанымызды бірге ал, қалдырсаң, бірге қалдыр!» – деді.

	Бұл тілек құдайдың құлағына жетті. Темірұлдың әке– шешесінің баласы үшін қимаған жанын алғызып, жұбайы мен екеуіне 140 жыл өмір береді.





ПІКІРЛЕСТЕР МЕН ҚАРСЫЛАСТАР




	Мұғалімді күнделікті толғандыратын сұрақтың бірі: Шәкірттер асыға күткендей сабақты қалай жасауға болады? Қорқа күтуден уайым туады, ол – көңілсіз сабақ. Бала алдағы сабақтың өзі үшін тәуір нәтижемен аяқталатынын сезінгенде ғана ықыласпен келмек. Ынтамен оқыған нәрсе көбірек ойда қалады. Осындай мақсатпен талқылау сабағының екі түрін ойластырдық:

	1-түрі. Оған студенттер «Пікірлестер мен қарсыластар» деп ат қойды. Сабақта баяндамашыға қосыла тағы 6-8 адам дайындалады, пікірлестер мен қарсыластар болып екіге бөлінеді. Баяндамашы өз сөзін бітірген соң, жаппай сұрақ қойыла бастайды. Сұрақты екі жаққа да қатыссыз кісілер қояды. Оған әуелі баяндамашы мен оның пікірлестері жауап береді. Ал қарсыластары ойынан шықпаған жеріне қарсы пікір айтып, жауап күтеді. Бұл сабақтың аяғы қызу таласқа айналып кететін кездері болады.

	2-түрі. Студенттер тобы екіге бөлінеді. Әрқайсысында 12-13– тен кісі бар топтардың жетекшісін белгілейміз. Бірінші жолы басқаларға ықпал ете алатындай ізденгіш бала болғаны тиімді. Бұдан былай әр топтың өз мұғалімі бар деп есептелінеді. Тақырып белгіленіп, қосымша әдебиеттер берілген соң, басқа балалардың көзінше, жетекшілерге мақсатын түсіндіру керек. Енді сабаққа дайындаудың әдіс-тәсілдері «мұғалімдердің» өз еркінде. Әрқайсысына жеке-жеке тапсырма бере ме, бірігіп дайындала ма, оны өзі біледі. Әйтеуір жеткілікті дайындық жасаса болды. Әр топ өз бетімен ізденеді. Сабақ болардан бір күн бұрын екі топ әрқайсысы өзінше бірігіп ақылдасады. Қарсы топ жауап бере алмайды-ау деген үш-төрт күрделі сұрақ дайындайды. Қарсыластарынан қандай сұрақ келетініне болжам жасап, ақылдасады. Дайындалмаған адам өз тобының жеңіске жетуіне үлес қоса алмайды.

	Сабақ басталарда әр топ бір-біріне кедергі келтірмейтіндей бөлектеніп, қарама-қарсы отырады. Жетекшісі – ортада.

	Сабақ басталды дейік. Ең алдымен бәріне: қарсы жақтың пікірімен келіспеуге, өзінше дәлелдеуге еркіндік берілетінін ескертемін. Бірақ қыз көзі – сыншы, осындайда жігіттердің ашушаңдығы, өзімшілдігі тез байқалып қалатыны болады, оған да сақ болған дұрыс; қыздардың үйінен күл шығарып жүріп ұрысатын көрші келіншектерге ұқсап кетпеуін өтінемін. Осыдан кейін сұрақ қоюға кірісе беруге болады.

	Сұраққа ойлануға 5 минут беріледі. Дереу жазып алып, ақылдасуға кіріседі. Бір-бірімен сөйлесуге, орнынан тұрып барып, пікірлесуге болады. Ал сұрақты берген жақ босқа уақыт өткізбей, қарсыластарының жауабын қалай толықтыратынын ойланады. Сұрақ күрделі, қызық болса, екі жақ бір-бірден артық қоя да алмай, уақыт бітіп қалады.

	Бір жолы Марал жағынан мынандай сұрақ болды: – «Құтаю білігі» кітабындағы ақын айтқан тәніңнің төрт белгісі туралы өлеңнің мағынасы не?



	Тәніннің төрт белгісі бар арбасқан,

	Шаттандырып, енд,і бірі зарлатқан.

	Ширатар да, енд,і бірі бүлдірер,

	Жылатар да, енді бірі күлдірер.



	Тәннің төрт белгісі Гиппократ айтқан: қан, өт, сілекей, ірің. Көне шығыс медицинасында адамға әсер ететін төрт сұйық бар: қызыл, көк, ақ, сары. Сөйтіп, Жүсіп Баласағұни кітабының тағы бір маңызы, ежелгі медицинамен байланысы ашылды.

	Қай топтың жеңіске жеткенін анықтау үшін:

	1. Сұрақ-жауаптан алған бағалары (қосу-алумен белгілейміз);

	2. Әр топтан қанша адамның пікір айтуға қатысқандығы;

	3. Жетекшінің өз тобын ұйымдастыра алуы есептеледі.

	Осы шарттар бойынша, қорытынды шығарылған соң, келесі сабаққа тақырып беріліп, жаңа жетекші белгіленеді. Кейде әр топтан сарапшылар бөлінеді.

	Жыраулық поэзияға барған кезде өлең жаттау шарты қойылады. Әр топ өзінің «айтқыштарын» шығарып, неғұрлым көп жатқа білетінін дәлелдеуге тырысады. Өлең жаттауды былай үйрендік: Таңертең үйден шыққанда бір-екі шумақ өлеңді тілдей қағазға анықтап жазып, төс қалтаға салады. Оқуға жеткенше жаттап барады, қайтарда еске түсіреді. Ертеңіне тағы екі шумақты жаттап, кешегіні еске түсіреді. Қайтарда төрт шумақты қайталайды. Ұйықтар алдында тағы бір айтып қояды. Міне, осымен-ақ бір айда біраз өлең жаттап алғанымызды білмей қалдық. Құдайдың күні көп пе, өлең көп пе? Бұл – арнайы уақыт бөлмей-ақ жаттаудың ыңғайлы әдісі.

	Осы сабақтың кезінде сырттан көрген адам, ұрысқандай екіге бөлініп алып дуылдасып жатқан, тіпті орнынан тұрып жүрген студентті көріп, соның бәріне назар аудармай отырған мұғалімді көріп, «осы да сабақ па?» – деуі мүмкін. Өзімше, сабақ. Кемшіліксіз нәрсе бар ма, дайындалмай келетін күндері де болады. Кейде «мұғалімдік» қызметін атқара алмайтындары да болады. Бірақ іш пысу болмайды. Бір мақсатқа жұмылған топтың тілектестігі ұялшақ баланы да пікір айтуға итермелейді. Мектептен жаңа шыққан баланы дәлелді сөйлеуге, пікірлесу мәдениетіне дағдыландырады. Кезекпе-кезек мұғалім ретінде болуы мамандығы үшін қажетті.

	Ұжымдық шығармашылыққа арналған сабақтың қызықты болуы ұйымдастырушының сезімталдығына, түрлі жағдайдағы тапқырлығына, әділдігіне, кісілігіне байланысты.

	Студенттер жыл аяғындағы ұсыныс-пікірінде: «Сабаққа дайындала алмаған күндерде де қалғым келмейді...», «Бір күні сабақтан қалсам, қандай жаңалық, керекті нәрсе айтылды екен?» – деп елегізимін», – деп жазыпты. Осы сөздер – көңілге медеу.





БАЛАНЫҢ ӘҢГІМЕСІ




	Мектебіндегі жаңалықтарын айтқан балам: «Айтпақшы, бүгін дене шынықтырудан оқытатын апайымыз өте көңілді болды. Бізді «Ах, какие вы сегодня красивые!» – деп мақтады», деді.

	– Неге? – деймін мен.

	– Себебі бәріміз бірдей мәйкі-түрси киіп келдік. Есіме түсті, ата-аналар ұжымы үйден ақша алдырып, бірдей форма сатып алмақшы болып жүрген.

	Балам табанда бір қулық тапқандай мырс-мырс күліп алды: «Енді бір күні мұғаліміміз: бәрің түрлеріңді бірдей қылып кел! – десе, не қыламыз?

	– Мынауың бір қызық желі екен. Осыны жазып көрші, – дедім. Көп ұзамай «Шектен асқан мұғалім» деген әңгіме жазылды. Онда бір мұғалім балаларға бірінші күні: «портфеліңді бірдей қылып кел», екінші күні: «киімдеріңді бірдей қылып кел», – дейді. Балалар талабын бұлжытпай орындайды. Мұғалімнің талабы шектен асады. Келесі күні: «түрлеріңді бірдей қылып кел!» – деп бұйырады. Талапты орындай алмаған балалар қашып кетіпті.

	Тәрбиенің негізгі мақсаты «стандарт» адамдар шығару болып келген оқудағы кемшілігімізге әңгіменің кейіпкерлері осылай қарсылық көрсетті. Балалар қатал тәрбиешіден қашып кетті. Өмірде де қашып кетуге мүмкіндік болса ғой.





АЙЖАН




	Біздің курстағы Айжан – қайда болсын, елеусіз қала алмайтын қызымыз. Тағы бір қасиеті – жасанды бола алмайды. Жымиғанда да әдемі көрінейінші деген бір ой жоқ. Отыз тісін ақситып, асықпай кіріп келе жатады. Екі бетінің ұшы сүйкімді шұқырая қалады. Сәнденгенін де көрмейсің. Соған қоғамдық жұмыстан қолы да тимейтін болуы керек. Кей қылықтары ер бала сияқты. Ол кіріп келе жатқанда, бетіне қараған адам еріксіз күледі. Сол кейпінде: «Қайтесіңдер, барым осы ғана деген адалдық бар. Соңғы кезде аяғы ауыр болып, сабаққа кешігіп келетінді шығарып жүр. Айжан кіргенде, студенттердің назары түгел солай аударылып, ол орын тауып отырғанша, көздерімен жымия шығарып салғанына бөгет болмауға тырысамын. Сөзімді келген жерден доғарып, өзім де еріксіз қарап қаламын.

	Айжан күйеуімен екеуі қаланың шет жағында жалдамалы пәтерде тұрады екен. Қолдан от жағады, суды сырттан тасиды. Сонда да қиындықтың өзін күлімсірей отырып айтады. Айжанға қатысты мына бір оқиға қайта құру заманынан бұрын болған еді:

	Бір күні «Боранды бекет» туралы әңгіменің қызып жатқан кезінде Айжан айтты:

	– Сендер қазір бәлкім мені кінәларсыңдар, бірақ мен шынымды айтқым келеді. Өз басым Шыңғыс Айтматов шығармаларын басқа шығармалардың бәрінен жоғары қоямын. Өмір проблемасын біз жақсы білетін жазушылардың ешқайсысы дәл осылай көрсете алған жоқ.

	Аудиториядағы жиырма шақты студенттің көздері жарқ етіп Айжанға қадала қалды.

	– Қалайша, ана жазушы, мына жазушы ше?

	Айжанның екі беті ду етті. Сонда да берілген жоқ:

	– Олар да,.. – деді.

	Сол-ақ екен, бөлмеге бір шыбынды жібере салып, бәрі жабыла қуынғандай, у-шу болды да кетті.

	– Сен өзің қайдан шыққан филологсің? «Жазушының анаусы мықты ма, мынаусы мықты ма?» деп салыстыруға бола ма? Әркімнің өз жаңалығы болмаса, жазушы да жоқ.

	Салқын қандылыққа жеңгізгісі келіп, күлімсірей сөйлесе де, ашу-ызасы бетіне шыққан Сәнімнің мына сөзі кімді де болса, ұялтқандай.

	– Өйтіп салыстыруға болмайды, болмайды! – дейді Зиба көзілдірігі жарқ-жарқ етіп.

	– Өзің біздің жазушыларды ұйықтап отырып оқыған шығарсың! – деп айқайлайды Раушат ана бұрыштан. Бүгін шаршаңқырап, үндемей отырған.

	Әңгімеге Аманжол араласты. Қызымен сөйлескен әкедей кең пейілділікпен түсіндіріп жатыр.

	– Айжан, бері қара. Мысалы, «Абай жолын» алайық. Ән ғой, қайталап отырғанда. Әуезовтің тіліндей тіл сирек. Одан қайталап оқыған сайын жаңалық ашасың. Соны сезінбедің бе?

	– Оқыдым, оқыдым, – дейді Айжан ақсия күліп. – Бірақ ешқайсысы Айтматовты оқығандай жүрегіме жақын бола алмады, «Жан пиданы» алыңыз, ондағы көтерілген адамзатқа ортақ мәселелер басқа жазушыда жоқ.

	– Ал олай болса, Авдий Каллистратовтың құдай туралы сөздеріне қалай қарайсың?

	– Ұнайды. «Менің құдайым – менің өзімде» деген ойлары көңіліме жақын. Ол – адамның ар-ұяты. Анада жатақханада атеизмнен лекция оқыған кісіге де жасырмай айтқанмын. «Сенімен дұрыстап бір сөйлесу керек екен», – деген. Қайтып уақыты болмады ма, көргенім жоқ.

	Қып-қызыл боп кеткен жұрт «туһ, сені-ай» дегендей, еңбектерінің еш болғанына ренжіп, Айжанды жаман пікірге тағы қия алмай, бәрі маған бұрылды. Айжанға қарасам, өз сөзіне өзі ұялғандай, төмен қарап қалыпты. Жұртқа белгілі шындықты ғана айтып тып-тыныш отыра беруіне болар еді, біра қ өйтсе, Айжан бола ма? Есіме П.Чивлистің «Бірауыздан қабылданды» атты суреті түсті: «Бір-біріне шынжырмен байланған қолдар. Бірі көтерілсе, басқалары да еріксіз көтереді». Аз үнсіздіктен соң:

	– Маған Айжанның ешкімге ұқсамайтын өзіндік қалпы ұнап отыр, – дедім.

	Айжан «Мені де қолдайтын кісі бар екен ғой» дегендей, басын кетерді.

	Өзім Мұхтар Әуезовтің талантына тәнті адамның бірі болсам да, осылай дедім. Себебі адамның кісі болып қалыптасу жолында «Жоқ, меніңше, былай!» деген сөздің көп мәні бар. Өзіндік көзқарас осы сөзден басталады.





ТАҢҒАЛДЫРУҒА АРНАЛҒАН ЖЕТІ МИНУТ




	Сабақтың бітуіне жеті минут қалыпты. Соңғы алтыншы 45 минут қой, студенттерімнің жүзіне қарасам, шаршаулы. Қарны ашқан, ұйқысы қанбаған, кіртиген түрлеріне қарап, өзің де қобалжи бастайсың. Лекцияны тыңдауға қанша ынталанғысы келгенмен, шаршаған жүйкелері: «Сабақты қой да, жат!» – деп бұйырып тұрғандай. Бастары партаға қарай салбырап бара жатыр. Әсіресе аяқ астынан сенбілік ұйымдаса қалып, ертеңіне екі семинар қатарынан қойылған күндерде қиын. Енді қалған уақыттағы лекцияның ешбір пайдасы жоқтығы белгілі болып тұр.

	«Қандай бір болған іс жақсылықка бастайды» деген сөз бар ғой, осы жағдайдан барып «Таңғалдыруға арналған жеті минут» дейтін тақырыбымыз туды.

	– Қалған уақытымызды бір-бірімізді таңғалдыруға арнайықшы! – дедім мен. – Естіген-көрген, оқыған қызықтарың бар ма? Кәне, кім таңғалдырар екен? (Тексерушілердің жоқтығы қандай жақсы?)

	Шамасы, студенттерім үшін бұл күтпеген сұрақ болды. «Қалай таңғалдырамыз? Біздің өмірімізде алты сағат аудиторияда отырғаннан басқа не қызық бар дейсіз?» дегендей көңілсіздік байқалады. Әңгімені әуелі өзім бастауға тура келді:

	– Кеше ғана «Кемпір» деген әңгімені оқып шығып, И.С. Тургеневті жаңадан ашқандай болдым, – дедім.

	– Айтыңызшы.

	– Бір жолаушы айдалада келе жатса, арт жағынан тырп-тырп еткен аяқ дыбысы естіледі. Бұрылып қарайды, үстінде жыртық– жыртық киімі бар бір кемпір еріп келеді екен. «Қайыр сұрағалы жүр ме? – деп, жолаушы тоқтап күтіп тұрады. – Сізге не керек? Кемпір жауап бермейді. Бетіне қараса, екі көзі аппақ. «Е, байғүс, ел бар жерге жетіп алайын деп ілескен екен ғой», – деп, алға түсіп жүріп кетеді. Артынан ерген аяқ дыбысы тырп-тырп етіп қалмайды. «Осы кемпір маған еріп келе ме, жоқ, әлде мені алдына салып келе ме?» – деген ой келеді жолаушыға. – Бір пәлеге ұрындырмасын...

	Бір кезде алдынан шұңқыр көрінеді. Қараса, көр! Енді жолаушы ызаланып, кілт кері бұрылып, кемпірге қарай жүреді. Жақындап келіп қараса, бағанағы аппақ екі көздің ұясы қап– қара болып, жыртқыштың көзіндей ызамен от шаша шарасынан шығып тұр екен. Зәресі кетіп, үңіле түседі. Сөйтсе, жоқ, аппақ.

	– Ә, ә, сен менің тағдырым екенсің ғой. Онда құтқармассың, – деп ойлайды. – Бірақ неге қарсыласып көрмеймін?

	Жолаушы кемпірдің алдына түсіп алып, тағы жөнеп кетеді. Артынан аяқ дыбысы қалысар емес. Алдынан шұңқыр шығады. Одан бұрылып өтеді. Әйтеуір, қалай жүрсе де, үңірейген көрден құтыла алмайды. Артта кемпір. «Қой, бұдан құтылмаспын, одан дағы жүрмей қояйын!» – деп, отыра кетеді. Кемпір де жетіп тоқтайды.

	Бір кезде, сақтай гөр, үңірейген көр өзіне қарай жылжып жүзіп келеді. Сасқалақтап артына қараса, кемпірдің езуінде жымысқы күлкі бар: «Бәрібір құтылмайсың!» – дейді.

	Әңгіме тыңдаған студенттерімнің өңінен шошынған, таңғалған райы байқалады. Одан әрі қазіргі әлем әдебиетіндегі фантастикалық реализм туралы ойландық. Федерико Гарсиа Маркесті, Балтық жазушыларын, Ш.Айтматовты еске алдық. Бізді таңғалдырған нәрсе өткен ғасырда өмір сүрген И.С. Тургеневтің «Кемпір» әңгімесімен замандасымызға айналуы болды.

	Алғашқы мұз жылжыған секілді. «Енді кім таңғалдырар екен?» дегендей балалардың бетіне қарап едім, алдыңғы жақта отырған Айшаның ақшыл беті қызара қалды. Кірпігі көтерілді.

	– Не айтайын деп едің?

	– Мені бір нәрсе таңғалдырды. Ауылдан келіп, музыка мектебінде оқып жатқан Нүсіпбаева деген қыз бар екен. Мұқағали өлеңдеріне ән шығарыпты. Пианиномен тартып, өзі орындайды екен. Сондай сазды, сүйкімді. Теледидардан көрсетті.

	Мұны айтқан Айшаның жүзінде: «Өзім қазір сол қыздың орнында болсамшы», – деген арман бар. Айшаның ешкімге ұқсамайтын, тамаша даусын естігенмін. «Неге әнші болмады екен?» – деп ойлаушы едім.

	– Әлгі қыз нешінші класта екен?

	– Бесінші класс... Бәріміз таңғалдық. Қандай талапты бала еді! Адамдар бірін-бірі жақсылықпен таңғалдырып тұрса ғой. Бұдан былайғы ашқан жаңалықтарымызға: «Гуманоидпен сырласу», «Сатыбай кім?», «Ғажап өлең», «Марста не бар?», «Төлеубек неше ән біледі?» деген тақырыптар қоюға болады.





МЕДИТАЦИЯ




	Шығыс спортында жаттықтырушы жаттығуды бастамас бұрын медитация арқылы спортшының жан-дүниесін қажетті күйге келтіреді. Шаршаған студенттің көңілін сабаққа бұру үшін де «медитацияның» көмегі керек болып қалады.

	Әнеки, партаға бастары салбырап, көңілсіздік басқан.

	– Түнімен курс жұмысын жаздық, үш семинарға бір күнде дайындалдық...– дейді.

	А.П. Чеховтың Ванясы бар емес пе еді, қожайынның кебісін сүртіп отырып: «Шіркін, осы кебістің ішіне кіріп кетіп, ұйықтап алар ма еді», – деп арман қылған. Мына отырған елу адамның күйі дәл қазір Ваняға ұқсас. Мұндайда бірден сабақты айтып, зорланғаннан гөрі, жай бір сөздердің жүрекке жетіп барғыш қасиеті бар. Терезеге көзім түсіп кетіп еді, қар жауып тұр екен.

	– Біраздан соң біздің аппақ жүрегіміздей жер беті де аппақ болады. Жарқырап күн шығады. Осындай кезде адамға жақсы ойлар келеді... Айтпақшы, студенттің сабаққа ықыласы жылдың қай мезгілінде жақсы болар екен, ә? Бүгінгідей қыс кезі қалай?

	– Жатақхана суық, аудитория суық. Бойың жылымай отырғанда, миға сабақ кіруі қиын шығар.

	Біреуі қызға тән ықтияттылықпен қыстың күні сабақ оқуға қолайсыз екенін дәлелдей бастады.

	– Ал көктем ше? – дедім сенімсіздеу дауыспен. Енді жігіттер жағы гуілдесті:

	– Ой, көктемде дала оянып, жапырақ жарады. Қыздар да сұлу болып кетеді. Онда аудиторияға кіргің де келмес.

	Көңілдене бастадық. Мен де еркінсіп, әлгі баланың дауыс ыңғайымен әңгімені жалғастырып әкеттім:

	– Ал күз туралы тіпті айтпай-ақ қояйық. Қауын-қарбызыңды арқалап, ауылдан жаңа келген кезің. Ала жаздай демалысқа үйреніп қалған адам сабаққа қалай көңілін бұрсын!

	Сонымен жылдың төрт мезгілі де оқуға қолайсыз болып шықты. Студенттердің жүзіне қарасам, табанда өздері шығарған бір қызықты спектакльде ойнап кеткендей шабыттана бастапты. Ойын монологке ауысты:

	– Шайхы Сағди айтыпты: Баяғы заманда бір патша құлымен бірге кемемен жүзіп келе жатады. Бұрын кемеге мініп көрмеген құлы қорқып жылай бастайды. Жүрттың мазасын алады. Сонда бір данышпан былай дейді: «Егер рұқсат етсеңіз, оны тыныштандырайын». Патшадан рұқсат алған данышпан құлды теңізге тастатыпты. Байғұс құл суға бір батып, бір шығады. Біраздан соң оны кемеге қайта мінгізіп алыпты. Құл кемесіне қайта мінген соң, бір бұрышқа барып, үн-түнсіз отырып қалыпты. Сонда данышпан: «Бұл адам теңізге қарық болудың машақатын көрмегендіктен, өзінің сау-саламат отырғанының қадірін білмеді. Бейнет көрмеген адам рақаттың қадірін білмес», – депті.

	Сағдидің әңгімесінен кейін әлгі суға батқан байғұс құлға қарағанда, біздің жағдайымыздың әлдеқайда жақсы екені есімізге түсіп, көңілденіп кеттік. Сөйтіп, сабақтың арнасына түсуге мүмкіндік алдық-ау, әйтеуір. Сағдиді тұңғыш түркше сөйлеткен Сәйф Сарайи туралы лекциямыз басталды.





ТӨРТ ТҮРЛІ ӘЙЕЛ




	Ортағасырлық ақын Жүсіп Баласағұни үйленудің төрт түрі барын айтыпты: «Атақты әйелді алсаң, атағына телінерсің. Бай әйелді алсаң, ұстап-тұтқан затындай, меншігіне айналарсың. Сұлуды алсаң, сұлуға сенен басқа көзін тіккен көп, күйеу емес, күзетші боларсың. Ал адал жарың – атағың да, байлығың әрі сүйген сұлуың. Үшеуін де қондырғаның қолыңа, – депті.

	– Қазіргі заман жігіттерінің ойы да осы, апай (Мұны айтқан Еділ).

	– «Мықты» туысы бар қызды шам алып іздеп, сол арқылы жағдайын жасаған жігіттер де толып жүр арамызда (Сайлау).

	– Мүмкін, бірін-бірі сүйіп қосылған шығар (Гүлжауһар. Қыз жүрегі жамандықты жолатқысы келмейді).

	– Адамды өйтіп кінәлауға болмайды. Өмір талқысы кімді қандай жағдайға душар ететінін қайдан білесің? Қазір ақылды болып отырсыңдар. Он жылдан кейін осы сөздеріңде тұра алар ма екенсіндер? (Бұл – Болат. Сөз сүйектен өтті, қызарақтай бастағандар бар).

	– Басқа жерді қайдам, ауылда дүниесі жоқ, ақшасы жоқ адамның сыйлы болғанын кермедім. (Тағы да Сайлау. Өзінде бір әдемі қасиет бар. Қандай бір өртеңгір қызу сөз болса да, жайбарақат алдына қарап отырып айта береді. Қорықпайды. Ондайда Сайлаудың орнында өзім болғым келіп кетеді. Үйіндегі тәрбиесінен сыйластық сезіледі).

	– Өзіңнен білігі жоғары болмаса да, әкесінің мәшинесіне мініп алған құрдасыңның мұрнын көтеріп, зу етіп өте шыққанын көргенде, қорланып қаласың (Болат).

	– Сендерді адам жағдайының жақсаруы неге қорқытады? Меніңше, қоғамның жақсылығы ондағы адамның жағдайының жақсы болуымен өлшенбек. Біз әбден жоқшылыққа үйренгенбіз ғой. Адамның жақсы өмірге ұмтылуы – заңдылық. Социализмді жоқшылық деп түсіндік қой. Кедейлігімізге мақтандық.

	Енді әңгімеге араласпауға болмады:

	– Екі мыңыншы жылдардағы әдебиетті толғандырар тақырып қандай?– деген сұраққа әдебиетшілердің не деп жауап бергенін білесіздер ме?

	– Махаббат шығар.

	– Әдебиеттің алдағы мақсатының бірі адамды қанағатқа тәрбиелеу екен. Қазір адамзаттың араны ашылып кетіпті. Әлемде әрқайсысы Хиросимаға тасталған бомбадан мың есе қуатты 50 мың бомба жиналыпты. Мыңдаған завод мұржасынан шыққан жылы түтін аспанда он шақырым қалың қабатқа айналған. Заводты көбейте берсе, Арктика мен Антарктиданың еру қаупі бар. Ерісе, Нұқ пайғамбар заманындағыдай тағы бір әлемет су тасқыны болмақ. «Бір үзім нан мен су болса, одан артық не керек!» – деген шығыс пәлсафасында қаншама даналық жатыр. Қазақ та бұрын баласына банкіге ақша салып қалдырмаған, өнеге, өнер тастап кеткен ғой. Сағди айтады: «Балам, о дүниеге барғанда, «Әкең кім?» – деп емес, «Қандай өнерің бар?» – деп сұрайды».

	– Бірақ мен ұнатқан бір қыздың менен гөрі қалталы жігітті таңдап кететіні қиын-ау.

	– Неге олай дейсің? Өз басым қалталы жігіттен гөрі қалтасыз болса да, адал жігіттер сенімді деп ойлаймын. Дүние бірде олай, бірде бұлай, қолдың кірі ғой.

	– Өзі жақсы болғанмен, кедей болса, жалқаулығы бар шығар.

	– Байлық деген бір сиқыркөз пәле ғой. Оның соңына түскен кісінің қалтасы қалыңдаған сайын жүрегі де қатая беретін секілді.

	Бәріміз «сиқыркөз» деген сөзден сескеніп қалдық. Аяр көздерін қысып, ымдап шақырып тұрған перінің қызын көргендейміз.

	– Көзімізді жұмайықшы. Алдарыңда тұрған аяр шамды көресіңдер ме? «Бақыт – байлықта» деген жазу бар онда.

	Аудиториядағы үлкен-кішіміз бала бақшаның бір топ бөбегіне айналып кеткендейміз.

	– Көрдік, апай, көрдік.

	– Ендеше, сол шамды өшіріп, орнына басқа біреуін жағайық.

	– Онда не жазу болады?

	— Махаббат!

	– Адамдық, адамдық!

	«Адамдықты айт, ерлікті айт, батырлықты айт», – деген қазақ ақындары білген ғой, ненің мәңгілік екенін.

	Бір топ «бөбек» көзімізді ашып, бір-бірімізге жадырай қарадық. Ашудың ізі де жоқ. Алыста қалған «балалықтың ауылына» кіріп-шыққандаймыз.

	Ендігі сөзім сізге арналады, қадірменді оқырман. «Жастарды өмір талабынан бұрып әкетеді екен», – дей көрмеңіз. Жағдайдың жақсы болғанын кім жек көреді дейсің? Бірақ өз сенімімде: ойлаған-баққаны тек байлық пен есеп болған адамнан басқа мамандықтың бәрі шықса да, мұғалім шықпайды.





АҚ ГҮЛ МЕН ҚАРА ГҮЛ




	«Таһир-Зуһра» дастанын оқып шыққан кісінің есінде болар, соңында ғашықтық жолында қаза тапқан екі жастың моласының басына ақ гүл мен қызыл гүл өсіп шығады да, олардың өліміне себеп болған жауыз Ғараб құлдың басына қара гүл шығады. Ол, әрине, «өліп, қайта тірілетін табиғат» жөніндегі көне мифке байланысты туған түйін ғой. Бірақ оны студенттер мына өмірмен салыстырғысы келіп тұрады. Қол астында жатқан кітаптың осы жерін ашып, қайталап оқимыз:



	Тамам жұрт қайтып кетті жиылысып,

	Тағдырға қылар шара бар ма десіп.

	Қабірінің үстіне Зуһраның

	Жасарып пайда болды ақ гүл өсіп.



	Қызыл гүл шықты үстіне Таһир ердің,

	Тілеуін әр пенденің тәңірім бердің.

	Екі әсем жапырақ шықты екеуіне

	Қарасаң тамашасын осы жердің.



	Құдайым құдіретін мұндай қылдың

	Тікенек үстіне шықты Ғараб құлдың.

	Екі гүл қосылайын дегенінде

	Түседі арасына екі гүлдің.



	– Шіркін, шын өмірде де адал адамның қабіріне ақ гүл өзінен-өзі шығып тұрса ғой! Сонда жауыздық азаяр ма еді?

	Бәріміз адалдықты көбейтудің тұтқасы қолымызға тигендей, ойланып қалдық.

	– Әй, ол бола қояр ма екен? Жаман адамнан айла құтылмас. Оның да бір есебін табар. Тіпті күншілдікпен ақ гүлді жұлып тастар...

	Тағы да тыныштық орнады. Біразымыз күрсініп қалдық. Бір кезде Сәкеннің даусы естілді:

	– Олай емес. Табиғаттан озған дана жоқ. Ақ гүлді ешкім жұлып тастап, қара қыла алмайды. Жұлсаң, қайта өседі. Ол гүлдің сондай қасиеті бар.

	– Рас, рас. Жұлғанға көнбейді. Бәріміз қуанып, дуылдасып кеттік.

	Ғараб құлдай жауызға жазаның ең ауырын тауыпты аталарымыз. Қазақи ұғымда артыңда жаманатың қалғаннан ауыр жағдай жоқ. Қазақ баласы қалауымша бір жасап қалайын деп өмір сүрмейді, артымда жақсы атым қалсын деп тырысады. Адамшылықтан аттамаудың мәнісі осында жатыр. Бұлай тәрбиеленген адамның өз имантаразысы өзінде.

	Қазақтың бір қарапайым шалының айтқан әңгімесі есіме түсті: «Ауылда Сейтқазы деген құрдасым болды. Кісілігі қандай еді шіркіннің! Ауырып жатыр дегенді есітіп, Алматыға барсам, бәлністе екен. Мені көріп көңілденіп, әзіл айтып қарсы алды.

	«Мынау саған шығарған өлеңім», – деп ұзақ өлеңін берді. Қайтып кеттім, тағы да келемін ғой дегем. Ендігі барғанша жөнеп кетіпті, ауылға құр денесін алып келді. Өле қояды деп ойласамшы. Армансыз, асықпай отырып неге сөйлеспедім деп өкінемін. Үшінші күні жерледі. Балалары басына үй салды. Досымның артында қалған мен «не жақсылық қылсам екен?» – деп көп ойландым. Сөйтіп, көктемде қабірінің қасына апарып, өрік ағашын тіктім. Етегінде ағып жатқан су бар, шелектеп өрге қарай тасып құямын. Сол өрік жайқалып өсті. Қазір өткен– кеткен адам тоқтап, көлеңкелеп отырады. Көктемде аппақ болып гүлдегенде, қызығып қарап тұрамын».

	Жәкеңнің немересі Атагелді аға айтқан бұл әңгімені естігеннен кейін студенттерімнің жанары сәулеленіп кетеді. Оған қарап өз көңілім де көтеріледі. Ақ гүлдің қасиетін ашып берген кіп-кішкентай Сәкенге ризамын. Көбейе бер, адалдықтың ақ гүлі!





ШӘКІРТТЕН ҮЙРЕНУ




	Шәкірт пен мұғалімнің өзара байланысы бір-ақ жақты болса, яғни үйретуші – тек қана мұғалім, үйренуші жақ студент болып қалса, мұғалім тез сарқылып қалар еді. Мұғалімнің жан сарайын байытып отыратын бұлақтың бірі – шәкірттің өзі.

	Сол себептен де студент айтқан қызық әңгімеге, бұрын естімеген қызық сөзге құлақ түремін. Одан айтушының көзқарасы, мінезі, талабы байқалады. Тіпті қуана-қуана қойын кітапшаға өздерінің көзінше жазып аламын. Реті келгенде, «Мынау пәленшенің аузынан шыққан сөз!» – деп келесі курстың студенттеріне айтып отырамын. Бұл – алдыңдағы студент бағынышты біреу емес, бәріміз бірігіп жасап жатқан Оқу дейтін үлкен бір шығармашылық еңбектің біргелесі деп қарауға үйретеді. Мына бір әдемі жұмбақты Нұржан айтқан:



	Тамар тамшы жерге жетпес,

	Қамар белбеу белге жетпес.



	Шешуін таба қою оңай емес: Сырға мен білезік. Қасиетті жеті саны туралы Бөкенбайдың пікірі: «Жеті санының қасиетті болуы өмір тәжірибесінен туған. Жеті санының өзі «жету, жетілу» ұғымын білдіреді. Баланың ақыл-есі жетіге келгенде ғана жетіледі.

	Шала туған бала жеті айлық болса, өмір сүріп кетеді.

	Қазақтың «жете», «жеті» сөздері бір түбірден шыққан».

	Қалдан айтқан әңгіме:

	«Менің әкем – қызық адам. Мектеп бітіріп, оқуға тапсырып жүрген кезім еді. Сынақтан екінші рет өте алмай, үйге қайттым. Вокзалдан түсіп, ауылға қалай жетерімді білмей тұрсам, әкем жүр екен. Қолын алып, амандасып ем:

	– Мм, келіп қалдың ба? – деді. – Оқуға өте алдың ба?

	– Жоқ...

	– Мм, үйге қайтасың ғой. Мына бір темірді ала кетші, – деп қолыма қағазға оралған, мәшиненің бір бөлшегін ұстата салды. Шамасы, жұмысын тоқтатып тұрған бөлшек болса керек. Сөйтті де, кетіп қалды.

	Өзі зоотехник болып істейді. Астында «Уазигі» бар. Таңның атысы, күннің батысы қалқоздың тірлігімен жүргенін көресің.

	Содан автобуспен кештетіп үйге жетсем, әкем шай ішіп отыр. Бағана-ақ келіпті. Шайын тездетіп ішті де, тағы жұмысқа кетті».

	– Ауылға қайтатынын біле тұрып, сені мәшинесімен ала кетпеді ме?

	Қалдан мырс етіп күліп жіберді:

	– Ала кетпеді. Өзім де түсінбеймін, осындай адам... Бұл әңгімедегі қызықтырған нәрсе – советтік әкімшілдік үкімет жасап шығарған қарапайым адамның мінезі еді. Жарылқаушы үкіметті баянды ету үшін қарапайым адам жасаған еңбек өлшеусіз. Сол жолда өмірін де, денсаулығын да аяған жоқ. Бала– шағасы аштан өліп жатқанда, қалқоздан бір уыс бидай алғаны үшін сотталған ұрпақтың санасында үкімет адам үшін емес, «адам – үкімет үшін» деген ұғым қалыптасты. Жоғарыдан қалай ойлауға бұйырса, тек солай ойла. Басқаша ойлаған адамды бауырың болса да, аяма, сонда жақсы адамсың. Адам «винтик пен бөлшекке» айналды. Осыдан «өз баласын қалқоздың мәшинесіне мінгізіп алып келуге» партиялық ары жібермейтін әкелеріміз туды.

	Ең қызығы, адал адамды осыншалық аянышты күйге жеткізген партиялық аппараттың, қылмыс пен сұмдықты өздері жасап жатқанынан хабарсыз едік.





ОЙЛАНДЫРҒАН БІР ӨЛЕҢ




	Сабақ барысында мектепте болсын, жоғарғы оқуда болсын, көркем шығарманың тексін оқытуға мән бермейтінімізге көзім жетті. Біздің оқуымызда шолушылық, сипаттаушылық басым. Студенттер жүздеген шығарманың атын естігенімен, нақты біліп шыға алмайды. Ұлы Науаиді өсірген ескі мектеп дәстүрінде мұғалімнің бір ғана шәкіртпен отырып оқитын сабағы болады екен. Шәкірт бала тізесіне кітабын ашып қойып, оның әр жолын, әр бетін қалай түсінгенін талдамақ. Қазіргі оқуымыздағы жетпейтіні – осы. Сабағымыз жекеге, оның дара қасиетін дамытуға емес, орташа көпшілікке (топқа, курсқа) арналған. Тіпті «Абай жолы» туралы небір әдемі тұжырымдарды айтып бере алатындардың ішінде әлі сол кітапты қолына ұстап көрмегені бар. Бұған кімді кінәлайсың, өйткені өзім оқытатын «Қазақ әдебиетінің ежелгі дәуірі» курсына бөлінген 30-40 сағат міндетті лекция мен 20 шақты сағат семинар әдебиетіміздің мың жылдан астам тарихының бойымен жүгіріп өтуге ғана жарайды. Өлеңге шұқшиып отыруға уақыт жетпейді. Студенттің мамандығына тікелей қатысты емес сабақтарды азайтып, оның есебіне өз мамандығын терең оқытуға мүмкіндік берсе ғой.

	Өлеңнің тексімен жұмыс істеуге ой салған студенттердің өзі болды. Қазіргі жастардың біразы:



	Алаштан байтақ озбаса,

	Арабыдан атты сайлап мінбен-ді!

	Күлікке тастай болып тимесе,

	Үстіме көбе сайлап кимен-ді!



	деген жолдарды толық ұға алмайды. «Алаш», «арабы», «күлік» сөздерінің мағынасы түсініксіз. Мысалы: алаш – алты алаш, арабы – араб тектес асыл түқымды ат, күлік – тұлпар, сайгүлік, көлік, күлік сөздерінің арғы мағынасы бір екенін біле бермейді. Осындайда өлеңнің тексін талдаудың екі жақты пайдасы барын білдім. Бірі – бүгінгі қазақтың үғымынан шығып кеткен ескі сөздерді үйренеді. Екіншісі – талдаушының өз пікірін айтуға мүмкіндігі бар.

	Бір жолы Шәлгез жыраудың мына бір толғауының мағынасын бір ауыз сөзбен айтып беруді мақсат еттік.



	Шағырмақ бұлт жай тастар,

	Ағытқан қойды жол бастар,

	Ақ желкенді жел бастар,

	Ғадыл төре ел бастар,

	Батыр жігіт жау бастар,

	Аға жігіт қол бастар,

	Шешен адам сөз бастар.

	Құсты жисаң, бүркіт жи,

	Қыс тоныңды түлкі етер.

	Бір жақсымен дос болсаң,

	Азбас-тозбас мүлік етер.

	Бір жаманмен дос болсаң,

	Күндердің күні болғанда,

	Жұмла ғаламға күлкі етер.



	Бүл өлеңде кітапта дүрыс берілмеген екі сөз бар екен, оларды түзеттік: «Мүлік етер» сөз тіркесі естілуі бойынша, «мүлкі етер» болып жазылып, мағынасын көмескілеп түр. Екінші, «жүмла ғалам» – «жімле ғалам» болып жазылыпты. Дүрысы – арабтық «жүмла» сөзі, «барлық», «түгел» деген мағынаны білдіреді. «Жүмыла көтерген жүк жеңіл» деген мәтелдегі осы сөз.

	Сонымен өлеңнің мәнін ашуға он бес минөт уақыт алып, жазуға кірістік. Талап маған да ортақ. Себебі мүғалімнің қосыла жүмыс істеуі шәкірттерге шабыт беретіндіктен, өзім де қосыла жазып жатырмын. Аздан соң ақ қағазға мынандай жолдар түсті: «Өмірде әр нәрсенің өз заңдылығы бар. Әр қозғалыстың бір 56 себебі бар. Табиғат пен адам мінезі үйлеседі. Ірілік ой-санасы ірі адамның қолынан келеді. Жақсылық жақсының қолынан келеді. Жақсы мен жаманды айыра біл...»

	Он бес минөт өтіп, алдыма шағын философиялық туындылар жинала бастады. Көз жүгіртіп өткен соң, қызықтыларын оқып шықтық (Өз жазғанымды да жасырып қала алмадым).

	Сағындықтың шағын шығармашылығы:

	«Меніңше, өлеңнің ой түйіні жыраулық өмір тәжірибесінде жатыр. Бас-аяғы он төрт жол өлеңде бүкіл өмір тұр. Үлкен өнер теңізінде желкенін жел кернеген Шалекеңнің артына қайырыла бір қараған сәті ме, тағдырынан тахит жеп, күрсінген кезі ме, әлде ұрпағына үрке қарап айтқан уәзинасы ма – ол оқырманның өрелігінде!»

	Бақыт:

	«Жел қуған бір әншейін желөкпе бұлт болғанша, жердің шөлін қандырып, шатырлатып жай тастар шағырмақ бұлт болыңыз. Алға шығар серкелері болмаса, көк біріге жолығар көптің бірі болғанша, көк серкесі болыңыз, Ақ желкендей желбіреп жеке шыққан үмітке алға апарар не пайда, ебінің желі болмаса. Аласармауын арманның, үзілмеуін үміттің тілек етіп, жел болып ақ желкенді үрлесек, артыңдағы ел қоштар. Әділ болсаң, ел баста; ел бастасаң, әділ бол, елің жамандық көрмес. Тыныштығыңды бұзып, ел шетіне жау келсе, қаруыңды алып қол баста, намысыңды таптатып, тегін олжа болмасқа. Құсты жисаң, бүркіт жи, көп қарғадан не пайда? Қауқылдаған көп жаманнан қалың досың болғанша, басына іс түскенде табылатын қасыңнан-жалғыз досың жетеді, сүйеу болып қалмаққа!»

	Шәміл:



	«Мына әлемді қылаусыз пейіл ұстап тұрғанын,

	Жырау баба, сен адал ниетіңмен жырладың.

	Өлең сырын түсінем деп кергу де далбаса,.

	Шырқап салар ішіңнен өз өлеңің болмаса.

	Әркімге бір таңданып, әркімге бір көз қадап,

	Тұрлаусыздық танытсақ, ойда нәр жоқ, сөз – салақ.

	Сөзд,ің дәмін саналы жандар ғана ұқпаса,

	Біз айтқан сөз белгілі болмайтыны мықты аса,

	Арлы ұлдардың ішінде лауламаса алаулар,

	Көтерілмес еді ғой жеңіс үшін жалаулар.

	Өлім келіп ақырын өшіргенде сананы,

	Жақсы болсам деген тек ниет қана қалады.

	* * *

	Ұрпақтарға мұра сол – аталардан қалған сөз!»



	Гүлсара:

	«Әрбір жолы терең ой-мағынаға толы неткен жыр шумақтары».

	Сәния:

	«Шәлгездің бұл толғауын оқып отырып: «Жыраудың айтайын деген ойы – мынау», – деп түю қиынның-қиыны. Қайта-қайта оқып шығып, «тоқсан ауыз сөздің тобықтай түйінін» таба алмау – менің ғана осалдығым емес-ау...»

	Иманғалиев Б:

	«Шәлгез жырау бұл ағытпа данышпандық толғауында жақсылық пен жамандықтың, достық пен батырлықтың, ерліктің, әділдіктің бағасын таразылап, ұрпаққа өсиет-нақыл ретінде айтқан».

	Ысрайыл:

	«Өресі биік, зерделі адамның аузынан шыққан, айтары мол өлең жолдары. Әр жол өзінше бір ой айтып тұр. Құтты бір мақал іспеттес. Сонымен бірге әр жол бір жаңа өлеңнің тақырыбындай әсер береді. Қалай десек те, аталы сөз екені анық».

	Сабақ өтіп жатты. Бірақ осы тәсілімнің дұрыстығына анық сенімім болмай, «бұл өзі мектепті қайталау болып кеткен жоқ па?» – деп, екі ойлы болып жүргенде, «Останкинодағы он бес кездесу» атты кітаптан Д. Лихачевтың мына сөздерін оқыдым: «Бір кездері университетте Л.В. Щерба студенттермен баяу оқу дейтін сабақ өткізетін, оны басқа оқытушыларға да ұсыныс ететін.

	Яғни бір шығарманы әр жолына түсініктемелер бере оқып, тереңдей талдайды... Осылайша біз де «Мыс салт аттыны» оқып шықтық, бір жылда бірнеше жолын ғана талдап үлгірдік.

	Осындай сабақтар әдебиеттің мәнін түсінуге, әдебиетті сүюге үйретеді».

	Бұл пікірдің өз ойыммен қабысқаны сондай – енді күдіксіз, күмәнсіз текст оқуға мән беретін болдым. Шәлгездің бір толғауын талдауға жіберілген уақытқа өкінбеймін.





БАТА




	Өмірімізге жаңадан орнай бастаған демократия заманынан бұрынғы уақыттарда студенттерге ескілікті салт-сана, мұсылманшылық туралы еркін айтуға мұғалімдердің батылы бара бермейтін. Сонда да болса ғылыммен, адамшылықпен байланысты ой тастайтын пікірлер есебін тауып жеткізіліп жатады. Әдебиеттің, тілдің тарихын оқытатын мұғалімдер ол мәселеге бармай тұра алмайды.

	Тарихымыздан гөрі көз алдымыздағының оңайлығына қызығып, содан жеген арзан жемісімізге мәз болған адамшылыққа кереғар кездер еді ғой. Заманның барысын тез ұғатындарымыз пышақтың жүзіндей қылпылдаған тарих тереңінен қашқақтап, үй іргесінен ұзап шықпай, ұзасақ, көршідегі көк ауылмен дос болғанымызды, содан үйренгенімізді айтып мақтануды сіңірдік. Жастар жағы салт-дәстүр дегеннің не екенін білуден қалып бара жатты. Сөйтсе де: «Өз тарихың бар, көне дәстүрің бар», – дегенге құлағын тігіп, ұғып алуға тырысушылар да болушы еді. 60-70 жылдардағы студенттердің көңіл-санасын оятқан профессор Б. Кенжебаев, профессор Т. Қәкішев, 3. Қабдолов, X. Сүйіншәлиев, М. Жолдасбеков, Р. Нұрғалиев сияқты адал ұстаздарымыздың батырлығының арқасында біздің ұрпақ өсті, ендігі кейінгі жастардың көкірегіне рухани ұлттық сананы сіңіру сол ұрпақтың міндеті болып қалды. Репрессияны көзбен көрмегендіктен еркіндеу болған шығармыз, өз ұлтын кем тұту тәрбиесімен өскен жасқа сол халықтың даналығын ұқтыруды сабақтың мақсатына айналдыруға тырыстық. Мысалы, «Денсаулық үшін алып қояйық!» дегеннен басқа тілек айтуға шорқақ кей жастарымызға қазақтың Батасы ескіліктің қалдығындай көрінетін. Батаның астарында қаншалықты даналық, кісілік жатқанын ұқтыру қиын еді. Ал Батаның мазмұнына үңіліп қарасақ, қазақ баласы атам заманнан бір-біріне жақсы тілек айтып келген ғой. «Жақсы сөз – жарым ырыс» дегендей, оның сылтаулары көп: дастарқан қайырса да, баласы атқа мінсе де, келін түсіріп, қыз берсе де, біреуі алыс сапарға шықса да, бата беріп жатады. Және ойдан құрап, қиыстырып айтуға қандай шебер! Қазақтың ақсақалының аузынан шыққан батасы өзіне лайық, өзі батасына лайық бола білген. Жазушы Б. Нұржекеевтің «Жау жағадан алғанда» романының кейіпкері Кебекбай мынандай бата береді:



	Тақыр жерде тайғақ бар,

	Тәңірім содан сақтасын!

	Бату бар жерде бәле бар,

	Машайық содан сақтасып!

	Шұқыр жерде сайтан бар,

	Сақтаушы содан сақтасын!

	Ойнақтаған оң қолың

	Ақ білекте қарыссын!

	Қимылдаған екі аяқ

	Табаныңда қарыссын!

	Аузыңдағы отыз тіс

	Таңдайыңда қарыссын!

	Құдай қосқан қосағың

	Біргелесіп қарыссын!

	Басың жерге жетпей

	жамандық көрме, жаным!

	Дәулетің зияда болсын!

	Дұшпаның пияда болсын!

	Ұлың ұяда болсын!

	Қызың қияда болсын!

	Адамның жаласынан,

	Бұлттың аласынан, бәлесінен

	Көрінер-көрінбес мың да бір бәлесінен

	Патша құдайым өзі сақтасын!

	Әумин!



	Бұл батаның шағын түрі М.-Жүсіп Көпеевтің жазбаларында кездеседі екен. Атам қазақ жазбай, жадында сақтаса да, еш нәрсесін селкеулетпей, ұрпағына жеткізіп отырған ғой. Әлгі сөздердің неше жүз жылдық тарихы бар екенін ажырату оңай емес. Ал осындай баталар бүгінгі күні де әр үйде айтылып жатса, артық болар ма еді?

	Батаның өзі айтушының кісілігін, ой-өрісін, білім– парасаттын танытатын кішігірім шығармашылықтың бір түрі деуге болады. Бата беру салты VIII ғасырларда Сыр бойында өмір сүрген Қорқыт бабамыздың заманында бар екен (арғы тарихы оның ар жағында жатқанына күмәніміз жоқ). Қорқыт бабаның айтқан баталары ғасырдан-ғасыр қуып бізге жетіпті. Кейінірек хатқа түсіп кеңдіктен, өз дәуірінен асып келіп, бүкіл ортағасырлық философияның адамшылық, ар-ұят өлшемдерін баяндайды. Қорқыт баба былай депті:

	«Өміріңше асқар тауың құламасын! Көлеңкелі дарағын, солып, қуармасын! Ақ сақалды әкенің барар жері жұмақ болсын, ақ шашты анаңның жүрген жері саялы тау болсын! Сені құдай ұлыңнан, туғандарыңнан айырмасын! Өзіңе кең жайлау болған Қаратау күйремесін! Көлеңкелі биік дарағың көктеп, көгере берсін! Тасып аққан өзендерің шөлге айналмасын! Жаманның сөзіне ерме! Қабырғаң болса жүрерсің, шеміршек болса нығаяр. Ажал сағаты сорып, ашық көзің жұмылғанша сені құдай өз дініңнен айырмасын!» (Ә. Қоңыратбаев аударған «Қорқыт ата» кітабынан).

	Сабақта Қорқыттың батасын әрі оқып-бері оқып: «бұл батаны аудиторияның бір көрнекті жеріне ірі әріппен жазып, іліп қояр ма еді!» – деген ойға келеміз. Айналамызға қарасақ, М. Горький айтқан ұлы сөздер ілулі тұр. Қорқыт сөздерін ойша қасына қойып көрсек, айырмасы жер мен көктей. Қандай– қандай заманға тап келерін Қорқыт баба қайдан білсін!

	Қиял жүйрік қой, енді өзімізге бата-тілек айтудың реті келсе, не дер едік деген ой келеді. Алдымыздағы ақ қағазға өз өміріміздегі бірінші батамызды жаза бастадық.

	Гүлнар берген бата:

	«Өмірдің шеті де жоқ, шегі де жоқ, толассыз зулап жатады. Осы өмірде, ең алдымен, ақ сүт беріп аймалаған анаңды сыйла, асқар тау боп күш-қуат берген әкеңді сыйла! Өзің адам деген ардақты атқа ие болған соң, өмірді тек қана адалдық жүрегіммен, адамдық сезіміңмен түсін! Адамгершілік деген ұлылықты дарыта біл!»

	Құралай берген бата:

	«Дүниеде бәрі де болады: қуаныш та, қайғы да. Басыңа бақ қонған бақытты, шадыман шағыңда өмірде қайғы барын ұмытпа! Төбеңе қара бұлт үйіріліп, түңілген шағыңда өмірде қуаныш барын ұмытпа!»

	Марал берген бата:



	«Жан дүниеме тыным бермей

	Көп тілектің тұрғаны-ай,

	Ақ қағазға түспей жатып,

	Жамырап кетті-ау бұл қалай?

	* * *

	Өмірде байыдым деп қуанбашы,

	Қымбат, әсем мүлікке уанбашы.

	Адамды затқа теңей көрме, жаным,

	Адалдық болсын сенің ар-иманың!»



	Айман берген бата:

	«Қазағымыздың қара шаңырағының уықтарын қадаса білейік! Шаңырағы түсіп кетпей, күлдіреуіштері босап кетпестей етейік! Өзіміз ардақтаған тілімізді ала-құлалықтан тазарта білейік! Қазақтың салтын ұмытпай, салиқалы ана бол! Ана – әрқашанда болашақтың жолы!»

	* * *

	Осы батаны берген дөңгелек көзді, ер мінезді әдемі қыз Айман дипломын алғалы жүргенде, кенеттен бала үстінде қайтыс болып кетті. Қыршынның соңғы батасы екенін білсемші!





ЖЫЛЫНУ




	– Өркениетті елдерде мыңдаған адамдардың күнделікті қаптаған тіршілігінен уақыт тауып, дінді уағыздаушының алдына жиналып, оның айтқан сөзін жалықпай тыңдауының себебі неде екен?

	– Уағызшының кісілік тұлғасы, мәдениеті, терең біліміне қоса мына сөздері ғой деймін: «Құдай сіздердің әрқайсыңызды сүйеді! Мен сіздерді сүйемін!»

	Аудитория маңайында бірінші курстағы Сәуле кездесіп қалды. Кекілі жалбырап, жиі-жиі ақсия күлгенімен, ар жағында бір қобалжушылық бар. Мінезі жұмсақ баланың бірінші курстағы жаңа ортада кездескен қиыншылықтардан, тез-ақ жасқанып қалатын кездері болатын еді ғой. Осы жерде анасынан ажырап қалған еліктің лағындай болып жаутаңдап тұрған кекілді қызды сондай жақсы көріп кеттім. Қолым еріксіз өрулі қысқа бұрымына қарай барып, шашынан сипадым. Көзіне көзім ұшырасты. Саусағым бір жылу қуатын алғандай, денем де жылып кетті. Қызымның да бет ұшы қызара қалып, бір-бірімізге жылына қарадық. Іштей:

	– Маған көңіл аударшы. Менің жақсы болғым келеді.

	– Сен жақсы баласың. Сені жақсы көремін, – деген диалогтер жүріп жатқандай.

	Әрбір адам жылы сөзге, тіпті маңдайынан сипағанға зәру. Өмірде жылы сөзді аз еститін балалар ызалы болады. Мейірім көрмеген адам қатал болады дейді. Үйінен бірінші рет ұзап шыққан қыз анасының алақанын аңсамас дейсің бе?..





ЭТЮДТЕР




	Бір оқытушы аудиториядағы студенттерге:

	– Немене, бәрің бірдей ғалым, жазушы болам деп отырсыңдар ма? Ауылға барып, көп мұғалімнің бірі боласыңдар! – деді.

	Беделді ауыздан мұны естіген студенттің ойында: «Түк шықпаса, мұғалім болады екенмін ғой», – деген көңілсіздік қалды.

	Бұдан былайғы бірінші курстағы сабақты:

	– Дүниедегі ең тамаша мамандықты қалап алғандарыңызбен құттықтаймын! – деп бастағым келіп тұрады. – Мұғалім көп. Бірақ жақсы мұғалім қашанда аз. Бала аңсаған ұстаз болшы!

	* * *

	Мұғалімнің еңбегі журналға оның өзі қойған көтеріңкі бағалармен есептеліп келе жатыр. Ұстазының қандай екенін шәкірттің өзінен артық кім біледі? Баланың еркіне салса, кейбір апайы мен ағайының сабағына кіргісі келмес еді. Міне, біздің әділ бағамыз – осында! Ал қорқыту мен міндеттеу арқылы оқытатын мектепте қатал мұғалімнің бағы жанбақ. Осындайда бала болып кетіп: «Қайдасың, қызық са-ба-а-ақ!» – дегің келеді.

	* * *

	Өскен елдер ендігі 20-30 жылда мемлекеттің қандай болатыны бүгінгі жеті жасар балаға бөлінген көңілге байланысты деп есептейді.

	* * *

	Мектеп педагогикасын зерттеушілердің айтуынша, 5-6– класқа барған оқушылардың 80 процентінің жүйкесі бұзылған. Он төрт жастағы әрбір үшінші баланың ілінбелі ауруға ұшырай бастағаны байқалса, бітіретін баланың жартысының көзі алыстан дұрыс көрмейді. 30-40 процентінің жүрек тамырының қалыпты жұмысы бұзылған, 20-30 процентінің жүйкесі нашар. Көп ұзамай, осы баланың біразы класты аудиторияға ауыстырып, студент орындығына келіп жайғасады. Күнделікті 6-8 сағат аудиториялық сабақтан, мамандығы үшін қажеттілігі шамалы пәндерден, есепсіз тапсырмадан шаршап, мезгілімен дұрыс тамақтанбаудан әлгі проценттердің қаншаға өсетінін айтпаса да түсінікті. Бесінші курстан дені сау студентті таба алмаймыз ба деп қорқамыз.

	* * *

	«Тапсырманы көп берсем, көп біліп шығады» – дейтін әдістің білімге білім қосары шамалы. Студенттің кінәсін оңай есептеп, мұғалімнің жұмысын жеңілдететін, ізденуден «сақтайтын» оңай жол. Бұл да – оқудағы өктемдік тәсілдің бірі. Ал кейбір емтиханда еске сақтауға оқиғаның болған күндерін жатқа сұрап, шәкірттің сабақты білген-білмегенін соған қарап анықтайтын мұғалімнің мақсаты тіпті түсініксіз. Қажет болғанда, анықтама кітапшалар бар емес пе?

	* * *

	Адамдық қасиетінен айнымайтын үлкен жүректі ұстаз еш уақытта студенттің арына тимейді. Мақтауменен бала өседі. Семинардағы бір ауыз пікіріміз үшін көкке көтере мақтаған ұстаздың қанатты сөзінен кейін биіктеп, қиялмен қалықтап, жұпыны жатақхананың алдына жеткенде ғана жерге түсуші едік. Сол ұстаз берген кішкентай қанат таң атпай кітапханаға қарай алып ұшатын. Қауырсын қалам беріп, небір «ұлы ойды» қағаз бетіне шимайлататын.

	Самайы күмістенген сол ұстаздардың айналасында өңшең бір талантты балалар жүреді. Енді ойлап қарасам, талаптыдан талант ашқан ұстаздың өзі екен.

	* * *

	Студенттің жалқаулығын айтып ренжіп отыратын мұғалімге: «Балаңызды мақтайсыз ба?» – дегің келеді.

	С.Н. Лысенкова былай деп жазыпты: «Сабағыңның нәтижелі болуы класта жанға жайлы жағдай жасай алуыңа, адал ниетіңе, көмектесуге әзір тұрушылығыңа байланысты. Ондайда балаңыздың жүзі жарқын, өзі еркін, ынталы және ықыласты.

	Өйткені мұғалімнің назары олардың кемшілігі мен қатесін аңдуға емес, кішкентай ғана жетістігі мен жеңісін байқауға бағытталған».

	– Бұл сөздің бізге қатысы жоқ, онда мектеп туралы айтылған, ал біз жоғарғы оқу орнымыз, – деп, сұқ саусағын төбеге қарай көтеруі мүмкін біреудің.

	Қайдам? Әр уақытта Мағжан «Педагогикасын», Ш. Амонашвилиді, С.Н. Лысенкованы оқыған сайын күшейтілген тоққобдидай шабыт аламын.

	Жоғарғы оқу орнында оқытушының мүмкіндігін студенттер жазған анкетамен анықтауға талаптанған кездер болды. Мұндай науқандық шара оқу сапасына өзгеріс әкеле алған жоқ. Себебі әр мұғалім өз жауапкершілігін өзі ойлап, өзіне-өзі анкета жүргізіп отыруға жетпесе, еш нәрсе өзгермесі анық. Мұғалімнің сабақтағы шығармашылығы жазушының шығармашылығы сияқты, жан-жүректің ізденісін қажет етеді.

	* * *

	Студенттің өмірі стреске толы. Соның бірі – емтихан. Емтихан қабылдаудың көпшілікке таныс қалпын еске алайықшы:

	Емтихан алушы мұғалім студентпен ара қашықтықтың неғұрлым алшақ болуын естен шығармайды. Қатаң тәртіп, «жалған ұстанымға» мықты болуға тырысады.

	Мұның өзі жауап берушінің беймәлім қорқынышын туғызатынын білсек те, сыр бермей, сұстана қалатынымыз бар. Содан емтиханның маңызы арта түсетін сияқты. Әсіресе сабаққа келмегендерге: «Көрейінші бәлем-ді!» – деген ашу түрімізден оқылады. Жүйкесі әлсіз балалар есіктің аузында екі шекесін тас қылып қысып-алып, көзі бақырайып, аузы жыбырлап, кіруге бата алмай тұрады. Сабақ жаттағаны, иә болмаса, құдайға жалбарынғаны белгісіз. Алдыңа келгенде, білгенін айтып та жеткізе алмайды.

	Осы көріністі бақылаудан кейін дәптеріме «Өзіме талап» деген тақырып жазылып, асты сызылды:

	«Студент – өзімдей адам. Ертең-ақ маман болып шығады. Әзір білім-тәжірибесі аздығына кінәлі емес. Аз білгеніне, тіпті білмегеніне таңғалма. Оған көмек керек, айтқаныңа қызықтыр».

	Ғалым болумен бірге педагогтің құдіретін сіңіре алған ұстаздың шәкірттері бақытты ғой. Педагогтің тамаша қасиеті алдындағы адамның жанын түсінушілігі дер едік. Кез келген ғалымның педагог бола алмайтыны сондықтан болар.

	Мұғалім білімді баланың жаны мен жүрегіне жеткізу үшін өз жүрегінің сыр сандығын ашады.

	* * *

	Ұстаздың да өз ұстазы бар. Біздің ұстаздарымыз Мұхтар ағайын, Есмағамбет ағайын айтып, тәнті болады. Ал біздің көз алдымызда: мейірімді жүрегі талапты баланы іздеген Бейсембай ағайдың, әр лекциясы кісілік сабағындай Зейнолла ағайдың, айтқанынан «Мен – адалдық» деген азаматтық үн естілетін Тұрсынбек ағайдың келбеті тұрады.

	– Олардай болу қайда? – дейтін шәкіртіме:

	– Анау аспанға қарашы, жұлдыздың бірінен-бірі жарық. Сенің де өз жұлдызың табылғай», – деп тілеймін.

	* * *

	– Мұғалімнің бақыты неде? – дейді студенттер. Ойымша, алдыңда кеше ғана отырған ұялшақ баланы көп жылдан кейін кездестіріп, адам болғанын көріп қуану.

	Көз алдыма жетпісінші жылдары оқыған Айнаш келеді. Бриджит Бардоға ұқсап, кекілін қасын айналдыра кесіп қойған ойнақы қыз еді. Қалалы жерде өскен, ойындағысын айта салатын ерке. Кекілінің астынан қиғаш көздері секіріп кеткелі тұратын.

	Айнашты он шақты жылдан кейін көрдім.

	– Сен бе, басқа ма? – деймін, Бриджит Бардоны тани алмай. Шашын артқа жабыстыра қайырып, желкесіне үйіпті. Екі-үш баланың анасы болып толысыпты.

	– Мектепте мұғаліммін. Күйеуім де – мұғалім. Түркістанда тұрамыз, – дейді. Сөзі салмақты. – Сабақ бергенде, сіздерді еске аламын. «Мұғалімге рақат қой, сабақ оқымайды» деуші едім, – деп күледі.

	...Педагогтің бақыты осы шығар.



	Нофелет деген кім?



	Оқушының кейбір сұрағы оның балалық мінезінен, мұғалімге еркелеуден (ол да мүмкін), не болмаса өзін-өзі көрсетуге тырысудан да туады.

	Бір мектепке жаңа келген тарихшы мұғалім қызға оқушы:

	– Нофелет деген ғалым туралы не білесіз? – деп сұрақ қойыпты.

	Мұғалім сасып қалыпты, білмейтінін жасыра алмай, кешірім сұрап, келесі жолы айтып беруге уәде беріпті.

	Үйіне келе ақтармаған энциклопедиясы, қарамаған кітабы қалмайды. Ондай ғалым жоқ. Өзінің білімсіздігіне жыларман боп, келесі сабақта біліп келуге тағы уәде береді. Сөйтіп, екі-үш сабақ өтеді.

	Мұғалімнің қиналғанын, тіпті ұяттан жүдеп кеткенін көрген бала келіп, кешірім сұрапты. Сөйтсе, Нофелет деген ғалым жоқ. «Телефонды» теріс қарата салған екен.



	Шығайбайдың қызы мен қазы



	Шығарма жазып отыр едік, шығып кетіп, қайта кірсем, біразы кітапты сурып алып, қарай қалған екен, партаның астына тыға қойды. Әуелі үп-үлкен жігіттердің сондай ұсақтыққа барғанына өкпелеп, бір реніш келе қалды да, есіме, көп жасағыр, Алдаркөсенің оқиғасы түсе кеткені. Дауыстап айта бастадым:

	 «Бір күні Алдаркөсе Шық бермес Шығайбайдың есігінің жабығынан сығаласа, бәйбішесі бас үйітіп, тоқалы қаздың жүнін жұлып, қызы қазы айналдырып отыр екен. Ассалаумағалейкүм! – деп кіріп келгенде, Ас... с-ын айтып үлгірмей, қаз да, қазы да жоқ болыпты».

	Сол-ақ екен, балалар өз істеріне өздері күліп жіберді. Басталғалы тұрған реніш тарап кетті.



	Қиял



	Далаға қоқыс төгуге кеткен бала біраздан кейін абыржып қайтып келді. Шелегінің бірі төгілген, бірі төгілмеген.

	– Екі шелектің біреуін ұмытып, төкпей әкеліппін, – деді.

	– Неге? – дедік таңғалып.

	– Ойланам деп жүргенде...

	– Ай, қиялиым-ай. Бұл сенің ғана қолыңнан келеді ғой. – Шыдай алмай, күлдік.

	Сөйтсек, жолда бұрыннан таныс бала кезігіпті. Үстіндегі киімі ескі-құсқы, қаршылдаған қарда резеңке етік киіпті. Қолғабы да жоқ. Қолғап сұрапты.

	Бәріміз қолғапты беру керек деп шештік.

	Бала қуанып, тымағының құлағы салпаңдап, төгілмеген шелегін алып, тағы кетті.





ҚАЖЫҒАН СТУДЕНТ ҚАЙДАН ШЫҚТЫ?




	«Осы күнгі студент жалқау. Түк оқымайды, түк білмейді», – деген кезде, көз алдыма Бейбіт, Нұрсұлу, Бибігүл, Қадиша келеді. Ау, осыларды жалқау деуге ауыз бара ма? Дайындық бөліміндегі ынта-ықыласы қандай еді? Енді осы балалардың көзіне үш жыл өткеннен кейін үңілсем, шаршаған, қажыған, баяғы ықыласы кеміген. «Баяғыдай емеспіз», – дегендей, ұялып төмен қарайды.

	Нұрила айтады:

	– Тапсырма өте көп. Шындап оқысақ, ешқайсысын да үлгере алмаймыз. Мысалы, мына курс жұмысын мен жаздым. Қорғауым керек. Бірақ осыдан біліміме білім қосылды деп айта алмаймын. Себебі оны жазу үшін бір күн сабақтан қалуыма тура келді. Тақырып бойынша алты-жеті кітапты жиып алдым да, керек жерін белгілеп қойып көшірдім.

	Бақыт:

	– Бізде бар уақытымызды босқа алатын сабақтар бар. Мысалы, шет тілі болатын күні басқа сабақ оқуға мұрша жоқ. Күніне 4-5 сағат уақытты бір өзі алады. Мыңдаған белгі тапсырамыз, текст аударамыз, сонда да шет тілін біліп шыға алатын емеспіз. Мектепті қосқанда, оқығанымызға 8-9 жыл болса да, әлі еркін сөйлесе алмаймыз. Шет тілін оқу-оқымау әркімнің өз еркінде болса. Оның орнына негізгі мамандықты көбірек оқысақ. Шет тілін тапсыра алмағаны үшін оқудан шығып кеткен тәп-тәуір әдебиетшілерді білемін.

	Оспан:

	– Біздің шетел әдебиетін де жақсы білгіміз келеді. Бірақ оған мектептен қызықтырған ешкім болмапты. «Дон Кихотты» бір ай оқып, зорға бітірдім. Басқа да сабақтар бар. Қалай үлгірерімді білмеймін. Осыған мектеп те кінәлі ғой деп ойлаймын. Мектепте классикалық шығармаларды оқып білген болсақ, бұлай қиналмас едік. Біздің кезімізде шығарманың өзін оқуға мән берілмепті.

	Анар:

	– Саны көп сабақ, бірақ біреуін де негіздеп, терең біліп шыға алмай жүргеніміз сияқты, біздің тәрбиемізбен жекелеп, тереңдеп айналысуға оқытушылардың да қолы тимейтін болуы керек...

	Иә, Герценнің «Өткендер мен ойдағылар» кітабында гимназистер Еуропа пәлсәфашыларының көзқарасын талдап, таласып жатады. Қазіргі студенттен оны талап ету қиын. Науаи заманында мұғалімнің бір шәкіртпен бетпе-бет сағаттап сабақ оқып отыратын кездері болған. Шәкірт қолындағы кітапты егжей-тегжейлі біліп шықпайынша, білді деп есептемеген.

	Қазіргі оқуда оқытушының сабағы көпке, топқа арналады. «Менің оқытып жүрген шәкіртім», – демейді, «Менің оқытып жүрген тобым», – дейді. Мектептен терең білім алып шықпаған бала, ннститутта екі есе тер төгуіне тура келеді.

	Мәселенің ұшы-қиыры әріде. Біздің оқу жүйеміз жетілдіруді тілейді.





МҰҒАЛІМНІҢ ҮШ ҚАСИЕТІ




	ӨмірДің негізгі мақсаты –

	өзіңді– өзің жетілдіру

	(Н.К.Рерих)



	Тәуіптің көзі



	Балалық кездегі мұғалімнің бейнесі қасиетті әулиедей әсер ететін. Төлеген ағайдың үйіне барып келген апам: «Барсам, Төлеген отыр екен үстелдегі қағаздарына үңіліп, басын дәу сүлгімен шарт түйіп алған, есепті шығара-шығара басы ауырады-ау, байғұстың», – деп таңғалатын. Ағайымыздың есептен әбден шаршап басын байлап алғанын елестетіп, аяушы едік.

	Төлеген ағай аулымыздағы Орджоникидзе мектебінің ең қарт мұғалімі болатын. Тіпті біздің әке-шешелерімізді оқытыпты. Мектеп бітіріп, одан қызметке кіріскен кезімізде де ауылға барсақ, әлі баяғыша кітаптарын қолтықтап, мектепке бара жатқанын көруші едік. Ол кісінің әкесі Тайман тәуіптің бала кезден жүрегімде қалған бейнесі – тамырыңды ұстап отырып, қызғылт көзімен-көзіңе терең назарын салып қарайтыны. Сонда ішкі құрылысыңды түгел көріп-біліп отырғандай арқаңды шымырлатады.

	Тәуіптің ауруды емдемес бұрын оның көзіне үңілуі мұғалімге керек қасиет екен.



	Мұғалімге дауыс керек пе?



	Көп жылғы мектеп өмірінің тәжірибесінде мұғалімнің сабаққа дайындығын білу үшін жұмыс жоспары тексеріледі. Бұл жоспарды жазып шыруға сабақтан тыс барлық уақыты, ұйқысыз түндері кетеді. Неғұрлым көлемі көп болса, сабаққа жақсы дайындалған болып есептеледі. Ал, шындығында, егжей– тегжейлі жоспар оны орындаушының бір-ақ қырын – орындаушылық ұқыптылығын ғана көрсетеді. Сабақ үстінде түрлі импровизацияға бара алатын мұғалімдер үшін күнделікті – жазып отыру босқа кеткен уақытпен бірдей. Тексеруге ғана қолайлы қағаз. Мүмкін, қызметін жаңа бастаған мұғалімге белгілі бір уақытта өзін сенімді сезіну үшін керек те шығар, бірақ жалпыдан талап етудің артық екенін өмірдің өзі көрсетуде. Оның орнына мұғалімнің, өзіне қажетті ізденістен туатын Шығармашылық дәптерінің пайдасы көп болар-ау.

	Жоспар тексерудің әсері жоғарғы оқуда да болмай қалған жоқ. Тексеруге келгендер үшін 20-25 бет машинкаға басылған лекцияны алып жүру міндетті сияқты. Оның есесіне әлгі қағазын былай ысырып қойып, өзінше сөйлеп кеткенде, 90 минут бойы ғажайып бір әлемге кіргізіп алатын ұстаздарды көрдік. Нағыз мұғалімнің аузынан шыққан сөзін, дауыс өзгерістерін, қол қимылы – көз қиығын, бет құбылысының сиқырлы әсерін ешбір көрнекі құралмен айырбастай алмайсың. Егер әдебиетші мұғалімде осы қасиеттер болса, басқадай әрлендіргіш құралдардың керегі болмас.

	Педагогикаға қатысты дидаскология деп аталатын ғылым бар. Бұл ғылым мұғалімге педагогиканың техникасын үйрете алады. Яғни оқушылар алдында өзінің жақсы қасиеттерін жарқыратып аша білуге, өзін-өзі сырт көзбен бағалай алуға, балаға тартымды болуға жағдай жасайды. Мүмкін алдағы уақытта дидаскология біздің педагогикалық жоғарғы оқу орындарымызда сабақ ретінде жүріп, пайдасын тигізер. Ал әзірге мұғалімнің техникалық кемшіліктерін өзінен басқа ешкім түзете алмайды. Мысалы, мына сұраққа әділін айтып, жауап берейікші.

	– Біздің алдымызда отырған шәкірттеріміз күнделікті не көріп, не естиді?

	– Қажыған түрімізді, орашолақ қимылымызды, ренішті жүзімізді көреді. Сабақ айтқанда сөзіміз анық естілмейді, даусымыз ұйқыға шақырғандай бір қалыпты. Ескертуіміз баланы мезі еткендей, бір-біріне ұқсас.

	Бір мұғалім бар, айқайлап сөйлейтіні сондай, тыңдаушыны тез шаршатады. Енді біреуінің даусы шықпайды, балалар еріксіз: «Не дейді, не дейді» – деп сұрауға мәжбүр болады. Кейбіреуіміздің үніміздің нашарлығынан сөздер бір-біріне ұқсап, күңгірлеп кетеді.

	Осы ретте ауызекі әңгіменің шебері Ираклий Андронниковтың «Шаляпиннің тамағы» туралы айтқаны еске түседі:

	Әңгімеші бір жолы Отеллоны шебер ойнаушы атақты әртіс Остужевпен бірге ауруханада жатады. Остужевтің ерлігі, Отеллоның рөлін екі құлағы бірдей естімей қалғанда ойнаған екен. Серіктесінің айтқан сөзін естімейтіндіктен, пьесаны түгел жаттауға мәжбүр болған.

	Ауруханадағы әртіс күнде айнаны алдына қойып, әр түрлі дауыспен айқайлап, тамағын кенеп, бет әлпетін сан құбылтып, өзімен-өзі жаттығады. Даусы зор, әр дыбысы тайға таңба басқандай анық, құлақты тербейді. Осындай даусы бар кісінің тамағы қандай болды екен деп аузына үңілгенде, әңгімеші таңғажайып бір ғимарат көреді. Адамның тамағы емес, бір зәулім сарай секілді: ұясы кең, таңдайы биік күмбездің төбесіне барып жабысқандай. Ортасында кішкене тілі дір-дір етеді.

	Мұндай ғажапты бұрын көрмеген әңгімеші Остужевтан қалай бұл дәрежеге жеткенін сұрайды. Сонда Остужев бір кезде Шаляпиннің тамағын көріп, қайран қалғанын, содан бері сөзді анық айту мәнерін жетілдіру үшін үзбей жаттығып келе жатқанын баяндапты.

	– Мұғалім әртіс емес, оған дауыспен айналысудың қажеті қанша? – дейді.

	Бірақ мұғалім мен әртістің арасындағы ұқсастықты елемеу мүмкін емес. Екеуінің де мақсаты – тыңдаушыға әсерлі бола білу. Бір заманда орысша сауатсыздықтың кезінде мұғалімді сауатты адам ретінде-ақ сыйлайтын. Ал қазіргі жағдайда орта қолды мұғалімнің білетінін әркім-ақ білер. Сондықтан басындағы білімді айтып беріп қана үйретпекші болу мұғалім беделін оншалықты көтере қоймас. Білім белгілі уақытта ескіріп те отырады. Олай болса, ендігі мақсат шәкіртке өмір дейтін күрделі құбылысты түсінудің жолдарын үйрету, бағытын аңғарту болар. Өмірдің түрлі суреттерін сезіне, түсіне алуға, өзінше ойлап, сөйлей білуге, адамшылық сеніміне келуге бағыттау. Баяндап беру аз, әсерлі жеткізгенді айтсайшы.

	Мұнымен біреу келісер, біреу келіспес, жас талап мұғалімнен ой табар мүмкін. Жас талапқа айтар ақыл: әр дыбысты, сөзді анық айтуға тырыс. Айнаға қарап сөйлеп үйрен. Айнадағы мұғалім өзіңе ұнаса, кластағы жиырма бес айнаға да солай көрінесің. Даусың құлаққа жағымды болсын. Әуелі өз құлағыңа жаға ма, оңашада айтып көр.



	Ән айта білесің бе?



	Жоғарғы оқу мұғалімдерінің жұмыс жоспарында сабақтан тыс орындауға тиісті «Коммунистік тәрбие» дейтін міндеті бар болатын. Мұғалімдер осы міндетін орындау үшін кезек– кезегімен түстен кейін жатақханаға бет алады. Алты сабақтан шаршаған студенттер енді коммунистік тәрбиені қабылдауға шамасы жетпей, тығылып жатып қалатын не мұғалімнің бақылауынан қашып, қыдырып кететін. Мұның бәрі студентті тұрақты қадағалауға арналған шара екені түсінікті еді. Оны ұққан кейбір мұғалімдер студенттің мазасын алмай, қол қойып кетіп қалады, кейбірі шай ішіп, әңгімелесіп отырады. Әйтеуір арнайы «коммунистік тәрбиемен» айналысқан ешкімді көргеніміз жоқ. Кейде түрлі кештер, кездесулер өткізіп жататын.

	Біздің студенттік кездерімізден Темірғали ағайымыздың (Нұртазин) жатақханаға келетіні есте қалыпты. Бір-екі ауыз хал-жай сұрасымен: «Ән айта аласың ба?» – дейтін. Ол жерден «әнші» табылмаса, жатақхананың ұзын дәлізін жағалап, кездескен студенттен «Ән айтатының бар ма?» – деп сұрап жүретін. Ән тыңдағанда, алдында тап бір халық әртісі тұрғандай екі көзін тарс жұмып, жатақхананың жаман орындығында тербеліп отырып: «Па, шіркін!» – деп қояды. Үлкен кісінің мына қылығы студенттерге балалық болып көрінуші еді.

	Өлең айтқан адам әнімен бірге жан-жүрегін жайып салады. Көздері сәулеленіп, сұлуланып кетеді. Сондай-ақ өнерді жанымен түсінетін адамнан бір ерекше жылылық сезіледі. Әнді тереңнен сабақтап, ұға білетін адамның бала жанын түсінгіш болмауы мүмкін емес. Аңғарғанға, әр бала да – бірін-бірі қайталамайтын ғажайып ән. Болашақ мұғалім студенттеріме: «Ән айта білесің бе?» – деп жиі сұрақ қоямын.





Жігіт пен қыз





«ЕКІ ЖАҚСЫ ҚОСЫЛАР КҮН ҚАЙДА БАР!»




	Үзілістен кейін аудиторияға кірсем, бір ағайымыз студенттердің алдында өлең айтып тұр екен. Олар үлкен кісінің балалығына күле қарап отыр. Оқытушы бір кезде өлеңін тоқтатты да:

	– Осында неше бала барсыңдар? Жиырма бес пе? Жиырма бесің де үйленерсіңдер, бірақ шын бақытыңды тапсаң, екі– үшеуің-ақ табарсыңдар! – деді.

	«Жүрегімде орын жоқ сүюден бос», – дейтін Сұлтанмахмұт жасындағы қыз-жігіттерде «бақытты болмаймын» – деген ой бар дейсің бе? Бұл жастарда бақыт деген қазір ғана алдыңда күтіп тұрғандай ғой. Олар оқытушыны күлумен шығарып салды. Бірақ мен бұл әңгімені ойымнан шығара алмадым: адамның бәрі бұл өмірге бақытты болсам деп келеді. Ал бақыт неге өлшеулі?

	Бақыттың ең шамшырағы – отбасының бақыты. Өмірін жаңа бастағалы тұрған жас жігіт пен қызға: «Бақытты бол!» – деп айтумен бірге, оларға бақыттың жолын сілтеуге бола ма? Жоқ, әлде «не көрсең де – тағдырыңнан», – деп қоя салу керек пе? Басқа мұғалімдер қалай ойлайтынын қайдам, меніңше, бағыт сілтеуге болатын секілді.

	* * *

	Жанып сүюдің рақатын сезіне алмаған адамға махаббат мәңгі Арман болып қалады деседі жантанушылар.

	Оны басынан өткізбегендер ұлы арманын кітаптан, кинодан іздеп, кейіпкердің басында болған ғажайып махаббатты өз өміріне үйлестіріп, қиялданады. Жүрегіндегі бос қалған сүю сезімінің орнын қиялмен толықтырады дейді. Сүйіспеншілік жайлы киноларға көпшіліктің құмарлығы содан болса керек.

	Жас адам үлкендердей емес қой, шын сырын аса жасыра алмайды. Махаббат туралы әңгіме болса, үйленген-үйленбегені бар, құлақ тіге қалады. Жүрек түкпірінде бәрі де ақсаулы.

	– Қосыла алмаған махаббат қана – шын махаббат, – дейді біреуі.

	– Қосылғаннан кейін ол махаббат қайда кетеді? Бақыттыларды көрер ме едік, шіркін! – деп қоямын. Бақыттының бар екеніне сенгендіктен айтамын. – Мен бақыттымын! – деді бір күні сырттан оқитын қарапайым ғана келіншек.

	«Құдайдың бере салғанын-ай» дегендей қарай қалыппыз. Аяғы ауыр, қара торы ғана, қоңырқай киінген келіншектің сондағы айтқаны: «Өзім поштада істеймін. Жігітім поштаға келіп жүреді екен, содан таныстық. Институт бітірген, тарихшы. Менің де оқуға түсуіме себепші болды. «Оқып ал, оқымасақ, қарайып қаласың, балаларды бағуға өзім болысамын, қорықпа», – деді. Екі балалы болғаннан кейін түстім оқуға. Өзім ризамын күйеуіме. Жас баламен, кісі есігінде, шаршап жүресің ғой, түнде бала жылағанда менімен бірге тұрып: «Шаршадың ғой, жата тұр, мен қарайын біраз», – деп жатқызып қояды. Туыстарымның да қуаныш-қайғысына бірдей араласады.

	Күйеуімді бәрі жақсы көріп, сыйлайды. Мен де оның туыстарына қызмет етуден аянбаймын. Әлі бір-бірімізге қатты сөйлеп көрген жоқпыз».

	Келіншек «сырымды айтамын деп, шынымды айтып қойдым ба?» дегендей, ұяла күлімсіреп қойды. Бәріміз келіншектің бақытына риза болып, күншуаққа жылынғандай рақат күйде отырып қалдық. (Тіпті осыны еске алып, жазып отырғанның өзінде бір рақат күй кешемін). «Бақытты болу үшін көп нәрсе керек емес екен ғой» деген таңданыс та бар.

	Бірақ бұл қарапайым келіншектің бақыттылығында құпия бар ма деп қалдым. Құпиясы: жаны таза, қанағатшыл адам екен. Аз ғана әңгімелескеннің өзінде жан тазалығына иланып, жұмсақ даусынан шыққан жылуына еріксіз тартылып, айтқан сөзіне риясыз сеніп, жақсы көріп қалдық. Бұл әйелдің жанында жүрген еркектің, шынында, бақыты бар екен. «Әйелдің еркек алдындағы мықты қаруы – нәзіктігі» деген сөз бекер айтылмаған ғой.

	Жастардың қосылмаған махаббат – шын махаббат деуінің де жаны бар шығар. Өйткені қосылмағандардың бір-біріне деген сезімі отбасы тіршілігінің кем-кетіктерінен туатын ренішпен лайланбай, таза күйінде қалады ғой. Екі адамның өзара жақсы көруі қатып қалған зат емес. Қосылғаннан кейін екі жақты аялап, мәпелеп отырмаса, махаббаттың баянсыз болатынын өмір өзі күнде-күнде дәлелдеп жатыр. Ұнатып қосылу әркімде де болар, ал сүйгенін өмір бойы сыйлап өтетін азамат болу және сол азаматтың қадірін білетін әйел болу үшін үлкен мәдениет керек. Сыйластық бар жерде барлығы бар. Отбасы парасатын Төле бидің жанында жүрген Жанкелді ақыннан артық айта алмаспыз:



	Тобылғының түбінде торғай да бар,

	Бір жаман мен бір жақсы әрқайда бар,

	Екі жаман қосылса күнде керіс -

	Екі жақсы қосылар күн қайда бар?

	Жаман қатын, жаман ат, жаман тазы,

	Мұңайтады жігітті малдың азы.

	Бейнет болар жігітке – өмір сауда

	Көлдің сәйкес келмесе қоңыр қазы.

	Әйел-еркек әр істі дана қылар,

	Іс болар ма жаманға шара қылар.

	Қандай еркек ақылды болғанменен

	Бір-ақ әйел өмірін ада қылар.



	Жігіттер ренжімесе, соңғы екі жолын:



	Қанша ақылды болса да әйел байғұс,

	Бір-ақ еркек өмірін ада қылар.



	деп қосса да теріс болмас.





БАҒЫҢ АШЫЛСЫН




	Тұрмыста жолы болмаған бір әйелдің былай дегені есімде: «Үйде де, мектепте де жар таңдау, үй болу туралы ештеңе айтпапты. Шешеміз ол туралы айтуды ұят көретін. Міне, түк білмегеннің арқасында «күйеуге шыққан осы екен» деп кете беріппіз. Одан «тас түскен жеріне ауыр» деп, тағы байландық. Сонымен жер ортасы жасқа келіп, жан-жағыма қарасам, босқа өмір сүргендеймін».

	Бір-бір үйдің аялаған қыздары ауылынан алыста, Алматыда жүр. Түрлі жұмыста, оқуда дегендей. Бұрынғыдай сырласатын апа-жеңгесі жанында жоқ, басына түскен тағдыр ауыртпалығын өздері шеше алмай, іштей күйзеліп, өмірден түңілетін кездері де болып жатады. Мұндайда білікті де мәдениетті жантанушы – психолог жақын жерден табылса жақсы. Ал жоққа жүйрік жетпейді. Қиналған жас үлкендерден қурайдай болса да, пана іздейді.

	Оқудағы қыз баланың өміріндегі ең бір күрделі кезең – 4-5– курстар деген қорытындыға келемін. «Студент қыздардың ойы тек оқуда» десеңіз, қателесесіз. Тіпті оқудан да гөрі маңыздырақ нәрсе бар. Ол – өмірдің қажеттілігі: сүю, сүйікті болу. Кинодан көргеніндей, кітаптан оқығанындай, махаббат сөзімін бастан кешуді әрбір қыз армандайды. Бірақ ата-ананың бауырынан қазақи тәрбиемен келген ұяң қыздардың біразы қыз қылығын аша алмай жүріп қалады. Сүйсе, құлай сүйеді, құдайдай сенеді. Өмірдің күрделілігі сол емес пе, бір-бірінің көңілінен шығатын екі адамның кездесуі сондай сирек.

	Студент өмірінің оқуға арналған бес жылын жан дүниесі тұрғысынан былайша бөлер едім: 1-курс – танысу қызықтары, 2– 3-курс – қалыптасу жылдары, 4-5-курс – өзін-өзі іздеу жылдары. Соңғы курстарда өмірдегі өз орнын іздеп қана қоймайды, отбасы бақытын да іздейтін кезі. Бұл уақытқа дейін қыздардың біразы тұрмыс құрып үлгереді. Бір таңғалатыным, ақылды, оқуға зейінді, әдемі қыздар қалып қояды. Осы уақыттар – әлгі қыздарымның өміріндегі бір сынақ уақыты. Қатарынан қалып қойғанға асыққандай, көбелектей отқа кеп түсетіндері бар. Кейде әп-әдемі қыздың асығамын деп көзге ілінген біреудің етегінен ұстай салып, ақыл-парасаты өзіне сай емес, қуыс кеудеге қор болғанын көргенде, күйінесің. Қазақ «тең-теңімен, тезек қабымен» деп текке айтпаған ғой. Қоғамдағы адамдарды қанша теңестіремін дегенмен, тең болмайды екен. Әсіресе азаматтық-кісілік бес жыл оқып алған диплом ға да қарамайды. Тұқым қуалау, үй тәрбиесі, орта әсері, білім т.б. құрамдас бөліктерден жинақталатын күрделі үрдіс. Әрине, жігіттердің де жарын дұрыс таңдай алмай, күйініште жүргендері бар шығар, бірақ азаматына арқа сүйеуге жаратылған нәзік гүлдің теңін таппай қор болғаны тіпті аянышты.

	Бесінші курста қара көзін мұң басып, ашық-жарқын әңгімеден қашқақтай бастаған қызыма: «Уақытты асықтырмашы. Әр нәрсенің сәті бар», – дегенді жеткізуге тырысамын. Қолдан итергенмен, сәтті күні келмейінше, еш нәрсе орындалмайды. Аңсаған арманыңды бұл жерден іздеп жүргенде, ауылдағы бір мектепте күтіп отырған шығар. Өзімізбен бірге бітірген бір қыз кетерінде: «Қыздар, жалғыз аттанып барамын, жалғыз қалғаным қалған шығар», – деп күліп еді. Жарты жыл өтпей, тойға шақырған қағаз келді. Барса, мектептің деректірі жалғыз басты, салиқалы бойдақ жігіт екен, екеуі жарасып, жұлдызы бірге жаныпты. Енді бір мұғалім қыз жалғыздықтан өмірден түңілген соң, көңілін аулау үшін автобуспен саяхатқа шығады. Сөйтсе, аңсаған адамы сол жерден табылыпты. Өзі сияқты түңілген бір жігіт, ол да саяхатқа шықса керек. Айта берсек, кездейсоқ табылатын армандар аз ба? «Бірақ осындай ашық әңгімеге мұғалімнің барғаны дұрыс па?» деген күдік болуы мүмкін. Бірақ әңгіме айту-айтпауда емес, жан пернесін сезімталдықпен басуда ғой. Ақылдасып, сырын айта алатын үлкен кісіні жастар әр уақыт іздеп тұрады. Қыздарым келіп көмек сұрап тұрса, оны мұғалімі – мен түсінбесем, кім түсінеді?

	Ақылды да сүйкімді Сәбира деген қыз болды (аты өзгертіліп алынды). Ата-ананың мейірімінен басқа ештеңе көрмеген, адал бала екені аңғарылып тұратын. Осындай қыздар теңін тауып, бақытты болса, қандай қуаныш болар еді? Бірақ сырт көз сыншы ғой, келіп жүрген жігітінің сұйықтау екенін, ренжітетінін басқа қыздар байқапты. Өз көңілім де екеуін қуаттай қоймайды. Сөйтіп жүргенде жыл өтіп, жігіті әскерге кететін болды. Кететін кезі жақындаған сайын «Осының аяғы бір өкініш қалдырмай ма?» деген күдік пайда болды. Ата-анасы алыста, өздері жатақханада емін-еркін жүрген жастарда қызушылық болып қалмаса екен деген ниетпен, бір күні үзілісте кездейсоқ кезіккен болып, Сәбираға:

	– Мұраттар әскерге кеткелі жүр ғой деймін, сабаққа келмейтін болды, – дедім.

	Сәбира көзін төмен түсіріп, ұялған дауыспен:

	– Иә... – деді..

	– Сәбира, Мұраттың сені ыңғайлап жүргенін сезетінімізді білесің. Өз көңіліңнен шықса, жақсы көрсең, ешбір сөз жоқ. Ал көңіліңнен шықпайтындай болса, ұрынып қалмашы. Жігіттің әскерге кетерде бір желікпесі болатыны бар еді. Дәл осы күндерде сабырлы бол. Араға уақыт салып көр. Шын ұнатсаңдар, хат-хабармен түсінісесіңдер ғой...– дедім.

	Сәбира – сөздің ағымын аңғаратын парасатты қыз. Айтылғанды түгел ұқты.

	– Иә, иә, рақмет, – деп ішке кіріп кетті. Өз көңілінде де екі ойлы сұраудың бар екені аңғарылды.

	Бұл оқиғаға да біраз жыл өтті. Ол жігіт әскерден келіп, басқа бір қызға үйленді. Сәбира да оқуын бітірген, қадірін білетін теңіне күйеуге шығыпты деп есітемін. Балалары бар дейді. Ішімнен ол қызымның өмірі дұрыс басталғанын қуаныш етемін.





ЗОРЛЫҚ ПЕН ҚОРЛЫҚ




	Қыжым деген қызым сабақтан бірге шықты. Айта алмай қиналған жайы бар екенін сезген соң, әңгіменің бағытын өзіне қарай бейімдеуге тырысып келемін. Бір кезде:

	– Апай, ешкімге айта алмаған сырым бар еді. Уайымсыз күнім жоқ. Не істеймін...– деп жылап жіберді.

	– Айт, өзіңе жеңіл болады. Ақылдасайық. Қыжым көзінің жасын сүртіп қойып, сөйлеп кетті:

	«Ол кезде мен 7-класта оқитын едім. Қойшының қызымын. Қылдырықтай арық, әлжуаз кезім. Жазда каникулда қой бағып жүрсем, салт атпен бір кісі тоқтады. Аттан түсіп, әңгімелескен болып, шап беріп ұстап алды... Одан ары не болғанымды білмеймін. Еңіреп жылап-жылап жатып, өлейін десем, өле алмадым...»

	Жылаған қызға жаным ашып, өз ішімдегі билікшіл біреу: «Соттату керек еді ол оңбағанды», – деп жатыр. Билікшінің аузыма салған сөзі ме:

	– Айтпадың ба, туысқандарыңа? – деп қалдым.

	– Қайдам, бір адамға айтпадым. Ұялдым. Енді ер кісіден қорқамын. Кімге керекпін деп ойлаймын. Тіпті тұрмыс құрсам, бала да болмайтын шығар...

	– Бұл жерде сенің ешқандай кінәң жоқ, Қыжым. Жанымен сүйген адамға сенің қарақан басыңнан басқа ештеңең керек емес. Өзіңді-өзің жеп, уайымдама. Көңіліңді басқа бір нәрсеге бұр. Болған іс болды. Сондықтан ол қайғылы күндерді өміріңнен сыз да, ұмыт, алдағы күнге талпын. Өткенді қаза берген кісі ауру болады. Жеңілдеудің бір жолы «басқалардың басында да қиыншылық көп» деп ойлау. Шүкіршілік ету. «Шүкір» деген сөздің адам жанын тыныштандыратын бір қасиеті бар. Д. Карнегидің «Қалай уайымдауды қойып, жаңаша өмір сүруге болады?» деген кітабында бар емес пе: «Дұрыс өмір сүргің келсе, уайымыңды тере берме, жеңісіңді жиі еске ал! – деген.

	Менің бір таныс құрбы әйелім бар. Сол әйелдің басынан өткен қайғысын естігенде, өз қиындықтарыма шүкіршілік ететін болдым. Аты – Бәтес. Бір қыз, бір ұлы бар. Көркіне көз тойғандай, қарақат көз сұлу келіншек. Ұлын босанғанда, дәрігерлердің шалағайлығынан қанға ауру кеткен. Ессіз-түссіз сандырақтап жатқан әйелді жындыханаға да жібермекші болыпты: «Бір күні көзімді ашсам, мұрныма бір жаман иіс келеді. Аяқ жағымдағы көрпем ашылып қалған екен, аяғымның басы қырқыла сарғайып кетіпті. Өзімнің мамандығым медбике болған соң, бір жаманшылықты ішім сезді. Жұқпалы ауру қанға тараған екен (сепсис). Екі аяқты алдымен басынан, одан кейін тізеден төмен кесіп тастады. Ауруханадан бір жылдан соң шықтым. Адам болады деп ешкім ойлаған жоқ. Үшінші қабаттағы үйге күйеуім көтеріп әкелді. Терезеден қарап жатып: «Екі аяғын басып жүрген адамда арман бар ма екен?» – деймін.

	Екі дәптер өлең жаздым. Есімде қалғаны мынау:



	Ашиды удай өзегім,

	Түсірсем еске жайымды.

	О, тағдыр, неткен сұм едің

	Аямаған жанымды.



	Сол күндерімді үмытқым келді ме, кейін жыртып тастадым ғой бәрін.

	Үйге келген соң, бір жылға дейін әуелі еңбектеі, одан тізерлеі жүретін болдым. Баяғы балалық кезіме қайта түстім. Ақыры, армандай күткен іротезім де дайын болыі, аяғыма кидім-ау. Ағаш аяққа үйрену қиын екен, біраз екі балдақіен, содан кейін таяқіен жүріп, ақыры, «атыма» міндім.

	Бір күні бүрынғы киімдерімді реттемекші болыі, аударыстырыі жатсам, аяқ киімдерім шықты. Жастықіен қызығыі ала бергенбіз ғой, шетелдік аяқ киімнің түр-түрін көргенде, шыдай алмай кеттім. Менің сорыма аяқ киім кінәлідей-ақ, қасымда түрған әжеме (енеме): «Әжетай, мыналарды көзіме күйік қылмай, далаға аіарыі тастаңызшы», – деі еңіреі жібердім де, қаі қа атыі үрыі тыға бердім. Менің көңілімді қимаған әжем екі қаі аяқ киімді қоқыс төгетін жерге аіарыі тастаі келді. Күйеуім болса, бізді асыраудың соңында танертең кетіп, кеш келеді. Күнде нанға кетіп бара жатқан бүкшиген әжемнің соңынан қарап тұрып: «Құдайға не жазып едім...», – деп жылаймын. Күйеуіме айттым: «Жасың отызға да толған жоқ, менің түрім болса – мынау, біреуді алам десең, рұқсат, екі баламды алып елге кетермін, өлмеспін», – дедім.

	Жаңа туған баламды жағдай әлгіндей болған соң, уақытша балалар үйіне бергізгенмін. Екі жылдан соң, қолға алдық. Екі жастан асқан бала әлі жөндеп жүре алмайды екен. Алдына тамақ қойсақ, бір қолымен басып отырып жейді. Тағы салып берейін десем, тәрелкенің шетінен шырылдап айырылмайды. Мұны көру де күйік болды. Қойшы, әйтеуір, өтті ғой талай күндер».

	Бұл тауқыметті басынан кешкен Бәтес жақында қызын күйеуге беріп, немерелі болды. Ұлы әскерге кетті. Қиыншылықта жанына жар болған енесін арулап атқарып, өзі де әже болып отыр. Немересін көтеріп, ағаш аяғын тық-тық еткізіп, төменге түсіп бара жатқанын көремін. Сырттағы адам өзі айтпаса, екі беті шұқырайған, қарақат көзді сұлу әйелдің екі аяғы жоқ деп ойламайды.

	Бұл – менің Қыжымға айтқан әңгімем. Қыздың көзінің жасы құрғап, салқын тартты. Ол да, мен де жеңілденгендей болдық.

	Қыжымның қайғысы біздің педагогикада әлі жолға қойылмаған екі түрлі мәселе туралы ойлануға мәжбүр етті:

	Германияда балалардың сабақтан басқа уақыттағы тәрбиесімен айналысатын әлеуметтік ұстаздар (социальный педагог) бар. Олар жантанушылармен бірігіп, «Мен көнгенмін, қорлыққа да төзгенмін» («Кроткой я была, горько было мне») деген кітап шығарған. Кітапта педагогикада тыйым салынған, бірақ балалар өмірінде жиі кездесетін қиындықтың бір түрі талқыланады. Ол – балаларға ересектер тарапынан көрсетілетін зорлық, зорлау. Зорлыққа ұшыраған жасөспірім қыз балалардың жан дүниесіндегі жарақатты жеңілдету мәселесіне арналған. Германияда қыз баланың қорыққаннан, ұяттан ешкімге айта алмаған бұл сырын бала бақшада, мектепте тестер арқылы, салған суреттері арқылы анықтап, дер кезінде психолог, дәрігерлер көмекке келеді. Бұл жағынан біз әзірге өте төменгі сатыдамыз.

	Ересектер тарапынан зорлық көрген балалар бізде жоқ па? Тек әшейін жабулы қазанның жабулы күйінде жатқанын көңілге тоқ санап жүрген болармыз. Әйтпесе қайғы жарасын ондаған жылдар бойы жүрегіне салмақ қылып сақтап келген Қыжым сияқты қыз балалардың жанына ертерек сеп болуымыз керек еді ғой. Өзін дүниедегі ең сорлы адам деп есептеп, өмірден түңілген баланы ересек адамның сенімді де жылы сөзі түрлі жағдайсыздықтан құтқарып қалмақ.

	Екінші ойландырған мәселе – Қыжымның әңгімесінен 25-ке келіп қалған қыздың осы жасына дейін геникология дәрігерінің есігін көрмегендігін байқадым. Бала көтергенше, геникологтің креслосына қай жағынан келерін білмеген қыздардың жанын жүздеген сұрақтың қинайтынын болжағанның өзінде жаның ашиды. Ол сұрақтардың жауабын кімнен білуі керек? Бұл да біздің үндемей «тәрбиелеп» келген – мәселеміздің бірі. Білмеген болғанмен өмір өз заңылығымен жүріп жатыр ғой. Жас қыздың өз бойындағы түрлі өзгерістерді түсіне алмай қорқуы, мезгілсіз аяғы ауырлап, жаңа туған шаранасын өлтіруі не өзін өлімге қиюы ересектердің «білмеген болуынан» шығады. Анасының тәрбиесі «бұзылып кетпе!» – деген бұйрықпен шектелсе, мұғалімдер үндемей құтылса, айналадағы адамдар кінәлауды ғана білсе, жас қыздың жанына кім пана болады?

	Біздегі «мылқау тәрбиенің» еркіне жіберіп қойған мәселенің тағы бірі – эротика мен рок музыка. «Мына пәлекетті әрі тарт!» – деп, көзімізді қолымызбен көлегейлесек, жастар эротиканы көрмей ме? Жастар өміріне қатысты нәрсенің ешқайсысын назардан тыс қалдыру жөн емес. Эротиканы әңгіме қылудан қашу бұл мәселеге жауапты батыстық ақпараттан іздеуге мәжбүр етеді де, батыстық рухани билігі жастардың жан дүниесін ұлттық психологиядан аулақтата түседі. Эротикалық тәрбиені коммерциялық қысымның ықпалына жібермей, ұлттық мәдениет аясында жүргізуді ойластыру қажет. Оны «батыстан келіп жатқан бұзықтық», – деп жоққа шығара салмай, эротиканың ең әуелі көне шығыста тарағандығын, адамзат өмірінің аса бір құпия да өзекті мәселесі екенін мойындамай болмайды. Осы тақырыпты ұлттық мораль мен ар-ұят арнасында сезімталдықпен сөз ете алатын білікті психолог, ұстаздар қажет-ақ.

	Еуропа елдерінде халықтық ән дәстүрін жұтып жатқан рок– музыка – ол да бір өзінше әлем. Өз философиясы бар өнер. Бар адамның табиғаты әсерлі ырғақ пен әуенге құмар. Бірақ дәстүрлі саз өнерін не халық әндерін үйреніп айтуға, оны түсініп тыңдауға ерекше қабілет керек. Сондықтан дене қимылынан басқаны көп талап етпейтін жеңіл музыка – көпшіліктікі. Олардың қажетін сыйламауға болмайды. Сыйламау – арадағы түсініспеушілікті ұлғайтады.

	Ырғақты музыка туралы балалар алдында әйтеуір жек көргеннің жөні осы деп, жаратпай сөйлеуге болмайды, біліп айту қажет. Оқушының құр қиқаңдауы ойлы, мәдениетті түсінікке ұлассын. Батыстық нарыққа қарсы жастардың еліктегіш көңілінен шығатындай, ұлттық мәдениетпен ұштасқан талантты шығарма ғана төтеп береді. Құр жамандау әлсіздіктің белгісі екені аян.





БОСАҒАНЫ КҮЙІНІШПЕН АТТАМА




	Өзін-өзі жөндей алмай, жеңілтектеніп жүрген қыз болса, е-е, – деп түсінуге болар еді, пәк те адал қыздың өмірі дұрыс басталмаса, өкініш екен.

	Күнімжан алыс ауданнан келген, өз еңбегімен тырмысып оқып жүрді. Біраз жыл түсе алмай, қадірі өткендікі ме екен, партаның ең алдына отырып, мұғалімнің аузынан шыққанын ұқыптап жазып алатын. Тиянақтылықты талап ететін жұмысты мүлтіксіз орындайды. Бетінен иманы төгілген, ісінен ибасы білінген момын еді. Таныса келе білгенім: әкесі жақында қайтыс болыпты. Кәрі анасы, бауырлары бар, қарапайым тіршілігімен күн көрген жандар екен.

	Арада жылдар өтті. Күнімжан бұрынғыдай көзге түспейтін болды. Алдыңғы партаны артқа ауыстырып, бұрышта көңілсіз отырады. «Қай қыздың басынан өтпеген нәрсе, бір махаббат кездескен болар», – деп қойдым ішімнен. Көп ұзамай, өзіндей бір студент жігітпен бір жүргенін жиі көретін болдық. Адам жаны қуанғанда жалт-жұлт етіп күлімдеп, жайнап кетуші еді, Күнімжанды күннен-күнге көңілсіздік басқанын байқадық. Асарын асап, жасарын жасаған адамдай, селт етпейді. Оңашада сұрастырып едім: «Өз елімнің баласы, жаман емес, жай әшейін...» – деді де қойды.

	Бір жылдан кейін өзі келді. Айтқаны мынау: «Ұят та болса, қайтейін, екіқабатпын. Ал жігітім өзгеріп жүр. Тойды, әне жасаймыз, міне жасаймыз деп бірге тұрғанымызға біраз болған. Содан үй жағдайына байланысты 4-5 айдай еліне кетті. Бұрын бірге тұрғанда, неге екенін білмеймін, көтермей жүргенмін. Ол кеткен соң екі айдан кейін жалғызсырадым ба, шайтан түртті ме, артынан барып қайттым... Енді «бала – менікі емес» дегенді айтады. Құдай куә, өзім ақпын, бірақ оны қалай дәлелдеймін?»

	Күнімжанның ақшыл беті түтігіп, күйзелгеннен даусы дірілдеп кетті:

	– Енді ешкімге керек емес осы бәлені түсіріп құртсам ба деймін.

	– Жігіттің бұрын жаман мінезін байқамадың ба?

	– Қызғанады. Кешеде жан-жағыма қарасам да, «кімге көзің түсті?» – деп тынышымды алады. Осы күні өте басылып кеттім. Кісіге тура қараудан қорқатын болдым. Қыздар: «Қызғанғаны – жақсы көргені», – дейді, қайдан білейін.

	– Күнімжан, шектен асқан қызғаныш парасатты адамға тән емес. Әйелін үстіндегі киімі, қолындағы заты сияқты меншігім деп қарайтын кісі шығар. Өзіне жар еткісі келмесе, сені жақсы көргені ме?

	Он шақты жыл бұрын да осындай бір оқиға болған еді. Аяғы ауырлап қалған қыз қуынып, жігітті оқудан шығаратын болған сон, амалсыз еліне алып кеткен. Ақыры, кикілжіңмен дұрыс өмір сүре алмай, ажырасып тыныпты. Екі адамның қосылған қуанышты күндері шырғалаңмен басталса, аяғын болжау қиын ғой. Күнімжанға қандай ақыл айтарсың?

	Ең әуелі баланы алдыру туралы ойынан қайтару керек болды. «Менің бұл жағдайымды естісе, шешем өледі. Ағаларыма қара бет боламын», – дейді.

	– Сол жігітке шықпай-ақ қойсаң қайтеді? Еліңе баруға ұялсаң, оқуды бітірген соң басқа облысқа кетесің бе? – деп көріп едім, оған:

	– Жігітіме ақтығымды дәлелдемесем, өмір сүрмеймін, – деп келіспеді. Тығырыққа тірелсе, өзіне-өзі қол жұмсау да ойында бар секілді. Ақыры, сұрастырып келіп, жігіттің өзі апарып таныстырған мұғалім апасы бар екен, солай қарай хат жазудан басқа амалын таппадым. Сол апасы себеп болды ма, білмеймін, Күнімжан жігітіне қосылды. Босанып, ұлды болды. Оқуды бітіріп, еліне де кетті. Сырт қарағанда жағдайы орнына келген сияқты. Бірақ «сол қыздың тағдыры не болды екен?» – деп жиі ойлаймын. Әйтеуір, намысқа тыртысамын деп, өмірін қор қылмаса болды да. Тіл табысып кетсе, кәнеки.





МАХАББАТ ЖӘНЕ МІНЕЗ




	«Менің жарым осындай болсайшы» дейтіндей ақылды да әдемі қыздардың тұрмыс құра алмай жүріп қалатыны таңғалдырады. Оған әлгі қыздардың мінез-талғамының жігіттердің көпшілігінің жар таңдауымен сәйкес келмейтіндігі әсер етеді-ау деймін. Қыздарға осының себебін түсіндіруге септігі тиер деген ниетпен мынандай салыстыру жүргізіп көрейік.





	Осы шағын салыстырудың өзінен жігіт тілегі мен қыз мінезінде қиыспайтын нүктелердің бар екені байқалып тұр.

	Білікті, талапты қыздардың тұрмыс құра алмай қалу себебінің бірі содан емес пе екен?

	Әр адам – өзінше философия. Мәселе – екі мінездің үндесе алуында ғой. Десе де, жоғарыда сипатталған мінезді алайық: ақылды, талапты, мәдениетті. Сонда көпшілік жігіттердің көңілінен шыға алмай тұр. Бұл жерде екі жақты кемшілік аңғарылады: Бірінші, жігіттер талабы өзімшілдеу ме, қалай? Екінші, қыздың тәрбиесі бір жақтылау, қоғамдық белсенділікке жақын, нақты өмір талаптарынан алшақ. Айналасындағы адамдармен қарым-қатынас мәдениеті, яғни өзін ортада сүйкімді ұстай біліп, жағымды көріну жағы жетіспейді. Өкінішке қарай, жігіттер үшін қыз бойындағы аса тартымды қасиеті осы екен. Белсенділік те емес, аса ұстамдылық та емес, тіпті оқуға зеректік те емес.

	Сондықтан оқу мәселесінде құрметті қыздар қалып қойып, оқуда елеусіз болғанмен, тіршілік тынысын дәл түсінетін қылықты қыздар өз орнын тез тауып кетсе, оған таңдануға болмайды.

	Қыз-жігіттерге қолына қағаз беріп, «Қалыңдығымның (жігітімнің) қандай адам болғанын қалаймын?» деген сұраққа жауап беруін өтінсек, бір бетті тез-ақ толтырып тастайды. Енді екінші бетіне «Өзің қандай болуың керек?» – дегенді жазуға келгенде, онша ықыласты емес. Яғни болашақ жарына қоятын талабы күшті де, өзіне талап қоймайды.

	Американың тележурналисі Фил Донахьюдың бір сөзі қатты әсер етті. «Алдағы мақсатыңыз не?» – деген сұраққа: «Әке ретінде, жар-жолдас ретінде, азамат ретінде жетіле түсуді қалаймын», – деді. Өзіне-өзі сын көзбен қарап, жақсы бола түсуге тырысқан азаматтың отбасы бақытты болар-ау.

	Ер-азамат – отбасының жетекшісі, басшысы. Бірақ басшы болуды бастық болу деп түсінетін жігіттер бар. Өз міндетін әйел, бала-шағасын жұмсап қойып, көбірек қыдыруға айналдырған немесе «басшы болған – осы екен», – деп, ақырып– зекіріп үстемдік құрған еркектің үйіндегі ауа райы дұрыс деуге болмайды.

	Бақытты үйлердегі күйеуі мен әйеліне назар салайықшы: Күйеуі ретін тауып әйелін көтермелеп, мақтап отырады. Отбасының негізгі ауыртпалығы өз мойнында екенін, жауапкершілігін мықты сезінеді. Әйелін қолтығынан демеп, рухани өсіріп отырады, жарына адал. Ал әйел күйеуіне ар қа сүйеп, отағасын бала-шағасына қадірлетіп отырады. Күйеуімен жарысуды мақсат етпейді, бірлесіп-жалғасуды мақсат етеді. Қайырымды, адал, мәдениетті.

	Әйелін жұрт алдында «жерлеген» жігіт, әуелі өз қадірін түсіріп тұр. Кісінің кемшілігін теру үшін аса таланттың керегі жоқ (кемшіліксіз адам бола ма?), кісінің жақсылығын көре білгенді айт. Бақытты үйлердегі әйел-еркек бір-біріне сенеді.

	Сексендегі қарт Хайролла жырау айтып еді: «Әйелді баладай маңдайынан сипаған еркектің әйелі – әйел болады», – деп. Жоғары оқуы жоқ қазақтың қара шалының осы сөзінде қаншама ой жатыр.

	Жас қыздардың бүкіл өмірін бұзатын, өкінішке қалдыратын бір себеп жігіт таңдай алмауында. Өзіне қандай адам жағатынын біле алмайды. Осы жағынан пайдасы тиер деп Клиф Олбритонның «Қалай тұрмыс құрып, отбасын сақтай алуға болады?» деген кітабымен танысып едік, сөйтсек, назар аудармайтын нәрсеміз көп екен. Мысалы, сонымен сіз бір шешімге келейін деп тұрсыз. Осы адамға тұрмысқа шығамын, қалған өмірімді сонымен бірге өткіземін, балаларымның әкесі болады дейсіз. Сонда бір асықпай ойланыңызшы. Мына нәрселерді ескердіңіз бе?

	– Тұрмыс құрғанда бақытты боламын десеңіз, өзіңізге сол тұрған қалпында жаққан адамға ғана шығыңыз. Ол адамды өзгертіп аламын деп ойламаңыз. Бірін-бірі түзеп, өзгертемін деген отбасында тыныштық болмайды.

	– Күйеу жігіттің бұрын араласып жүрген ортасымен қарым-қатынасы қандай? (Сізді кездестірісімен жақсы болып, өзгеріп кетеді деп ойлауға болмайды).

	– Сізбен танысқанға дейінгі жолдастары қандай құлықты адамдар?

	– Күйеу жігіт қызба, дөкір ме немесе жұмсақ мінезді ме?

	– Түрлі отырыс-жиында өзін қалай ұстайды?

	– Не нәрсеге қызығады, немен айналысады?

	– Тәрбиелі отбасында өскен бе?

	– Жомарт па, сараң ба, шашпа-төк пе?

	– Әйелге көзқарасы қандай? Анасын сыйлай ма?

	– Туған-туыстарына қалай қарайды?

	– Туыстарына жаулық мінезі жоқ па? Бауырмал ма, әлде қалай болса, солай қарай ма?

	– Әйелдің қызмет істеуін жақтыра ма, жоқ па?

	– Балаға көзқарасы қандай?

	– Басқа кісілер туралы пікірі қандай?

	– Кісімен қарым-қатынасы уақытша ма, тұрақты ма? Ұзақ уақыт сыйласқан жора-жолдастары бар ма?

	– Өмірге және айналасындағыларға ызалана қарай ма, жоқ әлде жасампаз өмір тірпілігі қуанта ма?

	Әр адамның өмірдегі өз өрнегі (стилі) оның қалыптасқан әдеттерінен құралады. Қосылатын екі адамның өмір өрнегінде ортақ ұқсастықтар неғұрлым көп болса, оларға бірге тұру оңайырақ болады екен.

	* * *

	Қыздардың отбасылық өмірде жолы болмауының бір себебі өз мінезін тани білмеуінен. Шәкірттерімнің тағдырына көз сала жүріп, мынандай қорытындыларға келдім:

	Мінезінде кісіге деген аяупылық басым, ұяң жан болсаң, дұрыс тәрбие алмағандықтан, өмірін дұрыс құра алмайтын, сондықтан жолы болмайтын жігітке тек аяғандықтан күйеуге пығудан сақтан. Сен өзіңнің ұяң мінезіңмен оны «жөндеп алуың» екіталай. Іптей қайғырумен өзіңді жоғалтуың мүмкін.

	Оқуда да, күнделікті өмірде де қиындықтарды алғырлығыңмен, табандылығыңмен жеңіп үйренген болсаң, ұнаған жігітті өз белсенділігіңнің арқасында тез игеріп алудан сақтан. Өйткені алғырлықпен мұнда да «жеңіске» жетуің мүмкін. Бірақ күн өте келе жігіт жағынан шынайы сезімді көре алмай, опық жеп қалма. Үйленбей жатып тілі тиетін, қолы тиетін адам үйленген соң бұрынғысынан жақсы болып кете қоймайды.

	Кінәні өзіңнен іздеп қиналма. Ішкі мәдениеті жоғары адам – барлық жерде мәдениетті.

	Мінезіңде қиялшылдық бар болса, бір көрген кісіге елп ете қалудан сақтан. Қиялыңдағы жігітің осы екен деп, сырын білмей аһ ұрма. Уақыт – сыншы, асықпа қиялшылдықтың табиғат сыйлаған тамаша

	шығармашылық қасиетімен бірге үлкен бір кемшілігі де бар. Ондай адам тіршілік құйтырқыларын шеше білуге шорқақ келеді.

	Мінезің ашық, кез келген кісімен тіл тауып кететін ақ көңіл болсаң, махаббат мәселесіне келгенде ұстамдырақ болуға тырыс. Жұрттың бәрін өзіңдей көріп, лапылдай беруден сақ бол. Кей жігіттер қыздың ақ жүрек, ашықтығын үйленгенше ғана тәуір кереді.





МАХАББАТ БАР МА?




	Қыз-жігіттерде махаббатқа сенуден гөрі күдікті күрсініс көбірек естіледі. «Сейфүлмәлік – Жамалдай бейнетіңе көнсем– ау, «Қозы Көрпеш – Баяндай бір молада өлсем-ау», – дейтін бұлар емес.

	– Махаббат жоқ қой қазір. Махабаттың өзі есепке құрылады, – дейді Сәулет.

	Оған таңғалған адам жоқ, бұл пікір өзара әңгімеде үйреншікті болса керек.

	– Өй, кеше бір кинода көрсетті ғой махаббатты, – деді Сәбит. Тек ақын жанды қыз Күләш қана жігіттерді жақтырмай қалды:

	– Өзің де есеппен үйленетіннің бірі шығарсың, – деді Сәулетке қарап.

	Жасыратын не бар, осындай сөздерді естігенде, өзім де тіксініп қаламын. Сонда жастарды тәрбиелеп жатырмыз дегендегі келген нәтижеміз осы ма? Бірақ кінәламаймын балаларды, аяймын. Мұрты жаңа тебіндеген жас жігіттің өмірдегі қызықтары әлі алда ғой. Қинайтыны сол, «Махаббат жоқ!» деп жиырылған жігіттерге қарсы «Махаббат бар!» деп дірілдей шыққан дауыстар естілмейді. Көпшілігі «әй, білмеймін...» дегендей томпия қалады. Көзі жайнаған біреуі бар ма деп үміттенесің. Сондай кезде уақыттың жылдам қадамдары 10-15 жылды артқа тастай салып, шын сүйгенін тапқан, жанымен де, жүрегімен де жарасқан Сәулеттер қайтып айналып алдыма келе қалар ма еді. Сүйіспеншілікке өздері сенбейтін болашақ мұғалімдерім ертең мектептегі оқушысын қалай сендірер екен?

	– Махаббат туралы айту үшін оның бар екеніне өзің сенуің керек. Ал соған мен өзім де сенбеймін...

	Мұны айтқан – тағы да Сәулет. Қыздар жағы «Осы жігіт қандай өзі?» дегендей жақтырмай, қарап қойды.

	Бүгінгідей пікірталастардың адамды аша түсетінін ұнатамын. Бірақ Сәулеттің сөзі соңғы сөз болса, ұстаздық қасиетімнің құны қандай?

	– Шіркін, махаббатты аңсамайтын адам бар дейсің бе? Бірақ ол – әркімге келе беретін арзан нәрсе емес. Жанынан жаны сая тапқан адамына жолыға алмай-ақ өмірден өтіп кететіндер көп. Біреуге ғашық болып көрмеген адамды кінәлауға бола ма? Аяу керек. Себебі шын махаббат та адам талғайды. Ол да бір өзінше талант шығар. Махаббатың баянды болуы сүюден ғана емес, сүйгеннің қадіріне жетуден дейді. Сол бақыт Сәулеттің басына кеп қонсын.

	Күні бойғы сөздерің үшін «қарғысым» – осы.





БОЗБАЛА-АЙ, ЖАН СЕЗІМІН ҚОЗҒАМА-АЙ...




	Он төртінші ғасырда жазылған «Махаббатнама» дастанында ақын сүйген қызына: «Сенің көшеңнің иттерімен достасу – арманым», «Басқан ізіңе басымды қойсам, бақыттымын», – деп жазыпты. Мұны оқыған кезде студенттер ортағасырлық әдеби дәстүр мен бүгінгі өмірдің арасындағы жер мен көктей айырмашылықты көріп, таңғалады. «Бүгінде ондай жігіттер қайда?..» – деп қояды қыздар. Күнде жігіттердің көз алдында жүргеннен кейін қадірі кетіп қалды ма екен?

	Ғашығын суреттеуге тең таппаған ортағасырлық ақын: «Ал қызыл бетіңдегі қара меңің гүлзар ішіндегі негр баласындай», «Кірпігің түрік мергенінің оғындай», «Көзің – Кашмир сиқыршысы», – дейді. Қызға сөз айту, сезімін хатпен жеткізу де үлкен мәдениет қой. Оның небір әдемі үлгілері өткен ғасырда дамыған. Ал қазіргі адамның табиғаттан қашықтаған, сол себептен одан алатын биоөрісі азайып, сезімі құрғаған заманда не дер екен? Кей бозбала қызға: «Менімен жүресің бе?», – деп айтады дейді. Атқа мініп көрмеген, жабайы шөпті сипамаған, дала құсын бағдарламаған қала баласының сезімі қандай болды екен? «Көзің Жигулидің шамындай» деп жүрмесін. Бір жақсысы, махаббатқа адал көзбен қарайтын жастар көп. Оны өз жазғандарынан аңғарамын:

	«Махаббат ең алдымен өзің өскен кішкене ғана төрт қанат үйден басталады деп ойлаймын. Хорезми мен Данте ғашықтық жырларында өзі сүйген адамын қол жетпес жұлдыз санап, соған табынып өткен. Ал қазір махаббатты құрметтеу осындай дәрежеде деп айта алмаймын. Теңдік құқығына сүйеніп, ең асыл қасиетті жоғалтып алғандаймыз. Дегенмен Махаббаттың биік шыңын аласартпай, оған сенетін адамдарды жоқ деуге болмайды. Ал сенбейтіндер – махаббат сезімі мен жай қызығушылықты ажырата білмегендер. Ұлы сезімді сыйламағандықтан, қоғамда келеңсіздіктер көбейді»

	(Гүлбағиза).

	«Махаббатты сақтау адамның өзіне байланысты. Ерлі– зайыптылар бір-біріне деген сыйластығын сақтап, жан сырына үңіліп, түсіне білсе, махаббаты мәңгілік болады. Егер сен жолдасыңды сүйетін болсаң, ата-енеңді сыйлауың керек. Ене мен келіннің арасындағы қайшылықтың себебін түсінуге тырысып, ененің айқайын кешіре біл. Мысалы, менің әпкемнің енесі жалғыз ұлын келінінен қызғанып, әпкемнің төбе шашын жұлып алған еді. Осыдан кейін әпкем мен жездем бөлек шықты. Кейіннен енесі өз қателігін түсініп, әпкемнен шаңырақты ұстап қалуын өтінді. Қазір олардың төрт баласы бар, тату. Ананың ұлына деген махаббаты қызғанышқа апарды. Жалғыз ұлының көңілінің өзге жанға ауғанына ренжіді. Осыны әпкем түсінді де, кешірді» (Рахима).

	«Жатақханаға келген, өтіп бара жатқан жігіттерді біздің бөлмеге кіріп кет», – деп шақырып тұратын қыздарды көріп жиіркенемін» (Айша).

	«Бізде бір қыз бар. Оған күнде әр түрлі жігіттер келіп тұрады. «Осы сенің жігітің қайсы?» – десек, «Менде жігіт жоқ. Біреуінің түрі ұнамайды, біреуінің бойы аласа, фигурасы жаман», – дейді. «Сен неге олармен жүресің?» – десек, «Уақыт өткіземін», – дейді. Мен өзім «қыз бен жігіт арасындағы махаббат – бір-бірінің адалдығына бас ию», – деп ойлаймын (Бибатпа).





ҒАШЫҚ БОЛДЫМ МЕН САҒАН




	Ғашықтық сырын баян қылып отырған бұл кісінің жасы алпыстың екеуінде. «Қырық жыл қойдың соңында жүріп адам тағы болып кеткен. Кісі алдында суырылып сөз ұстай алмайды, көптің жиналған жеріне келмейді, өзінше бір жүрген адам», – десетін ағайындары ренжіп.

	– Қарағым, бұл сырымды естіп ап күліп жүрме. Адам сырын түсінгенге айтады. Тұйық жүре берсең, жарыласың бір күні. Өзіңе-өзің зақым қыласың. Оқыған көп білімім де жоқ. Бұрынырақ ат үстінде жүріп жазған бірдемелерімді кемпірім: «Алжыған шал, саған өлең не керек?» – деп отқа жағып жіберген», – деді қария.

	Әңгімесін жымия отырып айтуға тырысқанымен, көзінде мұң бар. Ара-арасында қос жанарына жас толып қарағанда, жанында тұрған шамның жарығынен екі көзі жалтырап кетеді. Аяғаннан төмен қараймын. Сол бір күндерін еске алғанда, алғашқы махаббатына кез болған жас жігіттей дірілдеп, онысынан өзі ұялып, күліп кояды.

	– Жасымнан жетімдік пен жоқшылықты көріп өстім. Ертерек адам болсын деп жастай үйлендірді. Жеті-сегіз балам барын өзің білесің. Жарты өмірім мал соңында өтті. Кемпірім ауылда балалармен отырды, жұмыс істеген жоқ. Қой бағып жүріп қолдан айран ұйытып ішіп, күнімді көрдім. Тіпті келіндерім: «Қайнағаның айраны тәтті», – деп ұйытқы алатын. Жиын-тойға, көпшілікке араласпадым. Мал соңында жүрген бір жаман адам едім. Кейде отырып, «Пәленшенің баласы дейтіндей осы өмірімде не бітірдім?» – деп ойлаймын.

	Кемпіріміз екеуміз өмірімізде түсініспей өтіп келе жатырмыз. Бар тірлігін істеп отырсам да, кейбір кемістіктерім үшін жанымды жаралайды... Шыдамым таусылған соң, бір күні үйден шықтым да, кетіп қалдым. Біраздан соң қайтып барып едім, айқайлап үйге кіргізбеді. Азғантай миымның тыныштығын қалап, кіші баламмен тұрып жатырмын. Бірақ екі үйдің тірлігін де өзім істеймін. Одан қашпаймын. Ендігі арманым – осы баламды үйлендірсем. Баламда бір ерлік мінез бар, сонысына ішім жылиды. Өтірік сөйлеуді, өсекті жек көреді.

	Қария нұрланып, төс қалтасына қолын салып, қызыл қойын кітапша шығарды. «Осы күні түнгі тыныштықта ойыма түскен сөзді түртіп қоятын болып жүрмін, әйтеуір – бір ермек». Ашылған бетте «31 қаңтар» деген жазу тұр.

	«Баламыз екеуміз жұпыны үйде өмір сүріп жатырмыз. Мұны өкінгеннен айтып отырғаным жоқ. Алдағы өміріміз бақытты болса деп, келешектен үміт күтемін. Бүгін туған күнім еді. Екі тоқтының бірін дайындадым. Бір-екі бөтелке алдым. Қаладағы балаларымды көп күттім. Келмеді. Мені сыйламайды ғой деген ой келді. Екі көршім: Садық пен Құрамыс келді. Адам баласы өмірінің өткенін қартайғанда ойлайды. Өмірде тозбайтын бір-ақ нәрсе бар. Ол – сезім күші. Еш уақытта өлмейді, өшпейді».

	– Жақында балама: «Барып шешеңді шақырып кел», – дедім, ұялғанның күнінен. «Бармаймын!» – деп, ұрсып, қуып шығыпты. Зейнеткер болғанмен қарап отыра алмаймын. Кейде атпен жұмыстан қайтып келе жатып, қырық жыл өмірім өткен үйімнің тұсына келгенде, жүрегім бүріп кетеді. Сұп-суық болған өз үйімнен өзім қорқамын. Ит екеш итім мені көре сап қуанып, шапқылап: «Кірмейсің бе?» – дегендей қиылады.

	Күнде таңертең 3-4 шақырымға жүгіріп жүрмін. Кір көтеремін. «Жақсы болсаң, бір жаныңа болыс» деген...

	– Менің ендігі қалған өмірім арман болған бір жанды жалғыз рет көруге арналған. Жүздеспей тұрып өліп қалмайын деймін. Оны күнде көріп жүрген бақытты кезімнің артта қалғанына аттай 23 жыл болды. Ол кезде ол да, мен де бір ауруханада емделіп жаттық...

	– Сұлу ма еді?

	– Ай, қарағым-ай, көкірегің ұнатқан соң, сұлу да. Ән де айтатын. Сүп-сүйкімді еді өзі. Кетерде қаланың шетіне дейін шығарып салдым. Қасында алып кетуге келген күйеуі бар, күйеуінен қызғандым. Сасқалақтап жүріп орамалын жоғалтып алыпты. Кетіп бара жатып артына жалтақ-жалтақ қарайды. Екеуміз жолыққанға дейін үш-төрт баласы бар екен. Сол балаларды жылатуға болмайтын болды. Ауылға, үйге келгенде, көне алмай жүрдім. «Іздеп барам», – деп серт етіп едім, сол сертіме жете алмадым. Бақыткүл болып екі-үш рет хат жаздым. Хат танымаушы еді. Екі рет жауап алдым. Кім білсін, өмір қандай талқыға салғанын. Ендігі тірі ме, білмеймін. Тірі болса, бір көрсем... Онымен болған кез пейіштің төрі сияқты. Сондай мейірден екі арадан бір әйгілі бала туар еді. «Көп жортқан қасқыр қақпанға түседі, көп жортқан жігіт қалыңдығынан айырылады» деген, қайдам, аман болса екен қарағым. Балам болуы керек онда. Ендігі әскерге барып келді. Аты – Бақыт.

	– Көрдіңіз бе, қайдан білесіз ұл екенін?

	– Ұл, – деді қария сеніммен. Түсімде екі кісілік ер алғанмын. «Ұл болса да, қыз болса да атын Бақыт қоямын – өзіне әкесінің кім екенін айтып кетемін», – деген, жарығым. Тірі болды ма екен, а? – деді әлсіз дауыспен бір көмек сұрағандай жан-жағына қарап.

	– Әрине, тірі, – дедім мен. Қарияның жүзіне қызғылт шырай шрдһ

	– Бақытыма арнап терезенің түбінен өрік ағашын тіккенмін. Басқа қураса да, ол қураған жоқ. Гүлдеп тұр... Мына біреу сағынғанда жазған өлеңім еді. Қазір өлеңнің бәрі өшіп қалған ғой. Қозғағанмен көп шықпайды.

	Қарияның кішкентай блокнотындағы, кейде қаламның, кейде сияның ізімен ұқыпты түсіргенге көнбей, дірілдеп тұрған әріптерге көз салдым. «Сағыныш» екен өлеңнің аты:

	Қырдың қызыл гүлі – сенсің,

	Жайқалып көктеп өндің бе?

	Аспаннан саған нұр төгіп,

	Сусындап, жаным, өстің бе?

	* * *

	Көруге болар ма екен қызыл гүлді,

	Тамыры қыр гүлінің терең болды.

	Су тартып, алыс жерден нәр алады

	Солмайды өмір бойы жүзі нұрлы.

	* * *

	Ортада өшпес шырақ жанып еді,

	Өшірмей сол шырақты жандыралы.

	Өмірге жақсы келер осындайдан

	Сағынышпен мейірді қандырғаннан.

	* * *

	Арманым едің бір кезгі,

	Жүректен алған орынды.

	Күдерді үзбей аңсадым,

	Өмірімнің емі – сен.



	Қария өлеңді оқып шыққанымды байқады ғой деймін сөзін жалғады:

	– Өмірімде сол адамды кезіктіргеніме бақыттымын. Қорланға ғашық боп өткен Естайды естіп пе едің, қарағым...

	Шіркін, қимас адам үшін от жағып жатсаң да қандай қызық. Ол көзінің қиығымен қарап жатса...

	Мен жиырма үш жыл бұрын көрген бір жанды дірілдей еске алып отырған мына адамның жас жігіт емес екеніне сенгім келмей, жүзіне көз салдым.

	– Шіркін-ай, тірі екенін айтқан кісіге сүйінші берер едім,– деді күрсініп.

	– Іздейік! Мүмкін, көріп те қаларсыз.

	Сөйтіп, қария жазып берген жиырма үш жыл бұрынғы әдірісті алып кете бардым. Көп ұзамай тауып та алдық. Әттең– ай, бұл өмірдің өкініші көп қой. Біз іздеген әйел бес жыл бұрын қайтыс болып кетіпті. Енді бұл қайғыны қарияға қайтып жеткіземін, жетектеген жалғыз үмітінен қалай айырамын?

	Келесі жолы кезіккенімде, қария сездірмесе де бір жаңалық әкелдің бе? – дегендей, үмітпен қарайлап қойды. Мен шын сырды айта алмадым...

	– Табылды. Алысқа күйеуге берген қызының ауылына кетіпті, – дедім. Сосын көңілденгенін көріп ойын бөле түскім келіп:

	– Аға, басқаға көңіл ауғанға құдай тағала қалай қарайды екен? – дедім.

	Қария мұңайып, суланған жанарымен алыстағы таулардың қар басқан ұшар басына ұзақ қарап отырды:

	– Шын сүйгенді құдай кешіреді. Өзім солай ойлаймын, қарағым...





ҚЫЗ ҚАДІРІ НЕДЕН?




	Баяғыда мектепте сабақты нашар оқыған бір қызға мұғалім ағайы: «Сенен адам шықпайды!» – деп, ұрса берсе керек. Әбден жанына тиген соң әлгі қыз: «Ой, ағай, жүрген шығар мен үшін біреу мұрны шырқылдап оқып!» – депті. Қазіргі әйелдің ауыр жүгін арқалаудан шаршаған кездерімде әлгі ақылды қыздың сөздері талай рет еске түсті. Саусақтарын сақинаға толтырып, балаларын айналасына жиып, аспай-саспай қымыз сапырып отырған баяғы бәйбішелер елестейді. Қазіргі әйелді көріп, аяймын. Кішкентай қол сөмкесін тісімен тістеп, екі жағына екі қапшық көтерген, автобусқа тырмыса мініп, жүгіре басып бара жатқан, жүйкесі жұқарған әйелдер – кеңес өкіметінің арқасында теңдік алған менің замандастарым. Майлық-сулыққа бірдей қоңыр-сұрқай киінген, қас-қабағы түйілген, не үйдегі баласының бабы жоқ не өзінің жұмыста берекесі жоқ олардың. «Қорқыт дегенде осылай қорқыт деп пе едім», – дегендей-ақ, теңдік әпергенде, осылай болар деп пе едік.

	Әйел-анаға теңдік беру – өскелең де мәдениетті елдерге тән мінез. Шын теңдіктің тұтқасы әлеуметтік жетілуде жатыр. Баласын қалай бағамын, қалай киіндіріп-оқытамын десе де, алдында мол мүмкіндігі бар, бойын сылауға, рухани өсуге жағдайы жеткілікті, қоғамдағы құқы мен беделі жоғары әйел ғана шынайы теңдіктің иесі деуге лайық. Бірде Мәскеудегі Америка елшісі Мэтлоктың жұбайынан журналист күйеуінің бұл қызметтен кеткен кезінде өзінің немен айналысатынын сұрағанда, жер ортасы жастағы әйел: «Күйеуімнің орнына елші болғым келеді», – деп жауап берген. Өзінің 4-5 баласы бар екен. Оның үстіне сурет салады, қоғамдық жұмыстармен айналысады. Мен өз еліміздегі әйелдердің жағдайы тұрғысынан қарап, не деген күш-қуаты мол, шаршамайтын кісі деп таңғалған едім. Ол кезде Америка әйелінің орташа жылдық жалақысы 18 мың доллар болатын. Кеңес әйелі ең көп дегенде, үш мыңның маңайында табыс тапты. Киімі мен тамағы арзан, әр түрлі өрнекті мектептері баласын бірінен-бірі асырып тәрбиелеуге дайын, бір өзінің екі-үш көлігі бар әйелдің елші болмақ түгіл, ел басқаруға ұмтылуы да таң емес, әрине. Тендік арқасында біздің әйелдеріміз де жан-жақты талант көздерін ашып, халқына қадірлі болып жүргендері көп. Бірақ олар көтерген екі есе тіршілік жүгі әйелге лайық жүк емес. Сондықтан да болар, кеңес әйелдерінің шыдамдылығы жөнінде неше түрлі күлкілі әзіл әңгімелер де шыққан.

	Бұрынғы салт-дәстүрден хабары бар жігіттер: «Қыз Жібектей қыздарымыз қайда кетті?» – деп күрсінеді. Кең қазақтың елінен неге табылмасын, бар ғой Жібектей қыздарымыз. Бірақ оларды кеңес қоғамы мен мектебі тәрбиелеп шығарған жоқ. Халықтық тәрбиеден айырылмаған, бесігін жоғалтпаған ақылды ата– ананың еңбегінің жемісі. Өкінішке қарай, бұл тәрбие күннен– күнге құрдымға кетіп бара жатты.

	Қоғамдағы адамдардың тәрбиесі сол қоғамның сұранымына, кімді құрметтеп, қандай кісіні керек етуіне тікелей байланысты. Біздің елде тракторшы, экскаваторшы, қойшы әйелдер құрметтелді. Әрбір төртінші Социалистік Еңбек Ері әйелден болды. Кеудесіне орден тағып, ақ қар, көк мұзда қойдың соңына салып, керзі етік кигізіп, алып трактордың рөлін ұстаттық. Отбасында баласын баққан әйелге ескіліктің сарқыншағындай қарадық. «Бала тапқанша, қоғамға пайдалы жұмыс істемейсің бе?» – деп кінәлағанды естіген кездер болыпты. Тіпті жас босанған әйелдер осындай кемсітуден ұялғаннан, баласын емізіп жарытпастан, жұмысқа шыққан. Кәйіпші де, араққұмар да, ауру да осы ұрпақтан көбейді.

	Қыздарды мектептен бастап ұлдармен бірдей жұмыс қолы болуға баулығанбыз. Қоғамдық жұмысты көп атқаратын, комсомолдық ұйымды басқаратын қыздарды мадақтадық. Олардың тентек ұлдарды желкесінен алып лақтырып жіберетінін айтып қуандық. Сабаққа тым алғыр болмаса да, ибалы, үй шаруасына бейім қыздар елеусіз болып келді. Бірақ мектеп тіршілігінде мақтаулы болған қыздардан гөрі әлгі «елеусіз» топтағылар отбасында бақыттырақ, жігіттер арасында өтімді. Себебі әлемдегі әрбір еркектің арманы – нәзік әйел деседі. Психологтердің айтуынша, еркек мінезді әйелден жігіттер қорқатын көрінеді. Өздері қу, ондай қыздармен жора– жолдас болып, жүз грамды бөліп ішіп, темекіні бірге тартқанмен, үйленуге келгенде, нәзік, ибалы қыздарды іздейді екен. Ал қоғамдық тәрбие көптеген жылдар бойы теңдікті қыздардың жігітпен барлық жағынан теңесуі деген пікір туғызып, әйелдің ең бірінші бақыты – отбасы екенін ойлатпай, еркек шора, бақытсыз қыздардың көбеюіне мұрындық болды. Оқу мен ғылым сирек таланттың, табиғи бейімділіктің үлесі екенін мойындамай, шамасы жетсін-жетпесін, ұмтылу дұрыс көрінді. Осының нәтижесінде өмірдің шын мағынасын отыздан асқанда барып түсінген қыздардың қайғысын тілмен айту қиын. Оған қыздар кінәлі емес, қоғамның мінезі кінәлі, көзімізді жұмып, ырқына берілген өзіміз кінәліміз. Өйткені ғасырлар тәжірибесінен өткен өмір зандылықтары жасандылықты қабылдамайды. Яғни қолдан жасалған қоғамдық баға адамдық бағаға сәйкес келмейді. Содан уақыттың талап-тілегіне қарай қоғамдық қызметке белсенді болып өсіп шыққан қыздар қарапайым тіршілік талабына сәйкес келмей, алданғандай күйде қалады.

	Әйелдің ата-анасын сыйлау, инабаттылық дейтін тамаша қасиетіне ши жүгіртіп, дана табиғаттың үйлесіміне зорлықпен араласу кеңес өкіметінің алғашқы жылдарынан-ақ басталған екен. Сол кездегі «Кедей», «Еңбекші Қазақ» газеттерінің бетіндегі бүкіл қазақ әйелдеріне үлгі қылған үгіт мақалаларды оқи отырып, бүгінгі ұрпақтың қалай қалыптасқанын аңғару қиын емес. 1927 жылғы «Кедей» газетінде былай деп жазылыпты:

	«Қыз болсаң Шұлықтай бол!

	...Шұлық Мұхаметжанқызы Қожалақ Аққазыұлына тапа-тал түсте кетіп қалды. Ағалары жібермейін деп еді, қыз өңменінен итеріп тастады. Қыздың анық кететінін білген соң, дүниелерін жасырып алып қалып еді, қыз күйеуіне барып алған соң, арыз беріп, нәрселерін санап отырып қолына алды».

	Байқасаңыз, ата-анасын жылатып, ата-енесін ұратын келіндерді осылай тәрбиелеп шығарған екенбіз. Әйел теңдігі туралы үстірт түсініктен қыз тәрбиесінде үлкен қателіктер жіберілді. Сол тәрбиенің жемісін енді көріп отырмыз. Бірін-бірі бауырына басып, сүттей ұйыған абысын-ажындардың орнына, әрқайсысы қалтасындағы дипломымен көкірегін қаққан, маңайын түгел бағындырып ұстауға үйренген келіндер көбейді. Атасымен болса да, ыстақан қағыстырудан именбейтін, ұлттық психологиядан ада болған әйелдер шықты.

	Енесай жағында Краснояр өлкесінің солтүстігінде баяғыдан сол жерді мекендеген түріктерден қалған ұрпақ – кет тайпалары тұрады. Қазір бар болғаны мың адам ғана қалған. Әйел-еркегі түгел арақ ішіп, үйінен шығып, тіршілік жасауға жарамайтын халге жеткен. Бүкіл бір ұрпақ құрып кетуге жақын. Ал сан ғасырлар бойы елдігін сақтап келген ұрпақ аузына арақ алуды білмеген анадан туған. Қыздарымыздың пәлен мыңының күйеусіз жүруінің үлкен бір себебі де кеңес жылдарында ұлтымыздың азып-тоза бастауынан ғой деймін. Отбасын ұстайтын абзал азаматтардың қатарының ішімдіктің кесірінен өте төмендеп кетуінен. Қыздың сынына толатын азаматы азайған ел оңа ма? Сондықтан араққа жиіркенішпен қарайтын халге жетуіміз керек. Жалпы, әйелдің қоғамдағы өз орнын дұрыс бағдарлай білуі және отбасында бақытты болуы көп мәселелердің жолға қойылуына байланысты:

	1. Тәрбие. Үйдегі, мектептегі тәрбие ұл-қызымызға жоғалтқан ұлттық мінез-құлықты қалыптастыруға бағытталуы керек.

	2. Ұлттың рухани түлеуі. Ішімдікке әуестік, отбасының ертеңін ойламайтын жалқаулықтан арылу. Мәдениетті, парасатты ұл-қыз өсіру әр ата-ананың ел алдындағы парызы болу.

	3. Бала культі, отбасының культін жасау.

	4. Көп бала өсіріп, оны жақсы тәрбиелеген ананың қоғамдағы беделінің және жағдайының жоғары болуы. Әйел жағдайының жақсы болуы елдің экономикасының өсуіне, отбасының табысы молаюына байланысты ғой. Егер жағдайы болса, көп әйелдер бала-шағасын тастап, қызметке ұмтылмас еді.

	Енді, міне, жаңа заманға бет бұрдық. Мұғалім ретіндегі ойым – мектептен бастап қыздарымыздың үй шаруасына икемділігін, ибалылығын, қарым-қатынас мәдениетін сіңіре білгендігін қолпаштауымыз керек. Жаппай қоғамдық қайраткер дайындауға ұмтылған бұрынғы тәсілге өзгерістер ендіріп, әйелдің бірінші парызы аналық қасиетін сақтау екенін ұқтыруға бейімделейік. Болашақ өміріне көптен-көп қажетті дағдыларға үйретіп, жан әлемін дұрыс байытатын қыздар мектептері ашылса, қандай жарастықты болар еді!

	Соңғы уақытта газет бетінде көп әйел алуды заңдандыру туралы әңгіме шыға бастаған соң, бұл жайында студенттердің пікірін білгім келіп сұраймын. Студенттерім жымың-жымың етеді.

	– Жігіттер жағы қуанып жүр, – дейді.

	– Қыздар не дейді?

	– Қыздар алдырмаймыз! – деп айқайлайды.

	Ал отбасын құраған келіншектер болса, жанындағы жалғыз жарын ешкіммен бөліскісі келмейтін ыңғай танытады. Балаларының да көңіл күйі бұзылып, екі жақты алаң бола ма деген қаупін айтады. Отбасының тыныштығына сызат түсетінін ойлайды. Қысқасы, баяғы бірінің баласын-бірі емізген бәйбіше, тоқалдың психологиясынан мүлде алыстағанбыз. Қазақ әйеліне теңдік әпердік деп кеткен кешегі кеңес өкіметі, қалай десек те, біздің тарихымыз. Алған теңдігіміздің идеясы жақсы болғанымен, оны қамтамасыз ететін әлеуметтік жағдай жасалмады. Сөйтсе де әйелдер өзімен санасудың, қоғамдық кызметте елеулі рөл атқарып, тәуелсіз болудың дәмін татты. Бүгінгі қазақ әйелінің жан жүйесі қалыптасты.

	Адамзат ұғымында сүю, махаббат сезімі «жалғыз» деген түсінікпен үйлеседі. Ғасырлар бойы жырлап келген Махаббаттың бар екенін мойындасақ, мұғалім ретінде жас ұрпаққа шын сүюді, тұрақтылықты көп әйел алу заңымен қалай түсіндірер екенбіз деп қиналамын. Біз аяқ астынан сұмдық өзгерістер жасауға үйренген ұрпақпыз. Ендігі жерде әр нәрсені терең зерттеумен ғана тәуекел етпей, бола ма? Әйел қамы үлкен социологиялық зерттеулер жүргізіп барып, білімпаз жантанушылардың, демограф, педагогтердің жан-жақты саралауымен ғана әңгіме болуға лайық.

	Қазіргі өміріміздегі қиыншылықтар әсіресе әйелдерге ауыр салмақ салып тұр. Адамның өмір сүруге, кездескен кедергілерді жеңуге деген ынта-ықыласы көңіл-күйіне байланысты. Басын сүйер азаматының жанынан табылуына байланысты.

	Психологтердің болжамы бойынша, осы жағдайды адамның қабылдауы әр түрлі болады екен: біреуіміз тез көндігіп, қолымызды бір сілтеп, құдай салды, біз көндік деп жүре береді екенбіз. Екіншілеріміз жаңа жағдайға тез қалыптасып, дереу оңтайлы жолдар іздей бастаймыз. Үшіншілерімізде ашу-ыза пайда болып, соқтығарға қара іздеп, жүйке қозады екен. Осының соңғысы өмірден түңілуге әкеледі. Бұл күйге түскен адамның ызасын белгілі бір жаққа бағыттап жібере салу оңай. Түрлі қақтығыстар, әр түрлі ұрыс-керістер осыдан шығады. «Даналық дегеніміз – істің аяғы неге соғарын көре білу» дейді ғой. Әрбір заңда артық бүгу болып жатады. Сондықтан көп әйел алу мәселесі әр отбасының өзі шешетін, әйелдер шешетін шаруа ғой деймін.





ЖӘКЕҢНІҢ КЕЛІНДЕРІ




	Жәкеңнің көзін көріп, қолынан шай берген келіндерінің көбі бүгінде жоқ. Олар да атасының ізімен барып, жанына жайланған. Бәлки ол жақта да Жәкесін жалғызсыратпай, қасына жетуге асыққан болар. Күлән, Сатиқа, Қызбала, Үмітек, Қантай, Еркетай, Шәрия, Берікбала (басқа да білмегендерім болса, аруақтар кешірсін).



	Күлән апа



	Жәкеңнің кенже ұлы Тезекбай атаның жары. Қара шаңырақты ұстаған келіні. Тілеген, Тіленді деген ағайынды кісілердің Тілегенінің қызы. Шешесі – Ұмытшақ. Тілендіден атақты композитор Нұрғиса Тілендиев туған. Кейінгі әкесі Нұрқыдыр үш ағайынды кісілер болған: Байқыдыр, Нұрқыдыр, Қыдырқожа. Қыдырқожа ата – ескілікті күйлердің нақышын есте ұстаған мықты күйші. Күлән апа алпысқа таянған кездердің өзінде жайнаған аялы қара көздері мейіріммен жымиып қана қарайтын ажарлы, сабырлы кісі еді. Жанында тұрып сөйлескен адам шуағына жылынғандай. Айтсаң, сенеді, жайымен күлімсіреп қойып тыңдайды. Қайғырсаң, түсінеді. Шақырсаң, қол үшын береді. Артық кетсең, кешіреді. Үлкен оқу оқи алмаған, бар қолынан келгені осы ғана. Бірақ осынша талантты қайдан алып, қандай тәрбиеден шығарды екен деп таңғаласың.

	Өз балалары: Бибажар, Жеңісқан, Бейбітқан, Оразқан, Салтанатын, біреуін абысынының, біреуін қайын апасының бауырына салып беріп, бірін де қызғанбай, «Балаң аман ба?», «Балаң келіп, көзайым болдың ба?» – деп отырады. Ал өзі қайныларының, қайнағаларының балаларын кеудесіне басып, ақ сүтін емізген. «Үлкен үйдің баласымын. Күләннің баласымын», – деп жүрген кейінгілері қаншама! Олардың атын атап, түсін түстеп керегі жоқ. Ол құдай – аруаққа жөн болмас. Күлән апаның баласы болу – оңай бақыт емес.

	Соғысқа кеткен Алғадайдың екі баласы: Таубай аға мен Қуаныштың екеуі де сол үйде өсіп, қолында үйленіп, беріде отау болып бөлініп шыққан. Әсіресе не шеше жоқ, не әке жоқ тұлдыр жетім қалған Таубайын үп-үлкен болғанында маңдайынан сипап: «Жарығым!» – деп отырады екен. Өлерінде он баланың әкесі болған Таубайдың ақ самайлы басын әлі кеткен алақанымен сипалап жатып, «Жарығым...» – деген. Сөйтіп, саусағының соңғы жылуын қалдырып кеткен. Күлән апа туралы әңгіме болса, Таубай ағаның көз жасы тоқтамайды:

	– Бала күнімде бір ауырған кезім болды. Үшінші ме, төртінші ме класта оқимын. Сонда Күлән жеңгем терезенің алдына келіп түрады. Үзіліс болар-болмастан жүгіріп шықсам, бөтелкеге құйған айраны бар, шүберекке түйген наны бар: «Мынаны жеп алшы, қарағым», – дейді. Мен жеп алам. Онда таршылық кез. Жүрегі қарайып кетпесін дейді екен ғой. Өз балаларының аузынан жырып, маған әкеледі...

	Одан әрі қарай Таубай аға тамағына тас кептелгендей сөйлей алмайды. Аяусыз қарау мүмкін емес. Қызарған көзін қырық жыл трактор тұтқасын ұстаған үлкен тарамыс қолдарымен сүртіп тастап, темекі тартады, күрсінеді. Кішкентай күніндегі жетімдігі еске түседі, өмірдің түрлі бұралаңымен орындалмай қалған армандары, тартылмай қалған домбыра, көкірегінде сөніп қалған өлеңдер келеді ойға. Өкінішсіз адам бар ма?..

	Сөз жалғасын Атагелді аға алады. Ол кісі – Жәкеңнің үлкен ұлы Қожамбердінің баласы: «Күлән атымды атамай, Атан деуші еді мені. Кейде бірдемеге өкпелеп, ағам жоқта айқайлап ұрсып кетсем, ертеңіне: «Шайыңды ішсеңші», – деп отыратын. Осы күні неге ұрыстым деп өкінем...»

	Күлән апа күйеуінен ерте қалып, өзімен өмір бойы бір үйде тұрып келе жатқан Берікбала абысынын да «ішсеңші, жесеңші», – деп қыздай ғып күтіп отырады. Көңілі жарым болмасын деп, бір ауыз қатты сөз айтып көрмепті. Бұл күнде ондай кісілер қайда...

	Сол ауылда Жапа мен Жадыраның Жадырасынан туған Жәкеңнің туысқан інісі Өмірәлі ақсақал болған. Өзі күйші, ақындығы да бар. Бала кезінде орыс арасында жалданып жүріп, елге жігіт болғанда келіпті. Балалайка тартып, орысша өлең айтқан сол маңайдағы алғашқы қазақ. Әйелі Қызбала шырайлы, өткір, ақын қыз екен. Өмірәлі ата Қызбаламен айтысып, жеңіп алып келген. Қызбала беріге дейін палуанға түсіп жүрген. Мына бір әңгімені абысын-ажындары Еркетай, Қантай апалар айтып еді:

	– Күләннің келін боп түскен алғашқы жылдарында туған балалары тұрмай, өле береді. Содан Бибажар туғанда жаңа түскен нәрестені Өмірәлінің әйелі Қызбала білдірмей етегіне орап алып кетіпті. Тумаған кісі еді. Сөйтіп, Күләннің астына бір тауықты қоя салып: «Міне, тауық тудың!» – дегенде қатты қорқып, уайымдап, неше күн теріс қарап жатып алған. Бір күні Жәкең қасына келіп: «Қарағым, басыңды көтер, адам қыз туғанға да ренжи ме екен?» – депті. Жәкең қатындардың макинатсиясын білмеген ғой. Сонда барып Күлән сұрастырып, түсініп, басын көтереді. Қызбала шаранасынан етегіне орап алған қызы Бибажарды өзі бағып өсірген. Күләннің содан кейінгі балалары тірі. Қайран Күлән, өте кең кісі еді.

	Күлән апа өлерінде: «Жаңа үйге көшкенімде ата-бабамыздан келе жатқан қара қазаным сынып қалды, енді менің жайым болмас», – деп, жатқаннан-ақ мойынсұнған. Өмірге мейіріммен келіп, мейіріммен ғана моп-момақан мөлдіреп жатып өмірден өтті. Жан шыдатпас аурудың азабын, ақ өлімді мұншалықты сабырмен қарсы алған, тастан берік, шыдамды адамды сирек көресің. «Абысындарымның қазанын қайнатысқаннан басқа не тындырдым дейсің», – дегендей, күлімсіреп жатып жөнеп кеткен. Не тындырғанын қай таразыға салып өлшерсің, әйтеуір ол кісі өмірден өтті дегенді есітіп, қарақұрым адам қаптап кетті. Сол шаңырақтан алтын құйсаң да орнына келмейтін асыл Жәкең кеткеннен кейінгі қалың елдің қабырғасын қайыстырған өлім осы болды.



	Сатиқа апа



	Жәкеңнің Сатыш деген баласының бәйбішесі. Немересі Әлімқұл ағаның айтуынша, Сатыш атаның Абай деген туған ағасына Сатиқаның қалың малын беріп, айттырып, алайын деп отырғанда, Абай қайтыс болып кетеді. Онда Сатиқа апамыз 15– те екен. Күйеуі өлсе де, қалыңдығын жібермей, алып келіп, сол үйде жүре береді. Кейін Сатыш атаға қосқан. Сатиқа апамыз келгенде, Сатыш ата сегізде дейді. Көрпенің бер жағынан кіріп, ар жағынан шығып ойнап жүрген бала. Тойға баратын болса, ойнап кетпесін деп үйге қамап кетеді екен. Апамыздан бір қыз туған, 2-3 айлығында шетінеп кеткен. Сол қалпында Сатыш ата екеуі сыйласып өткен. Қайнағасының баласы Әлімқұл ағаны бауырына салып, емізіп өсірген. Жәкеңді Әтиім дейді екен.

	Жетпісінші жылдары Сатиқа апа 90-ды маңайлаған кезі. Бет– аузын әжім басқанымен, дөңгелек жүзі қызыл шырайлы, шаралы қара көздерінен жоғары әдемі қастары кең маңдайына серпіле қалған. Бір кезгі сұлулықтың ізі жоғалмаған, сымбатты, сұңғақ кісі екен. Есігінің алдындағы қоршауға сүйеніп тұрып, қолымен көзін көлегейлеп, өтіп бара жатқан кісіге: «Бұл қайсың? Үйге кіріп, шай ішіп кет», – деп қол бұлғап тұратын. Бұрынғы адамдар неге мұндай болды екен...

	Сатиқа апа Жәкеңнің ең үлкен келіні болғандығынан ба, әлде көңілінде қылау жоқ адалдығынан ба, ақшасы сол кісінің белінде байлаулы жүріпті. Тезекбай ата ол кездерді еске алып, күліп отыратын: «Жәкеңнің қаламақысы келеді. Екі-үшеуімізді шақырып алып санатады. Санаған боп отырып, желкемізді қаси беріп, артқа қарай біреуін тастап жібереміз, ол жақтан біреу қағып алады.

	Сосын қалғанын Сатиқаның белбеуіне орап береміз де, дем алуға қисайған кезін аңдимыз. Ұйықтап жатқанда білдірмей, суырып талай алушы едік. Жәкең басқамыздан гөрі Сатиқаға сенетін».

	Сатиқа апаның да өмірін арнаған бір-ақ жүмысы болды: он бесінде келіп түскен, жетпіс жыл сыйласқан, Сатышына Қантайды әперіп, балалы-шағалы қылды, өзі, сол үйдің ұялы бәйбішесі болып, шалының он баласын мойнына мінгізіп, апалатты, аталарының аруағын сыйлады. Тоқсанынан асып барып, үш-төрт күн дем алған адамдай көзін жұмып, тым-тырыс қалғып жатып, жүрегі тоқтады. Өткен өмірінің бары-жоғын ырзалықпен қабылдап, «шүкір», – деген қалпында Жәкең барған бір тайпа елге қарай жөнеп кетті.



	Берікбала апа



	Жәкеңнің Ізтілеу деген баласының әйелі. Көзімен көрген Атагелді, Таубай ағалар айтады:

	– Ізтілеу күйді сұңқылдатып ерекше тартушы еді. Түнде тойдан қайтқан кезінде көшенің арғы басынан үйге жеткенше, домбырасын шертіп, ұрып келе жатқанда, бүкіл ауылға естілетін. Өстіп тартқанды Тезекбай ағадан көрдік. Кейде түннің бір уағында ояна кетсем, тесегінде шалқасынан домбыраны сылқылдатып тартып жатады. Осылайша сылқылдатқанды басқа ешкімнен естіген емеспін.

	Ізтілеу ата соғыстың алғашқы кезінде кетіп, қаза тапқан. Онда Берікбала апаның жиырмадан жаңа ғана асқан кезі. Жар қызығын көріп, үбірлі-шүбірлі болып үлгірместен қала берген.

	Бұл күнде толық, дөңгелек жүзді, бидай өңді, салиқалы ана болған. Аяғын сабырмен басып, кісіге тура қарағанында, мінезінде бір қайраттылық аңғарылғандай. Қандай бір жүрек тебірентерлік әңгімені айтқанда да, көзіне жас алмайды, боркеміктеніп егілмейді. Небір қиындықтарда жанының дірілін ішке бүгіп, сыртқа сабырлы салқын қалпын бірыңғай сақтайтын ер мінезділік бар.

	Бір көргенімде Берікбала апа бала сүйрейтін арбаға кішкентай тәмпиген сары қызды салып алыпты: «Салтанат пен Сандуғаштан кейін ешқайсысына селт етпеуші едім, суық едім, осы бір қызға елжіредім де қалдым, білмеймін неден екенін», – деп, еңкейіп баланы қолына алды, кеудесіне басты: «Мен өлсем, жылайды ғой осы қыз Салтанат пен Сандуғашқа қосылып». Осыны айтып, бидай өңіне шырай кіріп, күлді. «Шешесінің» мойнынан құшақтаған сары қыз иығына басын салып, көзінің қиығымен сығалап қарап қояды. Қыз бала сезімтал ғой, сөздің мағынасын ұқпаса да, жүректің жылуын сезіп тұрған болар.



	Еркетай апа



	Мәймеш қызы, Жәкеңнің Нұрбек деген жақын інісінің әйелі. Жәкеңнің Еркетайдан басқа да інілерінің әйелдері көп-ақ шығар, бірақ осы кісінің басқа келіндерден бір айырмасы – өнерге құмарлығы. Жәкеңнің музейінің жанына бес адам жинала қалса, жоғарғы жақтағы кішкентай үйінің сықырлауық кәрі есігін қаусыра салып, Еркетай апа жетіп келеді. Алқымынан бір байлаған жаулығының самай жағын ысырып қойып, сөзге құлақ тосады. Сосын жақындай-жақындай өзі де араласып кетеді. Қара өлеңді түйдек-түйдегімен тастап, сартылдап сөйлеп кеткен түймедей қара кемпірге жанындағылар таңдана қарасады. Бір– екі ауыз өлең де айтып жіберіп, содан кейін көңілі жайланып, үйіне қайтады.

	– Той-томалаққа бара қалсам, өлең қашан басталады екен деп отырамын. «Еркетай, өлең айтып жібер!» – десе екен деймін. Өлең айтылмаған тойдан қарным ашып, ренжіп қайтамын. Өлеңнің желікпесі бар ғой жын сияқты», – дейтін.

	Жәкеңнің үрім-бұтағы түгел шеше деп, біреуі алдынан көлденең өтпейді. Тізесін сипай отырып, «Қызыл өрік, ендеше қызыл өрік», – деп шымыр даусымен көтеріп әкеткенде, қырғыздың әуені қазақтың қара өлеңіне қосылып, қай– қайдағыны еске түсіреді-ау:

	– Тәтем (Жәкең) өлерінің алдында Жәкелеріме (қайнағалары), Тетелеске (қайнысы Тезекбай аға) айтты: «Берікбала кетемін десе, ұстамаңдар. Басы жас қой», – деді. Кете барсам, баратын жер де табылатын еді, құдайға шүкір, бауырларым бар, үй де табылатын еді, бірақ кішкентайымнан келген ел табылмайтын болды. Үйреніскен қайны-қайнаға, мұндағы абысындарым табылмайтын болды. Содан қалып қойдым.

	Одан кейінгі өмірі елдің алақанында: Атагелді қайнысының баласы титтей Қуандықты алды жанына серік қылып. Ізтілеудің дастарқанының бір шетінде қарайып отырады, әйтеуір. Одан Жеңісқан мен Салтанатты жетектеді. Сөйтіп, ұстасып, сүйенісіп жүріп уақыт шіркінді жеңе берді, жеңе берді...

	– Тәтемнің (Жәкеңнің) Ақбала деген қызы болды. Өте өткір, тентек еді. Есіктің алдында абысын-ажын жиналып бірдеме істеп отырсақ, келген бетте бірімізді жұлқып, бірімізді түртіп, бықпырт тигендей қылады. Сонда мен: «Басқаларының байы қасында, маған неге тиесің?» – десем, әлгі жерде Ақбала кәдімгідей тоқталып қалушы еді.

	Апаның өміріндегі ең қайғылы күні Жеңісқаны әскер қатарына кеткен күні болыпты. «Шашым бір түнде ағарып шықты», – дейді. Қазір, құдайға шүкір, Жеңісқанның Сандуғашының өзі бой жетті. Күлән қайтқалы Тетелестің шаңырағында көбірек болатын болды. Бұл күнде Тетелестің өзі де қайтыс болып кеткен. Қалған бала-шағалары шешесінің осында болғанын қалайды. Біраз күнге айналып кетсе, үнстеттегі Сандуғашы сағынып жетіп келеді. Қайтесің, бәріне де жаның ашиды. Бас-көз болу керек. Күләннің орнында қалып, қара шаңыраққа ие болып отырған Бағдат келіннің де шыркөбелек жұмысы көп. Титтей жаман немелері бірінен-бірі кішкентай. Жәкеңнің шаңырағы деп келетін қонағы бар, жұмысы тағы бар.

	Ағайындар жиналған бас қосуда қонақтарды жөнелтіп болған соң, өздері ғана шүйіркелесіп қалатын кездер болады. Сонда әйелдер жағы екеу-екеу әңгімелесіп кеткенде, қайныларына қарап: «Әй, мына изәләтір қатындарыңа айтыңдаршы, шуламасын тегі, өлең айтайық. Тамақ ішуге келіп пе едіңдер!» – деп айқайлап жіберсе, инеліктей майысып отырған замандастары әңгімесін қоя қойып: «Ал, Еркетай, бірдеме айтып жіберсін», – дейтін. Содан тымпиған қара кемпір екі қолын сермеп қойып, өлеңді бастап кетеді, қарап отырмайды, қайнысының біреуін іле кетіп, айтысқа шақырады:



	Маған айтшы, қайным-ау, арманыңды, ілік жар,

	Қораңдағы айдап кел бар малыңды, ілік жар.

	Әйеліңді таста да, өзіме кел, ілік жар,

	Шайыдан тігіп кигізем шалбарыңды, ілік жар.

	Ілік сондай әридай, еп,

	Қаймақты іліп жеп, –



	деп, сұқ саусағымен қаймақ жалағандай болғанда, жұрт қыран күлкіге батады. Баяғыда ұмытылып кеткен небір әуендер сол кісіден шығатын. Қай уақытта Еркетай апаны іздесең, жиынды жерден табылады, Әуелі бес құлаш белбеуді беліне байлап алып тыпылдап қазан қайнатып жүргенін көресің, сосын дастарқан басында өлең соғып отырады. Қара өлеңнің бір таусылмайтын кені, қайдан суырып жатқанын білмейсің. Бұл кісіні жас күнінде ақын аулына айдап әкелген осы өнері-ау деп ойлайсың. Әттең, шіркін, тағдырдың небір тауқыметі қолбайлау болып, дүйім жұрттың алдына шығып, бір бәйгеге түсе алмай, арманда қалған ғой:



	Жастан болдым ат мініп еркек шора,

	Әйелмін деп ойламай мен бейшара.

	Бір думанға бәйге алып жүгірмедім,

	Көкірегім қайғылы, жүрек жара.

	Қарағым, өтед,і-ау қайран заманым,

	Іздесем қайдан табамын.

	Дегенде ән саламын соғыс шықты,

	Жастардың қан майданда бәрін жұтты.

	Кернеген көкіректі қайран өнер

	Қан майдан өкпе бұзып, жерге тықты-ай.



	Кейде өлеңді кең етегі шұбатылған тізесінің үстіне шынтағын қойып, алақанымен басын сүйеп отырып айтады. Қай-қайдағы еске түседі-ау. Қарлығыңқы жуан даусы нық, пәрменді. Сосын бір тісі жоқ қызыл иегін тілімен жалап қойып әңгімелеп кетеді:

	– Соғыста жалғыз ағам қаза тауып, соның бес баласы қолымда жетім қалып, соларды бақтым. Күйеуім болса, ол да соғыста еді, аман қайтты. Бала болмаған соң, бір әйелді алып, бөлек шығып еді, соғыстың зардабынан қайтыс болды. Өз қолымнан қойып, артында қалған балаларын тағы қолыма алдым. Қанамнан шықпаса да, туғаннан әрі, күйеуге кеткен үлкенім апалап, сағынып тұрады, қайтейін... Бір күні осында құда-жекжаттар келіп қалыпты. Сырт жақтың кісілері екен, ішінде ақындығы бар біреуі маған тиісіп қоя берді. Сосын мен айттым:



	Дегенде дүргей-ақпын, дүргей-ақпын,

	Құдай құрық салмаса жүргей-ақпын.

	Атамыз Сүйекем мен ақын Жәкем

	Одан басқа ақынмен бірдей-ақпын, –



	дедім.

	Сонда Жүз ата арқамнан таяғымен түртіп қалды: «Атаңның атын атап-атап айт!» – деп айқайлады. Атаңның атын айт дегені несі екен десем, атасының атын шығарсын дегені екен ғой».

	Апаның Жүз ата деп отырғаны сол ауылда Жәкеңнен кейін жүзге жеткен Мекебай деген кісі еді. Тоқсаннан асқанының өзінде қимылы ширақ, екі беті күрең қызылданып тұрады. Өмір бойы аңшы болған, тау етегінде мал баққан. Таудың кекілігі бар ма, қырғауылы бар ма – таңдап жеп, мөлдір суын талғап ішкен кісі. Кешке қарай бір кесе қайнамаған су ішіп алып, ылғи жаяу жүретін.

	Ата-бабасынан бері Жәкеңнің үйімен бір қонып, бірге көшіп, бауырласып кеткен адамдар. Жәкеңе адалдығын өле-өлгенше сақтаған.

	Еркетай апа ыстық-суықты болған кәрі көкірегінің сырылын қатты жөтелмен бір қозғап қойып, тағы сөйлеп кетеді:

	– Жиын-тойда қарап отырмаймын. Түк таппасам, осы ауылда Сара бар, Қымбат бар, Сарқытбай бар, солармен айтысамын.



	Сарқытпай, мен жетік пе, сен жетік пе?

	Ақын ойлап айтпайды кем-кетікке-е-ай.

	Аруақ шалған ақынның келінімін,

	Екі аяғың тығамын бір етікке-е-ай, –



	деймін.

	– Жәкең өлеңді қалай айтушы еді?

	Еркетай апа күлкісін сап тыйып, түсі салқындап, ойланып қалады.

	– Ақын тәтем жай әңгіме айтпайды. Өлеңмен айтады. Дастарқанға ықылас қыл десе, сүйеулі домбырасын алып, өлеңмен төгіп-төгіп жіберіп, «ал енді жинай бер!» – дейді. Өлең айтқанда домбырасын шайқап-шайқап қояды. 1936 жылы Мәскеуге барарының алдында ғой деймін, қаладағы біздің үйге келді. Үйге бір студент балалар келіп жүретін. Ақын тәтем балалардың қай жақтан келгенін сүрастырып отырып, «Қай елсіңдер?» – деді. Балалар анық білмеді. «Әйтеуір, Еділдің сол жақ бетіненбіз», – деді. Сонда Тәтем: «Сендердің еліңді білемін, сендерді көтен бөрте деп айтады. Ертеде бір баланың жамбасына сүйел шығыпты. Сол бала жоғалып кетіп, оны біреулер тауып алыпты. Жамбасына шыққан сүйір сүйел екен. Балаға Сүйел деп ат қойып, оның баласын Сүйір деп атапты. Сендердің аталарыңды Сүйір, Сүйел дейді, естулерің бар ма?» – дегенде, студент балалар: «Рас!» – деп мойындады. Осыны көрдім, ойпырай, тәтем қай-қайдағыны қайдан біледі екен деп таңғалғанмын. Жәкең мені кішкентай келін дейтін...

	Еркетай апа осыдан елу жыл бұрын ақын атасына шай құйған кездерін есіне алып, томсарып отырып қалды. Кешкі ала көлеңкеде ауыз үйден түскен жарықтың қызғылт сәулесі кәрі кісінің бет әлпетіне тарағанда, артық әжімдері жасырынып, жас қалпына келген түрін көруге болады екен. Қара кемпір болып көрініп жүргені өтірік болды, сүп-сүйкімді ақ сары келіншек елестеп шыға келді. Бұл кісінің бүкіл өмірі «қалай байимын?» – деп емес, ағайынның көңілін қайтсем табамын деп өтіпті. Қазір құлағының естуі бұрынғыдай болмай қалған, кешке көзі ұйқыға барғанша, ескі радионы кұлағына басып жатады екен. Жақсы ән айтып берсе, жаны жайланып қалады.



	Әлі де болса жорғамын қартайсам да,

	Ойлап жатам өнерді жантайсам да.

	Қарағым, өтеді-ау қайран заманым,

	Іздесем қайдан табамын? –



	Дейді.

	– Қарағым, бойыңда өнерден бірдеме болса, жас күніңде ұмтылып қал, ұмтылып қал!

	Еркетай апа өкінішінің қайтарымын маған өткізіп, қайғысын өзіне алып қалғандай мұңайып отырып қалды да, ой тізбегін қолымен серпіп жіберіп, өлеңге басты:



	Ауылым Ерназардың бас жағында,

	Топ көрдім, той бастадым жас шағымда.

	Қадірлі, касиетті жеңге болып,

	Отырдым қайнылардың қастарында-ай.

	Жасымда жүк артушы ем қара нарға,

	Жасым бар жетпіс бесте шара бар ма?

	Аузымнан шыққан сөзім артта қалсын,

	Кейінгі өмір берсін балаларға-ай.



	Өлеңді айтқан сайын арқасы кеңіп, буыны босап, рақатқа батып отырған кәрі апаға қарап, бір аяушылық сезімге түсесің: О баста әйел байғұсты баласын бағып, ошағын ұстауға ғана жаратқан-ау. Соны орындауды білген әйелдер бақытты. Ал өнер жүгін қоса арқалағандар немесе құдайдың осы қасиетті дарытқанына ұялғандай, жарыққа шығармай, ішке тығып қалғандары да жарымжан тіршілік кешеді. Өнер деген бір жан ауруы ғой, жанында қолпашы болмаса.

	– Қарағым, қолыңнан келсе, тірімде айтқанымды жарыққа бір шығаршы...

	Еркетай апа айтарын айтып алып, сонысын өзі ыңғайсыз көргендей, қызыл иегі жылтырап күліп қойды. Бір арман ғой, әйтеуір.

	Көп ұзамай, өлеңі теледидардан айтылып жатқанда, төсек тартып, есін білмей қалған кезі еді, өзі қатыса да, ести де алмады.





Мағжан мен Мария Монтессори





САЯСАТ ЖӘНЕ САБАҚ




	Бұрынғы атам заманнан бергі ескі оқуларда мектепті саясаттандыру болмаған. Саясаттың түрі өзгерген сайын оқулықты қайта жазып, көзі тірі саясаткерді марапаттату ең алдамшы уақытқа тән-ау деймін. Тіпті дәстүрлі мұсылман оқуында адамзат дамуымен бірге келе жатқан көне оқулық, кітаптарды өзгеріске ұшыратуға құштар болмаған. Оларды сол қалыптасқан қалпында оқытуда үлкен білгірлік жатыр. Өйткені құбылма (маргинал) мінезімен ортасын тез өзгертіп отыруға бейім жандар қалыпты дүниені опыр-топыр етуге құмар «көсемдер» келеді-кетеді, адамшылық негіздері мәңгі қала беруге тиіс.

	Төңкеріс басталып, жаңа қоғам орнату үшін жаппай дүрбелеңге түсіп жатқанда, қазақ зиялыларының ұлттық тіл мәселелеріне (А. Байтұрсынов), педагогикаға (М. Жұмабаев) үңілуінің өзінен саясаттандыру қаупін алдын-ала сезіп, адамдықтың іргетасын сақтап қалуға әрекеттенгенін көреміз. Тіпті төңкерістің ошағы Ресейдің өзінде ұстаздар мектепті саясаттандыруға қарсы шырылдай жазып, көтеріліске шығып та жатты.

	Жаңа үкімет төңкерістің алғашқы жылғы желтоқсанында-ақ көтеріліске шыққан мүғалімдерді жұмыстан шығарып, пәтерінен қуып жіберген. Орнына қызыл саясатты уағыздауға құлықты мұғалімдер келген. Сөйтіп, құдайға дейін жоққа шығарылып, «көсемдерге» жер үстінен де, кеңістіктен де орын босатылып берілді. Наркомпростың жаңа оқу реформасын қабылдамаған ғалым-ұстаз П.Ф. Каптерев «Педагогикалық ой» журналының 1921 жылғы санында жазады:

	«Мектеп саясатпен айналыспауы керек. Егер мектеп бүгін белгілі бір партияның көзқарасын уағыздап, оны шәкірттер санасына зорлап таңатын болса, онда ертең, арғы күні та ғы бір партиялар шығып, оны да уағыздауына тура келер... Сонда мектебіміз не болып шығады? Ол нағыз педагогика мен шынайы білім беруден басқа қүйтүрқылардыц бәрімен айналысатын саяси базарға айналмақшы ғой».

	Осы мақаладан кейін үкімет журналды жауып тастаған. Ал бүгінгі үрпақ сондағы айтылған ойдың растығына көз жеткізіп отыр.

	Өзім үстаздық қызметімді жетпісінші жылдары бастадым. Бүл коммунистік идеологияның өктемдік қүрып түрған кезі екені белгілі. Қандай бір көркем шығарма туралы әңгіме бола калса, студенттердің сөзі «залым бай мен ақылды кедейден» басталады. Ол кезде еуропалықтардың: «Ақылды болсаң, неге кедейсің?» – дейтін сөзін білмейтінбіз. Одан кейінгі даттайтынымыз – қожа, молда мен бақсы, тәуіптер. Жамандаудың ішінде Абайдай дананы өсірген Қүнанбай қажы да бар, Шоқандай білімпазды тәрбиелеген Шыңғыс сүлтан да, Тезек төре де бар. Коммунистік саясат ата-бабамызды жоққа шығарудан аянбады. Барлық оқулық кітаптар осылай деп үйретіп жатты.

	«Молда» дегендегі молданың біреуі өзімнің нағашы атам Сүлеймен мен оның әкесі – Сақ молда (Ысқақ). Сақ молда Тәшкен, Самарқаннан оқып, Сүлутөбенің табанындағы, Сыр жағасына жақын Көксу деген жерде мешіт салған адам. Сол өзі салдырған мешіттің маңайында ағайындары Мүстафа Шоқайдың аталарымен ауыл үй қонып отырған. Сағди, Ясауи заманындағы бабалар дәстүрімен, рухани жиһангездердің жолын үстап, Үнді, Ираққа сапар шеккен. Сол жақтан сіңірген салтымен Сүлеймен атамның мүрнын тесіп, сырға да салыпты. Өзі оқыған жерлерге апарып баласын да оқытыпты. Мешітке арнап сойылып жатқан есепсіз малды жетім-жесірге таратып отырған. Кісіге тесіліп тура қарамайтын, үстіне су жүқтырмайтын тақуа кісі болған деседі. Кәмпеске басталып, «молданы қойдай қу қамшымен» деп пионерлер өлең айтатын заманға тура келген соң, тігулі түрған үйін қаусырған қалпында тастап, Тәшкенге қашқан. Сүйегі Қауыншы деген жерде қалды.

	Ал Сүлеймен атам түрдавойға барып, колхозшы да болып, қара жүмыстың бәрін атқарған. Бірақ жаңа заман сенімін өзгерте алмаса керек, намазы мен оразасынан жаңылмай, ескінің жұрнағы аша орындыққа қойып, ертелі-кеш Құран оқып отыратыны есімде. Әттең адамның бейім, талабын ескермей, сауыншыға ел басқартып, ел басқаратын білімпазға күрек беріп сапырылысқан кез болды ғой. Осы күні ойлап қарасам, бүкіл адамдық табиғаты молда болып, бала оқытуға жаралған кісі еді. Беріректе университетте үйренген арабшаммен алдындағы Құранын ежіктеп оқи бастағанда, иманынан басқа жазығы жоқ адамның заманынан көрген қорлығы еске түсті ме, көзіне жас алды.

	Енді «алдаушы» деп жабыла, жамандаған тәуіп кім? Бала кезде күнде көріп, білген Тайман тәуіпті еске алсам, ешқандай алдамшы адам емес. Қызметтегі балаларының тыныштығын ойлап, ашық тәуіпшілік құра алмаған. Үлкен анамызды сыйлағандықтан ғана жасырын келіп, тамыр ұстап, шекеден шертіп қан алатын. Бала біткенді баудай жайпаған қызылшаның ажалынан алып қалған сол кісі деседі. Көргендер айтады:

	«Қатты ауырып жатқанда, көңілін сұрай бардық. Кемпірі қасымызға келіп отырды. Екеуі әзілдесе беретін еді, Тайман кемпіріне айтты: «Мен өлгесін шалқақтап қыдырып жүремін дейсің бе? Жеті күннен кейін қасыма барасың», – деді. Тәуіп қайтыс болып, малымызды алып, жетісіне бардық. Құдая тоба, сол күні, шалының жетісін беріп жатқанда, ауырмай-сырқамай кемпірі де өлді». Сөйтіп, Тайман тәуіп те құдай берген талантын ішке тығумен өмірден өтіп кетті.

	Осы кісілерді біліп тұрып, молда мен тәуіпті ғайбаттауға қалай аузың барады? Студентке не айттық, өтті-кетті. «Айтылған сөз – атқан оқ, кетер, кері қайырылмас» деген ғой. Нәрлі бірдеме айта алған болсақ, бізді адастырмаған алдымыздағы ұстаздарымыздың үлгісі болды.





КЕРЕМЕТ ПЕН КӨЗБАЙЛАУДЫҢ АЙЫРМАСЫ НЕДЕ?




	Осы сұрақты қойған Берікбай Сағындықов деген кісі қара суды шын қайнататын керемет бақсылардың казақ ішінде болғандығын дәлелдеп отырады. Ал көз байлаушы қайнаған сияқты ғана қылып көрсетеді екен. Бақсылық пен әулиелік те қазақтың бір қасиетті дәстүрі ғой. Арқалы бақсыларды өз көзіммен көре алғаным жоқ, бірақ естіген-білгендерім бар еді. Әкемнен естіген әңгімеде:

	«Баяғыда бір әйелдің баласы жоғалады. Көп жыл өтсе де баласы табылмаған ана бір күні базарға келіп тұрған әулиенің алдына барып құлайды.

	– Қоңыр әулие, баламды тауып бер. Әйтпесе осы жерден тұрмаймын дейді. Қиналғаннан Қоңыр әулиенің өзі де, аты да қара суға түскен екен дейді. Біраздан соң:

	– Ойпырмай, кейуана, қинадың ғой. Базардың ана шетіне барып қарашы, – депті. Кейуана барып қараса, жігіт болған баласы ат сатып жүр екен. Ұрлыққа айналған ғой».

	«Әзірет сұлтанның шырақшысы әулие кісі екен. Бір күндері балаға зарыққан ерлі-зайыпты екеуі келіп, Әзірет сұлтанға үш күн түнепті. Үш күнінде де ешбір аян бермей, үшінші күні екеуі еңірегенде етегі жасқа толып жылапты. Байғұстардың қиналғанына шыдай алмаған шырақшы екі көзі қып-қызыл болып, қолын қойнына салып жіберіп: «Құдай бермесе, мен бердім, мә!» – деп лақтырғанда, баланың аяғы көрінген екен дейді».

	Жамбыл атаның аулында тұратын Сансызбай деген кісінің айтуынша, сол маңайда арқалы екі бақсы болған: Асыл мен Шойынжан.

	Асыл мен Жамбыл ата құрдас екен. Екеуі Іленің ар жағына барып, бір ай-екі ай жүріп келе жатады. Қаскелеңнің ар жағындағы Тереңөзекке келгенде Жәкең: «Сені жұрт баксы– бақсы дейді. Жолдан іш пысып келеді. Әңгімелесетін қыз– мыздарың болса, әкелсеңші, кереметіңді көрейін», – депті. Асыл бақсы күліп келе жатып бір кезде: «Ал, Жамбыл, артыңа қара!» – дейді. Қараса, шашы жалбыраған, түрі жаман бір кемпірді мінгестіріп қойыпты. Жәкең атына қамшыны басып жіберіп, «Әй, аруағыңнан айналайын, әкет мына бәлеңді!» деген екен.

	Сансызбай ата Шойынжанның кереметін көзімен көріпті:

	«Елу-алпыс кісі қырман тазалаймыз. Ауданнан өкіл жүр. Жәкеңнің баласы Сатыш келді де, Шойынжанға айтты:

	– Жаңа кәнтөрдің түбінде қалды ма, үйде қалды ма – шақшам жоқ, бір атым насыбай берші, – деді. Шойынжан бермеді. Сатыш Кірқабаққа барды:

	– Ертең мені айдап кетсе де, үйге барам, шақшамды әкелемін. Әйтпесе мына Шойынжаннан бір атым насыбай әпер, – деді. Кірқабақ:

	– Әй, Шөке, біреуміз кетіп қалсақ, өкіл құртады ғой, бер насыбайды, мен төлейін, – деді. – Бермесең, баяғыда бір бақсы Іленің ар жағындағы ауылды бер жаққа көшіріпті. Біздің замандағы бақсы да, жақсы де сенсің, насыбайды әкеп бер.

	Шойынжан:

	– Не бересің, әкеп берсем?

	– Қара ала қабыңмен бір қап бидай беремін.

	– Сатыш, сен не бересің?

	– Мен мына пәлтемді беремін.

	Менің бір жаман ақ қалпағым бер еді, төбесі тозып қалған. Шойынжан басымнан жұлып алды. Ортасын бүктеп, із салып, қолыма берді:

	– Қырманның күнбатыс жағына апар да, мына жарығын күнбатысқа қаратып, қойып кел, – деді.

	Қалпағымды бидайдың шетіне апарып қойып келдім. Содан соң Шойынжан:

	– Пәленше, Түгенше, уа Пәленше, сен өтірік айтпаушы едің ғой; сен айтшы, – деп, 3-4 кісінің атын айтып шақыра бастады. Бір уақытта өзін-өзі шапалақпен шарт дегізгенде, нақ маған тигендей болды. Көзімді жұмып қалдым. Сатыш, Кірқабақ, мен, Нүсіпбек – бәріміз тұрмыз. Сосын тағы белгісіз біреуге:

	– Әй, сен айтшы, анау пәленше жұртқа қарабет қылады, сен айтшы, – деді.

	Бір уақытта көкірегін ұрды кеп. Зіркілдеп кетті.

	– Рас па, рас па? Рас, рас! – дейді өзіне-өзі.

	– Шын ба? Шын, шын. Сансызбай, бар да, қалпақты әкел, – деді

	Қалпаққа барсам, құдая құдауанда, шүйтешке шақша екен, аузына қағаз тығыпты. Бағыты – күнбатыста, су-су болған. Әкеліп, қолына бердім.

	Ертесіне дәу қара ала қапты толтырып, аузын будық. Үш кісі көтеріп, есектің үстіне салдық. Шойынжан жайдақ мініп, бидайды өңгеріп кетті».

	Екінші бір көргенім:

	«Қырмандамыз. Көжеміздің қатығы жоқ. Үшінші бригадаға алты серкені әкеліп, үшеуін сойыпты. Үшеуі байлаулы тұр екен. Соны бізге әкеліп беруге адам табылмапты. Біргәдір: «Әкеліп бере алмаймыз, өздерің алыңдар», – деді. Шойынжан ашуланып: «Өзім-ақ әкеліп аламын», – деді. Біргәдір кетті, біз шулап қала бердік. Бір уақытта: үш серке, қара арқаны мойнында, шұбап тұсымыздан кетіп барады. Жүгіріп барып айдап әкеліп, сойып алдық. Міне, осыны көрдім».





КӨРІПКЕЛ




	Студенттер ел ішінен естігенін көзбен көргендей, қолмен қойғандай ғып айтады. Барлық сұрағына жауап беріп, бар күдігін сейілтуге тиісті сияқтысың. Олардың білгенінен артығырақ білмесең, олардың көргенінен көбірек көрмесең, несіне мұғалім боласың. Осындай намысты қамшылауымен нақты сабақтың шеңберінен шығып, әр түрлі ізденіске баруға тура келеді. 80 жылдардың бас кезінде небір көріпкел әулиені «білем» деген студенттер көбейіп кетті. Шәкірттің көріп-білгені жайына сырттай тон пішіп, жоққа шығара салу оңай, бірақ одан кейін қадіріміз бола ма?

	Бір күні Алматының ішінен көріпкел әйел шықты дегенге, іздеп бардым. Жасырын қабылдайтын кез. Студенттің бірі көріп қалса, «апайымыз бал аштырып жүр» деп ойлай ма деген қорқыныш мықты. Балгерді көзбен көру аңсары одан да мықты болды. Мұғалімнң жүріс-тұрысы мен киген киімі қызметінің анығын өзінен бұрын білдіріп қоятын бір пәлесі бар еді, базарға шыққан әйелдей болуға тырыстым.

	Есікті бір кемпір ашты. Біраз тергеуші сұрақтан кейін, алдын-ала жазылмай, адам келмейтінін айтып, жолатқысы келмеді. Ақыры, көрмей кеткім келмей тұрған ыңғайымды білген соң, ар жақтағы әйел даусынан рұқсат сұрап, кіргізді-ау. Кішкентай шай кесенің ортан беліне кофе құйып әкеліп, ішуді міндеттеді. Жылаған жас баланың, ас үй жақтан телефонмен сөйлескен әйел даусы естіліп жатыр. Кемпір 2-3 айлық баланы жөргектеп, біресе ас үйдегі әйелге апарып, қайта алып кетіп тербетіп, әйтеуір, біраздан соң басылды. Екі бойжеткен қыз кіріп сөйлесіп, олар да күтуге отырды. Таныс біреу кіріп келе ме деп, менде зәре жоқ. Бір кезде ас үйге қарай шақырды.

	Үстел басында өзім қатарлы көк көз, толық келіншек отыр. Иығы ашық, батыл пішіп тігілген ірі гүлді көйлек киген. Бетіме көп қараған жоқ, кесенің түбіндегі кофенің қалдығын шайқап қойып сөйлеп кетті:

	– Үш балаң бар екен, рас па?

	– Рас, – дедім мен.

	– Біреуі сізден бөлек тұр ғой, әлде кемпір-шалға берген бе едіңіз?

	– Жоқ, бірге.

	– Олай болса, түбі сізден алыстау жерде тұрады екен. Қорықпаңыз, аман, өмірі ұзақ.

	– Әкеңіз ертерек өледі екен (Әкем алдында қайтыс болған). Шешеңіз көп жасайды.

	Біраз сөйлеп болғаннан кейін:

	– Сұрағыңыз бар ма? – деді.

	– Өзім туралы не айтасыз?

	– Сіз өнерге жақын адамсыз. Қызметіңізді анық айта алмаймын, бірақ өнердің маңайында...

	Кішкене әңгіме-дүкеннен кейін балгерліктің жайына көштік. Сондағы айтқаны:

	«Маскүнем күйеуімнен бір баламен ажырасып, екі баласы бар кісіге тұрмысқа шыққан едім. Сөйтіп жүргенде екінші күйеуім бір апаттан қаза тауып, төрт баламен жалғыз қалдым. Қайғыдан ауырып есеңгірегенде, үйдегі заттар қозғзлып, көшіп жүргендей көрінетін. Көп ауырып, содан кейін көріпкелдік пайда болды. Қазіргі үшінші күйеуім, одан кішкентай балам бар. Ол кісі мұнымен айналысқанымды жақтырмайды.

	– Кісінің тағдырын айтқанда, белгісіз бір дауыстың әмірімен айтасыз ба, әлде көзге елестей ме?

	– Кесенің түбіне шөккен кофенің ұнтағынан көремін.

	– Ауруды емдей аласыз ба?

	– Қорыққан баланы емдеймін. Жапон аппараты алақанымда биологиялық жылу күшті деп тапты.

	Бұл тірі балгерді көзіммен бірінші көруім болды. Алақандағы жылудың адам емдеуге қатысы барын түсінгеннен кейін, емшіліктің төркіні алдауда емес, ғылыми тиянағы бар сыр екеніне кез жетті.





КЕЗБЕ ӘУЛИЕ (Көппайқызы Әлимаш)




	Бала кездегі көрген нәрсенің адамның миында жатталып қалатынын педагогикада шамадан тыс пайдалану арқылы баланы ерте жүйкелетіп алып жүрміз ғой. Бұл құбылысты дұрыстап зерттеп, жолға қойса, бүлдіршіннің жан әлемін байытуға негіз болатын тамаша мүмкіндігі бар. Осыдан 30 жыл бұрын көрген кісімнің суреттей есте қалғаны бала миының жаттап алғыштық қасиеті ғой.

	Кішірек кезімде әкеме еріп, Қызылорданың ескі базарын аралап келе жатқанымыз есімде. Оң жақтан бір ерекше көрініс көзіме түсті: Үстіне қалың шапан киіп, еркекше шалбарланып, белін буған бір әйел малдасын құрып, кішкентай домбырасын дыңғырлатып, бірдеме айтып отыр. Екі көзін жұмып алған, теңселіп қояды. Алдында тізесін бүгіп тыңдаған 4-5 адам бар. Көзін жеңімен сүртіп, жаюлы дастарқанға тиын тастайды. Домбыра ұстаған әйелдің не айтып отырғанын естігім келіп, жақындай түссем де, түк құлағыма ілінбеді. Ұзап бара жатқан әкемнен адасып калатын болған соң, амалсыз жүгіре бардым. Жырау дейін десем, саңқылдаған ашық даусы естілмейді, қайыршы дейін десем, домбыра тартады. Осы сурет жұмбақ күйінде көз алдымда қалып қойды. Отыз жылдан кейін не айтқанын өз аузынан естимін деп ойлағам жоқ.

	Осыдан бірнеше жыл бұрын Әулиеатада бір керемет тәуіп кемпірдің бар екенін естідім. Баласы да тәуіп, бірінен-бірі білгір деп мақтаған соң, жаны бар адам тұра ала ма? Қазақтың арқалы тәуібін көруге құштарлық жеңіп, 9-мөлтек аудандағы үйіне бардық.

	Қаланың көп қабатты үйі екен, кіре беріс ұзын дәліздің төр жағындағы үлкен бөлме толған адам. Жол бастаушы апайым оң жақтағы есікке бұрылды. Кереует үстінде етек-жеңі кең, аумақты, ақ жаулықты кісі отыр. Алдында алаша үстінде тізесін бүккен әйелмен сөйлесіп қояды. Жол бастаушы кісім:

	– Апа, сізге келіп едік, – дей беріп еді, артында тұрған мені көрді Де:

	– Басыңа неге орамал тартып келмейсің? – деді. Көзімен аларып қарағанда, кісінің місін басқандай, аруақты екен. Алыстан келгендігімді айтып:

	– Үйіңізден бір орамал бере тұрыңыз, тартып алайын, – дедім. Шүпірлеп жүрген балалардың біріне:

	– Әкеп бер! – деді.

	Сонымен орамалды тартып алып, қасынан нұсқаған орынға келіп отырдық. Енді назарын алдындағы кішкентай қызға бұрды. Қасындағы қамшымен баланың екі иығынан кезек-кезек сипалай ұрып, өзіне ғана аян бір дұғаны сыбырлай айтып, қолын жайып, бетін сипады. Одан соң қыздың алдына кішірек ыдысқа салып, тұз қойды да, тағы оқыды. Кетерде жеті қасық салып беріп, «осы тұздың еріген суымен жуын», – деді. Қорыққан бала екен.

	Бұдан соң іші ауыратын тағы бір баланы үшкірді.

	Алыс ауданнан келіпті. Операция жасап, дәрігерлер ештеңе таба алмағанын айтты. Одан соң кішкентай қызын алып кіргелі тұрған жас келіншекке: «Сен балама келген екенсің, балама келген адамды мен қарамаймын. Өзіме арнап келген жоқсың», – деп қайтарып жіберді. Келіншек: «Рас еді, рас еді», – деп шығып кетті.

	Тағы бір әйел кіріп, бал ашып беруін өтінді. Қызым түнде ұшып тұрып сөйлейді. Он екіден асқан. Өзі ашуланшақ, айқайлай береді. Түс көрсе болды, «өлетініме көрінді», – дейді. Тәуіп: «Баланың өзін әкел», – деді де, құмалағын ашып жатып сөйлеп кетті:

	– Біз қазір жайылған мал боп кеттік. Тілімізді ұмыттық. «Мама, папа» дейді. «Аға, апа, көке» деген сөздер қайда? Балаңа қазақша айтқыз. Арақ ішпеңдер, қызың арақты жақтырмайды.

	Әйел шығып кеткен соң, бізге қарады.

	– Қандай шаруамен келдіңдер?

	Келген шаруамыз – көру, әңгімесін есіту. Манағыдай емес, даусы жұмсарған, бірақ тіке қараған дөңгелек үлкен көздерінде батылдық, сенім бар. Сұрақты орнымен қоюы, сабырлы қимылы естіліктен хабар береді. Ақ жаулық тартқан, қомақты отырысы әулие ананы еске түсіреді.

	Үйдің қабырғасында ілулі тұрған кішкентай үкілі домбыраға көзім түсті. Жанындағы орындыққа сүйеулі осындай тағы біреуі тұр.

	– Домбыра тартасыз ба, апа? – дедім қызығып.

	– Жоқ, оншалыкты тартпаймын. Домбыра қасиетті нәрсе ғой, жарықтық. Емдегенде былай ғып қолданамын.

	Домбыраны қолына алып, пернесін баспай, дыңғырлатып отырып, емдегенде айтатын сөздерін қосты. Көздері қызғылт тартып, қоңыр даусымен сөйлеп кетті.

	«Қыздың құраны қырық атаға тиеді, ұлдікі он атаға тиеді. Соғысқа дейін кендір бауладым, жібек құрт бақтым. Соғыс басталды. Ер-азамат қырылып жатыр. Отырып қайғырамын. «Көппайдың қызы көпті тілейсің!» – деген дауыс естілді. – Қолыңды домбыраға идік, көңіліңді көпке бөлдік», – деді. Содан далаға шықпай, бетіме орамал жауып алып, ел көрмедім. Қырық бір күн судан басқа дәм татқам жоқ. Елді тілеп, жылап жаттым.

	Боздақтар аман келсін деп қырық бір құмалақ шашып қоямын. Қырық бір күннен кейін қалқоз бастық ат жіберіп алдырды. Күйеуім Алпамысқа айтты: «Әлимашқа тіл тигізбе, халықты тіледі», – деді. Атам: «Жынды бақсы болайын деп пе едің», – деп домбырамды алып кетті. Сонда да жынды адам құсап жүремін. Бір күні баланы да, байды да тастап, ел кезіп кеттім.

	Мойныма бұршақ салып, домбыра алып, қырғыз-қазақты аралап, ел тілеуін тіледім. Базардың ортасына барып отырып, домбыраға қосылып жылаймын: «Ақ лағың болайын, көк лағың болайын, халқымды аман қыла гөр!»



	Елім-ай, елім-ай, елім аман болсын-ай,

	Нелер ерлер кетті ғой, жауды жеңіп келгін-ай.

	Мен құрбанмын соларға,

	Аман келгін көбім-ай,

	Боздақтарым келер ме екен,

	Тілекті құдай берер ме екен?

	Елге шыққан мені көріп,

	Ақ бидай шығар жайқалып.

	Елім-ай, елім-ай, әскердегі балалар,

	Аман-есен келгін-ай.

	Орысты да бақтым-ай,

	Қазақты да бақтым-ай,

	Сауап тисін деймін-ай.



	Осыны айтып болып, Әлимаш апа жұмулы көзін ашып қабырғада ілулі тұрған суретке қарады. Онда бір орыс, бір қазақтың ортасында түскен өзі түр.

	– Бірнеше жетім бала асырадым. Миша балам – беларус. Қолыма 43 жылы алып едім, соғыс біткен соң, еліне кетті. Қатынап тұрады. Мені Беларусияға жүр деп тартады. Иманжан деген ұйғыр балам қазір Фрунзеде (Бішкек). Дарбоз деген балам әскерден оралмады. Үлкен балам Мырзалы қайтыс болған. Одан немерем Бақтыгүл, шөберелерім бар. Қолымдағы балам Виктордан – тоғыз. Бала тұрмағаннан кейін атын орысша қойғанбыз...

	Е, е, шырағым, далада қалғанша, балада қалсын деп отырмын. Виктор баламды арақтан өзім алып қалдым. Жолыма түсті, құдай берген тәуіптік қасиеті бар. Ана бөлмеде отырғандар – сол балама келгендер.

	Араздасып келген әйелге, еркекке ұрсамын: «Қой, қарағым», – деймін. Тілімді алады. Шымкенттен ерлі-зайыпты екі адам келді. Екеуін татуластырдым. Қазір 5 ұлы бар. Бір мілитса бала келді: «Келініңіз ұл тапты, атын қойып беріңізші», – деді. Аузыма Жамбыл түсті. Содан көтере ме, көтермей ме», – деп, аруаққа жатып жалындым...

	Тумаған әйел бір жылдай келіп жүрді. Күйеуі: «Осыдан ұл туса, астымдағы мәшинемді түсіп беремін!» – деді. Келіншегі қырық бірінде ұл туды. Қазір жеті айлық баласы бар. Жақын жерде тұрады. Өзі де келіп қалар. Күйеуі астындағы мәшинесін түсіп берді».

	Осы кезде есіктен 23-24 шамасындағы арықшалау, орта бойлы бір жігіт қарады. Әлимаш апаның дереу жүзі жылып, жұмсақ дауыспен:

	– Е, шаруаңды бітірдің бе?

	Жігіт екеуара түсінікті бірдемені айтып: «Бітірдім», – десіп жатыр.

	– Намаздың уақыты болып қалған шығар, намазыңды оқы. Содан кейін бері келе ғой. Қызым сөйлесемін, – дейді.

	Бұл дінге әлі апиын деп қарайтын кез. «Әлгі жігіт, шынымен, намаз оқығалы жүр ме?» – деп, таңдана түсіп отырдым. Кішкенеден соң басында тақиясы бар, қасымызға келді.

	– Намазыңды оқыдың ба? – деп, апа қайталап сұрады.

	– Иә, оқыдым.

	– Мына бала Кировтан, басы ауырып келгелі бірқатар болды. Қазір жазылды. Жағдайын өзі айтсын.

	– Арабша оқи аласың ба? – дедім, күмілжіп, әңгімені неден бастарын білмей отырған соң.

	– Жоқ, оқи алмаймын. Намазды Әлимаш апам мен Виктор аға үйретті. Қазақша әріптермен жазып алып, жаттадым.

	– Жұмыс істейсің бе?

	– Басымды көтере алмай, ауырып жата бердім. Әскерге барып келгенмін. Үйленгенмін. Соңғы жылдары әйелім мен екеуміздің арамызда ырың-жырың көп. Бас ауруым күннен– күнге үдеді. Бір күні байқасам, жастығымның ішінен бір қатты нәрсе басыма тиеді. Алып қарасам, мені жадылау үшін жазылған қағаз екен, осында әкеп бердім. Анау күні Виктор ағаға жолығуға бір орыс тәуібі келіп еді, оқып көріп, «орысша магия», – деді. Қазір басым жақсы...

	– Сонда бас ауруың жадылағаннан болды деп сенесің бе?

	– Иә, әйтпесе неден болады? Бұрын сап-сау адам едім.

	Біраз отырып, жігіт шығып кеткен соң, әңгіме қайта жалғасты. Әлимаш апаның есіне түскені – баяғы «қараң қалғыр соғыс» екен:

	«Түс көрдім. Жерден аппақ киінген қожа шықты. Сонда әлгі кісіге жыладым: «Ататай, екі бура таласып, елді қырмақ болды. Жүріңізші, анау бураға!» – деп едім, «Барайын!» – деп, екі бураны екі жақка айырып жіберді. 45 жылы сол тілегімді құдай берді. Ұрыс басылғанда Талап қалқозында едім, қалқоз бастық:

	– Тілегіңді құдай берді, Әлимаш, тойға не сояйын? – деді.

	– Зеңгі баба әулиенің малы – сиыр сой, – дедім. Бір күні Кенен ағама бардым. Кенен айтты: «Тілім байланып жатыр, қамшыңмен ұрып жіберші», – деді. Қамшымен екі салдым. Қасымдағы кісілер: «Қызырың Кененге ауатын болды ғой», – деді. «Мейлі», – дедім. Кенен ағаның кешікпей атағы шықты. «Бағыңа бақ қосылсын, қазақ атамның аруағы қолдасын!» – деп бата берді. Қазақтай кең адам жоқ қой.

	Өмірімше ел тілеуін тілеумен жүрдім. Қолыма домбырамды алып, араламаған жерім жоқ. Жасым жетпіс үште. Сөз көңілінде нұры бар адамға қалады. «Құдай иман берсін», – деп отырғанда, сен келдің, қарағым... Бір сиыр сойып, Өтеген әулиеге түнедім. Айша бибі анама бір-ақ түнеп, асығыс боп кетіп ем, түсіме кіріп жүр. Бүгін Айша бибі анама түнеуге барғалы отырмын. Жүр менімен бірге, үш күн түнеп қайтамыз».

	Өкініш-ай! Екі әулие ананың табысқан сәтін көргім келіп, қанша бұлқынсам да, өлшеулі уақыттың ырқынан шыға алмадым.

	– Апа, біз келдік, – деген дауыс естілді осы кезде. Үкілі тақиясы бар бала көтерген ибалы келіншек есіктен қарады.

	– Е, келе ғой, жаным. Менің балам келді, мінеки. Тфә, тфә, – деп, кішкентай баланы бетінен сүйіп, келінішекке қайтып берді.

	Бұл манағы айтқан, қырық бірінде ұл тапқан әйел екен. Екі үй-ара сыйластық, қатынастары байқалып тұрды.

	Осы кезде сырттан қауқылдасқан ер адамдардың дауысы естілді. Бірі – баласы Виктор, қалған үш-төрт кісі колхоздан келген жакын-жуық жігіттер екен.

	– Апа, көлік дайын, – десті.

	Біз де киінуге ыңғайланып, дәлізге беттедік. Біраздан соң жаңағы бөлмеден үстіне Әлимаш ананы қондырған орындықты төрт аяғынан ұстап, тік көтерген еркектер шықты. Сол бетімен қоштасып, төменге түсіп кетті. Күні бойы кереуетте қозғалмай отырған кісінің екі аяғы сал екенін байқамаппыз.

	Іштей: «Шүкір, шүкір», – деп ойладым, – анасын көтерген ел азбас».

	Былай шыққан соң апайым айтты:

	– Қалай ойлайсың, мықты тәуіп, ә?

	– Иә. Сенген адам жазылады. Кісіні сендіретін адамның өз сенімі мықты болса керек. Сеніп, өмірге құштарлығы оянған адамның ішкі ағзасы өз ауруына лайықты дәріні өзі жасап шығарады. Айналып келгенде, адам өзін-өзі жазады. Бұрын бұл жағын түсінбей, тәуіпті көз байлаушы деп келдік қой.

	Бірақ мені тебіренткен Әлимаш апаның әулиелігі еді. Рухани кезбелер ісләм мәдениеті өркендеген елдерде орта ғасырлардан бастап болған! Олар қайыршы емес, рухани тазалықтың үгітшілері. Біздің бала кезіміздің өзінде ондай кезбелер бірен– саран қалып еді. «Көптің тілеген, құдай жолындағы адам едім», – деп келген кезбені әр қазақтың үйі құрметтеп күтіп, әңгімесін тыңдап, нан-панын қамдап беріп, жолға салатын. «Бір үзім нан, су болса, одан артық не керек?» – дегенді жырлайтын ортағасырлық адамгершілік пәлсәфадан туған дәстүр бұл. Өмірлік қызықтың бәрін тәрік етіп, жақсы киім киюден, тойып ішуден безіп, өзін имандылық, тазару жолына бағыштаған, сонысымен адамдарға ой салған кісілерді әулие атаған. Бірақ әулие кезбелер ер адамдар болушы еді, Жалғыз-ақ бала кезімде ауылдың алыс сыртында Ахмет ишанның шырақшысы болып, жалғыздан-жалғыз тұратын бір әйелді көргенім бар. Бұтына қазақша кең шалбар киген, ақ есегіне мініп, анда-санда ел ішіне келіп қайтатын. Сонда «шырақшы әйел, шырақшы әйел», – деп нас-насты көргендей (гуманоид), балалар бірін-бірі түртіп, қызықтаушы еді. Сол әулиелердің жұғындысы екен Әлимаш апа. Құлқы таза адамның ғана қолынан келетін іс.

	Қазіргі кезде батыс елдерінен рухани саяхатшылар шыға бастады. Көлікке мінбей, жаяулап ел кезіп, бейбітшілікке, табиғат тазалығына үндейді. Бірақ олардың артында демеушілері бар. Еліне қайтқан соң, көрген-білгенін жаздырып алып, кітап қылып шығаруға дайын отырған көтермешілер тұр. Айналып келгенде, аз уақыт тартқан азабын өтеп алады. Көппайқызы Әлимаштың көп тілеуі жолында құрбан қылған жастығын, ақ таяғы мен көн етігін серік қылып көрген қиындығын кім өтер? Қазақ қанағатшыл халық қой, өзі: «Көпке пайдам тисе, болар», – дейді.





«МЕНІҢ БІЛЕТІНІМ – ТҮК БІЛМЕЙТІНІМ»


	(Студент сұрагына жауап)



	Коммунистік саясаттың шекпенінен шыққан бізге қарағанда, ата-бабаларымыздың ойлау, айту еркіндігі мол болған сияқты. Өйткені адамзат байқауынан есте қалған адам сенгісіз ақпараттардың бәрі «құдайдың құдіреті шексіз» деген ұғымға сыйған. Ал құдайды жоққа шығарған соң, таңғажайып әңгімелерді айтуды қойдық. Шындығына келсек, аңыз әңгімелер, діни мифология тектен-текке шығарылмаған ғой. Өмірде себепсіз нәрсе бар ма?



	«Шыбын жан бір-ақ түтін бу секілді»

	«Алдыңда бір-екі ауыз сөз сөйледім,

	Жан мен тән бірге тұрған аманында.

	Айырылып өз бетімен жан кеткенде,

	Құр дене топырақ боп қалады да».



	Яғни ескілікті қазақ ұғымында адамның жүрегі тоқтаған соң, жаны кеудеден ұшып шығып, көкке көтеріліп кетеді. Аруақты еске алғанда, еріксіз аспанды елестетеміз. Олар аспанның бір жерінде ұшып жүргендей, даусымызды еститіндей. Сонда аруақ дегеніміз әлгі ұшып шыққан жан болды ма?

	(Ең алдымен, дінді құрметтейтінімді айта кеткім келеді. Алайда ғылыми болжамсыз өмір алға баспайды. Сонды қтан айтқалы отырған мәселе ғылым айналасындағы болжам екендігін ескертеміз).

	Өз ойымша, адамдардың көңіл-күйіне, ауруына, сауығуына, талантының ашылуына, біреуді-біреу өлтіруге сырттан әсер ететін бір күш болуы мүмкін. Ежелгі жұлдызшылардың адамның туған күніндегі жұлдыздардың орналасуы арқылы мінезінің, болашағының қандай болатынын анықтап жатуы тегін емес. Адамға жұлдыздар, күннің жылуы, айдың тууы т. б. әсер етіп тұратын болуы керек. Осындай жылу (биоэнергия) адамнан да бөлінеді. Сол арқылы адам адамды емдейді. Ал адамның ақырғы демі таусылғанда, мүмкін өте күшті биоэнергия бөлініп, атмосфераға шығар. Ауада жүріп өзіне туыстас адамдарға, пікірлеске, достарына әсер етер. Әсерленген адамның жеке басында өзгерістер болуы керек. Ауырып жатса, жазылады, немесе талант көзі ашылады, не керісінше ашуланады, не бір шапшаң шешімге келеді. Әсердің түрі көп, бәрін ашып айту қиын.

	Кейбір емшілер: «Жаным денемнен бөлініп, ұшып шығып, космосқа барамын, сонда мынандай нәрселерді көремін. Тәнім бұл уақытта терең ұйқыда болады», – дейді.

	Бір қарияның мынандай әңгімесін естіп едім: «Үш-төрт жасар кезім еді. Қатты ауырдым. Өзім біреудің алты баладан аман қалған жалғызымын. Бір уақытта ұйықтап кеткендеймін бе, түс көрген сияқтымын. Бір шыбын су толы шелектен өрмелеп шыға алмай жатыр. Әзер... дегенде шықты-ау, әйтеуір. Сол кезде құлағыма жылаған дауыстар келді. Бетімді ақ шүберекпен жауып жатыр екен. Көзімнің қыбырлағанын байқап қалды ма, әке-шешемнің қуанып күлгені бүгінге дейін анық есімде».

	Дәрігер психиатр, философия ғылымының докторы Раймонд Моуди өлім алдынан қайтқан 150 адаммен сөйлесіп, олардың айтқан әңгімелерінің негізінде «Өмірден соңғы өмір» атты кітап шығарған. Өліп-тірілген бір кісінің ғалымға айтып берген әңгімесі мынандай:

	«Өзім өлген соң, менің түйсігім (сознание) денемнен бөлініп шығып, реанимация бөлмесінің төбесіне ілініп тұрды. Дәрігерлердің өлі денемді тірілтуге күш салып жатқанын, «бұл әбігерді жалғастыра береміз бе?» – деп таласқанын бақылап тұрмын. Содан кейін төменде, аурухананың кіре беріс бөлмесінде, өлгенімді естіп, еңіреп жылап отырған сіңлімді көрдім. Түйсігім арқылы үйдің темір бетоннан жасаған тас қабырғаларынан ешбір кедергісіз зулап өтіп, қасына келдім. Осы сәттерімде рақат күй кешкенім сондай, тіпті қайтып оралғым келмеді. Бірақ сіңлімді қатты аяп кеттім де, өз тәніме кіруге мәжбүр болдым».

	Ноосферадағы белгісіз күш, жылу, басқа бір нәрсенің адамға әсер ететіндігі жөнінде әр түрлі болжамдар мен дәлелдер бар. Мысалы, биотехнологиямен айналысатын Геннадий Михайлович Обласов деген кісінің Чернобыль апаты болатындығын бір жыл бұрын Киев әкімдеріне айтқандығын, «Шаттл» бағдарламасының еш нәтиже бермейтіндігін дәл болжағандығы туралы жазылды. Адам миын сырттан басқару арқылы қалауынша жүргізіп-тұрғызуға болатын сұмдық тәжірибенің шетелдегі барлау орталықтарында сыналғаны да байқалған.

	Ноосферадағы белгісіз әсердің адамнан бөлінген жылуға (жанға) қатысы жоғына кім кепіл? Бұл – әлі ашылмаған құпия сыр.

	Мүмкін адамның екінші өмірі кеудеден ұшып шыққан жанның тылсым тірлігі болар ма? Бүкіл адамзат баласының о дүниелік өмірдің бар екенін айтуы, өлген ата-баба рухының желеп-жебейтіндігін тұжырымдауы тектен-текке емес болар.

	Ойлы кісінің ешқайсысы «өлгеннен кейін өмір жоқ» деп айта алмасы анық. Бірақ ғылымның әлі күнге ол өмірді нақты елестетіп, дәлелдей алмайтыны өкінішті. Қалайда адамға о дүниенің бар екеніне сенбеуден гөрі сеніп өмір сүру жеңілірек.





КРЕМЛЬДЕ НАМАЗ ОҚЫҒАН КІСІ




	– ЖамбылДы қазақ жырының алыбы Деп келДік. Өлеңдерінде партияны, Сталинді мақтайды. Қазір оларды жоққа шығарып отырған заманда ақынға ендігі көзқарасымыз қандай болуы керек? (Студент сұрағы)

	– Жәкең жасында тентек болған деседі. Қазанда асылып жатқан еттің ең ірі сүйегін іліп әкетеді екен. Әдейі істейді. Жеңгелері қой деуге батпай, «бұл тентекке тимеңдер», – дейді екен.

	Баяғыда Ұзынағаш жағына алғаш орыстар көшіп келгенде, жергілікті елге қоқан-лоққы көрсете беріпті. Жалғыз-ақ «Жамбыл келе жатыр!» – дегенде, бәрі үйіне тығылып қалады екен. Келген күйінше ат үстінен қаптаулы бидайды өңгеріп кете берген. Қарулы кісі болған, жігіттікте қарсы кездескен жолбарыстан сескенбей, өлтіріп алып келген дейді.

	Жәкеңнің өткірлігі емес пе: «Өмірі кісіден жүрегім қайтып көрген жоқ, жалғыз-ақ Сұраншы батырдың көзінен сескендім. Содан кейін, енеңді ұрайын, мына Стәліннің де түсі суық екен», – депті. Сөйткен Сталиннің қабылдауына барғанда, намазының уақыты болып қалған соң, жайнамазын жайып жіберіп, Кремльде намаз оқыған адам – Жамбыл. Сондықтан өлеңінде партияны, Сталинді мақтаса, қорқып айтқан жоқ, соған өзі сеніп айтты.

	Жәкеңнің тұсында Жетісу жерінде бірінен-бірі озық, таланттар көп болды. Кебісіне кепе қозы көлеңкелеген Алакүшік деген алып кісі беріде отызыншы жылдары қайтыс болған. Әрі палуан, әрі ақын Мақышты «қанша айтса да, бір айтқанын қайталамайды», – деп, Жәкеңнің өзі бағалаған. Жәкеңнің баласы Тезекбай ата: «Тәтем (Жамбыл) Мақышпен сабаласып ойнап, әзілдесіп отырушы еді», – дейтін. Құлан аян Құлмамбетті алайық. Бұрын айтыс ақындарын тапқа бөліп бағалағандай, Құлмамбет Жәкеңнен сөз таба алмай жеңілген жоқ. Қазақтың тоқтам сөзі бар ақынға ортақ қой. Шындығы, жас Жамбылдың жүйріктігіне қызығып, қыза-қыза келгенде, домбырасының бір ішегі үзіліп кетіп, соны жалғаймын деп жатқанда, Жамбылды ертіп барған нағашысы Қанадан: «Құлмамбеттің домбырасы үзіліп кетті екен деп күтіп тұратын уақытымыз жоқ. Жеңіс – біздің баланікі!» – дейді.

	Ертеден шапса, түске озған Шашубайды, Орынбай, Кененді алайық, Тоқтағұл, Нұрпейіс, Қалмырза, Өмірзақ, Саяділді салмақтайық. Әрқайсысы сом алтындай жарқыраған таланттар еді ғой. Бірақ осы таланттардың бәрі Жамбылға келгенде неге жүгінеді? Өнер адамында жағымпаздық болмайды. Олар Жәкеңді үкімет бағалаудан бұрын-ақ танып, өз арасында «ақындардың ақыны» деп бағалап қоймады ма? Бұған дәлел – Сәт ақынның 49 жастағы Жамбылды Абайдың баласы Әбдірахманға таныстыруы: «Атын естулерің бар шығар, біздің арысы Қырғыз, Жетісу, берісі Алматы, Қапалымызға аты мәлім ақынымыз, Жамбыл деген даңғылымыз осы болады!» Бұл 1895 жыл еді.

	Жәкеңнің баласы Тезекбай атаның: «Тәтем «Көрұғлының» бір бұтағының өзін үш сағат жырлаушы еді», – дегені есімде. Бас-аяғын он бес күн айтатын болған. «Сейфүлмәлік», «Тотынама» сияқты шығыс дастандарын таңнан-таңға айтқан. «Сұраншы батыр», «Өтеген батыр» сынды жырларды төккен. Осының бәрін түгендеген ешкім болған жок. Бұл жағынан қырғыз бауырлардың сол бір күйіп тұрған заманның өзінде нағыз манасшылардың аузынан «Манасты» жазып алып қалған ыждағаттылығына сүйсінесің. Төңкеріске дейінгі жарты ғасырдағы көл-көсір жырларын жинақтап қала алмаған салғырттығымызға Жамбыл кінәлі ме? Кеңес қоғамы партияны дәріптеуден басқа өлеңді керек етпеді. Ақынды да «партиялық істің бұрандасы мен тетігіне» айналдырып алды. Сонда да болса ақыннның әр өлеңінде ұлы дарынның ұшқыны жатыр. Кезінде «Жамбыл шығарған өлеңді біз де шығармаймыз ба?» деген пендешілік те болған шығар. Төле би айтыпты дейді: «Бидің айтқанын құл да айтады, бірақ аузының дуасы жоқ», – деп. Жамбыл жырлаған тақырыпты хал-қадарынша әркім де жырлаған болар, әйткенмен сол сөздердің салмағына Жамбыл ғана лайық болып тұрса қайтесіз.

	Ауыл ақсақалдарының айтуында мынандай бір әңгіме бар: Жәкеңмен тұстас бір ақын (атын айтпайық): «Жамбыл шығарған өлеңді біз де шығармаймыз ба?» – деп сыртынан айтып қалыпты. Бір жиында кез келген Жәкең: «Ақын болсаң, менің айтқан өлеңімді өзіме қайта айтып берші!» – дейді. Домбырасын қолына алып, жыр тізгінін жібереді. Тыңдап отырған акын бір қызарып, бір бозарып, бір кезде үйден шыға жөнеліпті. Сонда Жәкең ренжіп: «Әй, бұл шіркіннен түк шықпас», – деген екен. Жәкең ол ақыннан айтқан өлеңін жатқа қайталауды сұраған жоқ, ежелгі ақындық дәстүр бойынша, естігенін өзінше жырлап беруін күтті.

	Кеңес заманы Жамбылдың өмір тарихын да қазақи тамырдан бөлектеп әкетіп, төңкеріс идеалына бейімдеп жазуды талап етті. Төңкеріс болысымен айы туып, күні шыға қалғандай етіп көрсетуге тырысты. Ал, шындығында, төңкерістің аласапыраны мен асыра сілтеу, этноцидтік аштық-жалаңаштықтың тауқыметін бастан өткізіп, жан сақтаудың жолында тоз-тоз болғандардың бірі – Жамбыл әулеті еді. Ата-бабасында батырлық та бар, байлық та бар, бір ағасы Қажы болған Жамбыл әулетінің керегесі отаршылдық қыспақтың нәтижесінде беріде ғана қусырыла бастаған. Байдың тұқымы болғандықтан қудалауға түсуден сақтаған өнері ғана. Өйткені жаңа өкіметке қалың ел сыйлаған өнерпаздардың дуалы аузымен өзін куаттату ауадай қажет болды. Оларды көтермелеп, алдау мен сендіру арқылы керегін жырлатты. «Бақытты өмір – тек бізде!» – деп сенген ақындар ғана ма еді?

	Жамбыл тұқымдарының 32 жылғы ашаршылық жылдарындағы қиын тағдырын мына бір қолжазбадан оқып көруге болады. Оны жазған адам – қиялдан қосуды меңгермеген қарапайым ғана кісі. Көзімен көргенін, сезгенін баяндаған да қойған. Жәкеңнің Момын деген үлкен бәйбішесінен Қожамберді, Қожаш, Күнтай деген ұл-қыздары болған. Соның Қожамбердісінің баласы, яғни ақынның немересі Атагелдінің қолынан шыққан.





ЖАМБЫЛДЫҢ НЕМЕРЕСІ – АТАГЕЛДІ




	«Отыз бірінші жылғы суық күз. Қырғызға ауып барамыз. Аштық. Жұртта қалған Қабылан ит, о да бізбен қоштасқандай әлсін-әлсін ұлып қояды. Тәтем (Жамбыл) бәріміз кеш батқанда Күртібай қорғанының қасынан шұбадық. Шешемнің арқасында – жүгі, жетегінде – қарындасым екеуміз.

	Шешем – Мәтім Қарақыстаққа сіңген қырғыздың қызы екен, төре тұқымынан. Ал үлкен шешем Момын өлгенде, Тәтем елудің ішінде. Одан кейін Тілеуқабылдан Қанымжан деген кісіні алған.

	– Әр жерге дем алып, тауға қарай жүріп барамыз, таң қараңғысында Қақпа тасқа жетіп қондық. Ас істеуге тобылғы сындырып, тас қалап, әркім өз тіршілігін істеп жатыр. Шешеміз жүгін шешіп, ішінен бір уыстай талқан алып, қайнаған суға салып, араластырып еді, сұйық болды. Басқа салатын нәрсе тапқан жок, соны ішіп, тыңайып қалғандаймыз. Әркім төсектерін салып, дем алуға кірісіп жүр. Тәтем бір адамды тосқандай, әлсін-әлсін төмен ауылға қарап қояды. Суықтан тоңып, балалар жылап, оны шешелері жұбатқан болады.

	Таң да ағарып атып келеді. Жиналып, жүктерін арқалап, алға жүріп барамыз. Бар ойлайтындары – қырғыз еліне аман-есен жету. Күртібай сайының іші-әлсіз мұз, тастан-тасқа секірмесе, өте алмайды. Әлі барлар өтіп кетіп жатыр. Шешем жүгімен секірем деп аяғы су болып, ал бізді суға тигізбей өткізіп жүр. Жүре-жүре титықтаған адамдар Қарағайлының ішіне түнеді. Ертесіне шешем орнынан тұрмай қалды... Өзі сол кезде жүкті екен. Әбден суық өтіп, халі бітіпті.

	Қырғызға да жеттік. Әкем бір жерден жолықты. Әкемді «халық жауы» деп ұстап, ауылдың қамбасына қамапты. Үш– төрт кісі болып қамбаны бұзып қашыпты. Бізден бұрын басқа жолмен жеткені сол болса керек. Тәтемнің ауыл жаққа қарайлап жүргені әкемді күтеді екен. Шешемізді көлікпен алып келді. Босанып, өзі де, баласы де өліп қалыпты. Осы күні ойлаймын: қайырымды, ақ сүт берген анашым, қай жерде жатқаныңды білмей де қалдым ғой деп. Алпыстан ассам да, бейнесі әлі көз алдымда. Қырғызда қарындасым да ауырып өлді. Әкеміз енді жалғыз қалған мені аман сақтау үшін, Қырғыздан қайта елге қарай, нағашыларыма жүруге дайындалды. Тәтем басқа ағайын– туыстарымен қалып қойды. Біз, әкем екеуміз, Алматы маңындағы қайын жұртына келдік. Өзі Іле бойына бір жұмысқа тұрды. Шамасы, алты жастамын. Орыс, қазақ аралас шөп шауып жүреді. Көп ұзамай ауырып жатып, қайтыс болды. Мен нағашымның үйінде қалдым. Нағашы шешеміз қатал адам екен, ұрып-соғып, маза бермеді. Бірде аш, бірде тоқ. Бір жолы жұмыстан келе жатқан нағашым шырылдаған мені керіп, әйеліне оқты көзімен қарады да, ертеңіне мені ертіп, балалар үйіне әкелді. Өз әкесінің атымен өткізіп кетті. Әкемнің, шешемнің қалған жері ойыма түскенде, жеке шығып, жылап– жылап аламын.

	1934 жылы тәтем мені іздеп шығады. Қасына Сатышты ертіп алады. «Сені бір шал іздеп жүр», – дегенде жүрегім қуаныштан жарыла жаздады. Тәтем келе жатқанын көріп, жүгіріп барып, аяғына оралып жыладым. Құшақтап: «Жалғызымның тұяғы», – деп көзіне жас алды. Жетімхананың бастығына екі күн өлең айтып, мені бірсыпыра киім-кешекпен ауылға алып келді. Апамыз Бәтима бар екен (Қожаштың әйелі). Екі қызы тірі, басқа балалар – бәрі 33 жылы іш аурудан қайтыс болып кетіпті. Жетімнің жағдайы әрқашан да ауыр ғой, әке-шешені ойлап, қамығумен күн өткізіп жүрдім. Жағдайым онша болмаса керек, соны сезіп, Тәтем Қарақыстақтағы балалар үйіне тағы апарып өткізді.

	Бір күні таңертең: «Сені бір апа шақырады», – деп бір бала жүгіріп келді. Далаға шықсам, әкемнің қарындасы Күнтай екен. «Шырағым, жалғызым, әкең қайда, сені қайда қалдырды?» – деп жыласын кеп, құшақтап, еңіреп. Дауыс айтып жатыр, бауырын жоқтаған сияқты болып естілді маған. Қолында орамалға түйген талқаны, бір жапырақ отқа көмген наны бар екен, соны маған беріп отырды. Әкемнің қай жерде қайтыс болғанын сұрады. Мен: «Білмеймін, бір өзеннің жағасында болатын», – дедім. Әпкем тағы келмекші болып әрең кетті. Біз болсақ, талқан мен нанды балалармен бөлісіп жеп, қуанып қалдық.

	Бір ай өткенде астына көк есек мінген Тәтем келді. Тағы да талқан, нан беріп, «ешкім ұрмай ма, ұрыспай ма?» – деп сұрап жатыр. «Бұл жерде барлығымыз тату тұрамыз. Бәрі – әке– шешесінен айырылған балалар. Тимейді, қайта жыласам, жұбатады», – дедім. Тәтем: «Жарайды, ендігі келгенше, аман болып тұр», – деп, бетімнен сүйіп кетіп қалды.

	Шапқылап жүріп қысты өткіздік. Көктем де келді. Құсы қаңқылдап, тырнасы тыраулап, қуаныштың хабаршысы сияқты. Жетім балаларға көктемнің шуағы әкең мен шешең келіп құшып тұрғандай әсер етеді.

	1936 жылдың жаз айында Тәтем Мәскеуге кетті. Әне келеді, міне, келеді деп күтіп жүрдік. Бір күні мені мәшинемен алып кетті. Сөйтсем, Тезекбай (Жамбылдың кенже баласы) үйленген екен. Әйелі Айтжан сұңғақ бойлы, ақ құбаша, өңді кісі екен. Мені айналып-толғанып жатыр. Жеңгемнің мейірі түскеннен бе, әлде шешемді аңсаймын ба, жақсы көріп кеттім. Ділдахан (Қожаштың қызы) екеумізді жақсылап киіндіріп, Тәтемнің алдынан алып шықты. Қуанышымда шек жоқ. Алғадай бауырымыз баласыз екен, мені Тәтем Алғадайға: «Осы жалғызды сен тәрбиеле», – деп берді. Бірінші әйелінен бала болмаған соң, Саполат Қырғызбай деген кісінің қызын алды. 1941 жылы Қуаныш туды. Алғадай соғысқа кетерде қырқынан шықпаған бала еді.

	Тәтем Ізтілеу ағаны да үйлендіріп, бөлек шығарды. Ізтілеу аға жас шағы ғой, ешкімді бетіне қаратпайтын, қолынан домбырасы түспейтін. Өзі трәктір айдайды. Әскерге 1941 жылы алып кетті, содан хабар-ошар жоқ. Әлі де күтудеміз.

	Сөйтіп жүргенде Тезекбай ағаның үйіндегі Айтжан жеңгеміз кайтыс болды. Одан кейінгі бәріміздің анамыз Күлән жеңгем болды. Қуанышты да бауырына салып асыраған сол кісі.

	1943 жылдың қай айы екені есімде жоқ, Алғадайдан қара қағаз келді. Тәтем Алғадайды өте жақсы көруші еді, өзі жұртқа жағымды, қолы ашық, біреуге болысуға бейім тұратын. Тәтем тұра алмай жатып қалды. «Бала – бауыр еті» деген ғой. Кәрі кісі әбден қалжырап, бірде жақсы, бірде ауырып, жүріп жатты.

	Менің он алтыдағы кезім еді, Тәтем Алғадайынан айырылған соң, мені үйлендіруге көшті. «Жалғызымды көзім тірі тұрғанда, үйлендіріп қоямын», – деп өзінің балдыздарының қызын алып берді. 1943 жылы мартта Қуандық туды. Тәтем: «Қожамбердім екеу болды, бұл да жаратқанның болысқаны», – деп қандай қуанды. Бала неге жаман болсын, ішім елжіреп, жақсы көріп тұрамын. Сонда да аға-жеңгеден ұялып, ұстамаушы едім. Ешкім жоқта ғана бетінен сүйемін.

	1943 жылдың аяғында Кәскелеңдегі тоғыз айлық мұғалімдер даярлайтын. курс ашылып, содан оқып келдім. Соғыс уақытында бір жылдай бала оқыттым. Келесі жылы университеттің даярлық курсына түсіп едім, орыс тілінде дым сызбаймын. Мұғалімдер орысша айтады, оны түсіне алмаймын. Ол оқуға сай емес екеніме көзім жеткен соң, ауылға қайтып кеттім. Тәтем ауырып, қалада болатын. Мені анда-санда апарып тұрды. Ағайын-туыстар ылғи қасында болушы еді, 1945 жылы қайтыс болып, арулап көмді. Басында екі айға дейін мілитса күзетіп тұрды. Сосын ескерткіш тұрғызды.

	Тәтем кеткен соң, бізді бос тұрған Ізтілеудің үйіне бөлек шығарды. Туыстар көрпе-жастық жинап берді. Қалқозда жұмыс істеймін. Таңертең кетіп, кешке келемін, сондағы беретіні – бір қазан төңкерме. Сонымен де күн көрдік».

	Атагелді ата дәптерді қолыма беріп отырып және былай деді: «Жақсыдан жасық туады, жаманнан пысық туады» деген. Білген кісіге аруаққа дақ келтіру жаман. Өмірімше қалқоздың қарапайым жұмысын істеп, зейнеткер болдым. Қуандық балам млитсадан бастаған, полковникке жетіп, менің артымша ол да шықты зейнетке. Енді кәріліктің ауруынан сақтасын деймін. Кәріліктің ауруы: тамақсаулық, қызғанған, үйіне келген елді жақтырмау, қарағым.

	* * *

	Жамбыл өлерінде ағайын-туысқандарын шақырып алып: «Өмірімде екі адамға қиянат жасаппын», – депті. Біреуі: жігіт күнімде, келе жатсам, шөптің ішінде екі қара бұйра қозы

	жатыр екен, қызығып кетіп, біреуін құйрығынан ұстап, өңгеріп кетіп едім, сол пәленшенің қозысы еді деп, сол кісінің баласын шақырып алдырып, бір қозылы қой бергізіпті. Екінші қиянатым, біреудің бөркін алып едім деп, оның балаларына да бір қозылы қой бергізіпті.

	Жәкеңнің жасы жүзге жуықтағанда да кәрілікке көнгісі келмей, атқа мініп, жайлау аралап жүргенін айтады көрген кісілер. Бірде денсаулығы болмай жатып қалыпты. Көңілін сұрауға келгендер:

	– Е, Жәке, тоқсан жас оңай емес, талай қызықты көрдіңіз...– деп, о дүниеге апарып бергендей сөйлейді. Сонда Жәкең:

	– Сендер не оттап отырсыңдар, тоқсанға келсем де, мына есіктен кіріп, ана есіктен шыққандай ғана болып отырмын,– депті.

	Жәкеңнің өмірге деген осы жігерін құм қылған Алғадайдың қазасы еді. Оқ пен оттың арасынан аман қайтуы екіталай екеніне көзі жетіп тұрса да, соғысқа өз қолынан аттандырған болатын. Атақ-даңқын пайдаланып, ретін тауып алып қалуды ойлаған да жоқ. Партияға деген сенім сондай болған.

	Соңғы жылдарға дейін Алғадайдың сүйегінің дәл қай жерде қалғаны белгісіз болып келді. 1987 жылы Днепропетровск облысындағы Синельниково қаласынан хат жазыпты. Сондағы №3 мектептің оқушылары Алғадайдың Синельниково қаласының маңайында қаза тапқанын дәл анықтаған. Сол қаладағы бауырластар бейітінің шығыс жағына жерленген.

	Жамбыл ұлы Алғадай әкеснің туған күніне жақын ақпанның 22– сінде, 1943 жылы Украинаны қорғау үшін шейіт болған.





ЕЛ ТІЗГІНІН КІМ ҰСТАР?


	(Ұлттық мектептің келешегіне көзқарас)



	Қазыналық мектептің қазіргі жайы

	Балама мектептер: Вальдорф педагогикасы

	Мәдениеттер мектебінің бағдарламасы



	Тәуелсіздіктің көк туына қол жеткізген осы күндерде әрбір ойлы азаматтың жүрегінде: «Тәуелсіздігімізді қайтсек баянды етеміз? Оның келешек тағдырын кімге тапсырамыз?» – деген сұрау тұр. Ел үшін жаны күйген, халқына пана, еліне еге болған азаматтардың арқасында іске асып жатқан көп жақсылықтарды көңілмен көріп отырмыз. Ондай азаматтар ел басында да, ел ішінде де уақыттың салған ауыр салмақтарын ерлікпен көтеріп жүр. Бірақ біздің осынау кең байтақ еліміз үшін, оның болашағы үшін олардың саны тым аз. Ел басына аса жауапты кезең келгенде, әр саладағы қиыншылықты білгірлікпен игеріп алып кететін тұлғалар алтынға пара-пар болып жатқан жоқ па? Жетпіс жылғы кеңес мектебі әлемдік сахнада тең сөйлесетін білікті тұлғалар дайындауды мақсат етпегендей. Енді жиырмалап, отыздап Түркияға, Еуропа елдеріне жіберіп, қысқа уақытта оқытып алуға тырысып жатырмыз. Әзірге қол ұшын беріп, тегін оқытуда, ал кейін оның бәрі мемлекет қазынасындағы валютамен ғана қабылданатын болады. Сонда шет елден оқытып алған жүз, тіпті бес жүз баламыз қай мәселемізді шешіп береді? Ал өзіміздің жүздеген мектептеріміз сол баяғы ескі ағыспен ескегін бос жіберіп, жайлы жағына қарай ыға берумен келе жатқан сияқты. Осы қалыппен жүре берсек, біліктілік те, әлемдік қалыпқа төтеп берер білім де басқа елдерде. Тәуелсіздікті алғанменен, өркениет жағынан соларға тәуелді болып қала бермекпіз. Сондықтан ұлттық мектептің (оған балабақшадан бастап, жоғарғы оқуға дейінгі барлық буын жатады) ендігі мақсат-міндеті не десе, осы өз мектебімізден тәрбиеленген әрбір қазақ баласы Тұлға болып шығуы керек дер едім. Тәуелсіз еліміздің келесі ғасырдағы тағдырына сонда ғана алаңдамауға болады. Балаларымыздың санын көбейтумен бірге сапасын нықтауымыз керек.

	Келесі ғасырда ел тізгінін қолына алар азаматтар бүгін мектеп партасында отыр. Оларды өркениетке сай тәрбиелеу мәселесі мемлекеттік мәні бар мәселе деп ойлаймыз. Ақын Қ. Мырзалиев: «Рухани абақтыдан шығуын шығып, баратын ауылымызды анықтау үстіндеміз. Баяғы қазақы көне мекен күйреген, рухани жаңа шаһарлар салынбаған», – депті бір сұхбатында. Оқу майданы дәл осы халді бастан кешіп отыр.

	Өткен ғасырдағы ағылшын ғалымы Джон Стюарт Милль «Утилитарианизм» (1863, 1906 жылы орыс тіліне аударылған) атты кітабында былай деп жазыпты:

	«Жалпыға арналған қазыналық білім адамның бәрін бір– біріне ұқсатып жібереді, билеуші топқа ұнайтын бірөңкей адамдар шығарады. Өйткені билеуші топ неғұрлым өктем болған сайын, адамдарының ақыл-ойын, жан мен тәнін де уысында ұстауға тырысады».

	«Жасыратыны жоқ, кеңес саясаты мектептерімізді саяси– идеологиялық казармаға айналдырып келді. Бірөңкей, ерік күші әлсіреген, жігерсіз ұрпақ шығарумен айналысты. Ойлы азаматтарды қалқып алып, жойып жіберіп отырды. Қазіргі күнде көп нәрседен арылдық десек те, жаңа өмірге бейімделе бастағанмен де, өктем қолтаңба жойыла қойған жоқ. Балаға өз көзқарасын таңу, арына тию, қызықтырмау, қорқыту жүрген жерде мектебіміз қанағаттандырады деп айта алмаймыз.

	Тәрбие сапасын мұғалімдерді ар-ұятына салумен жөндеп ала алмайтынымыз анық. Адалдықпен еңбек ететін мұғалім бұрын да, қазір де солай еңбек етуде. Ал сонымен бірге бәсеке жағдайында сұранысқа жауап бере алмайтындар да мектептен ойып орын алып жүріп жатыр. Саралаудың жалғыз-ақ жолы өзара бәсеке сарабына еріксіз түсіретін балама мектептердің көбеюі болар еді. Әр түрлі бағыттағы жеке, тәуелсіз мектептерге жол ашу болар еді.

	Рухани өсудің бір жолы ретінде көпшілік қазақ мектептері этнопедагогикаға бұрылып, тіршілік қыла бастады. Тәрбиедегі халықтық салт-дәстүрлерді жаңғыртуға күш салып жатыр. Дұрыс-ақ. Бірақ мақсат мұнымен бітпек емес. Біздің ойымызша, этнопедагогиканы дамыту мәселенің бір жағы ғана, аса қажетті жағы. Сонымен бірге бүгінгі қазақтың ортасы, жан сарайы мүлдем басқа екенін, ең негізгісі, заманның, айналадағы әлемнің күннен-күнге өсіп, өзгеріп бара жатқанын есепке алмаса болмайды. Ұлттық тәрбие этнографиямен шектеліп қалмауы керек. Ескілікті салт-дәстүрді жаңғыртумен бірге өркендеп бара жатқан әлемдік мәдениет биігінен иық теңестіре алатын ел болуымыз үшін олардың тәжірибесін де шұқшия зерттеп, шығыс пен батысқа бірдей көз салуды естен шығарсақ, ұтыларымыз анық. Ал басқа елдер рухани келешегін қалай ойластырып жатыр, соған келсек...

	Франция өзінің ұлттық өсіп-өркендеуінің 2000 жылдарына болжам жасап, бағытын айқындап алды. Батыс Еуропа, Аустралия тағы басқа көптеген елдерде болашақ тәрбиенің негізгі мақсаты белгіленіп, оны орындауға кірісіп те кеткендігін оқып отырмыз. Олардың алдағы мақсаты мәдениетті, өмірге құлшынысы зор, ерік күші мықты тұлғалар тәрбиелеу болмақ. Оған қайсыбіреу: «Ой, қойшы, біз де сөйтіп жатырмыз», – деп самарқаулық танытуы мүмкін. Өкінішке қарай, жоқ, біз олай тәрбиелей алғанымыз жоқ. Белгілі бір ақпарат жиынтығын ғана беріп, біліктілік (интеллект) дайындауға «тырысып» жатырмыз. Шәкіртті мағыналы ойлауға, саралау, салмақтау дәрежесіне жеткіздік деп айта алмаймыз.

	1990 жылы қабылданған «Америка – 2000» дейтін ұлттық бағдарлама алты бағыттан тұрады. Оның ең негізгілеріне назар аударсақ:

	1. Өте жоғары дәрежедегі орта білім алған жастар саны 90 проценттен асуы керек.

	2. Америка мектебінің түлегі әлемдегі ең жоғары білім нәтижесін көрсете алуы керек (Әсіресе жаратылыс, математика саласында).

	3. Қоғамның әр азаматы өзінің білімімен, кәсіптік қабілетімен әлемдік экономикада Америка ұлтының жетекшілік қалпын қамтамасыз етуі керек.

	Қазіргі 110 мың мектептің үстіне аса жоғары үлгідегі Америка мектебінің жаңа моделі жасалып, 1996 жылы осы текті жаңадан – 535, ал 2000 жылы 1000 мектеп қатарға қосылмақшы. Оған қазірдің өзінде дайындалып жатқан: вашингтондық XXI ғасыр мектептерін, дамытпалы бағдарламаға құрылған Джеймс Комер мектебі, келер ғасыр үлгісіндегі Набиско, Сатурн мектептерін қосайық. Еуропаға қызыға қарай отырып, олардың қазіргі дәрежесіне жете алмай жатқанда, біздің ұлттық потенциалымыз енді қанша жылға артта қалып қояр екен деген қауіп ойлайсың.

	Көршілес Ресей білім беру жүйесінің тоқырауға тірелгені туралы ашық айтып, іздену үстінде. Әлеуметтік сұранымга сәйкес коньюнктуралық мектептер, нарық әлемін еркін бағдарлайтын менеджерлер, бизнес жасаушыларды дайындай бастады. Жекеше мектептің күннен-күнге көбеюі мемлекеттік мектептерге еріксіз әсер етіп, өзгеруге итермелеуде. Олар қатып қалған тәрбие қалыптарынан батыл шығып, дамытпалы оқуға (развивающая школа) бағыт түзеуде. Мысалы, Вальдорф бағытындағы жеке бастауыш қыздар мектебі, Подольск қаласындағы славяндық мәдениет лицейі, Мәскеудегі алғашқы Монтессори мектебін алайық. Болашақ XXI ғасырдың жас адамы қандай болатынын болжап, соған лайық оқудың жаңа теориясы ойластырыла бастады. Философ әрі ұстаз Владимир Библердің «Мәдениеттер диалогі мектебі» тәжірибеден өтуде. Бұл теорияның мақсаты қазіргі «білімді адам шығару» тәрбиесіне негізделген бағдарламадан – «мәдениетті адам» мәселесіне қарай бет түзеу болып табылады. Сондай-ақ Мәскеуден оқу жүйесін қайта қарап, дамытуға арналған институт ашылып, өз лабораториясында жасалған мектептегі әдеби білім бағдарламасымен таныстырып үлгірді. Алматының өз ішіндегі орыс тілді мектептерде де жақсы нышандар бар. Он шақты мұғалімнің бірігуінен «Вальдорф штабы» құрылып, 135– мектепке Вальдорф тәрбиесінің жеке жағдайлары енгізілді. Ал қазақ мектептерінен мұндай жаңалыққа ұмтылушылықты байқай алмай отырмыз. Оның негізгі себебі нұсқауды жоғарыдан күтіп үйренген әдетіміз бен қаражат тапшылығы болса керек.

	Қазіргі уақыт мұғалімдерден мектеп кітапханасында сіресіп тұрған «капиталистік елдердегі оқыту теориясының реакциялы қ бағытын» дәлелдейтін кітаптарды былай қойып, Мағжан «Педагогикасын», Жүсіпбек Аймауытовтың «Жан жүйесін», Штейнер, Монтессориді оқуды және халықтық тәрбие мен жан дүниесін зерттеуді талап етеді.

	Бүкіл дүние мойындаған Штейнер, Монтессори гуманизмі біз үшін жасырын болып келді. Ресей Наркомпросы 20 жылы Италияның гуманист-педагогі Мария Монтессоридің әдісі «пролетарлық күресті дәріптемейтіндіктен» жауып тастаған. Біздің замандастар Штейнер (Вальдорф) мектебінің тәжірибесінен де мақрұм қалды. Адамның рухани күштерін оятуға, жан дүниесін ұлағаттауға бағытталған бұл мектептер бүгінде әлемнің әр бұрышында жұмыс істеп жатыр (500-ге тарта).

	Штейнер педагогикасы антропософияға (адами даналық), яғни адамшылыққа құрылады. Баланың жан-жүйкесін жұлқыламайды, сағын сындырмайды. Тіпті балаға баға қойылмайды. Өңкей білімпаздар мен олимпиада жеңімпаздарын дайындау жолында сабылып жүргендер жоқ. Әр баланың мүмкіндігі жоғары, төмендігіне қарамастан, өзінше тұлға ретінде қымбат. Оның шығармашылық, даралық қасиетін дамытуға, қиялын шарықтатуға ұмтылады. Баланың әр жастағы рухани өзгерісі, табиғи тілегі ескеріледі. Бір қызығы, жетпіс жыл жабулы жатқан Мағжан «Педагогикасы» осы бағытпен үндеседі.

	Олай болса, бұл тәрбие біздің мақсат-мүддемізге жат бола ма?

	Реті келгенде айта кету керек, болашақ мұғалімдерді қазақ баласының жан дүниесі мүлде ескерілмеген орысша оқулықтардың аудармасымен оқытқанша, Мағжан «Педагогикасындағы» ойлармен нәрлендіретін кез келді. Мағжан педагогикасы – аса сезімтал, саясаттан тыс, бала жүрегін жараламайтын, адамгершілікті педагогика.

	Соңғы жылдарда мектеп оқулықтарының күрделеніп кеткендігі көпшілікке аян. Әсіресе математика кітаптары орта қолды оқушы түсіне алмайтын қамалға айналды. Мүмкін авторлардың түпкі максаты дұрыс та шығар, бірақ ол оқулықты түсінуді қамтамасыз ететін төменгі баспалдақтардың дайындығы әзірге тым әлсіз. Оған: баласын таңдаған мұғаліміне беріп, қалаған білімді талап етуге мүмкіндігі жоқ ата-ана, 20-30– даған сәбиі бар топтың амандығын ғана бақылаудан тереңге бара алмайтын бала бақша да, өз жағдайы мен көңіл күйі нашар болғандықтан, бала оқытуға ықыласы төмен мүғалім де жатады. Қысқасы, білім сапасы жоғары болуы үшін баланың мектепке дейінгі дайындығынан бастап, оқытудың барлық буыны сағат тетіктеріндей қапысыз жұмыс істеуі керек қой. Оқушының дарыны барлық салада бірдей бола алмайды. Әсіресе гуманитар пәндерге бейім балалар үшін күрделендірілген математика оқулығы да сондай қызық деп айта алмаймыз. Тіпті жүйкені тоздырумен жететін медальдің өзі кейде «коллективтік еңбектің» жемісі болып кеткені жасырын емес. Түпкі болашақта оқуға қабылдаудың шарты өзгеріп, оқушының қабілетін түрлі тестер арқылы анықтайтын көз келгенде медальға көзсіз ұмтылушылық өзінен-өзі сабасына түспек. Сондықтан баланың барлық пәннен дарынды бола алмайтынын ескеріп, оның жаны сүйген сабақтарына көп көңіл бөлуіне мүмкіндік берсе қайтер еді?

	Осы ретте Дальтон мектептерінің тәжірибесін өз жағдайымызға қарай қолдану мүмкіндігі бар. Мұны жай мектептердің өзі іске асыра алады. Мысалы, орта және жоғарғы кластардағы оқу күні екіге бөлінеді. Күннің бірінші жартысында 30 минуттан 4-5 сабақ болады. Ол сығымдалып, жеңілдетілген бағдарлама бойынша оқытылады. Ал осы сабақтардың тереңдетілген түрі түстен кейін өтіп жатады, қай сабаққа кіретіндігін оқушы қалауы бойынша өзі таңдап алады. Әдебиеттен тереңдетілген сабаққа қатысатын оқушы түске дейінгі әдебиет сабағына қатысу-қатыспау өз еркінде. Оқуға оншалық ықыласты еместері түстен кейін өз тіршілігімен айналысуына мүмкіндік алады (бір жерден қосымша жұмыс істеп, табыс табуына да болады). Түске дейінгі жеңілдетілген сабақтарға «қабылданды», «қабылданбады» деген бағалар жеткілікті, ал «жақсы», «өте жақсы» деген бағалар тереңдетілген сабақтар үшін қойылады. Сонда оқуға ықылассыз балаларға шамасы келмейтінді ұқтырамын деп мұғалім де арамтер болмас еді, бала да кемсітуден құтылып, бейіміне қарай оқыр еді. Күнделігіндегі бағаның жартысы – «4» пен «5», қалғаны «қабылданды» болса, ол бала жақсы оқушы болып есептелмек. Бұл өзі мұғалімдер еңбегінің де біршама жарқырап көріне алатын жағдайын туғызады. Қабілетті мұгалім іріктеліп шығады.

	АҚШ-тағы 870 тәуелсіз мектептердің 207-сі ұл-қыздарын бөлек оқытады. Бұл да біздің ұлттық дәстүрімізбен қабыса алатын үлгінің бірі. Мысалы, Мадейра – қыздар мектебі мен болашақ саясаткерлер дайындайтын Әулие Албан ұлдар мектебінің тәжірибесі біздің педагогиканың назар аударуына тұрарлық. Алдағы уақытта әсіресе жекеше қыздар мектебінің ашылуына мән беруіміз керек деп ойлаймын. Ұлтымыздың жақсы болуы, ең әуелі, әйел-анадан, қыз тәрбиесінен. Сол тәрбиені арнайы мектепте іске асыру ыңғайлырақ болар еді. Арнайы мектеп бастауыш көлемінде бола ма, жоғарғы кластарға арнала ма, гуманитарлық бағытта ма, нақты ғылымдардан ба – бәрі де артықтық қылмайды.

	Жоғарғы кластағы қыздарға арналған Мәдениеттер мектебінің бір жобасын былайша болжар едім: Мектеп тәрбиесі ұлттық психология мен халықтық тәрбиеге сүйене отырып, оны өркениетті елдердегі тәрбие тәжірибесімен ұштастырады. Негізгі сабақтары: тіл, мәдениеттер тарихы мен әдебиет. Қосымша сабақтары: жантану, экономика негіздері, заң негіздері, жаратылыс және экология, ойлау өнері, өнер, дене тәрбиесі. Жалпы сабақтары: математика, химия, физика.

	Тіл: Қазақ тілі (міндетті), басқа тілдерден: ағылшын және орыс тілінде сөйлеп шығу. Мәдениеттер тарихы мен әдебиет он шақты курсқа бөлініп, әркім қалауы бойынша үшеуін таңдап алады. Курстар: Қазақстан тарихы мен әдебиеті және этнографиясы (міндетті). Түрік тілдес елдер тарихы мен әдебиеті, Шығыс мәдениетінің тарихы және Ислам-Құранмен танысу, Көне грек мәдениетінің тарихы, Еуропа мәдениетінің тарихы, Славян мәдениеті мен Ресей империясының тарихы, Америка мәдениетінің тарихы, Ақ елшін (ағылшын) мәдениетінің тарихы, Қазақстандағы мәдениет – әдебиет қайраткері әйелдер, Қазақстандағы қоғамдық ұйымдар қозғалысы. Жантану: мектеп жасына дейінгі бала және төменгі класс оқушыларының жан дүниесі; отбасы жан дүниесі мен құлығы; қарым-қатынас мәдениеті. Ойлау өнері: сезім тәрбиесі, ақыл-ой тәрбиесі, көпшілік алдында ойын айта білу. Өнер: қол өнері (міндетті), таңдауы бойынша өнер теориясы, театр, би, ән айту не күй аспабын тарта білу (қобыз, домбыра, шаңқобыз). Дене тәрбиесі күнделікті. Жалпы сабақтардан «тапсырды», «тапсырмады» деген белгілер ғана қойылады. Бала санасына ешбір саясат зорлықпен таңылмайды. Бұл, әрине, болуға мүмкін ондаған жобалардың біреуі ғана. Бұдан басқа да сан бағыттағы мектептердің, тіпті жекеше жоғарғы оқу, тәуелсіз колледж, лицейлердің ашылып, жұмыс істеуі оқу саласында бәсеке тудырып, игі бағытқа бастауы сөзсіз.





РУХАНИ ЖҮДЕУ ЖӘНЕ ТҮЛЕУ




	Адамның айға барып қонуын өз жұртына әдейі көрсетпеген мемлекет СССР ғана. Діни кітаптарды оқи алмаудан рухани азғындауымызды былай қойғанда, Мағжан Жұмабаевтың «Педагогикасын», Жүсіпбек Аймауытовтың «Жан жүйесін», Ахмет Байтұрсыновтың ұлттық тіл туралы кітаптарын, тіпті Д. Карнегиді оқуға тыйым салып, кеңес адамдарын темір қыспақта ұстады. Төңкеріске дейінгі патшалық цензураны қанша жамандағанмен, оның шектеулі ережесі бар, белгілі тәртіппен жұмыс істейтін, түсінікті орын болса, ал кеңес цензурасы етек– жеңіңді бірдей тінткен, адамдарының бірін-бірі қалт жібермей аңдуына құрылған, түсінуге қиындатылған цензура болғаны аян. Батыс зерттеушілері оған «омни-цензура» (шексіз) деп ат берген. Кеңес цензурасы патшалық рухани қыспақ тәжірибесінен арылуды ойлаған жоқ, оны құйтырқыландыра түсті. Соның нәтижесінде Мағжанның «Педагогикасын» оқымаған мұғалімдердің талай буыны институт тауысты. Оны оқымағаннан рухани мүгедек мұғалім болып шыққанымызды несін жасырайық...

	Бұрын естігенмен, ашып, парақтауға мүмкіндік болмаған Мағжанның «Педагогикасын» («Жұлдыз», 1992, 4-саны. Жариялаған Ш. Елеукенов) қолға алып отырып, ұстаздың мына сөздерін құлағына құйған мұғалім болса, бала өмірі қандай қуанышты болар еді деп ойлайсың:

	«Тәрбиеші мен баланың арасы өте жақын болуға тиісті. Екеуі біріне-бірі шет, жат деп қарамасын. Екеуінің арасында сеніспеушілік болмасын. Бала тәрбиешіні мұңын тарқата алғандай, қуанышына ортақтаса алғандай, сырын шаша алғандай досым деп білсін. Бала тәрбиешіні осылай деп білсе, ол уақытта одан ешбір ойын, ешбір ісін жасырмайтын болады. Жасырмайтын болса, өтірік айту, алдау сықылды ұнамсыз құлықтарға орын да болмайды».

	«Мән-жайды ұқтырмай, құр бұйрық беруші адам тәрбиеші емес... Тәрбиеші баланың қаһарлы қожасы болмасын, жұмсақ жолдасы болсын».

	«Бала тіпті сенімпаз болады. Сондықтан баланың, өз күшіне өзін сендіріп үйрету керек. Қолыңнан түк келмейді дей берсең, бала жасқаншақ, жасық болып қалады. Осыдан сақтану керек...»

	«Баланы тәрбие қылу – тұрмыс майДанынДа ақылмен, әдіспен күресе білетін адам шығару деген сөз. Қаласа өзін, асса барлық адам баласын әділ жолмен өрге сүйрейтін ер шығару деген сөз».

	Тәрбиенің түпкілікті мұратын қазақ мұғалімдеріне Мағжандай жеткізе алған адам жоқ-ау деп ойлаймын. Мағжанның педагогикасы – саясаттың құлы болмаған, асқақ, адамшыл педагогика. Бүгінгі күннің іздеп отырған, заманға сай тәрбиесі. Талантты адам қай жерде де талантты ғой. Мағжан ағамыздың бұл кітабын оқып отырып, сұлу жанды, жылы жүректі осы адамды ұстаз болуға туған екен деп ойладым. Бәлкім, Мағжандай ұстаз болу үшін сондай ақын болу керек шығар. Ақын жүректі ұстаздан басқа адам мына сөздерді жаза алар ма еді? «Фантазия» деген ұғымды былайша түсіндіріп, құлаққа құйып бере алар ма еді!

	«Фантазия әдемілік сезімін тереңдетеді, біз неше түрлі әдеміліктерден фантазия арқылы ғана лэззат аламыз. Фантазиясыз адам өмірі өңсіз, түссіз бір нәрсеге айналады, мақау өмірге үн беретін, сақау өмірге тіл беретін, жоқты бар қылатын, барды гүлді, көрікті қылатын, арсыға аяқ басқызып, тәңірмен тілдестіретін – сол фантазия. Осы фантазияны қазақтың терең сыршыл ақыны Шаһангерей Бөкеев мынадай деп суреттейді:



	Таудағы тас ұядан,

	Лашындай сарқан қиядан,

	Шалқып сезім шығады.

	Ұяласым пікір-қиядан.

	Аспандап қиял кетеді.

	Шыққан оқтай жаядан,

	Жасындай барып жалт етіп,

	Көк қақпасын ашады.

	Жарығына алданып,

	Дидарға қадам басады.



	Мағжандай ұстаздар алдымызда жүргенде, жетпіс жыл бойы ұрпағымызды рухани жағымпаздыққа, жігерсіздікке тәрбиелеуге жіберер ме еді? Сондықтан да тек өз дегенін орындататын тоталитарлық үкімет халықты жуасытып ұстап, жасытып тәрбиелеу үшін тірек болар азаматтарынан айыруға тырысқан. Өзі ғана емес, еңбектерін де құрдымға жіберген. Құрдымға кеткеннің бірі – Мағжан педагогикасы елінің өр азаматтарын тәрбиелеуге бағытталған болатын. Сөзіне құлақ түрейік: «Жасында қорқытылып үйренбеген бала өскенде ер болады. Ер болу – үйренуден. Баланы ұрып-соғу – тіпті адамшылыққа ұнамайтын іс. Ұрылып-соғылып тәрбие қылынған бала жанының бар жақсы мінездерінен, ақылынан, ісінен айырылып, миғұла болады. Өтірікші, алдаушы болады, су жүрек, жасқаншақ болады».

	«Әрбір елдің заңында ұялтуға негізделген жаза нағыз қатты жаза деп саналады. Сондықтан т әрбиеші баланы ұялтып, жаза қылуға өте сақ болу керек. Ұялту, келемеж қылу баланың жақсылыққа, жоғарылыққа ұмтылуын, барлық ынтасын байлап, өлтіріп, баланы жасық, ынжық қылады, бала қорғаншақ, өзіне-өзінің сенімі жоқ, жасқаншақ болады. Ұялу сезімінің қарсысы – өзіне-өзі разы болу сезімі».

	Қазіргі мектептегі қорқыту мен ұялту арқылы тәрбиеленген ұрпақ – Мағжан «Педагогикасынсыз» өскен ұрпақ. Мағжанның «Педагогикасы» әлдебір оқулық кітаптардай орысша тәрбиенің көшірмесі емес, қазақ баласының жан-күйімен қабысқан, ұлт болашағына шырылдаған нағыз ұстаздың қолынан шыққан. «Қазақтың екі жауы бар, бірі – дос жауы, екіншісі – қас жауы»,– деп Асқар Сүлейменов жазған екен, қазақтың Абайдан кейінгі дос жауларының бірі Мағжан болар. Ұлт қамын ойлағаннан бірде жан айқайын ұстазға қаратып айтса, бірде ата мен анаға арнайды. Келеңсіздікті бетке басуға келгенде, аямайды: «Баланың маңайында сөйленетін сөздер де әдепті, сұлу болуға тиісті. Былық сөздерді естіп өскен бала өмір бойы былық, былапыт тілді болады. Отағасы-ау, бала-шағаның алдында былық, былапыт сөздерді сапырып сөйлегеніңді қой. Қайдағы құдай атқан сөздерді естіп өскен ұлыңда қандай әдеп болады, қызыңда қандай қылық болады?!» «Жер жүзінде біздің қазақтың денесінен, қазақтың жүріс– тұрысынан жексұрын дене, жексұрын жүріс-тұрыс кемде-кем– ақ шығар. Аяғы қисық, жауырыны қушық. Ақыл қарында тұратындай-ақ, қарыны буаз биенің қарынындай салбырап жатса, би болады-мыс! Семіз болып пысылдап отырса, айбынды адам болады-мыс... Осыларды көріп, өскен қазақ баласының денесінде не сұлулық болады. Қазақ! Жұртқа күлкі болмайын десең, бұл мінездеріңді таста, балаңды сұлу, сымбатты қылып өсір».

	Дүние әлемдік тәрбиеде уақыттың небір өзгерме сындарынан сыздықтап өтіп, адамзат рақметіне бөленген ескірмейтін тәрбие-адамшылық тәрбиесі. Баланы кішкентайынан адамдарды алалауға, тап-тапқа бөліп, жауластық іздеуге, бірін мақтап, бірін даттауға тәрбиелеу адамшылыққа жат болмақ. Ондай тәрбиеден шыққан ұрпақ дүниеден – ылғи да «жау» іздеп тұрмасына кім кепіл? Сондықтан тәрбиені саясаттандырудың барлық тәжірибесі уақыт сынынан өте алмаған. Соңғы ғасырымыздың айтулы ізденістері болып табылатын Штейнер мен Монтессори тәрбиесі ұлы гуманизмге негізделген. Ал қазақ тәрбиесінде Мағжан «Педагогикасы» адамшылықтың үлгісі дер едім. Оған ұстаздың мына сөздері куә:

	«Адамның шын мағынасымен «адам» болуы үшін өзін сүю, жақындарын сүюмен қанағаттанбай, жалпы адамзатты сүюі шарт... Өз елін сүю Дегеннен – аДам өз халқынан басқа халықтарды мейлінше жек көрсін, басқа халықтарға қасқыр болып тисін деген сөз шықпайды. Бұлай болса, жер қанға тұншығып, бұзақылық белең алып, жауыздық өрлеп, жер жүзінде тыныш тұрмыс болмас еді. Европа мемлекеттерінің мына 1914 жылдан бері қан төгіп жатқаны, одан бұрынғы да соғыстар бұган айқын дәлел. Әрбір халық бір-біріне жау болсын деп ұғу – хата. Адам өз халқының адамдарын сүюінің үстіне басқа халықтардың адамдарын да сүюге міндетті. Міндетті ғана емес, еріксіз сүймек. Бұл – адамның жаратылысындағы негізгі мінез».

	Бұл сөздерді адамды сүйген адам ғана жазуы тиіс.





ХАЛЫҚТЫҚ ТӘРБИЕ




	Байқасақ қазақтықтың өзінДе бар,

	Дүниенің генийлігі, пайғамбары.

	(Сұлтанмахмұт Торайғыров)



	Дана Қорқыттан – данышпан Абай және одан берідегі ірі ойшылдың бірі Сұлтанмахмұт Торайғыровтың жоғарыдағы сөздері қазақтың өзіндік ұлттық болмысын даралайды. Көршілес ұлттардың аралас-құраластығында жұтылып кетпей, қайталанбас қасиетін сақтап қалуы, сөйтіп, ғасырдан-ғасырға жалғасудың шарты бұл. Өзіне-өзі менсінбей қарайтын халықтан сорлы жоқ шығар.

	Кеңес тұсында айырылып қалған халықтық тәрбиені қайтадан дұрыс жолға қою арқылы енді өсіп келе жатқан ұрпағымызды өз ұлтына деген мактаныш сезімінде, басқа ұлттарға деген құрмет сезіміне тәрбиелеуге мүмкіңдік алмақпыз. Ол үшін төңкеріске дейінгі мектеп тәжірибесіне зер салған жөн сияқты. Бұрынғы мектептің үш класының өзі балаға тұрмыстық білім берген, өмірдің қажетті мәселелеріне бейімдеген. Тұрмыстық білімнің қажеттілігін есте ұстай отырып, тіл– әдебиетті айтпағанда, есеп сабағының өзін салт-дәстүрмен, үй шаруасымен байланыстырып оқытуға болмас па еді?

	Сондай-ақ бұрынғы мектептерде әдеп, әсемдік сабағы болған екен. Әдеп сабағын бірінші кластан бастап, онда үй ішілік, жора-жолдастық, ағайын-тумалық дегендей қарым-қатынас мәдениетіне үйретуге болар еді. Жоғарғы класта: қыз-жігіттің сый-құрметі, ата-енені сыйлау, бала тәрбиесі туралы өмірге қажетті мәселелерді қамтиды. Әсемдік әлемінде сөйлеу мәдениеті, адамның сырт келбеті, өзін ұстау мәдениетіне мән беріледі.

	Халықтық тәрбие, біздің ойымызша, этнографиямен шектелмеуі керек. Халық даналығы баланың жан дүниесіне мән береді. Еркіндігін орынсыз шектемеуді, баланы жасытпауды есте ұстайды. Бабалардың осы салтынан ұлтымыздың өр мінезді азаматын тәрбиелеуді үйренеміз. Бұрынғы қазақтың елін, жерін сүюі, ерлігі жапондықтар мен американдықтардан бір де кем емес еді ғой. Соның сыры неде? Мұны да зерттеп білу керек-ақ. Бесік жырынан бастап, шешендік сөз, тыйым сөз, түс жору, атқа мінау, қыз айттыру салт-дәстүріне дейінгі халықтық тәрбиесінің берері мол.

	Халықтық тәрбиенің бір бұлағы – шешендік сөздерде.

	Мысалы, Қаз дауысты Қазыбек бидің қазақ пен қалмақ келіссөзіндегі Қазақты сипаттауын естіген адамды өз халкына деген мақтаныш сезімі билеуі сөзсіз: '

	«Біз қазақ деген мал баққан елміз, бірақ ешкімге соқтықпай, жай жатқан елміз. Елімізден құт-береке қашпасын деп, жеріміздің шетін жау баспасын деп, найзаға үкі таққан елміз. Ешбір дұшпан басынбаган елміз, басымыздан сөзді асырмаған елміз. Досымызды сақтай білген елміз.

	Атадан ұл туса, құл боламын деп тумайды, анадан қыз туса, күң боламын деп тумайды. Ұл мен қызды қаматып отыра алмайтын елміз. Сен қалмақ болсаң, біз – қазақ, қарпысқалы келгенбіз. Сен темір болсаң, біз – көмір, еріткелі келгенбіз. Қазақ-қалмақ баласы табысқалы келгенбіз. Танымайтын жат елге танысқалы келгенбіз. Танысуға көнбесең, шабысқалы келгенбіз. Сен қабылан болсаң, мен – арыстан, алысқалы келгенбіз. Жаңа үйреткен жас тұлпар жарысқалы келгенбіз. Тұтқыр сары желіммін, жабысқалы келгенбіз. Берсең, жөндеп бітіміңді айт, не тұрысатын жеріңді айт!»

	Қазақ халқының қарым-қатынас мәдениет аса жоғары болған. Туысқан-бауыр, ата мен бала, құда-жекжаттың, қыз– жігіттің, қайын мен жеңгенің бір-біріне деген сый-құрметі – қазақ баласының ұғымына кішкентайдан сіңірілетін өзінше бір мектеп. Оны сол ортада өспеген адамның біліп, түсінуі қиын. Бұл жөнінен де қазақтың шешендік сөздері акылшы бола алады. Майқы бидің мына сөзіне зер салайық:



	Адам бақсаң, атаң бақ,

	Көз жұмар сапар аттанып,

	Сөз білген атаң ата-ақ.

	Айтқаны қалар жатталып.

	Қонаққа аспа жауырын,

	Таңдап бергей тәуірін.

	Бипаз сөйле кеткенде,

	Сипап жібер сауырын.

	Жілік жесең біреуден,

	Сақта оған жамбасты.

	Басыңа іс түскенде,

	Жамбастан ол танбас-ты,

	Болмаса егер албасты.



	Немесе:



	Таздан жарғақбас туар,

	Кедейден малбақпас туар.

	Соқырдан көрмес туар,

	Сараңнан бермес туар.



	Балаға: өз атаң, нағашы атаң, кіндік атаң, өкіл атаң, сүндет атаң, пір атаң, қайын атаң, – деп жеті атасын үйретіп, «Жеті атасын білген жеті рудың қамын жейді» деген қазақтың халыктық тәрбиесінің кеңпейілділігіне, адамгершілігіне тәнті боласың.

	«Тәкаппар адамды тәңірі сүймейді. Анадан өнеге көрмеген қыз жаман, атадан тағылым алмаған ұл жаман, ондай бала ел басын құрап, үйінен дәм беруге жарамайды. Атаның атын былғаған ақылсыз баланың әке омыртқасынан жаралып, ана құрсағында шырланып, тумағаны жақсы.

	Тізесін бүгіп отырған инабатты әйел көрікті. Үлкен шаңырақтың қасына тігілген келіннің отау үйі көрікті. Әйел төрт түрлі болаДы: Оның бірі – ниеті қураған әйел, екіншісі – ынсапсыз әйел, үшіншісі – үйДің құты болған әйел, төртіншісі – кесір әйел. Әйел біткеннің ең жаманы – осы.

	Отбасының құты болған әйел даладан бір қонақ келсе, үйінде ері болмаса да, оған сусын беріп, бар дәмін алдына қояды, сыйлап, аттандырып салады. Бұлар Айша мен Фатимадан бата алған әйелдер. Мұндай әйелдер мыңдап өссе де, көп емес.

	Қазақ кісілігінің түп тәрбиесі мен тұтас мектебі мақал– мәтелдерде жинақталғанын Сұлтанмахмұт Торайғыров «Айтыс» поэмасында дәлелдеп береді. Өз халқы туралы соншалық сүйіспеншілікпен жазғандығы үшін де ақынның бұл поэмасы жасырын ұсталып келген.

	Қарашы, міне, қандай пікірлер бар:



	1– «3аманың түлік болса, тазы боп шал».

	2– «Қылышты сұғып байқа өз саныңа, Өз саның ауырмаса, біреуге сал».

	3– «Аспен ат, біреу таспен атса сені».

	4– «Мың сіз-бізден бір шыж-мыж артық», – деді.

	5– «Өз етігің тар болса дуниенің, Кеңдігінен көрмессің дәнеңені».

	6– «Торғай артық жердегі – қолыңдағы, Ұшып жүрген тырнадан әуедегі».

	7– «Отқа жақ алтын ерің атқа тисе»,

	8– «Енбек қыл да, міндет қыл» деген еді.

	9– «Талаптан, нұр жауады талапты ерге»,

	10– «Көрпеңе шақта аяқты, соза берме».

	11– «Басқа тұрсын атың мен астыңдагы,

	Қойныңдағы қатынга сенбе, сенбе!»

	Күллі дін, бар философ айтқандары,

	Осы он бірдің астында түгел бәрі.

	Екінші, үшіншіден дәмлі сөзді.

	Айтқан жоқ Енжіл менен Құран-дагы.

	Төртінші, бесінші де Марксіңнен,

	Өмірді ұгынуда кеткен әрі.



	Жетпіс жыл бұрын жазылган ақын ойларының бүгінгі күнге қабыспай тұрган жерлері де табылар, бәлкім, бірақ жалпы алганда, оқушысын ойландырары сөзсіз.

	Халық тәрбиесінің тагы бір бастауы – тыйым сөздерде. «Табу» (тыйым) деген үгымды батыс гылымына енгізген XVIII гасырдагы агылшынның теңіз саяхатшысы – Д. Кук. Полинезияның тұргылықты халқының тіршілігін бақылай отырып, тыйым салынган нәрселердің қай зат, адам, қай сөзге қатысты екенін анықтап, магынасын зерттеген.

	Қазақтың тыйым сөздерінде де халықтық тәрбиенің негізі жинақталган. Мысалы, «Әйел адам ер кісінің жолын кесіп өтпейді», – дейді. Сол арқылы, ер азаматқа отбасының, елінің жауапкершілігін міндеттеп, әйелге азаматын құрметтеуді тапсырады. «Молаға қарай қолыңды шошайтпа», «Бас ұстасаң, әкең өледі», «Төрге қарап жүреңнен отырма, ырысың кетеді» дегендер – жоғарғы күшпен сескенту арқылы еске сақтауға мәжбүр ететін сыпайылық мәдениет. Тыйым сөздердің біразы қыз баланың инабаттылық, ізеттілігін еске салады: «Адамға қарап керілме», «Жатқан кісінің үстінен аттама», «Сыпырғыны жоғары көтерме», «Дастарқаннан аттама», «Жер таянба» т.б. Кейбір тыйым сөздер кенеттен кездесетін қорқудан сақтандырады: «Суға қарай жүгірме», «Түнде суға барма», «Түнде далаға кір жайма».

	Қазіргі ұрпақ тәрбиесіндегі ең үлкен кемшіліктің біреуі рухани жасықтық болуға тиіс. Рухани жасықтықтың қарама– қарсысы, яғни қазақтың нағыз мінезін жыраулық поэзиядан көре аламыз. Жыраулық поэзия еркін, рухы жоғары ой-санадан туған. Оның жалғасы – айтыстағы ерлік, өзін-өзі асқақтата жырлау. Тоныкөктің, Қазтуғанның өзін мадақтауы мақтаншақтық, ұсақ мінез емес. Халқының тәуелсіздігіне, еркіндігіне арқа сүйеген өр мінезден, іріліктен туған. Бодандық, кедейшілік қазақтың өр мінезін жасытты. Ахмет Байтұрсынов айтқандай: «Ерден еркек қалды, көлеңкеңнен үркек қалды». Жалшылық жан дүниесі қалыптасты.

	ХУ-ХУІ ғасырдағы қазақтың асқақ рухы Қазтуғанның «Мадақ жырында» және Еділ жөніндегі толғауында айқын көрінген. Мысалы:



	Бұдырайған екі шекелі,

	Мұздай үлкен көбелі,

	Қары ұнымы сұлтандайын жүрісті,

	Адырнасы шайы жібек оққа кірісті.

	Айдаса қойдың көсемі,

	Сөйлесе қызыл тілдің шешені.

	Ұстаса қашағанның ұзын құрығы,

	Қалайылаған қасты орданың сырығы.

	* * *

	Буыршынның бұта шайнар азуы,

	Бидайықтың көл жайқаған жалғызы.

	Бұлт болған айды ашқан,

	Мұнар болған күнд,і ашқан,

	Мұсылман мен кәуірдің

	Арасынан өтіп бұзып дінді ашқан,

	Сүйінішұлы Қазтуған!



	Халықтық тәрбиенің тағы бір қайнар көзі – орта ғасырда өмір сүрген бабаларымыз жазған әдеби, ғылыми, педагогикалық кітаптарда. «Құтаю білігі», «Гүлстан», «Қабұснама» кітаптарының бетін ашқан әрбір адам бұған тәнті болмақ. ХІ ғасырда жазылған «Қабұснамада» мынадай ұлағатты сездер бар:

	«Сені жан-ділімен жақсы көріп, тәрбиелеп ж үрген ата– анаың көңілін қалдыратын құрттай іс жасасаң, сен ешқандай да жақсылыққа лайықты жан емессің. Өйткені кім де кім ата– ананың жақсылығын білмесе, басқа біреудің жақсылығын да бағаламайды... сен ата-анаңа не істесең, саған перзентің де соны жасайды».

	«Егер де сенің көңіліңде қайғың немесе қуанышың болса, оны сол қайғы мен қуанышқа серік болатын адамға ғана айтуыңа болады. Қайғылы жанға қуанышыңды айтпа. Үмітсіздіктен сақтан, жақсылықтан үмітіңді үзбе, үміт есігін аша біл».

	Енді VIII ғасырда жазылған Орхон ескерткішіндегі мына жолдардың тәрбиелік мәніне назар аударалық: «Інілі-ағалының дауласқандығынан, бекті-халқының жауласқандығынан түркі халқы елдігін жойды».

	Сондай-ақ халықтық тәрбиенің ғылыми тілде жинақталған түрі Мағжан «Педагогикасында» деп ойлаймыз.





АҚЫЛШЫМ – ӨЗІҢСІҢ




	Қазан айында басталған сабақ бүгін-ертең аяқталғалы түр. Жарты жылдың қиыны мен қуанышты сабақтарын бөліскен Еділдің, Құралайдың, Мәдинаның, Ғалияның сөздері құлағымда ұзақ сақталарын білемін.

	Міне, мынау – ылғи алдыңғы қатарда отыратын Құралай мен Мәдина. Құралайдың өткен жолғы баяндамасы 2-курс студенті үшін жаңалық болды. Әсет ақынның «Ағаш ат» дастанының бұрын ешкімге белгісіз жаңа нұсқасын тауып әкеліпті. Біз білетін түрінен едәуір айырмасы бар. Бәрімізді таңғалдырған 45 минут зерттеушіге айналған Құралайдың талантына тәнті етті.

	Мәдина не айтса да, беріле сөйлейді, шын ниетімен айтады. Аулындағы сүйікті мұғалімін еске алғанда, көзіне жас келгенін көрдім.

	Ал анау жуан дауыс – Едігенікі. Асықпай, баппен, үлкен адамша сөйлейтіні ұнайды. Өзінен бір зиялылық сезіледі. Мен үшін олардың өтілген сабақ жөніндегі пікірі, алдағы уақытқа ұсынысы өте қымбат. Соны білмек боп, екі бет қағаз алып, үш түрлі сұраққа жауап жазуын өтінемін. Аты-жөнін көрсетудің қажеті жоқ.

	1. Сабақтың қандай пайдалы жақтары болды?

	2. Өзіңіз байқаған кемшіліктері неде?

	3. Ұсыныс, пікіріңізді айтсаңыз.

	Міне, студенттер жазған ұсыныс – пікірлер алдымда жатыр. Сабағымның кемшілігін былай көрсетіпті:

	...Кей баяндамалар ұзаққа созылып кетіп, қалғанына уақыт аздау болды.

	...Сұрақты жақсы сөйлейтін студенттер көп қойып, соларға көп көңіл бөлініп кетті. Өзім де үндемегенге үйреніп кеткенмін бе, менің сұрағым күлкілі болып көрінетін секілді.

	...Уақытпен санасу керек...

	...Баяндамашыға талап бұдан да қатты қойылса...

	Міне, осылай, мақтанатын дәнеңе жоқ. Келесі жылы әр сабақтың жүйелі өтуін қадағалауым керек. Жай ойланатындарға қанша асықсақ та, сөйлеуге мүмкіндік беру керек.

	Үшінші сұраққа мынандай ұсыныстар айтыпты:

	...Баяндаманы күні бұрын белгілемей-ақ қойса, қайтеді?

	...Пікірлестер мен қарсыластарды кейінірек бастадық.. Осы әдісті басынан қолдану керек еді.

	...Баяндаманың жақсы жақтарын көбірек айту керек.

	...Студенттің рухани дүниесіне бұдан да тереңірек үңілсеңіз. Сіз байқамаған талай сырлар бар-ау онда әлі.

	Сабақтың пайдалы жақтары:

	...Пікір айтуға біраз төселіп қалдық.

	...Кейде дайындала алмасам да, өзіме қажет кішкентай ғана жақсылық алуға келемін.

	...Мен өзімді мұғалім ретінде сезіне бастадым. Баланы ақ жүрекпен, ынтамен тыңдау керек екен.

	...Мен де мұғалім болған кезде оқушыларымды талдауға түгел қатыстырсам деймін.

	Мұғалім үшін шәкірт қойған бағадан артық баға жоқ.. Олардың пікірімен санасу кісіні қамшылап отырады.





АРМАН – САБАҚ




	Өзіме ең бір ұнайтыны – лабораториялык сабақ. Шағын ғана белмеде 10-12 студент пен оқытушы отырады. Лупамен қарағандай, бір-бірімізге іріленіп көрінеміз. Дауыс, түр әлпеті өзгеше бір салтанатты жағдайға, адамдық қалыпқа ауысады. Мұнда айқайлаған жалпы сөзден гөрі жүректен шыққан жай дауыс әсерлі. Бір-бірімізді енді аңғарғандай болып, сөйлей отырып, көзімізге үңілеміз. Айналадағы сынық орындық, суық бөлме естен шығып кетеді. Ал, жалпы, Сиявуштың арман қаласы секілді болашақтың арман – сабақтарын аңсаймын. Онда он шақты адамға арналған, әр ұстаздың студентпен бетпе– бет сөйлесетін шағын бөлмесі болмақ. Әдемі дөңгелек стол, жұмсақ орындықтар. Мұғалім мен студент арасында суық арақашықтық жоқ. Ұядай жылылық бар. Балалар кіріп келгенде, олар білмейтін бір қызық кітаптарым жаюлы, тапсырмаларым дайын, өзім бір ертегінің кейіпкеріндей, аса шабытпен күтіп отырсам. Шәкірттерім мені көргенше, мен оларды көргенше асықсақ...

	Тезірек болшы, арман – сабақ.





«СТУДЕНТТЕН СӘЛЕМ...»




	Оқу жылы аяқталды, көңіл жайланды.

	– Осы курсқа келесі жылы келетін жаңа студенттерге не айтар едіңдер? – деймін.

	Олар тез-тез болашаққа хатын жаза бастайды. Оны келесі жылғы студенттерге жыл басында оқып беремін. Кейде мұғалімнің көп ақылынан гөрі студенттің – студентке айтқан ақылы өтімді. Ақыл айтудың бұл да бір түрі.

	Сонымен, былтырғы студенттің биылғы студентке тілегі:

	«85-жылдың күзі ең қызықты, ең бір қуанышты күн болды. Біз Гулнәфис екеуміз 303-аудиторияны әрең іздеп тауып, келіп партаға отырдық. Сабақтың қиыны да, оңайы да бар. Оны әр адам шыдамдылықпен жеңуі керек. Мен үшінші қатардың сол жағынан санағанда екінші орында отырамын. Жалқаулығым бар. Кейінгілерге тілегім: «оқу инемен құдық қазғандай» деген рас, жалқауланбай оқы. Өзім жалқаулығымнан біраз зиян көрдім».

	«Менің айтарым – оқуыңыз төмен болып қалса, оқасы жоқ, ең бастысы, адамгершілігіңіз бәрінен жоғары болсын!»

	«Мұғалімдермен сәлемдесіп жүруді ұмытпа!».

	«Еңбек нәтижесі денеңді, келбет-көркіңді қалай нұрландырса, оқу нәтижесі де ойыңды, дүниеге көзқарасыңды сондай нұрландырады».

	«Сабақтан кешікпе, қалма. Деканат жатақхана бөлгенде, осыған қарайды».

	«Жексенбі күні кітапханада болғандар жақсы үлгереді».

	«Ортаңа қадірлі болуды ойла. «Өнерлі өрге жүзеді» деген қазақ атам. Өнеріңді көрсетуден ұялма».

	«Ата-анаң ертелі-кеш алыста жүрген сені ойлап, неғып хабарсыз кетті деп алаңдап отырады. Айына ең болмаса, бір рет өзіңнің амандығыңды білдіріп, хат жазып тұр. Жылы киініп, уақытымен дем алып жүр. Өйткені еңбегіңнің нәтижесі денсаулығыңа байланысты».

	«Өзім уақытты дұрыс пайдалана алмағаныма өкінемін. Әсіресе қыздарға айтатыным: Майда-шүйде әңгімемен уақыт өткізіп алмаңдар. Көктемгі кезде сабақтан қалу көп болады. Енді 5 минут ұйықтай тұрайын деп, бүкіл бөлмедегі қыздар сабақтан қалып қойған күніміз болған. Өте бір тығыз шаруаң болмаса, ертерек ұйықтауға тырыс. Меніңше, ең жаман әдет – сабақта қалғып отыру. Ол – лекторды да, өзіңді де сыйламағандық».

	«Сабаққа дайындалуды түнге қалдырма».

	«Ішімдікке әуес болып, болар-болмас нәрседен ұшып кетпеуіңе тілектеспін!».

	«Осы оқуға мен екі жыл еңбек істеп барып түстім. Ата– бабаларымыз айтқан ғой, «Еңбекпен келген нанның дәмі ауыздан кетпес» деп. Жұмыста жүргенде: «Осыдан оқуға түссем, жақсы оқыр едім», – деп ойлайтынмын. Енді, міне, арманыма жеткен сияқтымын. Еңбектенсең, нәтижесіз болмайды».

	«Күнделікті сабақты қарамадым дегеннің өзінде бір қарап қою керек. Жазуды ертеңге қалдырмай, сол күні орындап тастасаң, ана сабақтан, мына сабақтан жиналып қалмайды».

	«Менің орнымдағы студент соңғы катардың бұрышында отырмын деп мойымаңыз. Оқимын деген ниет болса, орынның бәрі бірдей емес пе? Меніңше, осы орын – ең жақсы орын. Сабаққа кешігу, келмей қалу деген жаман әдет болмасын. Жолдастырыңызбен жақсы қарым-қатынаста болыңыз».





СТУДЕНТТІ САҒЫНУ




	Ол күні қай бөлмеде жиналатынымызды студенттердің өзі келісіп қояды. Қыздар күнделікті киімін былай қойып, қыз қылықты көйлектерін киеді. Аудиторияда қалай болса солай отыратын жігіттер шашты жатқызып, галстугін тағып келгенде, қыз қарағандай. Алыстағы Мұңғұлиядан келген Зәмзәгүл бар, үйін сағынып жүр ғой деп, арнап алып шыққан тәттімді қолына ұстатамын. Әзіл-қалжыңға жүйрік Айсұлу мен Сара бар. Әр сөзіне күлесің де отырасың. Сараның қонақ жігіттерге етік кейпіндегі күлсалғышты беріп жатып: «Мынау – екі аяғыңызға бір етік», – дегенін ұмыта алмаспыз.

	Күліп қойып Қосай отырады. Шағын денесіне сонша кеңдіктің қалай сыятынын қайдам, қыздар әзілмен шымшылап жатса да, қызара күліп отыра береді. Жұмыстың ауырын, жауапкершіліктің үлкенін өз мойнына жүктеуді міндет санайтын адамның өзі. Үй-ішінен алған жылы да момын тіршіліктің барлық кейпі осы жігіттің бойында тұр. Бес жылғы студенттік қарым-қатынастың ең бір қиын сәттерінде де сабырлылық сақтаудан танған жоқ. Естуімше, ең қатты ашуланғанда қыздарға үлкендігін алға салып: «Әй, ешкілер-ай», – депті. Чернобыльда жарылыс болғанда, алғаш көмекке барғандардың бірі болды.

	Көп ұзамай, Қосай мен Қалдыгүл бірге ән салады. Бірі жіңішке, бірі жуан екі дауыс домбыраның екі ішегіндей үндеседі. Одан кейін Зояның домбырамен салған нәзік әнін естиміз. Төселген, саспай айтады. Дүйсенкүл болса, сықақ оқиды. Өнерсізі жоқ.

	Бұл курспен алғаш көздескенде, әскерде болып, еңбек істеп келген естияр қыз-жігіттер екен, бөлменің місін басқандай сабырлылықпен қарсы алған. Сыртқы қалпына қарағанда, тек саясат туралы сөйлесу керек сияқты. Көзіме бір бұрышта тұрған домбыра түсті.

	– Домбыраны кім тартады? – Тартатын ешкім жоқ екен, бөтен курстың бір баласы тастап кеткен болып шықты. Ешқайсысы қолына алмайтынына көз жеткен соң, өзім алып, бір-екі ауыз айттым да, қарсы алдымда көзі жанып отырған бір қызға ұсындым.

	– Менің де жаңадан үйренгенімді байқап отырсың ғой, ал енді сен айт. Айтатының көзіңнен көрініп тұр, – деген соң, домбыраны ұяла қолына алды. Бұл Зоя еді.

	Зоя екі-үш өлеңнен кейін өзі білетін бір балаға ұсынды. Келесі кездескенге дейін әрқайсымыз дайындалатын болып, келісіп тарастық, Жоғарғы курста өнерсіз адам қалған жоқ.

	Бұл бір бақытты күндер еді.





ЕГЕР МЕН МҰҒАЛІМ БОЛСАМ...




	Менің жүрегімнен ұмытылмастай орын алған бір топтың студенттері болды. Олар оқуға 1984 жылы түсті. Әуелі бір жыл дайындық бөлімінде оқыдық. Неше жыл еңбек істеген, әскерден келгендер еді. Келесі жылы бірінші курсқа сол тобымызбен өтіп, оқуды жалғастырдық. Талай қызықты күндеріміз бірге өтті. Мен оларды тәрбиеледім десем, олар мені тәрбиеледі. Өсу мектебінен бірге өттік.

	Бітіруге жақындағанда: «Шіркін, бәріміз бір мектепке барып, бірге қызмет істер ме едік», – деп армандаушы едік. Өмірді болжап бола ма, мүмкін бір кезде ол арманымыз да іске асып кетер. Суреттеріне сағынып қараймын. Міне, Қосай, Рухат – Әсем (екеуі үйленген), Зоя, Қалдыгүл, екі Айсұлу, Сара, Әсия, Азамат (күрд қызы), Ербақыт, Аманжол, Зәмзәгүл – үшеуі Мұңғұлиядан, Дүйсенкүл, Роза, Рабиға, Нағима, Қуаныш... Жақында Ербақыт келіпті. Үйленген. Келіншегі мен сүп– сүйкімді баласының суретін көрсетеді. Айсұлу қызымнан аңқылдаған хаттар келеді. Өзі ауылындағы мықты мұғалім. Онсыз бір кешіміз өтпеуші еді. Қосай келіп кетті, қазір институтта мұғалім. Қалдыгүл, Дүйсенкүлдер де институтта мұғалім. Қандай да бір отырысымызды ішімдіксіз өткізуді үрдіс қылып едік. Өмір толқыны өзгертіп жібермеді ме екен?

	Студенттерім жазып берген «Егер мен мұғалім болсам» деген шағын шығармаларын парақтаймын:

	«Шәкіртіне өзін сыйлата алса, өзі де олармен сыйласа білсе, ұстаздың ең жақсы қасиеті осы деп білемін».

	«Болашақ шәкірттеріме жан-жақты білімді, қарым– қатынаста қарапайым адам болып көрінгім келеді. Класс жетекші болғанда, шәкіртімнің жүрегінен жол таба алсам деп ойлаймын».

	«Бес жыл студенттік өмірде көп нәрселерді үйрендік. Солардың өзіме ұнағанының бәрін жалғастырғым-ақ келеді. Бірақ талабымыз таудай болғанмен, іскерлігіміз жетіспеуі мүмкін ғой. Қазір бәрін төңкеріп тастайтын сияқты болып тұрмыз».

	«Лекцияны қағазға қарап емес, адамның көзіне қарап оқысам».

	«Әр оқушының жан дүниесін біліп алуға тырысамын. Жеке жұмыстар тапсырғанда жазып келуді міндеттемеймін. Ауызша өз пікірін айтқызамын».

	«Болашақта оқушылардың сабағыма бар ынта-жігерімен қатысатындай болуын армандаймын. Оқушының кемшілігінен гөрі жетістігін көбірек байқауға тырысамын».

	«Кейбір мұғалімдер көзге түскен бір-екі шәкіртін пір тұтып, оның жанындағылар көлеңкеде қалып қояды. Осыны болдырмасам деймін».

	«Біз де енді бес минуттан кейін ұстаз болмақшымыз. Сабырлы, байыпты, бір-екі ауыз сөзбен оқушының тілін таба білетін болсам. Оқушыларыммен сабақ жөнінде ғана емес, басқа жағдайларда да тығыз байланыста болсам».

	«Кейбір сабақтан, шынымызды айтсақ, жалығып кетеміз. Ал болашақ оқушыларым бір күн сабақтан қалса, «қандай қызықтан құр қалдым екен?» деп отырса».

	«Кей мұғалімнің бір бала нашар болып көзге түсіп қалса, әрі қарай баса беретіні жаман. Қайта көтермелеп отырса ғой, сонда ол ұмтылуға тысысар еді».

	«Мектепке барған соң, балалардың сабақтан тыс жұмыстарына көп көңіл бөлер едім. Оқушылармен бірге театрға, концертке барып, қызықтарын бөлісу олардың көңілін өсіреді деп ойлаймын».

	«Оқушының бойындағы жылт еткен жақсы қасиетін байқап, дамытып отырсам. Талапты тым жұмсатып жіберуге де болмайды. Оқушының бәрі бірдей емес, талап қойып отырмаса, жалқауланып кетеді».

	«Ұстаздың ең үлкен ерлігі барлық оқушыны өз сабағына тарта білуінде деп ойлаймын».

	«Сабақты өмірмен байланыстыра айтқан ұнайды. Оқушыны «сіз» деп сыйлай сөйлеу керек».

	«Оқушым сабақта отырғанын сезбей, айтқан әңгімем кинодағыдай әсер етсе».

	«Әр гүлдің өз түрі бар, өзінше жайнайды, әр құстың өз үні бар, өзінше сайрайды» дегендей, әр оқушыны тани алсам».

	«Оқушыға үнемі ұрсып, кемшілігін бетіне басып, «айтқанымнан шықпасын» деп зекудің, шәкіртке теріс тәрбие беретінін ескеру керек. Көп сөйлемейтін оқушыға да басқалармен бірдей тапсырма беріп, көмектесу шәкіртті тани білуге көмектеседі. Жалпы, ұстаз болу оңай емес».

	«Ұстаздың өзін-өзі ұстауы, сөйлеу мәнері шәкірт көңілінде жатталып қалады. Менің ойымша, ұстаз білімді әрі мейірімді, қарапайым болғаны жөн.

	«Мұғалім жоқтан өзгеге ашуланшақ емес, шәкірттерін өзімен тең ұстап, ашық сөйлесетін адам болуы керек. Қатал мұғалімді қорқып қана сыйлайсың, ал жаны кең, мейірімді мұғалімді шын жақсы көресің».

	Студенттеріміздің осы арманы орындалды ма екен? Қызметке кірісіп кеткендеріне де көп жыл болды. Бұл сұрақтың жауабын өз шәкірттері туралы жазған еңбектерінен оқығым келеді.

	Жуықта баяғы бала күнгі ұстазым Жүнісқызы Ұлтай апай хат жазып жіберіпті. Өзі пенсияға шықса да, жан-жүрегімен мәңгі мұғалім болып калған апайым:

	«Қазақ әдебиетінде» Әбділда Тәжібаевтың өлеңдері жарияланған екен. Әсіресе «Мұғалім» деген өлеңін оқып, таңғалдым. Бұл кісі қалай мұғалімнің сырын анық білген? Өлең жолдарын қайта-қайта оқи бердім.

	Мен мектепте оқып жүргенімде ұстаз болуды аңсап едім, арманыма жеттім. Көп жыл өтсе де, мұғалім көңілі жас болып қала береді. Көшеде келе жатып, көзіміз алдымен балаға түседі. Ол жылап тұрған болса, «неге жылады екен?» деп, жанымыз ашып, әр түрлі ойға кетеміз.

	Кейде алдымыздан әлдеқашан өтіп кеткен шәкірттерімді еске алып, сағынамын. Олардың тағдыры өз балаларымнан кем әсер етпейді. Ал соның ішінде де ұстаз көңіліне өте жақындары болады. Ұстаз ол оқушысын үнемі ойлайды.

	Бүгін сабақ бітті. Ол бала үйіне кетті. Ертең сол баланы қайта айналып көргенше, ұстаз көңілі тағат таппай, сол уақытқа әрең жетеді. Класқа келгенде, ол бала жоқ болса, не жағдай болғанын анықтамай, көңілі орнына түспейді. Мұғалім деген жаны таза, нәзік жан. Баланың жанын түсініп, сезімін байқай білген».

	Ұлтай апайдың бір кітапка татырлық бір бет хатына осы бір жазған еңбегіммен жауап бере алсам, шәкірттік парыздың ақталғаны болар еді.





ШЫҒАРМАШЫЛЫҚ ДӘПТЕРІНЕН




	Шығармашылық дәптеріне ойға келген тұжырым, ұнаған пікір болса, жазып отырамын. Қайталап оқып қойғанның көп пайдасы бар. Енді осы бір өзім үшін жазылған дәптердің кей тұстарын қызыққан кісінің бір қажетіне жарап қалар деген ақ ниетпен көпшілік назарына ұсынамын.



	Әр шәкірттің өз мінезіне қарай бабын таба алмасақ, онда мұғалім емес, сабақ беруші ғана болып қаламыз.

	***

	Шәкіртін сыйламайтын мұғалім ғана онымен дауласып, ұрысуға барады. «Сыйлы боламын десең, сыйлай біл» деген мақал мұғалімге де арналған.

	***

	Жан дүниесін білмеген адам мұғалім бола алмайды. Мұғалімде тәуіптің көзі, ақынның жүрегі, суретшінің қиялы болсашы.

	***

	Сабақтардың сабағы – әдебиет пен тіл.

	Жазушы мен мұғалім бірігіп, оқушының жан дүниесін жасап шығарады.

	***

	Әдебиет сабағының жаны – тапқырлық (импровизация). Әдебиетшінің сабағы жоспардан емес, Сөзден басталса керек. Әлем – жаратылыстың өзі Сөзден басталған.

	***

	Шәкірттің өз пікіріммен келісіегеніне қуанамын. Ол өз ойын дәлелдеуге тырысса, пікірін қысылмай жеткізе алса, сабақтың жетістігі – сол.

	***

	Сабақтағы ақіараттық әдістің күні еткен. Шәкіртке болған жайдың жиынтығын айтыі берумен қанағаттанбай, білімді қайдан, қалай тауыі алатынын ұқтырыі, өмірлік мәселелерге көзқарасын қалыітастыру керек болады.

	***

	Бір мұғалімнің таі қан жақсы тәсілін сол қаліында үйреніп, іске асыруды мақсат етуге болмайды. Себебі ол тәсілді таі қан кісінің жеке қасиеті де керек.

	***

	Нағыз мұғалімнің еңбегі – суреткердің еңбегі сияқты шығармашылық еңбек.

	***

	Бір тәсілді түрлі жағдайда, түрлі кеңістікте қолдана беруге болады. Мысалы, Қазақстан тарихын бала бақшада, мектеіте, жоғарғы мектеіте де оқытуға болады. Бірақ әрқайсының өз кеңістігі бар.

	Ең жақсы өткен сабақтың қай жерден, қалай аяқталатынын күні бұрын білмейсің. Бұл сабақты шәкірт іен ұстаздың бірлескен ізденісі деуге болады. Сабақтың барлық жағдайын алдын ала жоспарлап қою шәкірттің еркіндігіне шідер салумен бірдей.

	***

	Шәкіртке «екі» қою арқылы тәрбиелеуге болмайды. «Екілік» – өзіңе қойған бағаң. Өзіне талап қоюға ерінген мұғалім балаға талап қойғыш болады.

	***

	Баланы тәртіп бұзғаны үшін ұрсудан бұрын, сол сәттегі көңіл-күйі қандай, талап-тілегі не екенін байқашы.

	– Христианды қиналған сәтінде шіркеудің пасторымен сөйлесуге ынтық қылатын не нәрсе?

	– Пастордың әр адамды түсініп тыңдай білуінде. Еш нәрсеге таңғалмайды, кінәламайды, сыр шашпайды.

	– Мұсылманды мешітке ынтызар қылған не нәрсе?

	– Жан баласына айтпаған сырын кешірімді құдай алдында ақтарып, іштей тілдесе алатындығында. Кешірім өтініп, жақсылықтан үміт қылып, бойы жеңілдейтіндігінде.

	Шіркеу мен мешіт адамның жан дүние тепе-теңдігін сақтауға көмектесетін орын болып келген. Мектепте шәкірттің жанын қинаған сырын сеніп айта алатын адамы мұғалімі болса, қандай жақсы болар еді.

	***

	Шәкірттің сеніп айтқан сырын сыртқа шашпа, бетіне баспа.

	***

	Тәрбие адамшылыққа құрылуы керек. Адамшылық негіздері қай қоғамда да өзгермейді, ешбір саясатқа тәуелсіз.

	***

	Николай Рерих: «Мұғалімдері кедей болса, еліне ұят. Болашақ ұрпақтың мұғалімінің қамын ойламау – ол елдің надандығының белгісі. Өзі күйінішті адамға бала тәрбиесін сеніп тапсыруға бола ма? Баланы ылғи төмендетіп, ренжітіп отыратын мектептен рухы жоғары адам шыға ма? Тағы да қайталаймын, мұғалімнің хал-жағдайына қарайлауды ұмытқан халық – келешегін ұмытқан халық»

	***

	Мектеп өмірінде бір тұрақты шеңбер қалыптасқан: Мұғалімнің жүйкесін жұқартатын – оқушы, оқушының жүйкесін жұқартатын – мұғалім.

	***

	Бала әділетсіз жазалаудан, үздіксіз ескерту жасай беруден не істерін білмей, өзіне-өзі сенімсіз болып, жүйке ауруына ұшырайды.

	***

	Мұғалім мен бала арасындағы түсініспеушілік әр адамның туғаннан жаратылысы бөлек адамның туғаннан өзіне ғана тән табиғаты бар екенін мойындамаудан шығады. Баланың мінезін өзгертемін деуге болмайды, мінезінің жақсы жақтарын байқап, дамытуға ғана болар.

	***

	Пор-Роял шіркеуі мектебінің логикасы: «Әр бала – ханзада, ханша».

	***

	Барлық жерде мұғалімге қойылатын талап: Баланы тәрбиеле! Бірақ тәрбиенің не екенін дұрыстап түсіндірген ешкім жоқ. Тәрбиелеу дегенді – тәртіпті қылу деп ойламыз.

	***

	Әр бала – өзінше жұмбақ, өзінше байлық.

	Оқушылары тым-тырыс отыратын мұғалімнің сабағынан, қажетті жерде шулата білген сабақ қызық.

	***

	Кісімен қарым-қатынас мәдениетін отбасынан сіңіре алмаған балаға мектепте де, өсіп, кісі болғанда да мақсатына жету қиын. Ол баланы мұғалімі өте сезімталдықпен жетектеуі қажет болады. Сүйкімсіз баладан, ертең айналасына қадірсіз адам шығуы мүмкін.

	***

	Тіл алмайтын ызақор бала кемшілігін бетіне баса беруден шығады.

	***

	БірДе ұстазым профессор Бейсембай Кенжебаев айтты:

	«Әдебиетте біздің алдымызда небір ұлылар болып еді ғой. Біз – солардың қалған нашарымыз».

	***

	Мағжан Жұмабаев «Педагогикасынан»:

	«Біреуді біреу аяп, қайғысына ортақтасқандай, қуанышына ортақтаспайды. Біреудің қуанышына ортақтасу орнына күншілдік пайда болады. Бұл – жалпы адамзаттың бір төмен, өнімсіз мінезі. Бір ғалым айтыпты: «Қайғыға ортақтасу үшін адам болу жетеді. Қуанышқа ортақтасу үшін періште болу керек» – деп.

	Кейбір адамдардың жаны өмір бойы бір күйде болады. Мысалы, туғаннан бері тарлық, кемдік, жоқтық, науқас көрмеген адам ылғи қуанышты, шат болады. Өмір бойы кемдік, тарлық көрген қуқанжыға адам жадырауды білмейтін болады».

	Қазіргі «Монтессори педагогикасы» деп жүрген тәрбиенің негізін қазақ топырағында алғаш ойластырған адам Мағжан болар. Мына сөздеріне назар аударайық:

	«Ойын – баланың өз ісі. Баланың ойынына кірісуші болма. Баланы бір нәрсені бүлдірмес үшін тек шеттен бақыла. Есте болу керек, бақылау деген сөз – қарауылда тұрған солдаттай қабағыңды түйіп қарап тұр деген сөз емес, олай тұрсаң, бала ойынына кірісуші болма».

	«Баланың атаға тартуы рас болса, сиқырлы даланың баласы – қазақ баласы қиял құмар болуға тиіс. Яғни ол әдебиет, тарих сықылды қиялды көп керек қылатын ғылымдарға ұмтылуы тиіс. Ал енді орыс школасында оқыған қазақ баласының математикашыл болуы: әдебиет, тарих сықылды ғылымдарды сөйлеуге, жазуға орыстың тілін білмеген соң, қазақ баласы тіл керек қылмайтын есепті айналдырмағанда қайтсін».

	***

	Бізде мылқау тәрбиеге жататын тақырыптар бар: Эротика, рок музыка. «Мына пәлекетті әрі тарт!» – деп, көзімізді көлегейлесек, оны жастар көрмей ме? Жастың өміріне қатысты нәрсенің ешқайсын назардан тыс қалдыруымыз жөн емес. Оны әңгіме қылудан қашу бұл мәселеге жауапты ұлт жан жүйесіне жат, батыстық ақпараттан іздеуге мәжбүр етеді.

	Шәкірттің сеніміне кіру қиын. Ол үшін шәкіртке әуелі өзің сенуің керек болады.

	***

	Үзілісте студенттері қоршап, жібергісі келмей, соңынан еріп жүріп сөйлесетін мұғалімге қызығамын.

	***

	Ежелгі гректер даналыққа ұмтылу таңғалудан басталады деп есептеген.

	Мұғалімнің бақыты да – балада, күйініші де – балада.

	***

	Баланың қайғысы мұғалімнің жақсы оқитын және жаман оқитын бала деп бөлуінен басталады. Осыдан кейін баланың рухани дүниесі тек бағамен өлшенеді.

	***

	Кісі екеніне күмәнмен қараған баладан кісі шықпайды.

	***

	Өзі білетін адам ғана басқаны білдіре алады.

	***

	Оқушының кемшілігін көргіш болсаң, ықыласын өлтіресің.

	***

	Құр әдістеме папкасын толтырып қойғаннан оқушының жағдайы жақсармайды. Ол – тек қарабайыр тексерушінің алдындағы қарабайыр қорғаныс құралы.

	***

	Мектеп те әлеуметтік ағзаның бір бөлшегі ретінде, қоғамдағы билік пен бағыныштылық қарым-қатынасын қайталайды.

	***

	Педагогиканы өрістетпейтін нәрсе: «Анау керек емес, мынау керек емес» дейтін шектеу. Керегі: Ізденіс, ізденіс.

	***

	Қазақ баласы ұлттық тәрбиеден ең алдымен мына қасиеттерді сіңірсе:



	Өз халқын шексіз сүйетін, оны мақтаныш тұтып, салт– дәстүрін құрметтейтін Өр рух.

	Салауаттылық, Парасаттылық, Білімділік.





ҰЛТТЫҚ МЕКТЕП:


	ТӘЖІРИБЕ





ҰЛТТЫҚ МЕКТЕП: ТӘЖІРИБЕ




	Адамға ең бірінші білім емес,

	тәрбие берілуі керек, тәрбиесіз

	берілген білім – адамзаттың қас жауы,

	ол келешекте оның барлық өміріне апат әкеледі

	(Әл-Фараби)



	1993 жылы Алматы т үбіндегі Жандосов ауылында жекеменшік «Гуманитарлық қазақ мәдениеті мектебі» дүниеге келді. Мақсаты – ұлттық мектебіміздің моделін жасап көруге талпыныс. Егер еліміз тәуелсіздігін алмаса, мұндай мектептің ашылуы мүмкін емес еді.

	Кеңестік мектептің оқыту жүйесі жаман болған жоқ. Әсіресе негізгі ақпарат ауқымын меңгертіп шығару жағынан алдына ешкім түсе алмады. 50-60-жылдардағы ауыл түкпіріндегі мектептердің өзінің мұғалімдер сапасы жоғары еді. Жоғары оқуға тек біліміне сенгендер ұмтылатын. Таныстықпен оқу іздеу жетпісінші жылдары өріс алып күшейді-ау деймін. Міне, осыдан кейін білім сапасы бүлінді.

	Сонымен бірге педагогикада біраз тиімді жаңалықтар көзге түсті. Мектеп – қоғамдық сананың көрінісі. Н.Бердияев: «Таптық идея қоғамда адамдық идеяны өлтірді», – деген екен. Мектепте казармалық тәртіпке бағындырып ұстаған әміршіл жүйені жұмсарту жақтары ойластырыла басталды. 70-80– жылдары Ресей педагогикасы ғылымы зор ізденістерге толы болды. П.Я.Гальпериннің ойлау әрекеттерін сатылы түрде қалыптастыру теориясы; Л.В.Занковтың, Д.Б.Элькониннің; В.В.Давыдовтың проблемалық оқытуы; Т.А.Шамова, A. К.Марковалардың оқушының сабақтағы белсенділігін арттыру; Ю.К.Бабанскийдің оқытудың тиімділігін қарастыру теориясы, «Мәдениеттер сұхбаты» тағы-тағылар.

	В.А.Сухомлинский, Ш.А.Амонашвили, С.Н.Лысенкова, B. Ф.Шаталовтың оқыту әдістері серпіліс әкелді. Бірақ біреудің қолданған тамаша әдістемесін екінші біреу сол қалпында пайдаланып көргісі келгенімен, алдыңғыдай жеміс бермейтіні анық. Жүрек басқа, ой әр түрлі, білік әр түрлі. Жетістікті өз мүмкіндігіңді дамытуға пайдалануға болады. Сол себептен де талантты педагогтер қайталанбайды.

	Сексенінші жылдардың соңы, тоқсанның басына қарай Еуропа педагогтерінің тәжірибелері де жария бола бастады. Мария Монтессори, Вальдорф, Ф.Рене, Петерсон тәжірибелері туралы көп жазылды. Бала мен мектеп арасындағы қарым-қатынастың өзгеше түрлері айқындалды. Мектепте қоғамдағы таяп қалған ұлы өзгерістердің дүмпуі біліне қоймады, тіпті білінген күнде, бұрынғыдан жақсару ғана болады деп ойлаған еді.

	АҚШ-та «Америка – 2000» дейтін ұлттық бағдарлама қабылданды. Егер оны іске асыратын болса, американдық мектеп түлектері жаратылыстану мен математикадан әлемдегі ең жоғары білім нәтижесін көрсетеді. Алысты көздейтін ұмтылыс! Мектептер өзін жасап отырған қоғамнан артық болмайды, сондықтан ұлттық әлемдік экономикадағы жетекшілік ролін қамтамасыз ету мақсатын алға қояды. Вашингтондық ХХІ ғасыр мектептері, Набиско жаңа ғасыр мектебі, Сант-Пауладағы Сатурн болашақ мектебі, тағы тағылар жүзеге асырып жатты. Осының бәрінің фонында қаражат жоқ, қалтылдаған (бейнелеп жіберсем, кешіріңіз) біздің мектептер аяныш туғызып, жүрек сыздататын еді.

	Еліміздің тәуелсіздік алуының алғашқы кезі зиялылар арасында эйфория туғызды. Ата-бабамыз армандаған тәуелсіздікке қол жеткіздік, енді ел үшін еңбектенеміз деген ой болды. Альтуристік ұғымда тәрбиеленген едік. Қазанның тұтқасына ие болғандар ішіндегі халықтың көжесін өздері бөліп алып қояды дегенді күтпедік. Жоғарыдағы ізгі ойдың бір ұшынан біз де ұстадық.

	Осы кезде тәуелсіздігімізге сай ұлттық мектебіміздің бет– бейнесі, болмысы болу керек деген мәселе көтерілді. Бір конференцияда: «Кеңестік жүйенің қолбаласы болып келген қазақ мектебі қазір өз енесінен айырылып қалып, әр емшекке бір түртінектеген қозы сияқты болып қалды (Қ. Мырза Әлі). Енді өзімізді іздеуіміз керек, өз тамырымызды табуымыз керек», – деп едік, бір мұғалім:

	– Олай деп айтпаңыз, қазақ мектебі жақсы жұмыс істеп жатыр. Мысалы, біздің мектеп, – деді ашуланып.

	– Не істеп жатырсыздар?

	– Биологияны тереңдетіп оқытамыз. Бізден бітірген балалар түгел оқуға түседі.

	Онда қазақ мектебінің бар мәселесі шешілген екен дедік. Ұлттық рухын танытатын оқулықтар жоқ болатын, ұлттық мектептің моделі жоқ деп айтса, ерсі сияқты еді, ізденістер негізінен әдістемелік сипатта ғана болды. Мәскеулік жүйенің көлеңкесінде ғана елеусіз тіршілік етуге үйреніп алған едік.

	Жоғарыдағы мұғалімнің ойы мектептің мақсаты оқуға түсіруші, қызметке жеткізуші баспалдақ ретінде ғана қарайтын кісілердің біразында болды. Олар үшін негізгі мәселе, мықтағанда, белгілі бір ақпарат жиынтығын білдіріп шығару. Бұл да аз нәрсе емес, осыған жете алмай жатқандар да көп. Бірақ мектептің мақсаты сол ғана ма еді?

	Егер де ұлттық мектептің моделін жасау идеясын біз ғана таптық десек, өтірік болар еді. Ол идеяны әрісі Мұхтар Әуезов өзінің «Жапониясында» айтқан жоқ па? Мағжан Еуропа педагогикасын зерттей отырып, оған ұлт мүдделерін қоспады ма? Жүсіпбек Аймауытов ұлттық жан дүниені ескермеді ме? Берісі тәрбие ғылымымен айналысатын бүгінгі ғалымдардың біразы: Қ. Жарықбаев, С. Қалиев, Шәрелхан Әленов, Ж. Асановтар... Тіпті ақын-жазушылар (оған ұлтымыздың мүддесін ойлаудан талмайтын Г. Бельгерді қосыңыз) да бұл тақырыпқа көп жазуда.

	Шота Уәлиханов: «Әлдекімге көзсіз табыну – ол да бір зор кесел». Жазушы М.Қабанбаев: «Көне қытай, үнді ғақлияларынан бастап, грек, рим көзқарасын, арабтың жауһарларын, еуропалық ой түйіндеуімен жете танысуымыз керек. Осы ілімдерді ондаған ғасыр тарихы бар өзіміз жаңа біліп жатқан көшпелілер мәдениетінің тайқазанына салып жіберіп, қайта суарып пісіру керек және оның қазақ зейініне сіңіру керек. Тек дала мәдениетімен шектеліп қалмай, дүние мәдениетін дала мәдениетіне кіріктіруіміз керек», – дейді.

	Мағжан айтады: «Тәрбие төрт түрлі: дене тәрбиесі, ақыл тәрбиесі, сұлулық тәрбиесі, құлық тәрбиесі. Егерде адам баласына осы төрт тәрбие тегіс берілсе, оның тәрбиесі түгел болғаны.» (Педагогика. 14-б.).

	Кейбір мектептер бірінші орынға ақпарат жиынтығын ғана қояды. Тәрбиелеушілік рөлі тым төмендетіледі. Біздің мектеп білім беруді тәрбиенің бір ғана бөлігі ретінде қарады.

	«Ұлт» деген сөзден кей кісілер қашқақтайды. Бізде «ұлттық банк», «ұлттық қор» деген терминдер бар болса, «ұлттық мектеп» деген неге болмауға тиісті? Мемлекетіміздің мәйегі болып отырған халықпен достасу, соның айналасына топтасу, бірігу арқылы Қазақстан ұлты жасалмай ма? Қазақстан өзінің ұлттық мектебінің бағдарламасын анықтамаса, ұлттық идеология да болмайды.

	Біз мектебіміздің тұжырымдамасын жасағанда, жеке бір баланың мектепке кірген күнінен бітіріп шыққанға дейінгі жан дүниесін, болмысын, тұлғасын елестеттік. Осы адам кім, қандай болып шығуы керек:

	– ұлтжанды, иманды;

	– адамды сүйетін;

	– мәдениетті;

	– білімді;

	– өмірге икемді;

	– рухани дамыған адам, кісілікті тұлға.

	Кісілікті тұлғаны қалыптастыру үшін не істейміз?

	Кісіліктің негізі ұлттық мәдениетте: тілі, әдебиеті, тарихы, діні, жазуы, өнері, дүниетанымы, қарым-қатынасы, ойыны, спорты. Өзінің дәстүрлі мәдениетін меңгере алмаған адам ылғи да кембағалдық сезімде болады. Тек ұлттық мәдениетпен шектеліп қалып, әлемге қол созбаған кісі де осындай қорсыну күйін бастан кешеді. Ендеше балаға осы екеуінің де жақсы жақтарын сіңіру керек болатын.

	Кеңестік оқулықтарда ұлт мәдениетінен таптық күресті үндейтін тұстары ғана назарға ілініп, қалған көл-көсір мәдениет, дүниетаным, жалпы адамзаттық құндылықтарды көксеген пәлсафа – бәрінен мақұрым қылып өсірді. Оның нәтижесі қазір ап-айқын көрінуде. Сақалы сапсиған қырықтағы жігіттер: «Қазақта бұрын мәдениет бар ма еді? Бұрын қала болған ба?» – деп таңғалады. Егер ол миына мектептен сіңірілген болса, басқадай адам болған болар еді.

	Қазақ мәдениетін қазақтар ғана емес, осы жерде мекен етіп, тұрып жатқан, Қазақстан мектебінде оқитын әр бала білуі керек. Мәселе – қалай оқытуда. Нендей құралдармен жүрекке жеткізе білуде. «Халқымыз шешен болған» деген мақтанды көп айтқаннан гөрі, қалай шешен қылып шығарған, оған қандай әдіс-тәсілдермен қол жеткізген, соны қолдана білсе. Баланың өр рухты болып шығу сыры неден? Ерлік сезімді қалай қалыптастырады? «Бесікті былай тербеткен» дегенді көрсетумен бірге, бесік тербетудің мәні неде, ол бала тәрбиесіне қалай әсер етеді – соны түсініп пайдалансақ. Осының бәрі зерттелмегендік-тен, этнография түрінде бергіміз келеді.

	Баланы сүю – адам айтқысыз еңбек. Ол таразыға тартылмайды, метрмен өлшенбейді.

	Ауылдан мектеп ашамыз деу ауыл үшін күтпеген оқиға еді. Өмірдің ыстық-суығын көріп, әбден ысылған жергілікті басшылар бұл істің ауыл өмірін байытар рухани жаңалығымен бірге төтенше «бас ауыру» табатынын бірден сезген еді. Көп жүгірістен соң, ауыл клубының құрқылтайдың ұясындай бес бөлмесі, бір фойесі бар ғимаратын алдық. Жиналыстар өтетін көп орындықты үлкен залын құлыптап қойдық. Мақсатымыздың өте қарапайым екенін, рухани мүддені ғана көздейтінімізді түсінді, отырған орын, жаққан шам үшін ақша талап етпеді. Біздің пайдамыз: азып-тозып бара жатқан клубқа тіршілік кіргіздік.





ҚАРАЖАТ




	Қаражатты қайдан аламыз? Бастапқы есебіміз бойынша, әр ата-анадан алған ай сайынғы елу сом мұғалімдерге төлеуге жететін еді. Ақшаның орнына азық-түлік алуға да келістік. Елу сомға бала оқыту дегеніңіз – ауыл адамдары үшін үлкен қайырымдылық еді. Қалған қаражатты ауылдастары үшін көмектесетін демеушілер арқылы табамыз деп ойладық.

	Шындығында, Әминат деген оқушының ата-анасы Әзірет, Людмила Хачиевтерден, Медеуовтерден, Алматыда тұрса да, ісіміздің маңызын байыптап, қол ұшын берген жазушы– журналистер Бексұлтан Нұржекеев, Жарылқасын Нюсқабаев, Нұрлан Оразалиннен көмек көрдік. Оны күннен-күнге ұстатпай кетіп бара жатқан инфляция желге ұшырып жатты. Тағы бір үмітіміз еңбегімізді көрсетіп, дәлелдесек, жергілікті бюжетке кіру еді. Сол кездегі облыстық оқу бөлімінің басшысы, өте түсінікті азамат Қуандық Данышпанов қанша көмектескісі келіп тырысқанымен, оң шешім болмады. Тамыр-таныстықпен таралып жатқан кредитке қол жетпеді. Көп уақытымызды көмек іздеумен, сарсылып, сансыраумен өткіздік. Идеямыздың дұрыстығын, елге қажеттігін айтып, шенеуіктердің есігінің алдында күтумен өткен есепсіз сағаттар қажытты. Түсінген кісілер көп болды, бірақ олар өзіміз сияқты, билігі жоқ, байлығы жоқ қарапайым адамдар еді.





САРА АПАЙДЫҢ ҚОНАҚҚА КЕЛГЕНІ




	Сырттан келер көмектің қай-қайсысына да зәру едік. Үлкен қалаға жете алмайтын, элиталық мектепте оқуға қаражаты жоқ, бірақ білімге деген талабы зор ауыл қарадомалақтарының ынтасын көргенде, өзіңді қамшылауға тура келеді. Соларды қалай қуантамыз, қайтсек отбасына салмақ түсірмейміз деген ой бір сәт те тоқтаған емес.

	Бір күні «Бөбек» қорын қонаққа шақырдық. Бізде бұрыннан су құйынып жүрген мұғалімдер, оқушылар да бар еді, Сара апайының келетінін естіп, су құйынушылар тіпті көбейді. Қызбалыққа салынып кетпесін деп:

	– Ауырып қалмайсыңдар ма? Байқаңдар, – дейміз.

	– Ауырмаймыз! – деп шулайды.

	Бұрын үйлерінде құйынып жүрген ауыл адамдары да тау етегіндегі бұлаққа барып, суға түсіп жүрді. Салқын көктем болатын.

	Ата-аналарға, оқушыларға сумен сауықтыру әдісінің мәнісін түсіндірдік. Сумен емдеудің қазақ емшілігінде де бар дүние екендігін (мысалға, ауырған кісіні кешке қарай есік алдына алып шығып, суық су бүркетін), жалаңаш етіне шекпен ғана киіп, жалаңаяқ мұз оятын кісілердің болғандығын айттық. Ивановтың халықта бұрын болған тәсілді жүйелегенін тарата келіп, бір нәрседен сақтандырдық: кей жерлерде Ивановты пайғамбар етіп көрсеткісі келетіндігін, сол арқылы өзге дінді насихаттайтынын ескерттік. Мұсылманның пайғамбары – Мұхаммед пайғамбар. Ол – соңғы пайғамбар. Сондықтан Ивановтың жүйесін сауықтыру әдісі ретінде ғана қабылдау керектігін түсіндірдік.

	Көктем түгіл, қайнаған ыстықта да тау суы суық. Сара апайдың келетінін естіп, аудан-ауыл басшыларынан бірнеше кісі жиылды. Ата-ана, балалар, мұғалімдердің қуанышында шек жоқ. Бәрі де сәнді, салмақты болуға тырысты. Ол кісі оқушы қыздарымыздың өз қолымен пісірген жұқпа нанынан, наурыз көжесінен дәм татты. Гүл-гүл жайнаған балалар арасында суретке түсті. Әр оқушыға – бір-бір аспа сөмке, іші толған қалам-қағаз, өшіргішке дейін шетелдікі, әдемі. Ауыл баласы түгіл, мұғалім өзімізге де таңсық заттар. Бәрін ортаға үйдік те, өзіміз өзенге тарттық. Жақсы жағынан көрінуге деген құштарлық қандай, кішкене балалар да шешіне салып, суға қойып-қойып кетті. Алдында ғана қолы сынып, таңып алған Бақытжан бибінің өзі де сау қолымен жарты шелек суды басына құйды. Көптен айналысып ысылған Зиба бибі өзеннен шыға салып, қыздарының төбесіне шелекпен құйып жатыр. Сара апай жалаңаяқ кешіп барып, тізесіне дейін жеткен жерден беті-қолын жуды. Намысқа тырысқан мен де табаннан өткен суықтың төбеме дейін шымырлатқанына қарамастан, шыдап тұрмын. Соны байқады ғой деймін:

	– Үйренгенше суда көп тұруға болмайды, байқаңыз, – деді.

	Плащ, шляпа киген бір топ басшылар алысырақ төбенің басынан қарап тұрды. Келесі жолыққанда:

	– Тірісіңдер ме? Тіпті ауырмадыңдар ма? – деп таңданып жатты.

	Ауырмадық. Ауырмау адамның көңіл-күйіне де байланысты ғой. Кешінде Сара апаның сыйлықтары, қызыл-жасыл аспалы сөмкелері аса мақтанышпен жалт-жұлт еткен балалардың арқасында кетіп бара жатты.

	«Бөбек» қорынан тағы бірнеше рет балаларға бас киімдер, мұғалімдерге көйлек, жаңа жылға Аяз Ата – кәмпит, кітаптар алдық. Жанашырлық көрсеткен Алтын Мәмбетқызын да жылы сезімдермен еске аламыз.

	Сара апамыз аудан басшысын шақырып та сөйлесіп, біздің мектепке көз қырын салуды өтінді. Бірақ уақыт солай болды ма, айтқан кісісі көмек көрсете алмады. Аудандық оқу бөлімінен оқулық кітаптардың біразын тегін алдық. Кітапхана жасау үшін жан-жақтан кітап жинаумен болдық.





КІТАПХАНА




	Кітапханамыз әдеттегіден гөрі өзгешерек еді. Бір бөлмедегі үстелдердің үстіне көптеген кітаптарды жайып қойдық. Кітап салатын сөрелер болмаған соң осындай амал жасадық. Қасында – дәптер. Кітаптарды қарауылдап тұрған ешкім жоқ. Оқушы үзілісте кіреді де, дәптерге өзінің аты-жөнін, қалаған кітабы туралы мәліметті жазып алып кете береді. Сол ретпен қайта әкеліп, орнына қояды.

	Әрине, бірден бар қорымызды жайып қоюға болмайтын еді.

	«Жымқыру» дейтін де – адамнан табылатын қасиет. Өз айналаң мен ортаңды сыйлау, парасаттылықты бір күнде еге алмайсың. Мектеп жұмыс істеген үш жылда балалардың тәрбиелі болуға тырысқанын көрдік. Жауапкершілікке үйренгенгісі келгенін аңғардық. Алдағы мақсатымыз ортадағы үлкен фойэге кітап сөрелерін қойып, қызықты кітаптарды еркін ауыстырып, жанындағы жұмсақ креслоларға, қалың кілемдер үстіне жайғасып, оқып отырса деп едік. Ол мұратымызға жете алмадық.





ҚАРЫМ-ҚАТЫНАС




	Алғаш мектепке «бикеш», «бике», «бибі», «мырза», «сіз», «шәкірт» «жылдық» деген қарым-қатынас сөздерін кіргіземіз дегенде, мұғалімдер шошып кетті. «Қой, кіп-кішкентай қыздарға қалай бикеш? Қалай сіз дейміз?» – деп ұялып, бетін басты. Уақыт өтті, бұл сөздер біздің күнделікті тірлігімізге айналды.

	Бикеш – шәкірт қыздарымыз, бике-жас мұғалімдер, бибі – жасамыс апайлар, мырза – ер балалар және ұстаздар. Бұл сөздердің идеологияның әсерінен, бұрынғының бәрін құбыжық қылып көрсету салдарынан қолданыстан шығыңқырап қалғаны болмаса, «Әй, Пәленшеев, Төленшеев» дегеннен анағұрлым артық еді. Баланың нені қалайтынын, нені жақсы көретінін, тіпті бала деген не нәрсе, соны білу керек:

	Бала өзімен тең сөйлескенді жақсы көреді, өзін көрсеткісі келеді, барлық істе жеңіске жетуді қалайды. Олар – кішкентай зерттеушілер. Неге? деген сұрақты көп қою себебі сол.

	Еліктегіш, әсерленгіш;

	Ойдан шығарғыш, қиялшыл;

	Тез-қарым-қатынас жасап, араласып кетуге дайын халық.

	Д. Карнеги айтады: «Адамға ең қажеттісі – атын шығару, өз ортасында беделді болу». Баланың партаға сызып, өз атын жазуға әуестігі содан. Баланың ыңғайына барып, сабақта жақсы жағынан көп көрсету керек. Кішкентай ғана еңбегін елеп, баланың атына құттықтау хат, мақтау сөз, марапат арналып жату керек. Мақтау – ол адамның өзі күткен ойын жұртқа жариялау. Баланы ептеп алдаған дұрыс. Әлемге оның көзімен қарап, арқасынан қақ.

	Көп оқушылар өзіне сенімсіз. Тіпті тақтаға шығып айтудан қысылса, оңашада репитиция жаса. Оған сенетініңді, бір қасиеттерін бағалайтындығыңды сездір. Тіпті оқушы қателескен күнде де. «Жоқ, олай емес, қателестің», – деме, «Қателесуіңнің өзі керемет болды, соның өзінен қаншама ой туды. Рақмет! Сіздей кезімде мен де қателескенмін», – деу керек. Бірақ бұл жалпақшешейлікке айналмасын. Қажетті жерінде «керек!» деген сөзді айта біл.

	Осы ойларымызға мысал ретінде мына бір көріністі еске алайық.





«СІЗ КЕРЕМЕТСІЗ»




	Біз балаларға мақтауды аямаймыз. Титтей жетістігіне бола жақсы сөздерді үйіп-төгіп тастаймыз. Айсұлу бикенің аузынан «керемет!» деген сөз түспейді.

	Біздің 2-жылдықта он бір бикеш, бір мырза бар. Ер атаулыдан бір өзі болғандықтан, Шәміл мырзаға көңіліміз ерекше. Бірақ бикештер оны елей қоймайды, өздерімен-өздері әуре. Үзілісте мынандай сөздерді естисіз:

	– Кешіріңіз, байқамай қағып кеттім.

	– Оқасы жоқ.

	– Өтіп кетуге рұқсат етіңізші.

	– Қаламыңызды бере тұрасыз ба?

	– Бағамды қойып беріңізші, мамам қуанатын болды ғой.

	Алтыншаш «ң»– ды айта алмай тұр. «Көңілді» – «көңіл» дейді. Айсұлу екеуміз екі жақтап, ыңылдап жатырмыз (Сабақты екі мұғалім бірлесіп өткіздік). Аузымызды ашыңқырап, тілді таңдайдың ортасына дірілдетіп қойып ыңылдаймыз. Алтыншаш аузымызға үңіліп тұрып-тұрып: «н... н» дейді. Талабына риза болып алақанымызды шарт-шарт еткіземіз: «Жарайсың! Жарайсың!».

	Айсұлу бике басқа балалардың өлеңдерін тыңдай бастады. Ділдаш мына жақтан жаңадан жаттаған өлеңін құлағыма сыбырлап айтып отыр. Ол – көңіл бөлуді тілейтін бала. Жаңа тақтаға шыққанда онша болмап еді, артынша екеулеп тез-ақ жаттап алыппыз. Бұрылып кетпесін деп құлағымның ұшынан ұстап алған:



	Сақалы аппақ күмістей,

	Тісі бар аппақ күріштей.



	Ентігін әрең басып, айтып болды да, құлағымды жіберіп, «қалай» дегендей бетіме үңілді.

	– Тамаша! Қалай тез жаттап алдың! Жазуың да күннен-күнге жақсы болып келе жатыр (алғашында бір бетке бір-ақ әріп салатын).

	Ділдаш тағы тағы бір өлеңді ежіктеп оқи бастады. Арт жақтан:

	– Алма бибі. – деп сыбырлаған дауыс шықты.

	Қарасам, Алтыншаш екен. Аузын ашыңқырап, кішкене тілін таңдайына жеткізбей дірілдетіп: «ң... ң... ң» дейді.

	– Керемет!

	Мен арттағы екі баланың басынан асырып, төрт саусағымды жұмып, бас бармағымды қайқайттым. Алтыншаш күліп жіберді. Көздері қуаныштан жайнап тұр.

	Біраздан соң арт жақтан хат келді: «Сәлеметсіз бе, Алма бибі, сіз өте кереметсіз.»

	Үзілісте тақтадан: «Айсұлу бике, сіз керемет әдемісіз!» – деген жазуды оқыдық.





СЕНУ ТӘРБИЕСІ


	Адамшылдық педагогикасы – баланың және мұғалімнің мүмкіндігіне сену



	Мектебіміздің негізгі бағыты «Әлем және мен» кеңістігіндегі мәдениетті меңгеру болды. Тіпті «Мәдениеттер мектебі» деп атасақ па деген де ой келген. Мәдениет, бір жағынан, материалды, екінші жағынан, рухани, федералды әрі локалды. Бұл терминдерді қарапайым санаға қарай ұйыстырар болсақ, рухани мәдениеттің ұлттық деңгейі, сонымен бірге адамзаттың әлемдік деңгейі бар. Соның ішінде аймақтық, тіпті мектепішілік, жеке адам деңгейі де көрінеді. Жұмысты ұйымдастыра білу мәдениетінен өзін-өзі қадірлей білу мәдениетіне дейін – бәрі де мәдениет. Би, ән, сөйлеу, жазу, білім жинау, дене мәдениеті, киіну мәдениеті, тамақтану мәдениеті, қарым-қатынас, ұлттар мен ұлттар арақатынасы, тіл мәдениеті тағысын тағылар. Нағыз азамат болу үшін осы мәдениеттің бәрінен хабардар болып меңгеру керек. Бірақ бәрінің іргетасы, алдымен өзіңді игеруде жатыр, ұлттық мәдениетті сіңіріп алған адам әлемдік мәдениетті оңай түсінеді. Тек өзімен ғана

	шектеліп қалған кісі көп нәрсені жоғалтады. Әсіресе қазіргі заманда ұрпақтар сабақтастығын санаға сіңіріп алып, әлемге қарай шығу керек. Ой ағынан, әлемдік қозғалысын бағдарлау тағы қажет. Қателіктер бірін ғана мойындап, екіншісін жоққа шығауда болып жатады.





БИ МӘДЕНИЕТІ




	Би – баланы ортаға алып шығу құралы. Билегенде адам ашылады, сырт көзге өзінің ең сүйкімді жақтарымен көрінгісі келеді. Ішкі рухани сезім-күйі, музыка тілін түсінуі бәрі-бәрі жарыққа ұмтылады.

	Адамды бұйығылықтан құтқаруға көмектеседі. Сырт көзден жасқанбауға, өзін-өзі ылғи бақылауда ұстайтын сезімнен құтылуға әсер етеді. Біздің «би кешіне» 5-жылдықтан жоғары шәкірттер шақырылды. Әуелі би патшасы вальсті қойып ортаға шақырып едік, балалар фойеде жағалай тұрған үстелдердің астына тығылып қалды. Үстел астында көздері жылтырап, күледі. Енді не істедік?

	Олардың ойынша, би билеуге әлі жастары жеткен жоқ. «Би не теңі, мұрнын сүрте алмай жүріп!»... (Бұл – ата-аналар пікірі). Яғни біздің ұғымымыздан биді мәдениет ретінде түсініп, игеру жағы шығып қалған. Оны тек сезім жақындығын іздеу рөліне қойып алған, сондықтан 10-11-жылдық оқушыларына ғана дискотекаларға кіруге рұқсат етіледі. Олардың түрі – анау.

	– Онда ұстаздар бастап билейік, – дедік.

	– Қой, біз қарап тұрсақ болмай ма? – деді олар оқушылардың алдында қымсынып. – Қажеті қанша?

	Байқаймыз, мұғалімдер бұрынғы әдетпен сырттан бақылап тұруға келген екен.

	– Жарайды, онда мен бастайын.

	– Сөйтіп, алдымен өзім өнер көрсетпесем, басқаларды зорлау-қорлаумен бірдей болатынын сездік. Биге университеттегі шәкіртім Ләйлә екеуміз кірістік. Тағы бір шәкірт Самал мырзаны «іске қосты». Бұйығылықтан құтылуды, мұғалімдер, өзімізден бастадық.

	Адамшылық педагогикасы дегеніміз – баланың мүмкіндігіне сену. Сол кездері дәптеріме былай деп жазыппын. Сәкен мырза басқаларға айтады: «Жұрт алдына шығып үйренбесеңдер, мен сияқты бұйығы болып қаласыңдар». Өзін алғашқыда биге шығару қиямет-қайым болатын. Үлкендігімізді алға тартып та биге шақыра алмағанбыз. Онысына өкпелегенім жоқ. Кісі алдына шығып қимылдап көрмепті. Дәл қазір ағылшын королевасы келсе де, «кешіріңіз» деп қала берер. Мектебіміздің ашылғанына үш ай өтті, қазір қол-аяғын икемсіздеу қимылдатып, биге араласатын болды. Шүпір-шүпір етіп секіріп жүрген балапандардың ішінде маңдайы жарқырап, бағдаршамдай тербеледі. Сәкеннің бағдаршамы тек жасылды көрсететін секілді. Жымияды да тұрады.

	«Би кешінен» соң, Ләйлә бике: «Сәкен аға, келгеніңіз қандай жақсы болды. Сіз келмесеңіз не істер едік?» – деді. Өзінің түк тындырмағанын жақсы білетін Сәкен мырзаның өте қарапайым ниетінен шыққан мынадай фәлсәфа бәріміздің аузымызда: «Денсаулығың болғанмен, адамгершілігің болмаса не пайда?».

	Балалардың жұрт алдына шығып сөйлеу, билеу қимыл– қаракетін ашу үшін мұғалімнің өзі ашылғаны жөн. Өмірге қажетті бұл дағдылар баланың өзін сенімді сезінуіне көмектеседі. Өзіне-өзі сенбейтін адам жұртты сендіре ала ма? Сенімсіз адамнан кісі шыға ма?

	Мұғалімдерді, балаларды көптің алдына шығару үшін ұйымдастырушыларға біраз тер төгуге тура келеді. «Би кешін» өткізу жөнінде ұстаздардың пікірі әр түрлі:

	– Бесінші, жетінші жылдықтың (сыныптың) баласына «дискотека» не керек? Сабақтарын оқып алса, жетпей ме?

	– Оқушылар билесе жөн, мұғалімдер қарап жүрсін.

	– Өзіміз билесек те болар еді, бірақ оқушылардың алдында ұяламыз.

	Бұдан аңғарылған нәрсе – билетудің мақсатын түсінбей тұрмыз. Билету баланы ашудың, өзін сүйкімді көрсетудің тамаша жолы ғой. Сабақта жақсы көрініп үлгірмеген кей баланы билегенде көресің. Руслан қыздардың «Қамажайын» қалай билейді! Еркін сөйлей алмайтынына айбынып, қайғырып, көңілсіз жүретін Алмастың биін көрші. Басына дейін былқылдап, екі көзін тарс жұмып, ырғақпен майысып рахаттанып кетеді. Балалар билегісі келсе, оның сабақты жақсы оқығанға дейін жүре тұруын немесе жоғары жылдыққа баруын күтудің қажеті жоқ. Қазір жанына қажетті нәрсе қазір болсын– дағы.

	Кей кісілер тәрбиедегі қатал әдісті қолдайды. Бала үшін ең негізгісі – білім. Сабақтан келсін де, сабақ оқысын. Орындамай, орнынан тұрмасын дейді. Бір ел жәшік ойлап тауыпты. Баланы ішіне кіргізіп, аузын құлыптап қояды екен. Сабағын оқып бітпей, сыртқа шығармайды. Ұйықтап қалмауын ғана қадағалайды.

	Менің ойымша, тәрбиелеу – адамның жанын жасау. Тек ақпаратты білумен ғана адам жасалмайды. Жаны лас білімпаздан адамзатқа пайда жоқ. Егер баланы ертелі-кеш үстел басынан шығармай, тек ми жұмысына қойсақ, біраз жылғы азаптан соң бір шөкім болып, қартайып кеткенін көрер едіңіз. Жалпы, баланың өзі барометр, оны байқаусыз бағыттап қойсақ жетеді. Осылай бағыттап қоюдың өзі талантты мұғалімнің қолынан келеді.

	«Би кештерінде» бидің классикалық түрімен шектеліп қалғанымыз жоқ. Ребін де, ауыр металын да, соңғы билерді де биледік. Оны шығарған композитор, ән-өлеңінің мазмұнын талдап-түсіндіріп отыруға тырыстық.

	Нәтижесінде «Би сенімсіздігін» жойдық. Шәкірт-мырзалар бикештер мен ұстаз-бикелерді еркін биге шақыратын болды. Бойын тіктеп, маңдайы жарқырап, тербетіліп билегенде, өздері парасатқа айналып кетеді.





ХАТ ЖАЗУ МӘДЕНИЕТІ




	Біздің балалар хат жаза ала ма? Кейде шәкірттеріме қалжыңдаймын: «Қыздарға хатты қалай жазасыздар? Көзің «мерседестің шамындай» дейсіздер ме? Әлде басқадай сүйкімдірек теңеулеріңіз бар ма?» Сөйтсек, кей жігіттің қызға арнаған бар сезімі: «Сен менімен жүресің бе?»-нің айналасында ғана екен. Қан майданның ішінде де хатты өлеңмен жазған қазақтың ұрпақтары-ай.

	Әр баланың бойында шығармашылықтың дәні бар. Мұғалімнің міндеті – шәкірттің өзінің ішкі ерекшелігін аша білуге, оны сыртқа мәдениет деңгейінде жариялай білуге, ойын еркін жеткізе алуға көмектесу. Бала ондай деңгейге мұғалімі қанаттандыра білсе, оған сенсе ғана көтеріле алады. Баланы ашудың бір әдісі: сөйлету, сурет салдыру, қимыл-әрекет жасату, театрмен, музыкамен әуестендіру, хат жаздыру, математикалық мысалдар құрастыру т.б. осы әрекет үстінде нәтижеге жетуіне көмектесу. Оның жұрт жеткен жетістікке жетуі шарт емес, әркімнің өз жетістігі бар. Қателесу ешқандай айып емес. Кемелдік құдайда ғана.

	Осы ойдың жетегімен, мектептегі алпыс бала мен жиырма шақты мұғалімге арналған пошта жасауға бел байладық. Алдын ала дайындық жұмыстары жүргізілді. Біреудің хатын біреу ашудың барып тұрған мәдениетсіздік екенін, егер біреу сізге жақсы көретінін айтса, оны жария етіп, әдемі сезімді ластауға болмайтынын, суретке мұрт салып мазақтау тиімсіз екенін, өйткені өзіңді де біреу солай мазақ етуі мүмкін екендігін түсіндіру жұмыстары жүргізіліп жатты. Оған «әдеп» сабағын пайдаланудың, кездесе қалған сәттердегі қысқа пікір алысу, юмор – бәрі іске қосылды. Поштаға ілінгенге дейін жеке-жеке суреттер жиналды. Кейбіреуінің бесік жағалап, жаңа қаз тұрған кезін де іліп қойдық (адамның қай жасы да сыйлауға тұрарлық қой). Ақыры пошта жұмысын бастадық.

	Алғашқы екі апта үздіксіз хаттар ағынынан бас көтере алмадық. «Ана сабақта сөйлей алмай қалу себебін», «әне бір жағдайды қалай жөндесем екен» деген сұрақтар, «сабақтағы ұнамаған тәсіліміз», үйіндегі қиындықтар, ұстазына рақметі, ауызба-ауыз айтыла бермейтін жағдайларды ағынан жарыла жазылыпты. Хат жазу өнегесін өзіміз көрсетуге тиіс болдық. Біз де күні-түні хат жаздық, бұрын да жазып қоятынбыз.

	Балалар арасында қандай мазмұнды хаттар жүріп жатқанын да сезіп отырдық, «махаббат» – ең маңызды тақырып. Мейлі, әдемі сезімді де жеткізуге үйренуі керек. Бірінші жылдықтағы шәкіртім Мақпал бикештен хат түсіпті. Суретте: киіз үй, ішінде құс қонып отыр. Сыртта екі қолы тарбиған біреу (өзі) қолына бірдеме ұстап тұр, «бал» деп жазып қойыпты. Сөйтсем, киіз үй дегенім – балауыз, құс дегенім – бал арасы екен ғой. Алдында ғана өзін ара шағып ала жаздаған. Баланың жан-дүниесіндегі барлық әсер суретінде тұр. Қолындағы балынан дәм татырмақшы.

	Хаттар легі екі аптадан соң азая бастады. Іштегі шер шықты. Бір айтылғанды қайталай беру мазмұнсыздық, енді ізденіс басталу керек еді.

	Хат біздің түсінігімізді тереңдетті. Бала жанын ұғуға көмектесті. Сезім тәрбиесі – үлкен тәрбие екенін түсіндік. Кейбір сұрақтар, мәселелерді ақылдасу үшін кездесе алмай қалған кісіні күтіп отырмай, поштасына бір ауыз сөзімізді жазып тастай салу да әдетке айналды.

	Әділін айтсақ, поштаны біз ғана ойлап тапқан жоқпыз, Петерсон, Френе мектептерінде бар әдіс болатын. Оны өз жағдайымызға келетін тұсынан алдық. Сондықтан мың баласы бар мектептерде «поштаны» байқап, ойланып алмай, бірден кіргізе салуға болмайтыны есте тұруға тиіс.





СУРЕТ– ЖАРИЯ




	Баланы бірімен-бірін емес, өз мүмкіндігімен салыстыруға көңіл бөлуі керек. Әрқайсысы өз шығармасын жариялауға құқықты.

	Алматыдағы бір американдық мектепте болғаным бар. Сондағы ілінген, сызылған, көрсетілген, барлық нәрсенің бала жан-дүниесін есепке алынып жасалғаны қызықтырып еді. Сырт көзге арнап жалтыратып, балаларға қол тигізбей, қақайтып қойған ештеме байқалмайды. Әр бөлменің қабырғасы балалардың жалбыраған суреттеріне толы. Осы идеяны мектебімізде қолдандық. Мұғалімдерімізді кезек-кезек алып барып, сабақтарына кіргіздік (мұғалім ізденуден қалған күні мұғалім болудан қала бастайды).

	Сырттан келген кісілер кең фойеміздің қабырғаларында желім қағазбен жапсырылған үлкенді-кішілі суреттерді, бір-екі шумақ өлеңді, бір ауыз тапқыр сөзді, кроссвордты, жақсы шығарылған есепті, 3 жылдық оқушысының ойдан шығарған жарты немесе бір бет әңгімесін көрер еді. Үзілісте оқушылардың өзі жаңа ілінген дүниені оқып-көріп жатады. Біз де үңілеміз.

	Қысқасы, шәкірттің титтей шығармашылық талабы жарияланады. Оны мұғалім әкеліп іледі, оқушы өзі жапсырып, әйтеуір тынымсыз тіршілік жүріп жатады. Олар жай қағаз емес, шәкірт жүрегінде бұғып жатқан шығармашылықты түртіп оятатын қағаздар.





ЛЕЗДЕМЕ ТАҚТА




	Оқу бөлмелерінен шыға берісте бір тақта ілініп тұрды. Жанында дайын бор бар. Мағынасын түсінбеген адам: «Дәл осы жерге тақтаның не керегі бар?» – деп ойлайтын.

	Баланың қимылы шапшаң. Сезімі лездемде. Өзінен-өзі секіреді. Жерден бір тасты ала салып, іргені сызады, партаны шимайлайды. Шығармашылықтың бәрі бірден мәдениеттіліктің деңгейіне жете қоймайды. Ойына келіп қалған сөзді жаза салады. Бойында жиналып қалған қуатты тез сыртқа шығаруы керек. Оны тежей берген дұрыс емес. Өтіп бара жатып лездемеде тақтаға бір досының керемет суретін сала салсын. Басқа сыныптың бір оқушысын туған күнімен құттықтайтынын білдіріп, леп белгісін қойсын. Төбе би өзінің хабарландыруын жазсын. Мұғалім оқушыларын консультацияға шақырсын. Жазатын жер болса, сөз табылады.

	Міне, ол – тақтаның міндеті.





САЗДЫ ҮЗІЛІС




	Сыңғыр-сыңғыр қоңырау үні қанша ақынға тақырып болмады. Мысалы, қоңырау мектептің символы болатын. Соңғы кезде электр қоңырауға көштік. Оның шар еткен үні баланы селт еткізіп, тітіркендіреді. Алақанмен сипағандай жұмсақтық жоқ, мазмұнсыз шырыл. Осындай ойлардан кейін үзіліске мағына беруге бел байладық. Үзіліске жеке бағдарлама жасап, ұлттық ән-күйлер, классикалық музыка қоятын болдық. Сабақтың біткенін музыка білдіреді.

	Балалар келе жатқаннан ойналған музыка күніне 5-6 рет қайталанады. Бірнеше күннен кейін «Көкейкестіні» ыңылдап жүргенін естисің. Сөйте-сөйте құлаққа сіңген әуен жүрекке де жетеді. Тамырлардан сыр тарту басталады.

	Қазіргі әндерде бастауыштың өз саздары, жоғары сыныптың өз саздары болатынын ескерген жөн. Әуенмен айтылған мазмұн жан-дүниеге тез тарайды (дін сүрелерінің жүрекке жеткіштігінің бір сыры – әнмен айтылатындығында).

	Сазды үзілістің бағдарламасын музыка сабағының мазмұнымен сабақтастыруға болады. Қазақстан Әнұранының әуенін де осы әдіспен тез үйреніп алдық.





ТӨБЕЛЕС




	Бір директордан естігенім бар еді:

	– Мен балаларды қатал өмірге дайындағанды қалаймын. Төбелессе – төбелессін, еркіне жіберемін. Бала таяқ жегенді білсін, ұрып үйренсін! – дейді. Сол мектептегі балалар арасында «дедовщина» байқалатын.

	Біз шәкірттердің бір-бірінің жанын-жараламауын, намысына тиетін сөз айтпауын қадағаладық. Үй жағдайына, киіміне қарап кемсітуге тыйым салдық. Аға-інілі қамқорлық қатынасты сіңіруді жөн көрдік.

	Сабақты жақсы оқитын баланы әр мұғалім ұнатады. Нашар оқушыны нағыз мұғалім ұнатады. Ұзақ уақыт көрген қорлық жауызды тәрбиелейді. Бесінші жылдықта Құрмаш – тентек, жаман оқушы атымен келген бала (Аты өзгертіліп алынды). Сабақта үріккен лақ секілді көзінің аласымен қарап, көп тиісіп, көп күліп отыруға әдеттенген. Оқудың бәрібір миға «қонбайтынына» сеніп алған.

	Құрмаштың тентектігі аяныш туғызады. Өзін сабақта жақсы көрсете алмаған баланың амалдары ғой. Тентектік баланың намысынан туады. Намысын да жоғалса, ол баладан не қалады? Ал тентектіктің себебін түсіне алмаған мұғалім оны осы қаруынан айырғысы келеді. Тентек балаға тіпті көп көңіл бөлінуі керек.

	Ал сонымен Құрмашты басқа балалардың кемсітуінен қорғау керек болды. Бір күні үзілісте қып-қызыл болып ұрысып тұрған Құрмаш көрінді. Қасындағылар тап-тап береді. Әке– шешесі алыста, оны балалар біледі. Ылғи да Құрмаш кінәлі боп үйренген болса керек, тіпті басынбақ ойлары бар. Қасына барғанымда:

	– Қараңызшы, Алма бибі, мына Құрмаштың не сөз айтып тұрғанын! – деп шу ете түсті.

	«Жыласа кімнің аузы қисаймайды» дегендей, ол да еселі сөзін жібермеген болу керек. Жиналған топ Құрмашқа ұрысуым керек деп ойлады. Тек шетке таман тұрған Айдарбек қана жаны ашып, не ақтай алмай, не көпке топырақ шаша алмай дағдарыста тұрғаны білінді. Құрмаш көзі жыпылықтап:

	– Өздері бірінші тиісті! – деп айқайлайды. Кіп-кішкентай баланың тамыры адырайып, көз алайып кетіпті. Пенде өзінен зорға кездесіп, шамасын келмейтінін білгенде, әлдебір күшпен соңғы демін жиып, айқайлап қарсы ұмтылады ғой, сол сияқты. Жұдырығын түйіп алған. Өзін Құрмаштан гөрі тәуір оқимыз дейтін бір-екі бала оның аузын аштырмай, көзіне-көзін тақап ұрысады. Мінеки, баланы жақсы оқушы, жаман оқушы деп бөлген жерден жаман оқушының трагедиясы басталмақ.

	Мен есімді жиып, Құрмашты иығынан құшақтап, Айдарбектің жанына әкелдім де:

	– Айдарбек, әлсізге күш көрсетудің ең жаман іс екенін білесің ғой. Бұдан былай мына Құрмашты қорғап жүрші. Құрмашты өзім жақсы көремін. Ешкім тиіспесін, – дедім.

	Айдарбек өзі де аяп тұр екен, қолдай кетті.

	– Жүр, Құрмаш, – деп, дәрісханаға бастады. Құрмаш көзінен домалаған жасын жұдырығымен білдірмеген болып үйкелеп жіберіп, алға түсті. Кішкентай иығы бүлк-бүлк етеді. Бұдан былай Айдарбектің ағалық қамқорлығында болды.

	Баланың жан дүниесін бірінші орынға шығармасақ, намысын таптаумен берген білімнің қандай құны бар?

	Құрмаштың бейнесіне кейін көп өзгерістер енді. Үзілісте жүгіріп кеп, қол алысып амандасқанды тәуір көреді. Хал сұрайды. Би кешіндегі ойындарда өз жылдығының (сынып) намысын қорғап, бірінші орын алып береді. Басын көтеріп, адамдық қасиетке кірді. Вальсте екеуміз қыздарды биге шақырамыз. Сол қолын артына ұстап, оң қолымен алға ұмсынып, құйтақандай тізесін бүгеді. Ондай мәдениетті жігітті кім жек көрсін!





ДАЛАДАҒЫ САБАҚ




	Мектеп жанынан өтіп бара жатқан жұрт кейде далада дөңгелене отырып, өзгеге назар аудармастан, ынталана қызу таласқа түсіп жатқан оқушылар мен мұғалімді көрер еді. «Мұндай да сабақ бола ма екен?» – деп түсінбесі анық. Ал біз болсақ: «Вагон секілді автобусымыз болар ма еді? Онымен ауыл сыртындағы көкпеңбек биік жоталардың біріне тоқтап, саф ауа, мөлдір суды жұтып, апта бойғы сабақты табиғаттың ортасында өткізер ме едік», – деп армандаушы едік.

	Кейбір «Дене мәдениеті» сабағында («Денешынықтыру») ортадағы аттың бірі жүгенінен ұстап, бірі сауырынан сипап, бірі ер үстінде жарбиып жапырлаған балалар көрінетін. Мұғалім ат мәдениетінің түркілерде қалай қалыптасқанын, оның дене мәдениетіне әсерін айтатын. Іштей: балаларды танауы жел-желп еткен бір-бір жүйрікке мінгізіп, қолына томағасы көзін басқан қыран құс қондырып, атбегілік пен құсбегіліктің сырын сіңірсек-ау деп түйетінбіз.

	Расында да, оқушылар «Тіршіліктану» сабағын оқиды, бірақ өз жерінде өсетін ағаштар мен майда өсімдіктің атын атап, түсін түстеп бере алмайды. Жағырапиядан жақсы бағалар алады, әттең туған жерін картаға түсіре алмайды. Денесін шынықтырамыз. Бірақ ол табиғи дәстүрімізден ажыраған. Бір сөзбен айтқанда, оқу нәтижесі өмірден алшақ.

	Қыста, «Дене мәдениеті» сабағында директордан – мұғалімге дейін сырғанау, жүгіру, доп ойындарынан оқушылармен жарысып жүрдік. Қар кешіп, баламен бірге ойнау, бірге қуану – достықты бекіте түсудің тәтті сәттері. Ұзын дастарқаннан өз қыздарымыздың еңбек сабағында пісірген жұқпасын, әрқайсымыз үйден әкелген қарапайым тағамдарымызды таласа– тармаса жеу, күлкілі әңгімелер, қандай қызық!





ЖИЫРМА ТОҚТАМ




	Мұғалімдер бөлмесінде олардың нені күтетініміз былайша сипатталып ілініп тұрды:

	1. Кісі екеніне күмәнмен қараған баладан кісі шықпайды.

	2. Оқушының кемшілігін көргіш болсаң, ықыласын өлтіресің. Жеңісін ізде.

	3. Баланы таң қалдыруды ұмытпа. Даналыққа ұмтылу таң қалудан басталады.

	4. Әр баланың өмір тіршілігі – өзінше бір тағдыр. Баланың тағдырына ой көзімен қара. Сабаққа келмесе, себебіне үңіл. Сабағыңа қызықпаса, себебіне үңіл. Тентек болса, себебіне үңіл. Себебін алдымен өзіңнен ізде, мұғалім.

	5. Мұғалімнің өз сабағын білуі жеткіліксіз. Баланың жан дүниесін түсінбейтін мұғалім сабақ беруші ғана.

	6. Баға құнды емес, бала құнды.

	7. Бала мектеп үшін емес, мектеп бала үшін жұмыс істеуі керек.

	8. Әр бала өз мүмкіндігінің жоғары-төмендігіне қарамастан, өзінше бір ғажайып құбылыс.

	9. Мұғалімнің мақсаты өз пәнін жақсы үйретуден гөрі тереңіректе. Ол – адам жасаушы адам.

	10. Сабақ дегеніміз – мұғалім мен шәкірттің адамгершілік қарым-қатынасы.

	11. Баланың мүмкіндігіне сенген мұғалім мен сенбеген мұғалімнің іс-әрекеті әр түрлі болмақ.

	12. Көптің көзінше баланың кемшілігін бетіне баспа. Сеніп айтқан сырын шашпа.

	13. Сабақтың мақсаты – баланың басқаға ұқсамайтын қасиеттерін аша білу.

	14. Сабақ үстіндегі тыныштыққа көп ізденіспен, еңбекпен ғана жетуге болады.

	15. Мұғалімнің сөзі мен ісі жасанды емес, шынайы болуы аса қажетті шарт.

	16. Баланың ықыласын оята біл. Қолынан іс келетіндігіне сендіре біл.

	17. Мұғалім мен баланың қарым-қатынасы қуанышты әрі пайдалы болсын.

	18. Балаға сыйлы боламын десең, өзің баланы сыйла.

	19. Қиын тақырыпты түсіндіре салып сұрауға асықпа, келесі сабақты қайта түсіндіруден баста.

	20. Әр бала – халқының келешек тұлғасы.





РЕЙТИНГ ЖҮЙЕСІН ҚАЛАЙ ЕНГІЗДІК?




	Әдетте мектептегі балалар: «екі алғыштар», «үшке үлгіретіндер» «жақсы», «өте жақсы» оқитындар деп бөлініп жатады. Оның өкпе, реніш туғызатын жақтары көп. Өйткені «баға» бар болғырдың көбіне кілті – кісіде. Мұғалімнің көңіл– күйіне, адамшылық мұраттарына, ішкі мәдениетіне т.т. байланысты. Қысқасы, баға оқушының ынтасын арттырудың орнына, оның жүрегіне қорқыныш сезімін орнатып, қорлайды. Тіпті, баға қоюшының көңілін тауып, лаждауды қулық пен алдауды да үйрететін нысанаға айналады.

	Біздің рейтингке келу себебімізді өте қарапайым түрде былай деуге болар еді: баға – кісінің қолында, балл жинау, еңбектену – баланың қолында. Шамасы жеткенше, еңбек етсін де, балл жинасын. Неғұрлым көп еңбектенсең, балл да көп болады. Нарыққа көшу кезінде, бір жағынан үйрену де болып шығады. Мысалы:

	1) Оқушы сабаққа кешікпей келді, ол үшін 4 балл алды. Кешіксе, ұрысып әуре болмайсың, 4 балл орнына «К» деген белгі ғана соғылады.

	2) Сабаққа қажетті құрал-жабдықтарының бәрі үстел үстінде тұр – 1 балл;

	3) Үй тапсырмасын орындап келді, түгел орындалса – 2 балл, жартылай – 1 балл. Орындалмаса, түк те жоқ.

	4) Сабақ айтты: 5 не 4, 3, 2, 1 балл жинады.

	5) Оқушы өзіндік жұмыс жасап келіпті. Қосымша әдебиет оқыды, оны конспектілеп, тіпті айтып берді немесе үйге берілген тақырыптың мазмұнын ашатын сурет салды, қосымша есеп шығарды, тапсырмадан тыс өлең жаттады, жаттығу орындады т.б. Ол үшін 5 не 4; 3 не 2; 1 балл алады.





БИЛЕР: ТӨБЕ БИ, ТӨТЕНШЕ БИ




	Мектебімізді ашқан күні кіре берісте Қазыбек бидің атақты «Біз қазақ деген мал баққан елміз...» деп басталатын сөзі тұрды жарқырап. Ол сөздерді әр балаға құрандай жаттаттық. Көкірегін керіп айтсын дедік. Өзінің қазақ боп туғанына мақтансын дедік.

	Әдеп сабағында: Құранның беташар сүресін мағынасын түсіндіріп тұрып тағы жаттаттық. Ораза тұтар кездегі, ауыз ашардағы, жаны құдайы деп мал бауыздардағы айтылатын сүрелерді білді. Дастарқанға бата беру, мұсылманның бес парызын айтты. Пайғамбарларды айырды. Олар несімен тарихта қалған тұлғалар екенін түйді. Тіпті ауылдағы ересектердің өзі жұма күндері Құран оқуға, әңгіме тыңдауға, біздің балаларды шақырып жүрді.

	Бұрынғы мектептегі «староста» дейтін лауазымды «билерге» алмастырдық: Төбе би – мектеп бойынша оқушылар басқаруының ең жоғарғы өкілі. Төтенше би – старостылар. Жоғары сыныптың билері – Аға би, төменгі сыныптың билері – Бала би. Мектептегі мәселелер билер кеңесі арқылы шешіліп отырды. Билер кезекті мәселелерді талқылап, ақылдасып, шешіп отыруға тиіс болды. Мақсатымызды түбегейлі орындап үлгірмесек те, бұл өз нәтижесін беретін жүйе екенін түсіндік.





ЖАРАПАЗАН




	Жарапазан қалаға жақын ауылдардың өмірінен өшіп бара жатқан салт болатын. Тіпті менің бала күнімде де жарапазан айтып келгенді естімеппін. Әке-шешеміз әңгіме қылатын, оқып білдік. Бірақ қандай әуенмен айтылады, тәртібі қандай, ол жағын анық елестету қиын болды.

	Мұғалімдердің ішінен Шымкент жағында өсіп, жарапазанды көзімен көргендер табылды. Бірақ әуенін есіне сақтамаған. Жандосов ауылында бір жылдары жарапазан айтып байқаған екен. Ондайды «мәмбетшілдік» көрген ауыл бұзықтары ұрып кетіпті. Содан бері шығуға қорқып қалған.

	Ораза айы келді. Әуелі оқушыларға отыз күн оразаның мәнісін, тұтуға-тұтпауға жататын жағдайларын, арабша сүресін, одан соң жарапазанды түсіндіріп дайындадық. Мәтінін жаттады. Қолымызға мәтінді алып, үзілістерде, реті келе қалған сәттерде мұғалім болсын, бала болсын – бәріміз қосыла қалып, айтып жүрдік. Не керек, дайын болдық. Бұл әрекетімізден ауыл хабарсыз еді.

	Оразаның соңғы он күні қалғанда, көктемнің ери бастаған, әлі ызғарлы күндерінің бірінде түнгі сағат 10-да мектеп жанына жиналдық. Алаламау үшін бір көшенің басынан түсіп, шетіне шейін шықпақшымыз. Алдымызда – Самал мырза баянмен, оқушы Бұлан мен Бағылан мырзалар домбырамен, одан соң – өзім, Бекболат мырза, Зиба бике, Бақытжан бикелер, он шақты ұстаздар. Соңымызда «бойлары бір қарыс, сақалы қырық қарыс» отыз шақты оқушы. Бір үйдің терезесінің түбінен өлеңді қоя бердік. Тым-тырыс. Бір кезде жанып тұрған шам шалп етіп өше қалды, есікті қаттырақ бекітіп жатқаны байқалды. Екінші үйдің адамдары үркіп: «Бұл не?» дегендей, таңданыспен есік алдына өздері шығып қарады. Әнші топ тыңдаушының табылғанын көрген соң серпіліп, баян мен домбыраның екпінді үніне қосылып шабытпен шырқап кетті:



	Жарапазан айтамын есігі ңе,

	Қошқардай қос ұл берсің бесігіңе,

	Қошқардай қос ұл берсе бесігіңе,

	Батыр болсын, бақ берсін несібіңе.



	Ақ тауық, қызыл тауық қырман шашар,

	Осында бір жеңгей бар теңге шашар.

	Тең гені шашпай-ақ қой, қолыма бер,

	Қасымда ку жігіт бар ала қашар...



	Аузы ашылып тыңдап қалған көршілер бір кезде: не айтарын білмей ыңғайсызданып, «Үйге кіріңіздер», «Рақмет, Рақмет.» – деп алақанын жайды. Әйел адам есін жиып, жүгіріп үйіне кіріп кетті, қайта шығып, балаларға қарай қағазға оралған кәмпиттерді шашып жіберді. Балалар салмақпен еңкейіп жинап алды. 6-оқитын Айдарбек мырза жүрелеп отыра кетіп, бата берді. Әумин!

	Келесі күні Ораз Жандосовтың немере қызы Күлиса апайдың үйіне келдік. Әндетіп тұрмыз. Бір кезде үйге кіріп айтсын деген хабар келді. Дәлізге кіріп қайта айттық. Біраз тыңдап болған соң, ішіне шақырды. Апай сырқаттанып жатыр екен, бас жағында тұрған бізге ризашылығын білдірді де: «Әуендеріңді жөндеу керек. Бұрын басқаша болатын. Айтып беруге қазір шамам жоқ. Кейін...– деді. Біз қуанып, магнитофон әкеліп, жазып алмақшы болдық.

	Жарапазанды 4-5 күндей айттық-ау. Хабарланған үйлер жылы қарсы алып, балаларға үйреткеніміз үшін рақметін айтып жатты. Ол ауылда балқарлар көп тұрады. Баяғы заманда Каспий мен Арал маңынан Еділді кешіп өтіп, Қапқаз асқан түркі ұрпақтары, бауырлар ғой. Қазақша таза сөйлейді. Ата-баба салтын, мұсылманшылығын жақсы сақтаған. Бір балқар үйіне жарапазан айта барғанымызда, алдымыздан қарсы алған әйел көзіне жас алды: «Бұл бір ұмтылған, сағынған салтымыз еді. Есімізге түсірдіңдер. Естіп қуанып жатырмыз», – деді. Сонда барып, біз балаларды тәрбиелейміз деп жүріп, байқамай, ауылды да ұмытылған салтымызға «тәрбиелей» бастағанымызды аңғардық.

	Түннің ортасына қарай жарапазан бітеді.

	Дорбаны ашып, балалардың қалтасын тәттіге толтырамыз. Бұл да – көрмегенге таң, көргенге қызық, бастан кешкен күндер.





КОНЦЕРТ




	Мұғалімдерді балалардың көз алдында қатал сабақ берушіден аға досқа айналдыратын құрал – бірігіп шығармашылық жұмыстарын атқару. Жалпы, біз сабақтан тыс уақыттардың көбінде өз отырыстарымызда, қыдырыс, демалыстарымызда да балаларды қасымызға алып жүріп, бірге болуға тырыстық.

	Алдымен, мұғалімдер ішімдікті тоқтаттық. Содан соң-ақ, өміріміздің базары балалар бола бастады. Баяғының ұстаздары шәкірт тәрбиелегенде жанынан тастамайды екен. Шәкірт ұстазының әңгімесін, тірлігін, қуаныш-мұңын, қайғысын – бәрін көру арқылы тәрбиеленеді. Қазақтың шалдарының тізесіне сүйеніп отырып, тіпті кітаптан ала алмайтын талай дағдыны меңгерген. Сөз саптауды, кісілік-парасатты меңгерген, қазақы қалжыңды үйренген. Жүйелі сөз бен қорқақтықтың қадірсіздігін пайымдаған. Кісі сыйлаудың жөн-жосығын көзімен көріп отырған. Өз халқымыздың салтынан ажырап, отырысқа арақ, былапыт сөз, орынсыз әрекеттер араласқан соң, балалар шеттетілді. Бөлек бөлмеге қамалды. Кісілікті тым аз к өретін болып қалды. Бұл да дәстүрлі тәрбиені тоздырудың амалы еді.

	Оқушылар мен мұғалімдер бірігіп дайындаған бір үлкен концерт бәріміздің есімізде қалды. Ауыл да ауызынан тастамай жүрді. Әншейінде ықыластана қоймайтын өнерпаздарды көрсең.

	Бірінші болып сахнаға ұлттық киіммен домбыра ұстап, директордың өзі шықса. Мұғалім мырзалар қыздарша киініп алып, «Тамашаның» рөлін орындаса. Бибілер мен бикелер қойылым жасап, ән айтып, билеп жатса, «ұрыста тұрыс бар ма?» Оқушылар одан асып түспесе де, терлеп-тепшіп, өз міндеттерін тамаша атқарып шықты. Қызық болғанда, концерттің беделін көтеру үшін шақырып, соңына таман шығармақшы болған Сәуле (Жанпейісова) қызымыз сахнаның сыртында күте-күте шаршап, кезек әрең тигенде: «Туһ, кәсіби әртістердің өзі бір жарым сағат концерт қоюшы еді, сіздерге, міне, үш сағат болды ғой», – деп күлді. Өз өнерлеріне риза болып, уақыттың қалай тез өткенін аңғармай, қуаныштан екі беттері бал-бұл жанған оқушылар мен ұстаздар «Шынымен бе?» – деп, сағат сұраса бастады. Сөйтсек, қызық-ай, үш сағат бойы концерт қойыппыз.

	Содан соң концертімізді шақтап, қырнап, кеңшардың орталығына, Ұзынағашқа дейін апарып көрсеттік. Ептеген "табысымызды" бөліп алып, жыртық қалтамызды жылытқан болдық. Бәрінен де сахнаның сыртында тұрып, ортақ істің жақсы шығуы үшін жанашырлықпен сыбырласқандарымыз, бірімізді-біріміз киіндіргеніміз.

	– Ләйлә бике, көйлегіңіздің етегін тигізіп алмаңыз.

	– Самал мырза, сырнайыңыздың қайысы түсіп кетпесін.

	– Айдарбек мырза, сөзіңізді тағы бір қайталап қойыңызшы.

	– Бекболат мырза, арқаңыздағы шашыңыз мықты ма?

	– Қорықпаңыздар, бәрі тамаша!

	Шүпір-шүпір, сыбыр-сыбыр дыбыстар, дың еткен домбыра, зың еткен мандолина, сыңқ еткен күлкі тағы-тағылар бәрімізді бір мүддеге бағындырып, бір адамға айналдырғандай еді. Көрерменнің ду-ду шапалағы мен ұстаздардың сенімі тіпті бұйығы балалардың да көңілін судай тасытты. Сахна түгіл өз құрдастарының алдына шығуға ұялатын балалардың бірте-бірте ашылғанын көру қандай қуаныш!





КӨҢІЛСІЗДІК ПЕН КҮЛКІ




	Мұғалім – әмірші емес, ақылшы,

	тексеруші емес, үйретуші.



	Бірінші сыныпта он бес бикеш оқиды. «Бізде бір де мырза жоқ», – деп қояды өздері (артынан көптен күткен Шәміл мырза келді).

	Құстың балапанындай шүпірлеген кішкене бикештердің әлден-ақ өз мінездері бар. Ең соңынан келген Ернұр бикеш бірдеңеге өкпелесе, сабақ үстінде басына орамалы мен мойыншалғышына дейін құнтитып тартып, қолғабына дейін киіп алып, «қазір кетіп қаламын» дегендей, арт жақтан үлкен қара көздерімен алара қарап отырады. Ашуы тарқағанын шешіне бастағанынан білесің.

	Шектен асқан ақкөңіл Данаштың, өз қаламын әркімге ұсынып, «Мә, менікін алшы!» – деп, жақсылық жасағысы келгенін де қабылдамай, жақтырмай қоятындары бар. Сондықтан кейде «жақсылықты сұраған адамға ғана жаса» деген де дұрыс па деп қаласың.

	Біріншіге алтыға толар-толмастан келген Ләззаттың ұқыптылығы салған суретінің көлемінен-ақ көрінеді. Түйе су ішетін науаның өзі құрттай-ау. Бояғанда бір сызығы шеңберден шықпайды.

	Қызға тән «ұсақтықпен» бірін-бірі мінеп қоятынын қайтерсің. Ондайда бикештерімнің: «Артыңа қарамашы», «дәптеріме тиме», «қолыңды әрі тарт», – деген дауыстары шығып жатады. Әсел ғана ұстамдылықпен жымиып, көп шешілмейді.

	Бөлмедегі көңілсіздіктің сабақты өткізуге қыруар кесір келтіретіні анық. Бикештер көңілсізденсе, сабақты оқығаннан, оқымаған жақсы. Ондайда:

	– Қане, жымияйықшы, – деймін. – Міне, былай.

	Алдымен өзім мәз боламын. Маған қарап, кетік тісін көрсетіп, Аида күлімсірейді. Жайдары мінезді Мөлдір де қоштап, кетіктерімен жымияды.

	– Енді бір-бірімізге күліп қараймыз. О, қалай әдемі болып кеттіңіздер! Қыздар жымиғанда сұлуланып кетеді екен... Кәні, кәні, Мақпал мен Гауһар қандай сұлу! Туу, Әсемді көрдіңіздер ме! Көздеріңізден шуақ шашырайды!

	Кішкенеден кейін бәрі мәз болып, күле бастайды. Сабаққа осыдан кейін ғана кірісуге болады.

	– Құрметті бикештер, қазір әркім өз өмірінен бір күлкілі оқиғаны еске алсын. Ол үшін қолды бірінің үстіне – бірін қойып, оған маңдайды сүйеп, көзді жұмыңыздар. Үнсіз ғана есімізге түсірейік. Мына қолымдағы қоңырау шылдыр еткенде, көздеріңізді ашып, айта бастайсыздар.

	Бикештер тынышталып, ойлануға кірісті. Осылардың есін білген азғантай өмірінен елеулі оқиға шығар ма екен деген күдікпен қараймын. Кейбірінің есіне, шынында, ештеңе түсер емес. Көзін ашып, «ештеңе таппадым» дегендей, басын шайқап, белгі беріп жатыр. Қалғандарының ішінен иығы бүлкілдеп, күлген дауыстар естіле бастады.

	Сыңғыр, сыңғыр... Мұндай «күлкілі» әңгімелерді өмірі естімеппін. Біреуінің көршісі тайып құлап қалыпты, екіншісі тауықты қуамын деп етегін жыртып алыпты, үшінші бір ақкөңіл қоштасам деп жүріп, автобустан қалыпты. Бірнеше тәп-тәуір көркем әңгімелер туды. Баланы сөйлете берсең, сөзшең болады, жаздыра берсең, жазушы шығуы әбден мүмкін.





ҰЛ МЕН ҚЫЗ




	Өздерінің ұл мен қыз айырмашылықтарын сезінуі балаларда бесінші сыныпта анық байқалады. Ұл мен қыздың бір-біріне көңіл аударуы шашынан тарту, түртіп кету, бір нәрсесін тартып алып жылату, сөмкесін тығып қоюдан көрінеді. Осы жағдайларда жазғыруға асықпай, түсіністікпен қабылдасаң, өзінен-өзі орнына келеді. Бірақ олардың бір-біріне деген сый– құрметін осы кезден тәрбиелеу дұрыс. Байқасақ, оны балалардың өздері-ақ сездіреді екен.

	Біздің сыныпта соңғы кезде киім кию, отырыс-тұрыстан сылбырлық байқалып жүрді. Әнеу күні бір әдемі қыз екі– үш күн қонаққа келгенде бір өзгешелік байқалып еді. Қазір қуанышты ештеңе қалмағандай, жинақылық жоқ. Бір кезде Мұрат мырза айтты:

	– Алма бибі, қыздармен бірге отырайықшы, – деді. Келіспей қала ма деген оймен: «Сөйлеспей отырамыз!» – дегенді қосып қойды.

	– Кіммен бірге отырғыңыз келеді?

	– Данамен отырайын.

	Бір риза болғаным, «О,о, қызбен отырамын» дейді, – деп мазақтаған ешкім болған жоқ. Аздан соң жеңіл шу болып кетті. Тағы біреу ол да қызбен отырғысы келетінін білдірді. Қыздар аса қарсы болған жоқ, тек қызға тән сыпайлықпен: «Онда кімнің-кіммен отыратынын өзіңіз айтыңыз», – деп рұқсат берді.

	Мен мырзаларға бір шарт қойдым: Қыздар ірге жақта, жігіттер шет жақтан отырсын. Қыздарға әрқандай жағдайда көмекке келуге дайын болсын. Қаламы түсіп кете ме, тақта сүрту керек бола ма, сырт киімін ілу ме? Қыздардың сырт киімін ілгішке апарып іліп келсін. Кезекшілігі болса, шүберегін сулап бере салсын т.б. Қыз балаға бет-аузын айғыздап жылаған жараспайды, бірақ алда-жалда көңіл күйі бұзыла қалса, халін сұрап, көмекке келсін, тағы-тағылар.

	Жігіттер өз міндетін шуласа анықтап алған соң, қыз бен ұл болып бірлесіп отырды. Сабақ үстінде байқалды, бір-екі түсіп кеткен қаламды жігіттер көтеріп, әперіп жатты. Қуақы біреуі: «қасы-қабағыңды бағып отырмын» дегендей, қасындағы бикештің бетінен көз алмай қарап қалып еді, бикешіміз қып– қызыл болып кетіп: «Әрі отыршы», – деп қояды. Сабақтың соңына дейін қыздар, байқатпай ғана, біртіндеп сырт киімдерін тастап, шаштарын жөндеп, сипаланып шыға келді. Жігіттер де үлкен жауапкершілікке ие болып, маңғаздау, салмақты күйге түсті. Отбасын, бала-шағасының жауапкершілігін қайыспай көтеретін, жарын сыйлайтын жігіттерді осылай тәрбиелеу керек шығар.





ҰРЛЫҚ




	Мектебіміздің ашылған алғашқы күні, 1993 жылғы қыркүйектің 6-сында, сылдыр үнімен балаларды қуантып, дүниеге жаңа бір мектептің келгенін хабарлаған – мыс қоңырау. Бұл қоңырау ғасырымыздың басында жасаған нағашы атамыз Ысқақ молданың ұстап-тұтқан заты екен. Сары ала сандықтың түбінде жатқан осы қоңыраудың даусы аталардың үніндей естіліп, ырым көрдік. Балалар қызығып, қолдан-қолға тигізбей, сылдыратып жүруші еді. Бір күні ғайып болды. Сабақтың басталғанына бір-ақ ай өткен.

	Бұл – біздің мектебіміздегі бірінші ұрлық. Алғашқы ойға келгені: сырттан келген біреу алды дедік. Бұл көңілсіз жағдайды балаларға хабарладық. Қоңыраудың жоғалғанын жаман ырымға жорығысы келмесе де, мұғалімдер мұңайып қалды. Жайсыз хабар оқушылар арқылы үйден-үйге тарап кетті. Мақтаған мектебі осы ма дегендей, пенделіктің де жылжи жорғалап жүрмесіне кім кепіл? Жаңа мектепке сыншы көп.

	«Жығылған үстіне жұдырық», екі-үш күн өткен соң, бір оқушының шешесі келді: «Бұрын 300 баланың ішінде жоғалмайтын кепкі жоғалды», – дейді. Қоңыраудың жоғалғанын естіп келген сияқты. Мұғалімнен оқушылардың сөмкесін қарауды талап етіпті.

	Бұл оқиға көп уақыт өткен соң еске алуға оңай болғанымен, әжептәуір есеңгіретіп тастады. Бүкіл үмітімізді жоққа шығарғандай. Мұғалімдер «Шынында, ішімізде ұры жоқ па екен?» дегендей сескене қарап қалғанда, есін жиған Ләйла бике болды.

	– Қой, сөмке қарау деген не сұмдық?

	Әңгімені ары қарай өрбітпедік, сол жерде қала берді. Тағы екі-үш күн өткен соң, жоғалған кепкіні кітап сөрелерінің үстінен тауып, Фарида бикенің қуанышы қойнына сыймады.





БІЗДІҢ ОЛЖАС




	Бір күні «қоңырау табылды!» деп шу ете түсті. Оқиға былай болған екен: Біздің Олжас мектептен шығып бара жатса, көшеден сыңғырлаған дауысты естиді. Қараса, бір бала қоңырауды шанасына тағып алып сырғанап жүр екен. Олжас әлгі баланы ұстап алып, нұқып-нұқып қоңырауды тартып алыпты. Ұрлаған ол емес, біреулер берсе керек.

	Олжастың жүректілігіне, адалдығына риза болдық. Қуанышта шек жоқ. Мұғалімдер мен балалар бір-бірінен сүйінші сұрасып жүр. Бәрі де көңілді күлімсірейді. Айдарбек мырза айтты:

	– Алма бибі, бүгін бір керемет қуанышты күн болды ғой. Расында да, қуаныш болғанда қандай!

	Қуанып жүріп ұрлықшы баланы жазалауды ұмытып кеттік. Балаларымыздың арына дақ түспегені үлкен олжа еді.





ЖЕҢІС




	Өзім жақсы көретін баланың әкесі келді: «Баламның оқуына пенсиямнан жырып беріп отырмын. Кеше сынақ кітапшасына қарасам, екі тоқсанда екілері бар, сөйтіп, те оқу бола ма?» – дейді. Көзіне жас алды.

	Мен, керісінше, қуануға болатынын айттым. Бірнеше сабақтан жақсы баға алды. Әсіресе әдебиеттен сөйлейтін болды. Ептеп өлең жазатынды шығарды. Ал есептен... бұрын ешбір түсінбестен сыныптан-сыныпқа көше берген болса, 3-4 айда оның бәрін қайдан меңгере қойсын. Оның үстіне осы сабаққа ықыласы аз. Мұны естіген Рақым мырза айтты: «Тіпті пайғамбар болса да, осы аз уақытта бәрінен керемет боп кетуге ерте ғой», – деді.

	Жеңістің де түр-түрі бар ғой. Соның ең қиыны – адамның өзін-өзі жеңуі. Өз қорқынышын, еріншектігін жеңу, өз әлсіздігімен алысудан асқан ауыр жұмыс жоқ. Ол – көрінбейтін еңбек. Әкесі қиналып отырған біздің баламыздың еңбегі осындай еңбек, елеусіз болса да, үлкен еңбек. Бұрын орнынан тұрып сөйлей бермейтін, көзге ілінбей келген баланың бүгін сөзге қосылып, пікірін айтып отыратын жағдайға жетуі өзінше жеңісі деп ойладым. Баланы осы жеңісімен құттықтадым.





АҒАШ БАСЫНДА БАЛА ОТЫР




	Мұғалімдерге мынандай сұрақ қойдық:

	– Ағаш басында бала отыр. Ұрыспай-ұрмай қалай түсіріп алар едіңіз?

	Қалжыңға сүйей айтылғандықтан, олар да образға кіре қалып, таңдап алған рөлі бойынша сөйлеп жатыр.

	– Өй, мен ағашқа жақсы өрмелеймін, артынан өзім де өрмелеп шығып, екеуміз бірге түсеміз.

	– Сізді көріп, бала одан сайын жоғарылай берсе, қайтесіз?

	– Ағаштың да биіктігінің шегі бар шығар, тоқтар.

	– Ойынға қызған бала қауіпті ойламайды, құлап кетпесін?

	Мұғалім иегін барынша жоғары көтеріп, терезеден көрініп тұрған биік ағаштың ұшар басына қарайды. Жер мен екі араны ойша есептеп, шынында, қауіпті екен дегендей басын шайқайды.

	Екінші мұғалім:

	– Ал мен бикелер, жерде тұрып, сникерс көрсетемін. Түссең, беремін! – деймін.

	– Ол ағаш басынан шырт түкіріп, басын шайқап, бес саусағын көрсетсе қайтесіз? Онысы – сникерстің саны бесеу болсын дегені.

	– Әкеп беремін деп алдаймын ғой...

	Айтушы өзі де күліп жатыр.

	Кей баланың бойындағы ерекше күшті тәртіпке бағындыру қиын. Олар тынымсыздау келеді. Бойындағы тегеурінді айқаймен басып тастағың келген сайын, балада қарама-қарсы әрекет күшейеді. Олар көбіне арқасы бар, бір нәрсеге қабілетті балалар. Осы балалардың қайда қоярға білмеген күшін

	үлкенді-кішілі сатылар, қуыс-қуыс темір жолдар, папуас болып атысатын, Қобыланды мен Қазанның Қырлы-Сырлы қаласындағы батырларды елестететін, дулыға, сауыттар, ойын алаңына жіберіп, жарыстырып қояр ма еді деп армандаймын. Жасауға болар еді, мынау қатыгездіктің ортасында бір түннен артық тұрмайтынын ойлап, тұйыққа тірелесің. Біз оқитын үйдің айналасы да қоршалмаған.

	Айқай мен ұрысудың қадірі жоқ мектепте жұмыс істеудің қиындығын ойлаймын. Мына жап-жас мұғалімдердің алдында ондай мектеп үлгісі жоқ.

	Үшінші мұғалім сөзге араласты:

	– Мен жерде тұрып ақыл айтамын. «Құлап қалсаң, аяғың сынады, сосын мамаң қиналады ғой», – деймін. Сосын ептеп– септеп жерге түсіріп алған соң, енді қайтып шықпайтындай қыламын ғой.

	Төртінші мұғалім сәл дүдәмалдау:

	– Бірдеңеге қызықтыру керек қой. Мүмкін, ойын ұйымдастыру ма? Тіпті қиналсам, сынып жетекшісін шақырып аламын.

	Бұл да тапқан ақыл сияқты. Өйткені бірінші жылдықтың баласы үшін ең беделді адам – қабылдап алған мұғалімі. Оның беделімен директор да, басқа да таласа алмайды.

	Бесінші мұғалім:

	– Бір рет қызық болды. Үзілісте майда балалар мәшина жүретін көшеде сырғанақ теуіпті. Шақырып ем, келе қоймады. Сосын бір балаға айтым: «Мен саған сонаның ызыңын көрсетейін бе?» Сөйтіп, ызыңдауға кірістім. Әлгі баланың қызыққаны сонша – дереу басқаларды шақыра бастады. Сонымен он минөттей ызыңдадым-ау.

	Бұл кісінің, шынымен, ызыңдап, ысқырып, әр түрлі жәндіктің даусын салатын өнері бәрімізге мәлім. Мұғалім үшін жеті өнер де аздық етпес.

	Алпысты алқымдаған, бір әулеттің апасы болып, солардың баршасына мейірім-шуағын аямай төгетін бір қарапайым әйелдің айтқан әңгімесі есімде қалыпты: «Біздің пәлен абысынның баласы жасында тентек болатын. Білмеймін, қайдан шыққанын, әлгі пәлен қайнағаның есігінің алдындағы биік ағаштың басына шығып алыпты. Жерден бәрі ұрысып жатыр. Әлгі шешек тыңдайтын емес. Одан сайын жұлқынады. Құлап кетер ме екен дедім. Болмағасын жұрт кетіп қалды. Содан тұрып жалынайын: «Қарағым-ау, түсе ғой. Жарығым, күнім!» Әрең түсті.

	Осы әңгімені айтып отырғанда, өзін әлекке салған ағаш басындағы балаға деген зәредей өкпесі болсайшы. Сондай кешірімшіл, кеңпейіл, тек мұғалім болу үшін туған жандай.





АҚ БАНТИКТІ АПАЙ




	Мұғалімдер күні болатын. Бұл күнгі алты сағат көрген түстей әсерлі болды. Ол күні сабақты оқушылар беретінін хабарлап, балаларды дайындасақ та, осы қарбаласымыздан не шығарын ешкім білген жоқ. Мұғалімдердің қандай рөлде болуы анық емес еді.

	Бір мұғалім айтты:

	– Әр мұғалім өз сабағына кірсін де қойсын. Басқа сабақтың мұғалімдері қоса кірсе, балалар ұялып-қысылады.

	Мәселе мұғалімнің қандай пиғылмен кіруінде болатын. Егер тексерушінің ролінде болсақ, онда баланы уайымдатқаннан басқа пайдасы болмас. Ал жанашар болып кірсек ше? Бала өзін– өзі көрсетуге құмар. Оның осы қажеттілігін қанағаттандыратын орта жасауға болады. Бірақ оны қалай жасайтынымыз белгісіз еді.

	Сонымен, барлық мұғалім таңертеңгі сағат 8-де мектепте болдық. Көзімізге жарқ етіп Айсұлу бике түсті. Бір шекесіне ақ бантикті көбелектей қылып қондырып алыпты. Оқушыға айнала қалған қазақ тілі мұғалімінің бетіне күлмей қарай алмайсың. Тап осы жерден біздің рөліміз айқындалды. Қуанып кеттік. «Алақай, біз – бүгін оқушымыз!» Айсұлу бикенің ақ бантигін көрген мұғалімнің бәрі бірден балаға айналып жүре берді.

	Жарыса жағырапия сабағына кірдік. Айдарбек мырза (оқушы – мұғалім) үстелді тықылдатып, тәртіпке шақырды. Сабақ басталды. Біз тұратын Жандосов ауылы қоңыржай белдіктің үстінде екен. Айхан бике (жағырапия мұғалімі) тақтаға шығып сабақ айтып еді, Гүлмира бикеш Айхан – оқушының қателескенін ескертті. Мұғалімге әдейі қателесу де керек.

	Алдымда Бақытжан мен Зиба «оқушылар» отыр. Мектеп ашылған күннен ыстық-суығын бірге көріп келе жатқан екі бике бірі арық, бірі толық екі оқушы қыздай жараса қалыпты. Айдарбек мырзаның көзін ала беріп артына бұрылып, қылмия қарап, жас қыздың қылығымен маған мінез көрсетіп қояды. Екі ауыз сөз жазып, екеуінің ортасына тастадым: «Енді он жылда осы сабақта болар ма едік! Бақытжанның немересі тоғыз жасқа келеді. Зиба қалада оқып жүрген қыздарын ойлап отырады».

	Аздан кейін қағазым өзіме қайтып келді: «Айтқаныңыз құдайдың құлағына шалынсын, әумин!» Жиегіне: «Осы қағазды сол күні көрсетеміз. 30.09.94» деп қосыпты. Лайым тілегімізге жеткейміз! Бір жапырақ қағаз архив өмірін бастан кешуге беттеп, екі бүктеліп, дәптердің арасына түсті.

	Бір кезде Айсұлу бике қағаз ұшақ жасап алып, парталардың арасына шыға келіп, әуелетіп жіберді. Ұшақ ұшып барып, екі баланың алдына түсті. Екеуі шүпірлесіп, Айсұлу жазған әдемі тілектерді оқып, қарық болып жатыр. Зиба:

	– Айдарбек мырза, қараңызшы, мына Айсұлу бикеш тыныш отырмайды!

	Айдарбек:

	– Айсұлу бикеш, алдыңғы жаққа келіп отырыңызшы.

	Айсұлу мен Зиба бірінің үстінен бірі шағымданып жатып, ақыры, бантигі жалбырап алдыңғы жаққа барып отырды. Оқушылар өз қылығын көргендей, таңдана қарайды. Бір кезде Айдарбек мырза Айсұлу бикештің тағы бір қылығын көріп қойды:

	– Айсұлу бикеш, ауызыңыздағы сағызды тастаңызшы. Ол мәдениетті кісінің тірлігі емес (Сабақ үстінде сағыз шайнауды қалай қойдырамыз деп біздің де талай басымыз қатқан. Бұл жағдайды балалардыі өзі қалай шешетіні қызық еді).

	Айсұлу сағызын шарт еткізіп, орнынан сырбаздана тұрды да, бантигін еркелей бір бұлғап, әлгі бәлені шелекке тастауға кетті. Балалар қыран-топан.

	Осыдан былай «Жаным садаға» деп аталатын бірінші кітабымдағы сүйікті кейіпкерім Айсұлу (Айжан) студент бұл кітапта мұғалім болып жалғасты.

	Университеттің филология факультетінің бір топ студенттері мен Алма апай отырып, армандаушы едік: «Осы оқуымыз біткен соі, бәріміз бір мектепке барып жұмыс істер ме едік!»

	– Сендер бірге боларсыңдар-ау, мен қайда барамын...

	Көзге бала-шаға, орныққан қызмет елестейтін. Құдайдыі мұнысына шүкір, айналдырып әкеп арманды тоғыстырған. Айсұлу екеуміз біргеміз. Қалдыгүл, Қосай, Сара, Рухат, Ербақыт, Аманжол, Дүйсенкүл, Зәмзәгүлдер қайда екен?





МҰХИТ – МҰҒАЛІМ




	Оқушы мұғалімнің қылығын қайталайды. Мұхит мырзаныі сабақты бастасынан-ақ бір сыпайлықты көріп, риза болдық.

	– Мырзалар мен бикештер, бүгін сіздердің сабақты жақсы біліп, мені қуантатындарыіызға сенемін, – деді. Дайындалмаған бір балаға:

	– Сіздің ісіңіз ренжітіп тұр, – деді. Бір кезде бәрі «Қорқыт ата кітабындағы» «Дерсехан ұлы Бұқаш туралы жырды» ойнауға кірісті.

	Марал бикеш:

	– «Баяғы заманда Байындыр деген хан болыпты. Ұлан-асыр той жасап, ақ отау, қара отау, қызыл отау тіктіріпті. Ұлы барлар – ақ отауға, қызы барлар – қызыл отауға, не ұлы жоқ, не қызы жоқ қу бастар қара отауға кірсін», – депті. Тойға келген Дерсехан не күй кешті? Ол байғұста не ұл, не қыз жоқ еді. Дерсеханды қара отауға кіргізіп, астына қара киіз төсетіп, алдына қара қойдың басын тартты.

	Дерсехан үйіне қара күйедей түтеп келді... Осы кезде Дәнияр мырза қайғылы Дерсеханды көрсету үшін, бір қолымен басын ұстап, екінші қолында кішкене көрпешесі бар, ортаға шықты. Көрпені астына басып отыра қалды да, алдыдағы Дина бикешке:

	– Ай, хан қызы, құдай бізге не ұл, не қыз бермеді. Неліктен құдайдың қаһарына ұшырадық! Бұған кінәлі кім? – деді.

	– Көтер басыңды, Дерсехан! Қойдан – қошқар, түйеден – үлек, жылқыдан айғыр сойдыр. Ашты тойындыр, кедейді киіндір. Құдайдан бала сұрайық, тілегімізді берер!

	Марал бикеш: «Сонымен, тойға жиналған көпшілік аспанға қол жайып, «Дерсеханға бір ұл бере гөр!» – деп тілейді. Көптің тілегі қабыл болып, көп ұзамай, Дерсехан бір ұлды болады. Қабырғаң болса жүрерсің, шеміршек болса нығаяр. Бала өсе береді.

	Байындыр ханның бір тажал үлегі мен құрсауланған қызыл көз бұқасы бар еді. Аулада үш баламен топай ойнап жүрген Дерсеханның ұлын сынау үшін, бұқаны босатып жібереді.

	Сахнаға екі саусағымен өгіздің мүйізін бейнелей, ақырып Алмас мырза шықты. Дерсеханның ұлын ойнаған Мәди мырза онымен тіресіп тұрып жіберіп қалып еді, Алмас сюжетке сәйкес омақаса құлады. Мәдидің айтуынша, батыр бала былай деп ойлапты: «Үй дуалын баған ұстайды, ол – үйге тірек, бұқаның маңдайына несіне тіреуіш боламын?"

	Мәди мырза қылышын суырып алып, бұқаның басын кескен белгісін жасады. Содан Қорқыт ата балаға Бұқаш деп ат қойыпты».

	Сабақтың қызығы алда болды. Бұқаштың рөлін ойнаған Мәди мырза қырық қарақшынының айдап салуымен әкесінің атқан оғынан жараланып жатпай ма? Анасы боп Дина бикеш келіп, жасын төгіп жылайды.



	Қасы-көзің қиылып,

	Жатырмысың, құлыным!

	Аш көзіңді бір мезгіл,

	Кеудеңде болса шыбының!

	Он екі мүшең мұз болып,

	Тынды ма аққан бұлағың!

	Тәтті өмірің үзіліп,

	Сөнд,і мен жанған шырағың!

	Шырагым...



	Бәріміздің сай-сүйегіміз сырқырап, көзге жас келіп қалды. Биыл біраз қиындықты бастан өткізген Кәмила бике білдірмей бетін басып, көзін сүртіп жатыр. Шыгарманы оқудан былай, ойнап көрудің баланың бұгып жатқан көп сезімдерін іске қосатынын байқауга болады. Тіл де жаттыгады.

	Ендігі кезекте Мәди: «О, кейуана, ханым анам!» – деп сөзін бастау керек еді. Жараланып жатқан жерінен басын көтерді де, көзі бақырайып, жалынышты дауыспен: «Сөзімді жаттаган жоқпын», – демесі бар ма?

	Мұнда күлмегенде, қайда күлесің? Желке жақтан математик Дәулетбек мырза қарқылдайды, Мұхит мырза сахнадан шіңк– шіңк. Көрермендер ішін басып, қарқ-қарқ, шиқ-шиқ етіп, қойылымды көпке дейін жалгастыра алмады.

	Бір кезде есін жиган Мұхит мырзаның: «Қойыңыздар енді...» – деген дауысын естідік.

	Мұхит мырза балаларга багасын қойып бола бергенде, фойеден Нұрлан Өнербаевтың әні естілді. Қоңыраудың болганы белгілі болды.

	Мұхит мырза Мәдиге қарап: «Сіз мені ренжіттіңіз», – деді. Бірақ шындап ренжіген жоқ қой деймін, артынан Мәдидің арқасынан қагып, әңгімелесіп шыгып бара жатты.





ПРЕСС-КОНФЕРЕНЦИЯ




	Мұгалімдер күні пресс-конференциямен аяқталды. Ұстаздар үшін мынадай хабарландыру ілінді:

	«Пікір алмасуга шақырамыз. Сұрақтар:

	– Бүгін мектепте қандай көңіл-күйде болдыңыз?

	– Оқушы мен мұғалімнің орын алмасқан рөлі көңілден шықты ма?

	– Бала – мұғалімдер несімен ұнады?

	– «Мұғалімдер күні» қайталанса не істер едіңіз?

	– Бала – мұғалімге қандай сұрақтарыңыз бар"?

	Ұстаздар журналистер болып келді. Әр елдің өкілі болып, сол елдің киімін киді. Давлетбиеки – Пекиннен, Зебо ханум – Өзбекстан, госпожа Айна – Ресей, Вахытчан – шешен қызы, Шахбанучечек – Қарақалпақстан, Айхан ханум – Туркия, Мадина сан – Жапониядан.

	Әр елден келген журналист балаларға микрофон ұсынып, сұрақтар қойды. Мұхит мырзадан мынандай сұрақтарға жауап сұрап жатты:

	– Сабаққа кіргенде қандай көңіл күйде болдыңыз?

	– Өзіңізге көңіліңіз толды ма?





КЕШ




	Арнайы үлкен дайындық жасаған жоқпыз. Ардақтарын еске алған отбасындағыдай қарапайым болсыншы дедік. Мұхит, Бағлан, Димаш шығарма жазып келіпті. Гүлшат өлең жазыпты. Биболат ойдан өлең шығарыпты. Мөлдір, Әлия «Желтоқсан желі» әніне дайындалыпты.

	Әңгімені Айнаш бике бастады. Алаңда көзбен көргенін айтады:

	– Күн суық. Адамдар тарамағаннан кейін суық су шашты. Киім дегенің сақырлап қалды. Мәшине, мәшине ғып сауытпен, резеңке таяқпен қаруланған солдаттарды түсіріп жатқанда ғана «совет өкіметінде адамға тек жақсылық ойлайды» деп өскен басым, жүрегім су ете түсті. Оған дейін «жастардың наразылығын бастықтар дұрыс түсінбей жатыр, түсінсе бәрі орнына келеді», – деп ойлаппын. Бір қызды жығып салып, екі аяғын қолмен тартып тұрып, керзі етікпен теуіп жатқанын көз көрді... Содан кейін барлық жерде тексеру басталды ғой.

	Студенттерді ондап, жүздеп оқудан шығарды. Менің жанымды бір жас мұғалім алып қалды. «Бұл алаңға барған жоқ, ылғи менің қасымда болды», – деп тұрып алды.

	Гүлмира бике де алаңда болған екен. Этика сабағын оқытатын мұғалімі сол күнгі Республика музейіне баруды жоспарлапты (Кейін «әдейі ұйымдастырдың» деп ол мұғалімді де қудаласа керек). Музейге бара жатып, алаңдағы лекке араласып кетеді.

	Милиция, солдаттар жастарды бері қуады, жастар кішкене күш жиып алып, оларды үкімет үйінің іргесіне қарай қайта тықсырады. Биік өкше киіп барған қыздардың топырлаған адамның арасында жығылып қалып, аяққа басылып, ыңырсып жатқандары қаншама. Онда жаманшылықты ойлап бармаған ғой. «Араларыңда медик бар ма?» – деп айқайлап еді, медицина институтының екі студенті келіп көмектесіп жатты.

	Бір кезде солдаттар жастарды топырлатып қуып беріп еді, бір әйелдің: «Неге қашасыңдар! Қайт кейін!» – деген даусы естілді. Сол әйелдің даусы әлі құлағымда. Не деген батыр әйел деп ойлаймын. Жастарға әлгі дауыс қуат бергендей болды. Бәрі естерін жиып алып, қалт тура қалды. Жиылып, солдаттарды үкімет үйінің баспалдағына дейін қуды-ау.

	Жатақханаға әрең жетіп құладық. Ертеңіне жатақханадан шығармай қойды. Студенттерді алдандыру үшін концерт қойды ма, кеш ұйымдастырды ма, не керек қамап отырды.

	Гүлмира домбырамен «Қара бауыр қасқалдақты» айтты. Одан соң Динара бикеш Қайрат Рысқұлбековтің түрмеде жазған «Өкініш» өлеңін оқыды. Жанында отырған Зибаш көзінен домалаған жасына ие бола алмай, орамалының ұшымен кезек– кезек сүртеді. Оған дейін мықты тұрған жүрегі құрғырды жібітіп барады.

	Мұхит шығып, шығармасының бір-екі дәмді жерін ауызша айтты. Соңғы сөйлемі бір ерекше болып көрінді. «Аналар ботасынан айырылған інгендей боздады», – деді.

	Биболаттың өзі шығарған өлеңі жатық екен. Шашы тіп-тік қайратты, көз тимесін, денесі шымыр. Ортамызға келіп қалған желтоқсан жігіттерінің біреуі сияқты. Өлеңін сұрап алдым.



	ЖЕЛТОҚСАН

	Міне, бүгін желтоқсанның он алтыншы жұлдызы,

	Еліміздің азаттығын алған күн деп біл мұны.

	Мен таңертең жатқан кезде тәтті ұйқымды қия алмай,

	Құлағыма естіледі құрбандардың мұңлы үні.



	Сол күндерде талай адам жазықсыздан қан кешті,

	Рысқұлбеков ағамыз бар іштерінде жанкешті.

	Біз ешқашан жібермейміз жат пиғылды біреуге,

	Абылайдай ата-баба сақтап келген намысты.



	Қазақ атам бұрынғыдан сөзге шешен, ер еді,

	Ақкөңілді, кішіпейіл, аққан білім кемесі.

	Болса егер батыр бабам Қабанбай мен Бөгенбай,

	Азғындарды кісі өлтірген жөргегінде жер еді.



	Біз біреуге талай жылдар бодан болдық, алдандық,

	Үгітке ердік, арақ пенен темекіге арбалдық.

	Бұдан былай алданбайық, арбалмайық ешкімге,

	Десең егер, болмасыншы желтоқсандай құрбандық.



	Биболат өлеңін оқып болған соң, «Мұхтар Шахановтың мынадай бір өлеңі бар...» – дей беріп едім, Гүлшат: «Мен сол өлеңді оқып берейінші», – деп сұранды.



	Әр дәуірдің еркіне сай нарқы өзгерген алтынның,

	Айналайын алтын әнім, жас өркені халқымның...



	Бірінші жолын ғана оқып үлгірді-ау. Әрі қарай даусы дірілдеп, іштей егіліп тұрып қалды. Демін алып, қайта кірісіп еді, оқи алмады. Жүректер жылай бастады. Болмайтын болған соң, Гүлшат орнына отырды. Өзімді тоқтатып, ар жағын оқып аяқтадым:



	Жә, не деген нүктесі көп, бүкпесі көп өмір ең...

	Төрт жыл өтті шындық күліп шыққанынша көгінен.

	Оқ бойы озып тұрыпсың-ау сол аумалы кезеңде-ақ

	Пышаққа сап бола алмайтын әкімдердің көбінен.

	Өсер ұлдың қай сәтте де бүлік болмақ қалауы,

	Лаула, лаула, желтоқсанның мұзға жаққан алауы!

	Өздеріңдей өр намысты жас өркені бар елдің,

	Ешқашанда еңкеюге тиісті емес жалауы!



	Өзімді іштей қайрай отырып, әрең дірілдей оқып шықтым.

	– Алаңда «Менің Қазақстанымды» айтып едік.

	Сол өлеңді еске алайықшы, – деді Айсұлу.

	Бәріміз қосылып сол өлеңді және «Желтоқсан желін» айттық.

	Соңында 7-жылдықтағы Айдарбек мырза желтоқсанда құрбан болғандардың әруағына бағыштап құран оқыды. Бетімізді сипап отырып қалдық. Сөз қорытар ма екен деп Рақымның бетіне қарап едім, көзі жасаурап, басын шайқады.

	– Ал желтоқсан құрбандарын еске алу жиынын аяқтаймыз. Олардың жасамаған өмірін сендерге берсін, көрмеген қызығын сендер көріңдер...

	Бұл әлсіздік дегенді қойсаңызшы. Дауыс дірілдеп кетіп барады. Көмек іздегендей мұғалімдерге қараймын. Балаларға қарама-қарсы отырып алған екенбіз. Көздері қып-қызыл. Зал толы бала-шаға қылп етпей қарап қапты. Тым-тырыс. Әншейінде тыныштандыру қиын болар еді.

	Қатыгездікті көп үйренген қазіргі жас баланың жүрек мұзын жібітетін нәрсе – мұғалімнің жылы жүрегі. Жасандылық әсер етпейді.

	Жиынымыз: үлкендері аруақты еске алып, көздерін сулап отырып әңгіме айтқан, кішілері беріліп тыңдаған, жаңа бір әсерге бөленген тәрбиелі отбасының тірлігіндей болып шықты. Соған қуандым.

	Осы ауылда желтоқсанға қатысқаны үшін бес жылға сотталған ағалы-қарындасты екі кісі бар дейді. Кейін ақталып шығыпты. Қарындасы камерада ұзақ уақыт цементтің үстіне отырғандықтан, денсаулығынан айырылған көрінеді. Құдай амандық берсе, келесі бір ретте сол кісілердің әңгімесін тыңдату керек екен деп ойладым.





МҰҒАЛІМ ШЫҒАРМАШЫЛЫҒЫ




	Өз шығармашылығын тоқтатқан мұғалім баладан шығармашылық күте алмаса керек. Өзінің шығармашылық қуаты бар мұғалім баланы қуатттандырады.

	Бір күні төте жазуды үйреткенде, әр балаға арабша екі– үш шумақтан өлең ұстаттық:



	– Шәмшігүл халқына бір гүл болады,

	Ақыл, білік қосылса нұр болады.

	Қызыл гүлім, шешіп бер жұмбағымды, –

	Парасатты кісілер кім болады?



	– Гүлмира, ақылың бар жас баласың,

	Кісілікті меңгерсең бас боларсың.

	Ер Қабанбай, Бөгенбай кімдер еді, –

	Қазақтың қорғап қалған астанасын?



	– Серігім, анаңның шын серігі бол,

	Жігіттің жасығы емес, берігі бол.

	Сұрағыма ізденіп жауап берші,

	Абайдың не себептен қайғысы мол?



	– Салауат, ер қазақтың ұрпағысың,

	Сен-дағы көк жүзіне шырқа құсым.

	Хан Абылай кім еді, айтып берші,

	Болса егер оқып білген бұл танысың?



	– Кәмшаттың мен білетін жаны таза,

	Ылайым алыс болсын пәле-жала.

	Қырмызым, жұмбағымның шешуін айт,

	Заманынан жан бар ма туған оза? –



	деген сияқты, ақындық шыбыттан туа қоймаса да, бала ж үрегін қозғауға жарады-ау деймін, ұзамай, қайыра өлеңмен жауап ала бастадық.

	Сабақтың ережедегідей қатып қалғаннан гөрі, шығармашылыққа итермелейтін түрлерін тапқан мұғалімдердің еңбегі еленетін еді. Айсұлу бике дыбыстарды түсіндірудің жаңа бір әдісін ойлап тапты. Ал бастауыш балаларына: «Дыбыстар» тақырыбын қорытындылаймыз», – демейді, «Дыбыстар әлемі туралы ертегі айтып беремін», – дейді. Содан ертегі басталады:

	– Баяғы заманда дыбыстар елінде Қатал атты патша болыпты. Ол өз қарамағына бірнеше дыбысты алып, өзгелеріне әлімжеттік көрсетсе керек. Осы оқиғадан кейін дыбыстар жан– жаққа бөлініп, кетіпті. Еркіндікті ұнататын әнші дыбыстар бір бөлек, таңбалар бір бөлек тарапты. Бір күні оларға Қатал патша ашуланып, қол астындағы дыбыстарды «Тастөбе» зынданына қамап, сиқырлап тастапты деген суық хабар жетті. Ұялшақ бауырлар: «Ұямыз бір бауырымыз еді ғой, қиындықта іздемесек, көмектеспек, ұят қой», – деп, жолға шығыпты. 8 түйені жолға жабдықтап, 8 батыр да шығыпты.

	– Ал, балалар, 8 түйеге қандай батыр мінді?

	Керуен күн бата жолға шығып, таң ата құр сүлдерлері жүрген, үндемейтін екі батырға жолықты. Олардың тағы үш бауыры бар екен. Сөйлей қалса, қос дыбыс айтады екен.

	– Таңбалар: ь, ъ және я, ю, ё.

	Керуен екі тәуліктей жол жүріп, бір ауылға келді. Бұл ауылда 12 әнші бар екен. Оның біреуі тілді еркін меңгермеген, шеттен келген әнші екен. Ол кім? Жергілікті 11 әншінің дауыстары әр түрлі естіледі екен. Ішінде өте бір қу дыбыстар бар екен.

	– Неге дыбыстар әр түрлі?

	– Өйткені жуан, жіңішке сөйлейтіндер бар.

	– Қай дыбыс қу?

	– У, өзі қу. Жуан да, жіңішке де, дауысты да, дауыссыз да бола алады.

	Демін алған керуен дереу жолға шықты. Ұзақ жол бұларды белгісіз өлкедегі ауылға әкеп тіреді. Ондағы елдің үні қызық екен. Біреулері ырылдап, біреулері ыңылдап, біреулері ымдап сөйлеседі екен. Тұрғындарының жалпы саны жетеу екен.

	– Бұлар кімдер, қалай аталады?

	Оқушылар үнді дыбыстары екенін айтып, атап санап шығады.

	Жөн сұрасып, жағдайды айтып, бұлар осы маңда ысылдап, пысылдап, ышқынып, күрсініп жататын 11 тас төбешік барын естіп, бел шешіп, дем алмастан, тас төбелерді бетке ұстай қозғалады. Тас төбелерге келген соң, әркім өз бауырының атын атап, дауыстайды.

	– Қай дыбыс қандай дыбыстарды шақырады?

	Балалар ұяң дыбыстардың жұптарын атай келіп, одан соң қалған қатаң дыбыстарды анықтайды.

	Сөйтсе, сиқырды жеңудің басты шарты Мейірімді келтірмеу керек екен. Бірақ осы оқиғадан кейін мейірім әр дыбыстың жүрегінен орын алып, бауырларды табыстырған екен. Табысқан бауырлар бұдан кейін тату тұрыпты.

	Сонымен балалар сурет салады. Динараның суретінде: Бастауыш, Баяндауыш, Толықтауыш, Пысықтауыш, Анықтауыш деген балақайлар әрқайсысы өзінің сипатына сай қимылдауда: Бастауыш машинаның рөлінде отырып жатыр. Баяндауыш артындағыларға жағдайды түсіндіріп, баяндап тұр. Ілесіп Толықтауыш келе жатыр. Пысықтауыш соңындағы Анықтауыш деген бикешке бірдемені пысықтап айтып беруде. Анықтауыш бикештің бастауыштың қасында тұрмағаны болмаса, суреттен-ақ баланың тақырыпты меңгергені көрініп тұрды.

	Айсұлу бике осы сабағымен және еркін әрі тартымды сөйлеуімен, әртістік қабілетімен республикалық мұғалімдер байқауында бірінші орын алды. Басқа мұғалімдеріміз Айсұлу бикенің «оқушылары» болып қатысып, рөлге кіріп, ойнап отырды.

	Сабақтарды ойын түрінде жүргізуге көп мән берілді. «Ежелгі әдебиет» сабағында тақырыпты өтіп болған соң, сценарий құрастырылып, рөлдер белгіленіп, оны жылдық оқушылары алдында ойнайды. Жақсы шыққандарын бүкіл мектепке көрсетіп отырдық. Бұл тақырыпты есте сақтаудың, бала шығармашылығын дамытудың, бұйығылықтан құтқарудың жолдары еді.

	Кей тақырыптарды синхронды оқытуды ойластырдық. Бірнеше мұғалім әрқайсысы өзінше, бірақ бірін-бірі оқи отырып, сабақ жоспарын жасады. Бір ғана «Әл-Фараби» тақырыбын әдебиетші, тарихшы, музыка, сурет пәнінің мұғалімдері бірігіп өткізген күндеріміз болды.

	Әдебиеттен сабақты түсіндіріп тұрып, мазмұнына қарай шағын бөліктен соң, айтылған әңгіме бойынша таяныш (тірек белгі) жазуды ұсынамыз. Бұл тәсіл, біріншіден, оқушының сабақты көңіл бөліп тыңдамаса, таяныш жаза алмайтындығын есінде ұстауына, екіншіден, үй тапсырмасына дайындалғанда, жұмысын жеңілдетуге көмектесетін еді. Бұл сабақтан оқулық шығып үлгірмеген кездің өзінде таяныш жазу арқылы өтілген сабақты еске сақтап, талдаудан еш қиналған жоқпыз.

	Сабақ барысын ойластырғанда, балаға қайтсем көмек беремін, қалай жұмысын жеңілдете аламын деп ойлану керек. Жол таба алмайтын қиындыққа, тұйыққа тіреп қоюға болмайды. Өйтсе, баланың ықыласы өледі.





ТҮРКІ ӘДЕБИЕТІН ИНТЕГРАЦИЯЛАЙ ОҚЫТУ




	Дүниедегі 6 млрд халықтың 200 млн-дайы түркі – түрк жұрты. Қырдағы – қазақ, ортадағы – өзбек, таудағы – қырғыз, Сібірдегі – саха, тоба, хақастар, Қапқаз жайлаған – ноғай, балқар, қарашай, әзірбайжан, көне Қазан хандығының ошағын үрлеген татар, башқыр; мына жағы – Балқан тау, ондағы түрік ағайындар – барлығымыз түпкі тарихымыз бір, тіліміз, дініміз бір елміз. Жанымыздағы Ташкент – Мұхтар Әуезовтің оқыған жері, Тұрар Рысқұловтың, талай марқасқа азаматтарымыздың бас қосып, Түркістанды құрған жері.

	Тарихтың арғы жағына бойласақ, қазақ-өзбектің бірінен-бірі бөліп ала-алмайтын сәттері шығады. XIV ғасырда Шығысында – Қара Ертіспен, түстігінде – Балқаш, батысында – Түркістан, Ташкентпен, Қашқар арасын билеген Моғолстан мемлекетінің қазақ хандығын құрудағы орны ерекше болды. Моғолстанның әміршісі Жүніс ханның екі қызы (Михр Нигор ханым мен Хұб Нигор ханым) XIV ғасырдағы екі елге ортақ тарихшы Мұхаммед Хайдар Дулати мен Мұхаммед Бабырдың аналары еді. Кейін Қашқардың, Кашмирдің билеушісі болған, сол тұстағы қазақ– өзбек тарихын, «Тарихи Рашиди» кітабында жазып кеткен. Мұхаммед Хайдар Дулати 1499 жылы Ташкент шаһарында дүниеге келген.

	1626 жылдан бастап, отыз жыл бойы Самарқанның әміршісі болған алшын Жалаңтөс Баһадүр 1576 жылы Сыр өңірінде Сейітқұл деген кісінің шаңырағында туған еді. Оның 1643 жылы Жетісуды Салқам Жәңгір билеп тұрған кезінде, басып кірген жоңғарлармен шайқаста 20 мың қолмен көмекке келгендігін А.И. Левшин өзінің «Описание Казахских Орд и степей» деген кітабында жазған. Жалаңтөс Баһадүр өзбек жұртына Абдул керим деген лақап атпен танымал болған-ды. Ол салдырған «Тіллә-қари», «Ширдар» медреселері әлі күнге Самарқанға көрік беріп тұр.

	Бұл айтылғандардың сыртында XVIII ғасырдың аяғы мен ХІХ ғасырдың бас кезіндегі Сыр бойы, Жетісу өлкесіндегі Қоқан, Хиуа хандықтары да біздің сылып алып тастай алмайтын тарихымыз.

	Сансыз баптың мекені ғана емес, ар-ұят пен парасаттың, дін мен салттың дәстүрлі мекені болған 40 қақпалы Сайрам мен Түмен баптың тәрбиесін алған, үлкен Түркістанның өзегі кіші Түркістан, Сығанақ, Жент, Ташкент арасы бір жағы Баласағұн, Талас, Шу – Ұлы Жібек жолының сан тарам байланыстары ежелден қалыптасқан ақиқат.

	Төле би бабамыздың Ташкентте мәңгілік мекен табуы да осы тарихи ортақтастық белгісі деуге болады.

	Қазақ-өзбек ақын-жазушыларының достығы мен парасаты екі елге бірдей аңыз болған.

	Өзбек жазушысы Насыр Фазыловтың «Мейірім» деген естелігінде Айбек пен Сәбит Мұқановтың арасындағы қимас достықтың биік кісілікке ұласқанын суреттейді. Соның куәсіндей боп Алматыдағы Медеу шатқалында бір тас жатыр. Онда былай деп жазылған: «Бұл жұмыр тасты бауырым Мұса Айбекке сыйға тарттым. Сәбит Мұқанұлы. 3.06.1962 жыл».

	Сонымен, түбі бір түркілер болып есептелетін қазақ-өзбектің бай тарихы мен мәдениетінде ортақтықтар мол екен. Ендігі мәселе: осыны ұрпақтар санасына қалай сіңіреміз? Мектепте қалай оқытамыз? Олар тарихтан нені алуы керек? Халқымыздың рухын көтеретін бұл тарихтар кеңестік идеология кезінде мектеп оқулықтарына кірген жоқ. Тәуелсіздігіміздің сегіз жылында енді-енді оқытыла бастады. Жаңа буын оқулықтарына енгізілуде. Бұрынғы ғылыми еңбектерде зерттеушілер ежелгі әдебиетімізді әрқайсысы халқына бейімдеу ыңғайын танытты. Әркім «көрпені өзіне қарай тартқысы келгені», өзіне икемдегісі келгені бүгінде жасырын емес. Соның ішінде түркі мәдениетінің түркі тілдес халықтарға ортақ мұра екендігін талмай айтып, терең зерттеулерін осы бағытта жүргізген Әмір Нажип сияқты түркітанушылардың еңбегі зор болды. Бүгінде болашақ ұрпағымыздың санасына осылай сіңіруіміз ләзім.

	Қазақ-өзбекке ортақ әдебиеті мен тілінің тарихы, арысы, сақ, ғұн заманынан, берісі, У-УІІІ ғасырлардағы архаикалық Түркі империясы кезінен басталады. Ежелгі әдебиетті өзінше бір әлем ретінде бейнелеген, оның шығысында Қашқари мен Баласағұни, орта тұсында Йасауи, батысында Қорқыт ата жатыр. Соның бәрінде де түркі халықтары тарихының дүниетаным үрдісі, ахылағы, адами құндылықтары, салт-санасы айқын көрінеді.

	Түркі әдебиеті туралы сөз болған кезде ұрпақтар санасында талай жазудың ауысқанын, кирилл, латын, араб жазуынан бұрын 26 әріптен тұратын жазуы болғандығын айтуымыз керек. Оның дәлелі – Есік қаласынан табылған Алтын Бекзаданың жанындағы күміс тостағандағы жазу. Ол біздің з.д. V ғасыр болатын. Ал VIII ғасырда осы таңбалармен тасқа сызып, тұтас жыр жазған болатын. Ұзындығы 2,5 -3 метр, ені – 1,5-2 метрге дейінгі алып тастардың екі беті мен екі қырына жыр мәтінін жазып шығу үшін қанша уақыт керек болды екен? Моңғұлияда тұратын қазақ зерттеушісі Қаржаубай Сартқожұлының деректері бойынша, әуелі, тасқа әріптердің ізін сызып алған, орнына ерітінді құйған. Біраздан соң ерітіндінің ізі үгіліп қалатын болған. Қазақ руларының тасқа басып жүрген таңбалары осы жазудың жекелеген әріптері еді.

	«Орхон ескерткіштері» аталатын бұл жырда айналада жау анталап тұрған кездің өзінде ұзын найза, өткір қылыш, жүйрік атпен кең жайылған түркі жұртын біріктірген Білге қаған, Құлтегіндей әскербасы, Тоңұқұқтай ақылшы жыраулардың еңбегін ардақтайды.

	Аңдаусыз тауғаш деген елдің уысына түсіп қалып, тәуелсіздігінен айырылған жылдарын түркі тарихының ең қаралы беттері ретінде бағалайды. Інісінің ағасындай бола алмағандығын, ағаның орнын басқан хандардың жалтақтығын, бегі мен халқының ымырасыздығын сынап, боданды қтың себептерін ашады. Одан соң түркі халқының бақытына К өк тәңірі мен Ұмай ананың қолдауымен, Елтеріс атты ер туғанын, Елтерістің шашылғанды жинап, қайтадан тәуелсіздік тізгінін қолға алғанын жазады. Ой-мұраты бүгінгі күнмен үндескен бұл жырдың жас ұрпаққа берер танымы мен тағылымы мол екендігі даусыз.

	УІІІ-ІХ ғасырлардағы оғыздар билігі заманына жеткен сарындар «Қорқыт ата кітабы» мен «Оғыз қаған жырында» сақталған. Биыл Қорқыт атаның өмір сүрген уақытына 1300 жыл толып отыр. Қорқыттың түркілер тарихындағы орнын, қазақтың жыраулық, күйшілік, бақсылық өнерінің атасы екендігін сіңіруіміз керек. Қорқыт тартқан күйлер, Қорқыт айтты деген нақыл сөздер бүгінгі тіліміздегі қолданыста сол қалпында сақталған: «Күл төбе болмас, Қара есекке жүген салсаң да, тұлпар болмас. Күңге қамқа тон жапсаң да, ханым болмас. Ескі қамыс біз болмас. Ежелгі дұшпан дос болмас. Қыз анадан көрмейінше, өнеге алмас. Ұл атадан көрмейінше, сапар шекпес» деген нақыл сөздердің баламасы мақал-мәтелдерімізде түркі жұртына кең тараған «Алпамыс батыр» жырының түркі желісі «Алып бамсыда», көнеден жеткен «Қорқыт ата кітабының» ішінде.

	Х-ХІІ ғасырлар әдебиетінен Әбунасыр әл-Фараби бабамыз дүниеге келген Отырар, Отырардың қазақ мәдениетіндегі орны, Фарабидің Орта ғасырдағы Ояну дәуіріндегі алып тұлғаларының бірі екенін айту. Математика, музыка, философия, поэзия саласындағы еңбектерін түсіндіру; Ахмет Ясауи, оның сопылық ілімі «Хикметтер» кітабының мазмұнын талдау, мағынасын ашу қажетті. Бұл дәуірдің әдебиетінен кеңірек тоқталуды тілейтін Баласағұнидің «Құтты білігі» мен Қашқари «Сөздігі» бар.

	13 мың жылдан тұратын «Құтты білік» кітабына ХІ ғасырдағы түркілердің әлеуметтік, саяси, ахылақ, адамгершілік мәселелері көтерілген. Оны жазған адамның өз заманының ойшылы екендігі хақ. Кітапта Платон мен әл-Фарабиден бастау алып, әл– Ғаззали еңбегінде талданған, Фирдоуси, Низамидің көркем шығармаларынан көрініс тапқан, одан Сұлтанмахмұт, Абайға дейін келген кемел адам, кемел қоғам мәселелері көтеріледі. Баласағұни өзінен бұрынғы «Саясатнама», «Қабуснама», «Тарихи масуой» сияқты дидактикалық сарындағы кітаптарындағы ойлары түркілік мұраттар тұрғысынан дамытты.

	Түркілерден шыққан ірі филолог-ғалым Махмұт Қашқаридың «Сөздігінде» бүгінгі жастар білуге тиіс мағлұмат– деректер мол. ХІ ғасырдағы түркі даласын өз көзімен аралап көріп, жазылған еңбектердің құндылығын парықтаған адам, одан фольклор үлгілерін, жағрапиясын, тарихи деректерін табар еді. Қашқаридің бұл кітапты жазудағы мақсаты ислам дәуірінде үстем болған араб тілінен түркі тілінің ешқандай кем еместігін дәлелдеу болса керек. Кіргізілген 262 мақал-мәтелдің 60-тан астамы қазіргі қазақ тілінде ешбір өзгеріссіз, сол қалпында қолданылады.

	Түркі әдебиетін қалыптастыруда Алтын Орда дәуірінің рөлі зор. Ол кезден жеткен он шақты жазба ескерткіштер назира әдебиеттің діни ағартушылықтың дамуына әсер етті. Алдыңғы дәуір әдебиетінің сопылық поэзия үрдісі жаңа бір мазмұнда жалғасты. ХІХ ғасырдың екінші жартысы мен ХХ ғасыр басындағы қазақ әдебиетіндегі қисса-дастан жанрының дамуына да Алтын Орда кезіндегі әдеби дәстүрінің ықпалы зор болды.

	Осы мұраларды төкпей-шашпай, өзбек – оны тек өзбектікі демей, қазақ – оны тек қазақтікі демей, ортақ жәдігерлік ретінде оқуымыз керек. Сонда ғана рухымыз рухтана түседі. «Ортадағы үй кең болмай, шеткі үй ел болмайды» деген бар. Кіндік Азия, Орта Азия елдігін көрсетуі – парыз.

	XV ғасырдан бастап, түркілер әдебиеті өзінің ортақ ошағынан шығып, жеке-жеке даму үрдісін бастайды. Қазақ әдебиеті болса, Асан Қайғы, Қазтуған, Шалкиіз, Доспамбет, Жиембет, Бұхарға дейінгі өр рухқа толы әдебиет көшін бастайды. Жыраулық поэзия дамиды. Өзбек әдебиеті Сақақи, Лутфи, Әлішер Науайы, Тұрды, Гүльхани болып, Мұқими, Фуркатқа дейін жалғасады.

	Қазақ мектебі жалпы түркілік әдебиеттің, қазақтың кейінгі төл әдебиетіндегі іздерін, әсіресе Х-ХІХ ғасыр басындағы әдебиеттегі ежелгі әдебиет дәстүріне, сабақтастық жағына назар аудартуы керек. Бүгінгі егемендікке қол жеткізген уақытымызда бұрынғымызды жасқанбай көрсетіп, осыған дейінгі оқулықтардағы: «Қазақ әдебиеті Бұхар жыраудан басталады» деген мүлде қате тұжырымды жөндеуіміз керек. Енді ұрпағымыз қазақ мәдениетінің түп тамыры тереңде екенін біліп, туған еліне деген мақтаныш сезімі қалыптасып өсуі керек.

	Түркі тарихы әлеуметтік жағдайларға байланысты, қолдан ұйымдастырылған геноцид, қызыл-қырғын салдарынан 5 млн қазақ шетелде жүр. Соның қомақты бөлігі – Өзбекстанда. Оның ішінде ата-бабасынан бері сол жерді мекендеп отырғандары да, жоғарыдағы себептерге байланысты кейін көшіп барғандары да бар. Қазіргі ақпарат деректері бойынша, Өзбекстан ұлттық-демократиялық ел болуды ойлап отырған сияқты. Бұл тәуелсіз болуға ұмтылған әрбір халықтың арманы болса керек. Бірақ осы жағдайды өзбек ұлтының өзекжарды мүддесінің тасасына қазақ ұрпақтарының өзінің ұлттық сипатын сақтауға деген мүддесі қалып қоймауы керек. Оған сенеміз де. Ол жақтағы бауырларымыздың жағдайы бүгінгі күнде салт-дәстүрін, тілін сақтауы жөнінен бізден төмен деп айта алмаймыз.

	Қазақ тілі – біртұтас, монолитті тіл, дүниенің қай түкпірінде болмасын, ол бір-ақ тілде түсініседі. Бірақ күндердің-күнінде Кемал Ататүріктің: «Түркия Республикасын құрған түрік халқы, түрік ұлты. Түрік ұлты деген сөз – түрік тілі деген сөз» , – деп ұран тастағанындай, заман мүлде келмейді деу де қиын. Сондықтан бұл жағдайға ондағы қазақ қауымының, зиялыларының ұлт ретіндегі өзіндік болмысын сақтап қалуға деген талпынысы мен жігері зор рухани күш бола алады.

	Осы сияқты, дінде де бірлік керек бізге. Христиан сербтер мен мұсылман босниялықтар, Армения мен Әзербайжан арасындағы соғыстардың сыры белгілі. Қазір арамыздаға сынадай қағылғысы келіп жүрген әр түрлі діни ағымдарға қарсы тұрудың бір амалы – балаларды мектептен ұлттық рухта тәрбиелеу.

	«Бөрікті бөрік ішінде басы бар адам ғана сақтайды. Өз есімін жүрегінде оты бар адам ғана сақтайды», – деген Расул Ғамзатовтың сөзі есімізде. Жүрегінде оты бар ұрпақ керек.

	1997 жылдың 5 желтоқсаны күнгі «Егемен Қазақстандағы» «Тәлім мен тәрбие біртұтас талаптан туындайды» деген мақаласында Қырымбек Елеуұлы Көшербаев: «Өз басым білім беру ісінде этнопедагогика, ұлттық білім беру моделі тәрізді сұрақтарды бүгінгі күннің өзекті мәселесі дер едім», – деген еді. Шындығында да, көбіміздің көкейімізде жүргеніндей, ұлттық мектептің моделін жасау – бүгінгі күндегі ең зәру мәселердің бірі болып отыр. Біздің мектебіміз алдымен ұлттық мәдениетімізді меңгерту, содан соң ғана өзге мәдениеттерді таныту негізінде құрылуға тиіс екенін қазіргі жастар арасындағы өзге мәдениетке құлдық ұру үрдісінің күшеюі көрсетуде. Қазіргі жағдайда қазақ тілін аттап өтіп, ағылшын тілін білу бірінші орынға шығып барады. Мектепті орыс тілінде оқып, Еуропаға барып, ағылшынша университет бітірген балалар ертең біздің саяси элитамыз болмақ. Осы балалардың ұлттық мүддемізді ойлайтын азаматтар шығуы екіталай. Өйткені, өзге тілде сөйлеген болса, өзге тілде ойлауы, өмірді қабылдауы, құндылықтары өзгеше болады. «Тіл – болмыстың түрі» деп бекер айтылмаған.

	Сол кездегі мектебіміздің тынысын елестетуге септігі тиер деген мақсатпен аудандық оқу бөліміне арнап жазылған «Түсінік хатты» қоса кетуді жөн көрдік.





ГУМАНИТАРЛЫҚ ҚАЗАҚ МӘДЕНИЕТІ МЕКТЕП-ЛИЦЕЙІ




	1993 жылдың 2 тамызында Каскелең аудандық әкімшілігінде (№451) тіркелген.

	Лицейді ашқан – қазақ әдебиетінің ежелгі тарихын зерттеуші ғалым, Әл-Фараби атындағы Қазақтың мемлекеттік ұлттық университетінің доценті Алма Қыраубайқызы.



	Лицейді ашудағы мақсаты – ауыл балаларының білім деңгейін көтеруге өз үлесін қосу және өз бағдарламасы бойынша жаңаша оқыту жүйесін іске асыру.

	Лицейде гуманитарлық қазақ мәдениетінің бірнеше саласы тереңдетіліп оқылады. Атап айтқанда: Ежелгі әдебиет, Қазақ мәдениетінің тарихы, Шығыс мәдениеті (Ислам мәдениеті), Көне жазу, Әдеп (Қазақтың дәстүрлі тәрбиесі және тұрмыс– салты). Қазақстан тарихымен танысу 1-сыныптан басталады. Бастауышта «Тілашар» сабағы жүріп отырады. Осы оқытылып жатқан сабақтардан жақсы нәтиже жеткен. Біздің жыл санауымызға дейінгі көне сақ, ғүн, түрік дәуірлеріндегі аңыздар мен орта ғасырдағы жазба ескерткіштерден жақсы хабары бар. Осы сабақты 6, 7, 8– сыныптарда оқытатын ұстаз А. Қыраубаева университеттің 1-курсының бағдарламасы бойынша жүргізуде. Оқушылар қазір Орхон ескерткіштерін, «Қорқыт ата кітабын», «Оғыз қаған жыры», «Құтты білік», әл-Фараби еңбектері сияқты тарих қойнауына сақталған құнды мұралардың мазмұнын тәуір біледі. Араб әліппесімен жазылған кітаптарды, «Шалқар» газетін оқи алатын дәрежеге жеткен. Жоғарғы сыныпқа барғанда Орхон жазуын үйренбекші. Яғни «Көне жазу» сабағы қазақ тарихындағы ең көне әліппелермен таныстырады, үйретеді.

	«Шығыс мәдениеті» сабағы бірнеше курстарға бөлінген. Соның алғашқысы – Ислам мәдениеті. Бұл сабақтың мақсаты – Исламды мәдениет ретінде таныту. Оның тарихымен, пайғамбарлар жөніндегі аңыз әңгімелермен, Құранның мазмұнымен таныстыру, әдеп-парыздарды түсіндіру, имандылыққа тәрбиелеу. «Шығыс мәдениетінің» келесі курстарында «Қытай мәдениеті», «Парсы мәдениеті» сабақтары жоспарланған. Балаларды имандылыққа тәрбиелеуге «Тілашар» сабағы да бағытталған.

	Лицейде қыз балалардың «Қол өнері» сабағына үлкен мән беріледі. Болашақ өміріне қажетті дағдыларды үйретуге тырысады. Түрлі тағамдар, оның ішінде ұлттық тағамдардың дайындалу әдістерін көзбе-көз жасап үйретеді. «Өттім-біттім» емес, нақты үйреніп шыққанын қадағалайды. Тоқу, тігу, пішуді үйретеді.

	Оқушылардың парасаттылық тәрбиесіне көп мән беріледі. Әдеп сабағын 1-сыныптан бастап жылма-жыл оқыту жоспарланған. Сәлемдесу әдебінен басталған сабақ жоғарылаған сайын мазмұны тереңдей түседі. Жоғарғы класта отбасы қарымқатынасына ұласады. Шығыс және Еуропалық этикетке де көңіл бөлінеді.

	Лицейдің мақсаты – қазақ баласын әлем сахнасына қазақ құбылысы етіп шығару. Қазақ мәдениетін әлемдік мәдениеттің бір бөлшегі деп қарайды. Өз мәдениетін терең білумен әлемдік мәдениетті білдіру көзделген. Қазақ тілі, орыс тілі, ағылшын тілі Оқытылады. Балалар ағылшын тілінде диалогтер сөйлесу дәрежесіне жеткен.

	Лицей оқушылардың емін-еркін пікір алысуына қатты мән береді. Оқытудың демократиялық жолдарын ұсынады. Сабақ үстіндегі ұстаз бен оқушының еркін пікірлесуінің куәсі болдық. «Пікірім дұрыс бола ма, болмай ма?» – деген жасқанушылық байқалмайды. Пікірлесу мәдениетін едәуір меңгергені көрінеді. Лицейдегі оқудың ең бір жетістігі деп осыны айтуға болады.

	Лицейде рейтинг жүйесі жолға қойылған. Балалардың сабаққа қатысуынан бастап ынтасына дейін ескерілген рейтинг жүйесі жақсы нәтиже берген. Оқушылар ауырғанда болмаса, сабақтан қалмауға тырысады. Оқуға аса ықыласты. Оның себебі оқушының қызығушылығын оята білгенінде.

	Лицейдің бүкіл құрылымы адамгершілік, бір-біріне деген сенім негізінде жүргізіледі. Ұстаздар мен директор, ұстаз бен ұстаз, ұстаз бен оқушы арасындағы қарым-қатынас өте сыпайы, әлеуметтік мінез-құлықтың кішіпейілділікке құрылған белгілері танылады. Амандасу әдебі, қарым-қатынас мәдениетін еңбектенуде қалыптастыру үшін, оқушыға өте сыйластықпен қарайды.

	Алдын ала ескертусіз сауалнама жүргізілгенде оқушылардың өз мектебін аса қадірлейтіні анық аңғарылды. Аты-жөні көрсетілмеген бір оқушы: «Бұл мектепте әр адам өз жұмысын біледі», – деп жазған. Мұнда ұстаздан оқушыға дейін өз жауапкершілігін тиянақты орындауына мән беріледі. Оқушылар өздерін еркін сезінеді. Айқай-шу, қатыгездіктеп аулақтаған.

	Ұстаздарға қойылатын талабы ерекше. Жиырма шақты тоқтамнан тұратын талап адаамгершілік педагогикасына негізделген. Онда: «Баға құнды емес, бала құнды. Әр бала – өзінше қайталанбайтын ғажайып құбылыс», – деген жолдар бар. Ең негізгі мән беретіні – баланы жасытпай оқыту.

	Лицейде 5 сынып бар: 1, 2, 6, 7, 8. Он бес мұғалім оқытады. Оның бесеуі – әл-Фараби университетінен, біреуі – Әлем тілдері университетінен, бірі – Қыздар педагогикалық институтынан: ғылым кандидаты, аспиранттар, университет ұстаздары, таңдалып алынған мектеп мұғалімдері. Ауыл ата-аналарының жағдайы төмендігіне байланысты өте аз төлемақы алып отырса да (айына 300 теңге), қайырымдылық жұмыс жүргізуде. Қиыншылықтарға қарамастан, ұлттық мектептің деңгейін көтеруге өз үлестерін қосуда.

	Сабақтан тыс жұмыстары да оқушылардың көпшілік алдында еркін сөйлей алу, өзін сабырмен, еркін ұстау мәдениетін қалыптастыруға бағытталған. «Зерде», «Жырау және жыраулық дәстүр», «Әсемдік әлемі» факультативтері мен үйірмелері, тұрақты «Би мәдениеті» және басқа кештер, кездесулер жиі болады. Лицей оқушылар ғана емес, бүкіл ауыл өміріндегі ұлттық мәдени орталық рөлін атқарып отыр. Ондағы өткізілген айтыстарға, Абай күндеріне, Жамбылдың туған күніне арналған кештерге, Лицей күшімен ұйымдастырылған концерттерге ауыл адамдары, ата-аналар ықыласпен келеді. Ата– аналар қазақ мәдениетінің көп ұмытылған тұстарын Лицейде оқитын балаларынан үйренетіндігін айтады.

	Қазақ мәдениетін оқып-білуге басқа ұлт өкілдері де құштар. Бірнеше балқар, түрік балалары, орыс мектептерінен келген балалар да оқиды. Олар қазір қазақ тілін едәуір меңгерген.

	Бұл мектеп-лицейдің құндылығы: Ескі авторитарлық педагогикадан шығып, баламен қарым-қатынастың адамшылық негізіне бет бұрған.

	Сабақтың қалыптасқан түрлерімен бірге, лекция-диалог, лекция-практикалық сабақтар қолданылады. Оқушылар толық түсінбеген тақырып қайталай өтіліп, одан да түсінбегендерді түстен кейінгі «жетілдіру сабағына» жібереді. Оқушыны мақтау-қолдау тәсілдері жақсы нәтиже береді. Қалыптастыру кезеңі үшке бөлінеді:

	1. Өз мүмкіндігіне сендіру кезеңі (бірінші жылы).

	Бұл кезде бағалар көтеріңкі қойылады.

	2. Күнделікті еңбек етуге дағдыландыру кезеңі (екінші жылы). Баға еңбегіне қарай бағалана бастайды.

	3. Нақты нәтижесі бойынша бағалау.

	Рейтингте жинаған балының қорытындысы апта сайын шығарылып отырады.

	Оқушылар алғашқы кездегі салғырттықтан, қатыгездіктен, жалқаулықтан арыла бастады. Өз пікірін жалтақтамай айтатын дәрежеге жетті. Қызығушылығы жоғары.

	«Ежелгі әдебиет», «Ислам мәдениеті» сабағынан А.Қыраубаеваның өзі ойластырған «Шиыршық» тәсілі қолданады. Ол бір ауқымды мәселеге (тақырыпқа) бірнеше рет қайта оралуға негізделген. Және таяныштар арқылы да айтылған тақырыпты баланың есінде қалдыруға көп мән береді.

	Лицей жетекшісі А. Қыраубайқызы Лицейдің 6-7– сыныптарына арналған «Ежелгі әдебиет» атты оқулық жазып бітірген (Кітап кейін басылып шықты. – А.Қ.). Болашақта Лицейге университет профессорларын көбірек тарту жоспарланған.

	Бұл мектеп-лицей Жандосов ауылының балалары үшін үлкен жұмыстар істеп жатыр. Тіпті Алматыдан, басқа облыстан келіп оқитындар бар.

	Биылғы оқу жылында Білім министрлігі экспериментті мектеп ретінде мемлекеттік бюджетте алу жөнінде шешім шығарған. Бірақ жергілікті бюджетке қаражат жоқтығына байланысты, Қаскелең ауданы ала алмаған. Лицей мемлекеттік мектеп болудан қашпайды. Осы мектепті кеңейтсек деген тілегі бар. Өйткені Алматыдан келіп оқуға тілек білдірушілерді сыйғыза алмай отыр.

	Гуманитарлық қазақ мәдениеті мектеп-лицейі – ұлттық білім беру реформасына алғаш қадам басқан қазақ мектебі деп шамалауға болады. Оның тәжірибесіне мән берілуін сұрар едік.





КІШКЕНТАЙ ПРОФЕССОРЛАР




	Мектептің ашылуы мен үшін өмірге өлең келгендей еді. Бар ғұмырыңды ұстаздықпен өткізіп келе жатқан соң, басыңа түрлі ой келеді. Әр түрлі идея мен мұндалайды. Көп жылғы идеямыздың құлы болдық. Жақсы идеяға жол ашық деп сенгендік. Күйкі жандардың да болатынын, олардың: «Мынау қайдан келген адам өзі, біздің ортамыздан неге мектеп ашады?» дейтінін есептемедік, ойламадық.

	Бастап қойған докторлық диссертациядан да маңыздырақ көрініп еді бұл іс. Мұрнын сүрте алмай жүрген ауылдың қара домалағын алақанмен көтеріп апарып, әлемге шығармақшы болдық. Фанатизмге, донкихотшылдыққа берілдік. «Адам бойындағы ең жақсы қасиет – елден ерек бір нәрсені істеуге талпыныс» дейді ғой. Соған қанағат етеміз.

	Жақсы ісіміз заманның қиындығына тура келді. «Бізде бұдан да гөрі маңыздырақ істер бар» деп менменсігендерден қолдау көре алмады. Көрмегендей болған ортаның қысымына шыдау қайда, өз инерциясымен келіп жабылды. Ең алдымен «шатыр» керек екен, «шатырдың» астындағы жайлы жерден бюжетке кіріп, одан соң кредит алып бастағанда, әлдеқандай болар еді. Мұның бәрі де біз үшін аспандағы айдан да алыс еді. Ел байысын, заман түзелсін деп күтіп отыра берсек, бұл жұмысты қай уақыттта бастар едік. Енді он жылдан кейін бе? Қынаптағы қылышты дер кезінде суырмаса, тот басады. Әдемі ойды жарыққа шығармаса, тұншығып өледі. Ой өзімізбен бірге өлер еді. Жарыққа шықты. Өкініш жоқ.

	Егер біреу менен: «Ашқан мектебінің жетістігі не сонда?» – десе, былай дер ем.

	«Рейтингтен ең жоғары балл жинағандарыңды Алматыға апарып, өзім қыдыртамын», – дедім бірде балаларға. Тоқсанның қорытындысы жарияланды, үлкен параққа жазылған балл саны фойеге ілінді. Алдына барып, бәріміз үңіліп тұрмыз. Күні бұрын білсем де, у да шу балалардың арасында тұрып, жаңа көргендей болған қандай қызық! Бір кезде суырылып Айдарбек шықты. Динара алақанын шарт еткізді, қызара күлімдеді. Мұхиттың екі езуі екі құлағында.

	– Ура! Алма бибі, уәдеңізді ұмытқан жоқсыз ғой.

	Ертеңіне университетте сабағым бар еді. Соны да пайдаланып, балалардың естерінде қаларлықтай бір мейрам жасағым келді. Таңертең ақ «Жигулиді» жалтыратып жуып, рульге отырдым. Әдемі киіндім. Мектеп алдында күтіп тұрған балаларды «ах!» дегізіп, мінгізіп алып, қара жолмен зымырап, Алматыға жеттік. Университеттің ішін аралатып, лифтімен ең жоғарғы 15-қабатына шықтық. Алатаудың басында қар жатыр. Төменде құмырсқадай жыбырлаған адамдар көрінеді. Заңғар биікті бірінші көріп тұрған балаларыма:

	– Естеріңде болсын, сіздер осы университетте оқитын боласыздар. Сол кезде 15-қабатқа шығып, осылай қарап тұрасыздар, – дедім. Балалар елпілдеп жүгіріп, ентігіп ойнаған жоқ, сабырлы қалыппен алысқа қарап тұрып, бас изеді.

	Одан шығып, сабаққа келдік. Аудиторияның арт жағында сымға тізілген торғайдай болып, «кішкентай профессорларым» отыр. Алдыңғы жағында – 1-курс студенттері. Мектепті жаңа бітіріп келген балалар. Әдебиет тарихының бірінші сабағы.

	– Бұхар жырауға дейін жазба әдебиет болған ба? – деймін. Үндемейді. Білмейді. Білмеуі заңды, өйткені мектепте ол жағы оқытылмаған. Осы кезде шыдай алмай кетті ғой деймін:

	– Алма бибі, мен айтайыншы, – деп шіңкілдеген «кішкентай профессорларым» қол көтере бастады.

	Алдарындағы 1-курс түгел бұрылып, артқа қарады. Көптің назар аударуы олардың мысын баса алған жоқ. Айдарбек тайсалмай, елу студеттің алдына шықты. Тоқталмай 15 минут сөйледі. Жазба әдебиеттің тарихы ^УІІІ ғасырдан басталатынын, Орхон жазулары, Қорқыт ата бар екенін, Баласағұни, Ясауи кітаптарын шолып өтті. Тұмар патша мен Заринаны, сақ аңыздарын да ұмытқан жоқ.

	Студенттер таңғалғанын жасыра алмай, қадала қарап қалыпты. Кейбіреулері ұялғанынан, алдындағы қағазды сызғылай бастады. Мен қуаныштан өзіме әрең ие болдым. Мейрамды олар маған жасады. Бір үзілістен соң, Самал мырзаның құзырына тапсырып, сабақ біткенше қыдырыстай тұруға жіберіп, қайта кіргенімде, студенттердің сұрағы:

	– Нешінші сыныпта оқиды? – болды.

	– Сегізінші сыныпта.

	Әсіресе таңғалдырғаны «кішкене профессорлардың» ауыл баласына тән бұйығылықтан ада, үлкен кісідей сабырлылығы, ішкі сезімінің мықтылығы еді.

	Бұл талай таңғалдырулардың біреуі ғана.

	Үш жылғы еңбектің жемісі осылар деп білемін.





ҚОШ, АУРОБИНДО!




	1996 жылдың қысын өте ауыр өткіздік. Орталық жылу жүйесінен мектебімізді кесіп тастады. Көрші мектепте бар, бізде жоқ. Трубалар жарылып кететін болған соң, суды ағызып жіберуге мәжбүр болдық. Аядай оқу бөлмелеріне электр пештерін қойдық. Сыртқы есіктен бірден лап берген суық фойеде тек сырт киіммен жүруге мәжбүр ететін. Балалардың тамағы ауыра бастағаны байқалды. Аудандық әкімшілікке, жылу бөліміне сан рет барып, мәселе көтеріп бақтық. Жекеменшік мектеп жылуға өзі төлесін дегеннен басқа ештеңе ести алмадық. Ауыл күннен-күнге құлдырай түсті. Баланы бір ай оқытқанымыз үшін 400 теңге төлеудің өзі қиынға соқты. Қазақ мырзалардан қайран болмады. Сонымен мектептің алдағы жылы жұмыс істей алмасы мәлім болды.

	Индияда бір Ауробиндо дейтін ауыл бар. Оған дүниенің түпкір-түпкірінен адамшылық іздегендер келеді. Айналадағы бәрін ақшамен өлшейтін азған тіршіліктен безгендер, сол ауылға мүше болып кіру үшін хат жазып, кезекке тұрады. Алғаш үш ай сынақтан өтеді, оған шыдағандар бір жылға қалдырылады. Кейбір романтика іздегендер шыдас бере алмай қайтып та кетеді.

	Ауробиндода өмір ауыр. Бәрін тек адал еңбекпен, өз қолымен жасайсың. Жер жыртасың, дән себесің. Бәрі алақандағыдай. Біреуді біреу қорлауға, алдауға тыйым салынған. Еңбексіз төбеге шығуға жол жоқ. Онда тұру қайнаған алдамшы өмірден «адамдық аралына» кету сияқты. Адамдық аралын бұрын-соңды талай данышпандар іздеген. Асан қайғының «Жер үйегі», Платон, Фараби, Кампанелланың «Кемел мемлекеті», Сұлтанмахмұттың «Адасқан өмірдегі» әділетті қоғамы соған саяды. Онда:



	Ол өмірде бірді-бір алдау болмас,

	Арды ақшага жағынып жалдау болмас,-



	демеуші ме еді. Тіпті «коммунизм» идеясы да осыдан шыққан гой дейміз. Қысқасы, адам кемелдікті аңсаумен келеді. Бүкіл қогамды, ондагы бар адамды бірден жөндей алмайсың. Бір тамаша агаш өсіріп, оның кемел жемісінен таңырқата татқызсаң да аз емес.

	Біздің мектебіміз де оқудагы әміршілдіктен ыгыр болган жандардың Ауробиндосы еді. Бала үшін де, мұгалім үшін де, жанга жайлы орта жасамақ болдық: Мың күнге татитын аз күн тіршілік бар. «Мың күніме татиды өзіңмен өткен бір күнім», – дейді халық өлеңінде. Мектебіміздің 3 жылдық өмірін өз гұмырымның ең бір магыналы күндеріне балаймын. Біздің ең үлкен қателігіміз – ауыл үшін қайырымдылық мектеп жасаймыз дегеніміз. Ауылдың қүрт құлдырап кетуі, керексіз болып қалуы бұл мақсатты күл-талқан етті. Бәлкім, уақыттан ерте туган шыгармыз.

	Қош, Ауробиндо! Мүмкін, бір кезде күнкөріс кіріне көкірек толып кетсе айналып, саяңа келермін.





КҮНДЕЛІКТЕН ҮЗІНДІЛЕР




	1. Бүгін Жандосов мектебінде бірінші сабагым болады. Таңертеңнен көп ойланудамын. Мектеп оқушысы студент емес. Қызықтыра алмасаң, ұялтып тыныштандыра алмайсың. Онда бір-ақ жол қалды: Олардың күнделікті өмірін қажытқан – ұрысу. Сол деңгейге түсетін болсақ, несіне әуре болып жүрмін. Жаңа мектеп ашамын дегендегі ойым да ұлттық мектеп өміріне жаңа бір тамшылар қосу емес пе?

	Бірінші сабагымның атын «Адырна және Әліпби» деп қойдым. Қызыққан мұгалімдер, ата-аналар да қатыспақшы. Халқымыздың азып-тозганы сондай – өзіне өз ұлтының мәдениетін оқыту керек. «Адырна» деген сөздің мағынасын да білетін қарапайым қазақ аз қалды ғой.

	2. Үйге осы ауылдың мектебінде оқитын Ғ. деген бала келіпті. Оның өзі әдейілеп келгенін көргенде, әкем келгендей қуандым.

	Кешкі ымыртта терезе тырс-тырс етеді. Қарай қойсам, біреу терезені ұрады да, еңкейіп тығыла қалады. «Бұ несі?» – деп Бұланды жібердім, артынан өзім шықсам, Ғ. екен.

	Бұл баланың аты ауылға белгілі: «жынды», «ең нашар оқушы». Мұғалімдер ұрысып та жатады, балалар ұрып та жатады, әбден қадірі кеткен. Егер интеллектісі жоғары бала болса, мұндай қорлауды көтере алмай, өліп те кетер ме еді! Ғ. болса, өз тіршілігін мойындап, көніп алған. Сөйлеуі төменгі сынып оқушысының дәрежесінде, ой-өрісі дұрыс тәрбие болмағандықтан өспей қалған. Барақ, естуімше, жақсы қасиеттері бар: адал, жасырын домбыра тартады, су толтырылған шелекті көтеріп жаттығады. Өз бетінше кісіге тиіспейді, бірақ балалардың мазағынан мезі болғанда, оларды қосақтап ұрып жібереді. Бір орнында екі жыл қалған. Байғұс бала қатарынан ересектеу мұғалім ұрып жатқанда, қайырып қойған шашының жатықтығын бұзып алмайын деп, қолымен қайырмалап сипалап жатады. Оның әбден қорланған адамдық келбетінен өзіне қалғаны сулап, тарап жүретін осы шашы ғана................................................................................................................................

	Бүгін, міне, 1995 жылдың 4 мамыры. Күнделікті бастаған 1992 жылдан бергі аласапыран үш жыл өтіпті. Бүгін бір көңілде сенім пайда болған, ісім нәтиже берген күн. Ал үш жыл бұрын не боларына анық көзім жеткен жоқ еді.

	Алғаш бір жыл бойы жанымдағы мемлекеттік мектепте «Қазақ мәдениеті» деген сабақты аптасына төрт сағат тегін оқыттым. Қандай талапты балалар бар екенін, қандай жақсы мұғалім бар екенін білдім. Мектептің ішкі өмірі қандай екенін елестеттім. Бұл да бір пайдалы уақыт болды. Келесі жылы, яғни 1993 жылы көктемде аудандық әкімшілікке барып мектеп ашу туралы ұсынысымды айтқанда, артымнан: «Бұл кісі кім өзі? Ақыл-есі түгел ме?» – деген пікірлер айтылыпты. Жалпы, ақыл– есіме деген күмән көпке дейін сақталып келді. Олардың түсіне алмайтыны – материалдық пайдасы жоқ жұмысты істеймін дегенім. Мүмкін, Алматыда университеттен қуып жіберген шығар деп те ойлайды. Ол жақта қадірлі болса, ауылға келіп неге мектеп ашпақшы? – дейді. Әйтеуір, себебін түсіне алмай, бастары қатты.

	Енді, құдайға шүкір, сол арпалысқан екі жыл артта қалып, біраз нәтижеге жеттік.

	Бүгін оқып отырсам, М.П.Щетинин де былай жазыпты: "Жұрттың өзіңді дұрыс түсінуінің қандай қиынға түсетінін мен сол жылдары тұңғыш рет сезіндім" (Педагог жазбалары. А.: Мектеп, 1985. 13-б).



	6 қазан 1995 жыл

	Бүгін бір жас мұғаліміз сабақтан жылап шықты: «Енді сабақ бермеймін, мұғалім болмаймын!» – дейді. Себебі, оқушылар берген тапсырманы орындамай келіпті. Шындап келгенде, өз әлсіздігіне ренжулі, қолынан келмейтіндігіне «сенім» пайда болған.

	Осы мұғалімнің бір жылап келуі мүмкін екенін сезгеніме бір ай өтті. Қайта біраз шыдап көрді. «Жарайсың!» – деймін іштей. Жас мұғалімді оқушылар алғаш жақсы қабылдайды. Бәрінен де өздері шамалас адаммен тез тіл табысамыз деп ойлайды. Олардың алғашқы қызығушылығы мен жылы қабағына елтіп қалған жас мұғалім қаннен-қаперсіз риза болып жүргенінде, балалар тарапынан ойынға айналдыру басталады. Үдей келе игере алмайтынына көзі жете бастаған мұғалімнің өкініш жасымен аяқталады. Бұл жағдай әлемде қаншама мұғалімнің басынан өтпеді дейсіз?!

	Жылап болған соң, осы әңгімелерді айта отырып, балалардың сабақ оқымай келу себебін анықтадық: аударылуға тиісті мәтінде (текст) таныс емес сөз көп екен. Сөздік жоқ. Сонымен, тапсырма орындалмаған. Үйге тапсырманы берерде әуелі өзі он ойланып, жүз толғануы керек еді. Сабақ көңіл күй мен оқушылардың ырқында кеткен.

	Соңынан келесі сабақтың жоспарын жасадық. Минуттарға бөлдік, есептедік. Оқушыларға қайтадан кіріп, келесі жолғы сабаққа не дайындап келуі керек екенін айтып шығуын өтіндім. Оқушылар үйіне мұғалімнің жеңілісіне мәз болып қайтпауы керек.

	Ең соңында не қылдық дейсіз ғой, бүгінгі 6 қазан күнін қойын кітапшама белгілеп алдым да, келесі жылы осы күнді күле еске алып, атап өтетінімізді айттым. Айсұлу бике ол к үнге ат қойып та жіберді: Математика – «Бір өкініш, бір үміт». Мұғалім Гүлжан күледі, «былтырғы мен жылап шыққан күнді белгілеп алмадыңыз ғой», – деп. Былтыр тура осы оқиға оның да басынан өткен-ді.

	Сонымен, келесі жылдан бастап, 6 қазан лицейдің жас мұғалімдеріне арналған күн болып белгіленді.



	6 қ азан 1995 жыл

	Бүгін Айсұлу екеуміз тағы бір жаңалық аштық. Орыс тілін қазақ тілімен салыстыра оқытса, өте түсінікті болмақ екен. Оны мұғаліміміз ескермепті. Орыстың мақалы бар ғой: «Все что делается, делается к лучшему». Мұғалімнің болмай қалғанын пайдаланып, «Атаулы сөйлем» деген тақырыпты үйреттік қой.

	«Назывные предложенияны» аса ұға алмай отырған балалар жайнап қоя берді.



	13 қазан 1995 жыл

	Адам баласының бойындағы, әсіресе еркектің бойындағы, ең жек көретін қасиетім – қарақан басынан аса алмайтын пасықтық. «Жігіттің жақсысы ел ағасы болар» деген қандай жақсы сөз! Бір қатын-баласы мен қазанның күйкі тірлігін ғана ойлағанына мәз өресі тарлар көп қой. Олар ел қамын ойлағанды «ақымақ» санайды. Әйел болсам да, сондайлардан жоғары болғаныма көңіл тоқ. Олар мені қаншама ақылсыз санаса да, өзім шыққан рухани деңгейден түспейін деймін.



	16 қараша 1995 жыл

	Төрт шәкіртімді әл-Фараби университетіне алып бардым. Көрген таныстарым күледі: «Бәрі өз балаларыңыз ба?» – деп. «Өз балаларыма ұқсай ма?» – деймін.

	– Бір-екеуі ұқсайтын сияқты, – дейді. Лифтіге мініп алып, ең жоғарғы 14-қабатқа көтерілдік те, шығып алып төменде жыбырлаған адамдарға, төбе-төбе болып, төменде көрінген тауларға қараттым. Баланың ықыласы неге ауса, соған ұқсағысы келеді ғой. Мүмкін, болашақта бір-бір тауға айналар. Өзім университетке әкемнің бір ауыз сөзімен келгенмін. 5-сынып оқып жүргенде айтатыны: «Алматыда университет бар, онда журналистика факультеті бар», – деп. Сол миға берілген бағдарламамен мектепті бітірісімен, басқаға бұрылмастан, сонда бір-ақ келгенмін. Құдайдың бұйырығы шығар, журналист емес, мұғалім болғаным.» "Журналистикаға қыздарды алмаймыз» – деп, құжаттарымды қабылдамай қойған. Соған қазір қуанамын. Әйтпесе бір «тәуір» мұғалім өлмекші екен.

	Бүгін шәкірттерімді әкеліп тұрмын. Әл-Фараби бабаның мүсіні бар төменде. "Е, бабаның аруағы, қолдай гөр, мына құртақандай балаларды. Мұхит, Пернебек, Ләйлә, Динараларға білім шапағатыңнан шашқайсың. Бұлар да осы қасиетті университеттің студенті болғай!"

	14-қабаттан төмен қарап тұрып осыны ойладым. Өздеріне тілек айттым.

	Лифтімен зымырап астына түстік. Факультетті аралап, бір кезде Бисекең басқарған, қазір Тұрсынбек ағайдың маңғаз маңдайы жарқырап кіріп-шығып жүрген кафедраға да кірдік.

	– Алматыдағы жұмыс орным осы жерде, – дедім. Біраз таңғалысты. Самал мырза жүр екен. Ол ілестіріп алып консерваторияға алып кетті. Онда да біраз күй кешіп, күй тыңдап, рақаттанып жүрген жерінен барып алдым. Мәшинеме мінгізіп, өзім айдап, қаладан шықтық. Ауыл қайдасың деп, тартып отырдық.

	Барарда «Алпамыс» пен Робинзон Крузоны айтып барып едік, қайтарда рульге өзім отырған соң, сөйлеуге мұрша болған жоқ. Барғанша Алма апаймен бірге болып еді, қайтарда еуропалық бір кино кейіпкерлерінің біріне ұқсаған әйелдің желке жағынан жолға үңілумен келеді. Аздаған қорқыныш та болды-ау деймін.



	4 желтоқсан 1995 жыл

	Бүгін ауылға ауданнан өкілдер келген екен. Мен жылағандай болып клуб үйінің суықтығын айттым. Кішкентай мектеп ашып отырғанымызды, ондағы мақсат ауыл баласына азғантай да болса көмегіміз тисін деген ой екенін түсіндірдік:

	– Бізден екі түрлі пайда бар. Біріншісі, үкіметтің қалтасына түспей, мұғалімдерге айлықты өзім тауып, осы ауылдың баласын оқытып отырмын. Екінші, имандылық, зиялылыққа тәрбиелейміз. Бірақ бүгінгі оқып жатқан баладан да дәл бүгін қайтарым бола қоймайды. Қайтарым енді 10-15 жылда көрінеді. Бізден тәлім алған 50-60 баладан маңдайалды азаматтар шықса, сол қайтарымы емес пе? Суықта жөтеліп отырған балаларды аяп, мектебімізге жылу жіберетін осы ауданнан азамат табыла ма? – дедім.

	Бір кезде:

	– Мына Алма апай бізді неге қорлап тұр, а! – деген бір пенденің даусы шықты.

	Өз таныстары да, стол басындағылар да бірден тыйып тастады. Теріс айналып кетті жігітіңіз. Ол жігіт өз өресін көрсетіп үлгірді. Оған ренішім жоқ. Бірақ біздің мектеп ашқанымызды өзін қорлау деп түсінетін өресіздіктің бұлтының көзінен жарқ еткен найзағайды таныдым. Ол келіп, жүрегімді күйдіріп кетті. Ол тек бір өресіздіктің найзағайы емес, оның артында талай өресіздік жатпаса не қылсын!

	Достоевский Ф. кемеңгер айтыпты дейді: «Бір мақсатты көздеп үлкен жолға шыққанда саған үрген кез келген итке тұра қап кесек ата берсең, онда еш уақытта көздеген мақсатыңа жете алмайсың».





СӨЗ СОҢЫ




	Мектеп жабылды. Бірақ идеясы өлген жоқ. Олай дейтінім, сол бағдарламаға сүйеніп жұмыс істеп жатқан мектептер бар. Республикалық конкурстарға қатысып кетіп жатады.

	Бағдарламаның ұнаған жерін жазып алып, қабырғаға іліп қойған мектептерді де көріп жүрміз. Әсіресе Маңғыстау облысындағы Тұщықұдық ауылының Сәттіғұл Жанғабылов атындағы мектебі мен Қызылорда облысы Жаңа Қазалыдағы № 226 мектеп – гимназия өздері қалап, белсене жұмыс істеуде. Бұл – осы істі уақыттың өзі қажет етіп отырғандығының көрінісі. Осы ретте көзімізбен көріп қайтқан мына бір жайды баяндай кетейік:

	1999 жылдың көктемінде Маңғыстау облысының "Тұщықұдық" ауылындағы мектептің шақыруымен жол тарттық.

	Өмірдің ащы-тұщысын көп көріп, жүн сабап, жіп ескен қарт ананың күстенген күтімсіз алақанындай қуаң даланың үстінен үзақ жылжып отырып, Хазар теңізінің жиегіне келіп қондық. Әбіш ағамыздың «мігірсіз» даласын оның өзінен артық суреттеу мүмкін еместей...

	Терезеден көз салып, басындағы қалпағының жиегінен баса ұстап, біресе саулап артқа желбіреп, біресе жалпылдап алға ұмтылған етегіне ие бола алмай келе жатқан адамдарды көрдік. Дауыл соғып тұр. Домаланған кішкентай баланы ұшырып жіберердей аяғын әр жерден бір басады. Бас киімін артынан қуып жүріп әрең ұстап әкелді.

	Барған үйінің қойы егіз тапса екен деп тілейтін сезімтал қазақпыз, даладағы дауылды ала келе жатқан қонақтың мінезіне балай салмаса неғылсын деп, ыңғайсыздана түсіп едік, қарсы алған кісілер: «Апыр-ай, адайлардың дауылы ма?» – деп келе жатқан жоқсыз ба?» – деп серпілтіп тастады. Мінездің мәрттігін таныдық.

	Бұл ел, жалпы, өздерінің адай екендігін жасырмайды. Байтақ Қазақстанның бір бүйіріндегі қасиетті жердің ұлы екендігіне деген шексіз қуанышы мен махаббатын жариялай жүргенді ұнатады екен.

	Жол Форт-Шевченкоға 89 шақырым қалғанда Таушыққа қарай бұрылды. Малшының жалғыз үйінен өте бере, қаусырына киінген бір ақсақал қол көтерді. Қала адамы сияқты саусағын қаздитып, қолын сілкілеп, қалай да тоқтауды талап етпейді. Дала адамына тән бекзаттықпен ишара ғана жасады. Маң далада жол бойындағы кісінің жанынан зу етіп өте шықпайды. Тоқтап, мінгізіп алдық.

	– Тұщықұдыққа бара жатырмын. Алматыдан кісі келеді дейді. – Ұрпағымды қалай тәрбиелейтінін тыңдамақпын! – деді. – Атым – Аңшыбай.

	Маң даладағы құндылықтар басқа. Сөздің жүйесіне, мінездің тегіне қарайды. Біз ақсақалды көбірек тыңдағанды жөн көрдік.

	Алдымыздан жүгіре жөнелген қарабауыр құсты нұсқады.

	– Бұл – қыр құсы, дуадақ тұқымдас. Дуадақ бірден ұшпайды, жүгіңкіреп барып ұшады. Содан соң Әбіштен (Кекілбаев) 2 гіләс бұрын оқығанын, Таушықта интернатта бірге жатқанын айтты.

	– Сол кездің өзінде табиғи қабілеті бар еді. Саумалап сөйлейді. Қайдан құйылатынын білмеймін, – деп, теңізге көз тастай отырып, басын шайқады. Тағы маңызды нәрсе есіне түсті ме:

	– Биыл қар болған жоқ. Құс ұшты. Сәуірде кесіртке шықты. Бұл бұрын болмаған. Теңіздің құрғауына байланысты. Теңіз кейін кеткеннен кейін тозаңданып, тұз шығады. Аралдан келіп жатыр.

	– Мына ағылшындардың сөздік қоры аз екен ғой, – деді бір кезде. Мұнайдың майын да «ойл», қойдың майын да «ойл» дейді. Бұл не қылған сөзге тапшылық?

	Артынан білдік, Аңшыбай ақсақал мал соңында ғана жүрген кісі емес екен. Қойны-қонышы төгілген өлең, ескілікті сөздер болып шықты. Жақында ғана теледидардан сөйлепті, шымшыма өлең оқыпты.

	Аңшыбай ақсақалды көргенде, мектеп деректірі Ордалы деген жігіт қатты қуанып, қалған ақсақалдарын қайта-қайта түгендеп жатты. Бұл жерде ақсақалдарсыз ештеңе жүрмейтінін аңғардық. Ақсақал дегеніміз алпысты жаңа ғана алқымдаған, алпысыншы жылдардың басындағы Алматының зиялы студенттері болып шықты. Сол – баяғы әдебиетке адалдығын сақтап қалған, дүние қумай, руханият қуған бекзат ағалар.

	Ордалы:

	– Шалдарыма ұнамаса, ондай сөздің иесін май жағып берсең де қабылдамайды, қолды бір-ақ сілтейді, – деп қорқынышын ескертіп қойды. Таңғалғанымыз – бұрын ұстаз болып, бейнеттен баяғыда зейнетке шығып кеткен Жамбыл, Асқар, Оңдабай ақсақалдар 3-4 күн бойы күйкі тіршіліктің бәрін тастап, мұғалімдер әңгімесіне құлақ тосумен болды. Жастарға айтқан әңгімесінен: «толғақтың сесі», «сынықтың шерті» болатынын, «мондалақтың» – көсік екенін, «бөкірдің» қыста қауға тартқанда етіктің сыртынан киетін қаптама етік екенін осы кісілердің аузынан естідік. Мұндай ақсақалдар бар ауылда жастар бейбастыққа бара алмайды.

	Мектеп шәкірттері түгелімен қолын кеудесіне қойып амандасады. Қазақи сөздің мәйегін құлағына құйып өскен, қалжыңға да жүйрік. Ордалының өзі оқытатын сынып оқушылары оның келіншегі Дәметкенді «жеңге» деп әзілдессе, Дәметкен оқытатын сыныптың балалары Ордалыға «жезде» деп қалжыңдайды. Ортаға тайсалмай шығуға, ойын еркін айтуға үйретіпті. Баланы жасытпаудың басы Асқар ағайдың үйінің төріне үлкен әріптермен жазып, іліп қойған жеңгейге арналған нұсқаудан басталса керек: «Шапалақ – тәрбие құралы емес», – деген онда.

	Балалар Еуропаға кең тараған дебат ойындарына қатысып, облыста бірінші орын алған. Ана тілінде сөздің жүйесін еркін меңгерген балаға ол да қиын емес екен. Шешендік сөз сайысының қасында түк емес. Міне, ұлттық мектептің моделін жасауға дайын тұрған мектеп.

	Облыстық мәслихаттың басшысы Айдарханов Тілеу айтады:

	– Біздің балалар Тоқтамыстың әкесінің қай жерде жатқанын білу керек. Ол анау ... жерде, Ұлы Жібек жолының тармағында. Гректермен осы жол арқылы байланысқан. Баланың елге, жерге сүйіспеншілігін тәрбиелеу қажет.

	Мұны шаруашылық маманы айтып отыр. Ұрпақ тәрбиесі туралы әңгімені естігенде, ол кісі де шаруасын шөгеріп қойып, пікірлесуге уақыт тапты. Сондықтан да болар, балалары Тобанияз тарихын, Сәттіғұл мен Абылды әрқайсысы біледі. Сондай жерде туып-өскеніне мақтана сөйлейді. Құлаққа жағатын сөз есітсе, баяғы түркілердей: «Сау бол!» – дейді қуанып.

	Светқали ақыны келіп, күркіреп өлең оқыды. Балалары әр сөздің астарын бағып, түсініп тыңдайды.



	Бабауратпас кімді арман,

	Тыңда, далам, тыңда, арман.

	Мен қамшымды жоғалттым,

	Айғыр нардың мойнағынан тінді алған.

	Өзегінде сұр қорғасын – мір қалған,

	Сабы мыспен шырмалған,

	Дырау еді кездеспейтін бұл маңнан.

	Қолды болған тектінің, Ізін іздеп өтті күн.

	Білгеннен соң бес қаруым жоқтығын,

	Теуіп ашып есікті,

	Жын ойнақ қып мешітті,

	Қымыз ішіп, қызды құшып, жар таңдап,

	Мендік барлық шекараны талқандап.

	Қазып біліп көрдегімді,

	Азық қылып төрдегімді,

	Жат тектілер жерімде жүр талтаңдап,

	Мен жыласам, күледі олар аң-таң ғып.



	Бұл мектептің 50-жылдардағы деректірі Ғайнибай деген кісі балаларға тартқызып жүрген жыртық гармоны жоғалғанда, жылаған екен. Содан қалыптасқан аталы дәстүр бар.

	Аңшыбай ақсақал әңгімені былай қорытып еді:

	– Байлық ыстық па, бала ыстық па? Байлық қолға ұстаған мұз емес пе, бала арта қалған із емес пе!

	Батыстың «антропология» деп жүргені – балаға Аңшыбайдың көзқарасы. Азайып кеткен мейір-шапағаттың орнын «антропологиямен» толтырғысы келеді. Ал біз оны тастай бере парагматизмге ұмтыламыз. Қазақтың дәстүрлі тәрбиесі бар тәрбиенің негізі болуға керек.

	Біз көрген ауыл жалғыз емес. Жер-жерде жүріп жатқан тәжірбиелерді жинақтау, жүйелеу, жариялау жағы жетіспейді. Тікелей осы жұмыспен айналасуға тиісті орындар кейде өз тәкаппарлығынан аса алмайтындай. Тіпті халықтық педагогикадан кітап жазып шығарған Шәрелхан Әленов сияқты ұстаздар да бар екен. Олардың жұмысы Республика көлемінде жинақталып, таралуы тиіс. Осындай ізденістердің Ордабасындағы, Шымкенттегі, Қазалыдағы т.б. мектептерде де жүріп жатқандығын айтуға болады.

	Сонымен өз халінің төмендігіне қарамастан, ауыл мектебінің ұлттық мәдениетті санаға сіңіруге деген ынта– ықыласы зор. Бірақ, ол талап қоғамдық сұранысқа ие ме? Әзірге, жоқ. Ауыл баласы, ең болмағанда, тегін оқытатын конкурстарға да қатыса алмайды. Себебі ағылшын тілінің ауылдағы жағдайы төмен. Қалталы «элита» орыс, ағылшын мектептерінде, шетелде. Тіпті Жамбылдың кім екенін білмейтіндер, Әуезовтің шығармаларын атап бере алмайтындар елге тұтқа болып жарыта ма? Алматыда 60-тай жекеменшік мектеп бар екен, соның 9-ы ғана – қазақ мектебі. Бұдан қоғамдағы ықпалды, жағдайлы топтардың қазақ мектебін оншалықты қажет етпейтіні байқалады. Түптеп келгенде, біздің болашақ элитамыз, іс басына келген шіретерлеріміз – орыс-ағылшын тілді (жанды) шетелдік оқу орындарының түлектері болмак.

	Президенттің «Болашақ» бағдарламасымен шетелде оқып жатқан балалардың дені – орыстілділер (қазақ тілінің мемлекеттік деңгейде өрістеуінен қорқатындар). «Болашақ» бағдарламасында ауыл баласының есесі кетуде. Жіберілген есесінің ішінде ұлт мүддесі де бар. Сондықтан шет тілдерін арнайы оқытатын факультеттердің жанынан ауыл мектебін жақсы бітіргендер үшін тегін дайындық курстары ашылуы тиіс. Екіншіден, «Болашақ» бағдарламасы арқылы оқуға 70-80 пайызға дейін ауыл мектебінен алу қажет. Ұлт қамы түбегейлі айналасуды тілейді.





«СЕНІМ» БАҒДАРЛАМАСЫ




	Бағдарламаның апробациядан өтуі



	1. «Сенім» бағдарламасының жобасы 1996 жылы «Қазақстан мектебі» журналының 4-санында жарық көрді. Этнопедагогикамен айналысатын ұстаздар мен ғалымдардың қызығушылығын туғызуының нәтижесінде, Алматыдағы Қазақ әлем тілдері университетінен Э. Әбілованың «Этнопедагогика» кітабында таңдаулы бағдарлама ретінде ұсынылды (1997).

	2. Бағдарлама авторының өзі ашқан Алматы облысы Қарасай ауданы Жандосов ауылындағы жекеменшік "Гуманитарлық Қазақ мәдениеті мектебінде" 1993-1996 жылдары тәжірибеден өтіп, оң нәтижесін берді.

	3. Авторлық бағдарлама бойынша Маңғыстау облысының орталығы Ақтау қаласында 1999 жылдың 1-7 сәуір аралығында облыстық семинар өткізілді.

	4. Маңғыстау облысы Тұщықұдық ауылындағы Сәттіғұл Жанғабылов атындағы мектеп осы бағдарлама бойынша жұмыс істеуде. Жасаған жұмысының нәтижесі бойынша, 1999 жылы 4– 5 қарашада ІІІ Республикалы қ семинар-панорамаға қатысып, «Мақтау қағазын» алды.

	5. Қызылорда облысы Қазалы ауданының орталығы № 226 мектеп-гимназияда бағдарламаның жекелеген элементтері алынып, жұмыс істелуде.

	6. Бағдарлама авторының төмендегі еңбектері жарияланды:



	Кітаптар



	1) Жаным садаға. Педагогикалық публицистика. А.: Жалын, 1995.– 8 б.т.

	2) Ежелгі әдебиет. Осы бағдарламаға енетін пән оқулығы. Сорос қоры арқылы шыққан. Алматы: Әл-Фараби, 1996.



	Мақалалар



	1) Ұстаз – ұлылықпен егіз ұғым. – «Егемен Қазақстан», 1992, 4 қаңтар.

	2) Мұғалім -мәртебелі мамандық. – «Жас алаш», 1992, 10 қаңтар.

	3) Бабалар батасы үзілмесін. – «Ана тілі», 26 наурыз.

	4) Жасөспірім өмірін неге қиды? – «Жас алаш», 1992, 24 сәуір.

	5) Ұстаз жазбалары. – «Алматы ақшамы», 1992, 19 мамыр.

	6) Қыз қадірі неден? – «Алматы ақшамы», 1992, 22 маусым.

	7) Сенім құдіреті. – «Алматы ақшамы», 1992, 12 тамыз.

	8) Ұлттық мектеп келешегімен биік. – «Алматы ақшамы», 1992, 10 тамыз.

	9) Болашақтың діңгегі. – «Қазақ әдебиеті», 1992, 14 тамыз.

	10) Ұлттық мектеп өрісіміз. – «Қазақстан мұғалімі», 1995, 24 қаңтар.

	11) Мектеп ашу – мансап емес. – «Қазақстан мұғалімі», 1995, наурыз.

	12) "Бүгінгі ұлттық мектеп" – "Егеменді Қазақстан", 1995, 12 мамыр.

	13) Жаңа мектептің жақсылығы неде? – «Ұлағат» журналы, 1995, № 2 саны.

	14) Жас ұрпақ: бүгін мен ертең. – «Егеменді Қазақстан», 1997, 30 желтоқсан.

	15) Елдік рухты әдебиет қалыптастырады» – «Заман Қазақстан», 1997, 9 мамыр.

	16) Мұғалім күні» – «Қазақстан мұғалімі», 1997, 14 мамыр.

	17) Айналайын, түсіністік – «Заман Қазақстан», 1988, 27 наурыз.

	18) Өзімізді іздеу – «Ұлт тағылымы» журналы, 1998, №1.

	19) Этнопедагогика-этнопсихология мәселелеріне арналған конференция баяндамаларының тезисі: «Ұлттық мектептің моделін жасау мәселесіне көзқарас» – Конференция материалдары. – Алматы: Қазақ университеті, 1998.

	20) «Гуманитарлық Қазақ мәдениеті мектебінің» тәжірибесі – «Ұлт тағылымы» журналы, 1999, №2.

	21) Тыйым салумен ғана шектелу – білімсіздіктен. – «Жас алаш», 1999, 26 маусым.

	22) Мұғалім – әмірші емес, ақылшы – «Ұлт тағылымы» журналы, 1999, №3.



	Жарияланған еңбектердің талқылаудан өтуі:



	1. «Жаным садаға» кітабы бойынша Алматы мектептері мұғалімдерімен 1995-96 жылдары бірнеше рет кездесу кештері өтті.

	2. Алматы қаласы М.Әуезов ауданындағы Ахмет Ясауи атындағы мектепте 1997-98 оқу жылында «Ежелгі әдебиет – ата мұрамыз, асыл қазынамыз» атты онкүндік өтті. Біздің бағдарламадағы «Ежелгі әдебиет» оқулығы бойынша факультатив сабағы жүреді.

	3. 1995-96 жылдары Шымкент, Қызылорда қалаларында өткен Қазақ мектептерінің мәселеріне арналған конференцияларда баяндамалар жасалынды, секция мәжілістерінде талқыланды.

	4. Орталық мұғалімдер институтында республика мұғалімдері үшін (қазақ әдебиеті) авторлық курс өткізілді. 25– 28. 03. 1998.

	5. Астана қаласындағы қазақ әдебиеті мен тілі пәнінің мұғалімдері үшін авторлық курс оқылды. 28.06. – 02.07.1999.

	6. Айдаралиева А. Қазақ лицейіне қамқорлық керек – «Заман жаршысы» (Қаскелең), 1994, 3 желтоқсан.

	7. Тымболатова А. Тәлімді туынды – «Заман Қазақстан», 1997, 25 көкек.

	8. Ежелгі әдебиет, – «Қазақ әдебиеті», 1997, 25 ақпан.

	9. Пірімбетова М. Ежелгі әдебиет – тың оқулық – «Алматы ақшамы», 1996, 4 қазан.

	10. Тегінбайқызы Н. Сізді сағынып жүреміз, Алма апай. – «Алматы ақшамы», 1996, 4 қазан.

	11. Қалыбай Ж. Арбаған бізді бір сиқыр. – «Егемен Қазақстан», 1997, 13 мамыр.





ТҰЖЫРЫМДАМАСЫ




	Бізге қандай оқу керек?



	Бұл сұрақ қазақ халқының өткен ғасырдағы тарихында да сан рет көтеріліп отырды. Ұлттың дәстүрлі тәрбиесіне қысым түсе бастаған шақтарда күн тәртібіне қойылды. Біреу біліп, біреу біле бермейтін жәдидтік оқу жүйесінің өзі отаршыл үкіметтің орыстандыру саясатына қарсылық ретінде, қазақтың ұлттық сипатын сақтай отырып өркениетке қосылу мұратын көздеген оқу болатын.

	Патшалық отаршылдықты кеңестік тоталитаризм ауыстыра бастаған кезде бұл саясаттың ұлттық ерекшеліктерді жоюға бағытталғандығын сезген қазақ зиялылары осы мәселені тағы да көтерді. Мұхтар Әуезовтің жапон оқу үлгісінің бізге жақындығын, онда ұлттық дәстүрге айрықша мән берілетіндігін талдаған мақаласы, сондай-ақ Мағжанның, Жүсіпбектің педагогикалық еңбектері, А.Байтұрсыновтың оқулықтар жазуы халқымыздың тағдыры үшін оқу мәселесінің қаншалықты өткір болғандығын аңғартады. Мектеп қандай болса, тәрбие сондай болатынын көрегендікпен білген еді.

	Өкінішке қарай, ұлттық мектеп мәселесі әлі шешілген жоқ. Саяси тәуелсіздігімізді алғанмен, рухани тәуелсіздікке жету оңай емес. Оған қазақ баласы жаппай қазақ мектебінде оқитын күнге жеткенде ғана үміт артуымызға болады. Осы ұлы мақсат үшін күрес бүгін де, ертең де тоқталмауы тиіс.

	Қазіргі қоғамда әр түрлі ахуал қалыптасып отырғаны мәлім. Оның негізгі себебі мектептің бүкіл тыныс-тіршілігі халықтық, ұлттық рухқа негізделмегендігінен дер едік. Парижде қазақ күйін күмбірлеткен күйші-журналист Сержан Шәкіратовтың бір сөзі еске түседі: «Мен қазақ мектебінде оқыдым. Бірақ ол мектеп мені қазақ қылып шығара алмады».

	Әрине, негізгі мәселе оқулықта екені анық. Бұрын орысшадан аударма болып келген оқулықтарымыздың мазмұны жаңа буынға арналып жаңара бастауы қуанарлық жай. Алайда, оқулық көлемін қанша қампайтқанмен, ұлттық тәрбиені толық қамти алмайды. Ол қосымша бағдарламалармен толығуы тиіс. Бастауыштан бастап ертегі аңыздар, ұлттық әдеп, қазақ елінің арғы-бергі тарихынан қызықты оқиғалар, ұлт тұлғалары, ежелгі әдебиет, ислам мәдениетінен мағлұматтар содан алынуы тиіс. Ұл тәрбиесі мен қыз тәрбиесінің ерекшеліктерін ескере отырып, бастауыштан мектеп бітіргенге дейін халық тәрбиесінің негізінде жүргізу. Қыздарды отбасына бағыттау. Шешендік өнер тарихын айтып берумен шектелмей, сөйлеу өнеріне дағдыландыру (аузына сөз салу), қазақ өнерінің тарихын білумен бірге, оны бойға сіңіру т.б. Мектептің бағыт-бағдары, мазмұны түгел қазақ рухында болуы қажет.

	Бізге басқалардың тәрбиесі өзімізден артық көрінетін бір кембағалдық әдет бар. Басқа елдің тәжірибесін тұтастай енгізу жақсылыққа әкелмейді. Оның ішінде ұлттық құндылықтарға қабысатынын ғана пайдалануымыз керектігін ескере бермейміз. Қандай бір озық дүние болса да, өз елінің мүддесі тұрғысынан жасалады. Сырттан ендірген жат мүдделердің қажеттілікке айнала алмайтыны сондықтан. Тамырсыз гүл өспейді.

	Бір еврей мақалында «Дін құрыса – тіл ұстайды, тіл құрыса – үн ұстайды, үн құрыса – діл ұстайды. Ал дін, тіл, діл – үшеуі біріксе, ол халықты оқ та ала алмайды» дейді екен.

	Қазақ деген халықтың жақсы қасиетін танытатын – ұлттық мектебі. Мектеп – адамды қалыптастырушы, адамның жанын жасаушы орта. «Өмірдегі өзгерістің ешқайсысы санадағы өзгерістен маңызды болмайды», – деген Л. Толстой. «Білім – құрал, бірақ мақсат емес», – дейді және. Білім деген сөздің аясына тұтастай «үлкен тәрбиені» сыйыстыратын болсақ, ақпарат жиынтығын меңгеру – білімнің көп компоненттерінің бірі ғана. Әсіресе бодандық қамытын киіп келген, рухымыз тапталған, дәстүрден қол үзуге бет алған біздің балаларымыздың тәрбиесінде ақпаратты жақсы білуден өзге де көңіл аудартатын мәселелері баршылық. Ол – ұлттық сананы қалыптастыру, ұлттық жақсы қасиеттерін сіңіру. Ол өткенді ғана аңсау, тұйықталу емес, өзіндегі бар дүниені дамыта отырып, әлемдік өркениетке ұмтылыс деп түсінуіміз керек.

	Республика Президенті Н.Назарбаев БАҚ өкілдерімен болған сұхбатында: «Тәуелсіз Қазақстан деген біздің бәріміздің ұлттық идеямыз болу керек», – деп еді. Ұлттық идеяның баянды болу ұлттық идеологияға байланысты екені мәлім. Ұлттық идеология жасалатын болса, оның мықты қазықтарының бірі ұлттық мектеп болуға тиісті.

	Ұлттық мәдениет Кісілікке тәрбиелейді. Мәдениет, бір жағынан, материалды, екінші жағынан, рухани, сонымен бірге федералды әрі локалды. Бұл терминдерді қарапайым ұғымға қарай ұйыстырар болсақ, рухани мәдениеттің деңгейі, сонымен бірге адамзаттық, әлемдік деңгейі бар. Соның ішінде аймақтық, тіпті мектепшілік және жеке адам деңгейі де көрінеді. Жұмысты ұйымдастыра білу мәдениетінен өзін-өзі қадірлей білу мәдениетіне дейін – бәрі де мәдениет. Би, ән, сөйлеу, жазу, білім жинау, киіну, тамақтану мәдениеті, қарым-қатынас, ұлт пен ұлттық арақатынасы, тіл мәдениеті т.б. Нағыз азамат осы мәдениеттерден хабардар болып, меңгеруі қажет. Бірақ бәрінің іргетасы, алдымен ұлттық мәдениетті игеруде жатыр. Ұрпақтар сабақтастығын сіңіріп алмай, әлемге қарай шығу адамның өзін– өзі жоғалтуға әкеледі. Оның аяғы ұлттың жоғалуына ұласпақ. Қазақ баласы әлем сахнасына «қазақ құбылысы» болып шығуы керек.

	Өзіңді қор, өзге ұлтты зор тұту – жасықтық, кембағалдық сезім. Өз мәдениетіңді менсінбей, өзге ұлт мәдениетінің алдында бас ию. Үш ғасырға жуық бодандық біздің жан дүниемізге осындай кембағалдық сезімін орнатты. Күнге тайсалмай қарайтын түркі ұрпағы бұйығы, бүгежек болуы жөн бе? Тәуелсіздік алған соң бәрі орнына келер десең, жоқ, жан дүние тез өзгере қоймайды екен. Өз дегенін жасауда. Бүгін «ағылшыншылдық» қосылды. Өз ұлтының дәстүрлі жетістіктеріне мақтаныш сезімі қалыптаспаған жерде осылай жалғаса бермек.

	Кембағалдықтан құтылудың жолы біреу-ақ – әрбір қазақ баласы ұлт мәдениетін түбегейлі меңгеріп, ұлттық құндылықтар негізінде оқуы керек.

	Еуропа өркениетінің ортасында отырып, айналасын Франция, Германия, Голландия сияқты іргелі елдер қоршаған кішкентай Люксембургтың көшелерінде: «Біз өзіміз қандай болсақ, солай болып қалғымыз келеді!» – деп жазып қойған (Ш.Айтматов). Жапонияға барған кісі онда Еуропада бар нәрсенің бәрі бар, бірақ ешкімге ұқсамайтын ел болып қалғанын көріп, қайран қалады (Р. Ғамзатов). Міне, үлгі керек болса.

	Қорыта келе, қазақ мектебіне өзінің ұлттық моделін жасаудан абыройлы іс жоқ екенін уақыт көрсетіп отыр.





ҰЛТТЫҚ МЕКТЕП МОДЕЛІН ЖАСАУ МӘСЕЛЕСІНЕ КӨЗҚАРАС




	Бізге қазір батыстың «гүлденген» өмірі келіп жетті де, әсіресе жастар санасында батыстық утопия пайда болды. Бірақ ақиқаттың бәрі батыста ма? Күні кеше «ақиқатты» орыстан іздеп келген жоқ па едік? Аяғы не болды? Осы мәселені көтерген қазақ зиялылары кезінде қуғынға ұшырады.

	Батыс пен шығыстың ежелден өзіне ғана тән өмір сүру салты бар. «Парагматикалық батыс», «дана шығыс» дейді. Рухани азып-тозуға көбірек ұшыраған батыс шығысқа қызыға қарайды.

	Қазақ өмір тіршілігі сан ғасырлық түркілік, шығыстық дүниетаным аясында қалыптасады. Тәрбие мектебі болып табылатын қазақ мақал-мәтелдері мен аңыз-әңгімелеріндегі дүниелік тәжірибе бүгінгі батыстық ұғымдармен көп жағдайда кереғар: Қазақ айтады: «Жаным – арымның садағасы», «Дүние – қолдың кірі». Ал батыста арыңды сатсаң да, дүние табу ұят емес. Негізгі құндылық – ақша. Ақшадан басқа дос жоқ.

	Абайдың «Есектің артын жусаң да, мал тап» дегені капитализммен көрші қонудың ықпалы болатын. Қазақ «Ат қоссаң ауылыңмен», «Өле жегенше, бөле же» десе, батыс жүрегіңе сұқ саусағын қадап: «Бұл – сенің мәселең. Онда менің шаруам жоқ!» – дейді. Адамды жалғыздыққа, ешкімге сенбеуге, мейірімсіздікке үйретеді. Тіпті әке мен бала арасындағы қатынастардың өзі суық қалыптасып, ер мен әйел сүйіспеншілігін, таза сезімді сыртқы мүдделер қақтығысына дейін арзандатады. Осыдан кейін «өмір – қасқырлар ортасы, адам өмірге қасқыр болып кіру керек» деген ой қалыптасады.

	Қазақи дүниетанымның өзегі – адамшылық. «Пышақты кісіге салмас бұрын өзіңе салып байқа», «Дүниенің қызығы – сіз бен біз» ұғымдарымен өскен адамнан кісілік иісі аңқып тұрады. «Туған елім болмаса, тумай-ақ қойсын күн мен ай», «Кісі елінде сұлтан болғанша, өз еліңде ұлтан бол», – деп, еліне деген іңкәрлік сезімін қалыптастырады.

	Халықтық тәрбие өз дәстүрін дінмен бекіте отырып, адам қалыптастырудың қайталанбас мектебін жасаған. Сұлтанмахмұт Торайғыров қазақи пәлсапаны құрайтын он бір мақалды келтіре отырып: «Байқасаң қазақтықтың өзінде бар, Дүниенің генийлігі, пайғамбары», – деген.

	Біздің батысқа қошаметшілдігіміз орысқа қошаметшілдіктің екінші бір қыры екені даусыз. Осы бетімізбен кете берсек, біз тағы да рухани мүдделер дағдарысына ұшырауымыз мүмкін. Хомейнидің 11.10.1987 жылы М.С. Горбачевке жазған хатында: «Сізді марксистік қиялдың бұлдыр ғимаратын бұза отырып, батыс пен ұлы шайтанның тұтқынына түсіп қалмауға табанды түрде шақырамын... Үстем де алпауыт мемлекеттердің алдында Иранды қол жетпейтін жартасқа айналдырған дін, сірә, халық үшін апиын ба? (Қазақ елі. 1997, 7 қараша)», – деуінде үлкен мән бар екені даусыз. Бұл елдің іс-әрекетін батысқа жұтылып кетпеудің, ұлттық мүддесін сақтап қалудың өзіндік бір жолы ретінде қарасақ, жоғарыдағы сөздердің мағынасы әбден түсінікті болады.

	Күннен-күнге әлемді жаулап келе жатқан американдық өмір салты әдепкіде қай елді, қай адамды болмасын, қызықтыратыны рас. Көрші қытай елі әуелі «батысқа еліктеу» теориясын алға шығарып, одан кейін «қайта ойлану», сонында «түпкі тамырға оралуды» дұрыс деп тауыпты. Ал Жапонияны жоғары өркениетке көтерген алғышарт – өзіндік ұлттық болмысы мен намысын сақтай отырып әлемге шығу екені аян. Бүгінгі күнде Франция сияқты елдердің өзі де американдық үлгіге аса сақтықпен қарайды.

	Жатқа еліктеу – өзін-өзін қор санау. Бұл ұлттық сана жетілмеген елде болатын көрініс (Еліктеуге берілу салдарынан рухани тәуелділік қамытын кию мен экономикалық-мәдени байланыстардың жөні әр бөлек). Өзінің ұлттық құндылықтарынан болашағы жоқ деген түсінікті қалыптасуы – адамның жан дүниесін аздыратын қатердің бірі. Оның жастар арасында, бала сенімінде ұялауына жол беріп қоюға болмайды. Осы тұрғыдан алғанда, тәуелсіз еліміздің ұлттық мектебі қандай болу керек деген мәселе толғақтылығымен ерекшеленеді. Жастар арасында Тәттімбеттің кім екенін білмей, Майкл Джексонға құлдық ұру, Қорқыттың философиясын ұқпай жатып, Фрейдке таңғалу, тасқа жазылған ата сөзін оқымай тұрып, Куликово шайқасын білгішсіну ауруы бар. Оның өзі ауыл баласы мен қала баласы болып бөлінуіне, бірін-бірі менсінбеуге әкеледі. Қазіргі ұрпақ құндылықтың қайда екенін біле алмай, адасу дәуірін қайта бастан кешіп отыр.

	Тәуелсіздік алған алғашқы жылдарда шетел мектебін ашқысы келгендер лап қойды. Олардың әрқайсысының артында өз мемлекеттерінің мүддесі тұрды. Тіпті діни мүдделер тартысы да жүріп жатты. Қазақ балаларын конкурстан өткізіп, қаймақтарын таңдап алып, өз тілдерінде оқытып жатыр.

	Қай тіл жетекші болса, баланың жаны сол тілде сөйлейді. Өз туған елінің құндылықтарын меңгеріп алмаған, 5-6-сыныптарға жаңа келген баланың жаны ол мектептерде қалай қалыптасады? «Қазақ және ... » деп ат қойып алған шетел мектептері мен лицейлерінің оқу бағдарламасын сырт көзге дұрыс сияқты болғанымен, шын мәнінде қазақ тілі – әдебиеті, тарихы сабақтары бірінші қатардағы маңызды пәндер санатында назар аударылмайды. Шетел мектебін бітірген балалардың ағылшын тілінде сөйлегенін қайтерсің, Әуезовтің бір де бір шығармасын талдап бере алмайды. Бұл көңіл аударуға тұрмайтын құбылыстар ма?

	Енді бір орыстілді мектептерде: «Біз үш тілді бірден оқытып жатырмыз», – дейді. Онысы – орыс, ағылшын, қазақ тілдері. Бұл жерде жетекші тіл орыс тілі болғандықтан, қазақ тілі ана тіл ретінде қабылданбайды, ойлау тілі, жан тілі бола алмайды. Бала тілінің қалыптасуы үшін ана тілі мәйек болып табылмайды. Рухани жан дүние мәйегі қай тіл болса, бала сонікі екенін ескерсек, өзге тілді мектепте оқыған баланың қазақ тілі – шет тілін меңгеру сияқты әрекет болып қалады.

	Елімізде 3,5 мыңдай қазақ мектебі, 2,5 мыңдай аралас мектеп бар. Бірі математиканы, екіншісі – химия-биология, үшіншісі -– қазақ тілі – әдебиеті, енді бірі музыканы тереңдетіп оқытып, ағылшын тілі мен компьютерге ықылас аударылуда. Ұлттық тамырларға да көңіл аударатын сияқты. Бірақ ол бала тәрбиесіндегі тұтас бір кешенді жүйеге бағынған түрде емес, жеке үзік түрінде жүргізілуде, жекелеген мектеп, ұстаздардың өз күшімен жасалып жатқан дүние деуге болады. Ұлттық мектептің ішкі мазмұны мен түрі, өзіндік философиясын анықтап алмай, оны өмірге ендірмей отыруымыз болашаққа қиянат.

	Біздің ойымызша, ұлттық мектептің моделін жасау барысында қоғамдық пікірде қалыптасқан екі түрлі көзқарасты есепке алған жөн. Бірі – дәстүршілдік, екіншісі – маргиналдық. Дәстүршілдікті қолданушылар кейде жаңа заман ағымын есепке алғысы келмейді, ал маргиналдық көзқарастағылар дәстүрге заман дамуына кедергі болатын фактор ретінде ғана қарайды. Дұрысы дәстүрдің бұрынғысы мен бүгінгісін саралай ала отырып, жаңа заманға қарай бағыт түзеу болса керек. Ұлттық мектептің үлгісін жасау ұлттық сана мен қазақи кісілікті жан дүние қалыптастыру арқылы әлемдік өркениетке кірудің тұтас жүйесін жасау деп білеміз. Әлемдік өркениет бұл ғасырда мәдениеттердің бір-біріне кірігуі арқылы ғана емес, әр халық мәдениетінің өз болмысын сақтап қалуға ынта-ықыласымен белгіленуі тиіс. Әр халықтың өзін іздеуі мен тануы – оның өркениетті елдер арасында тең дәрежеде болуының кепілі. Ойды қорыта кетсек, ұлттық мектебіміздің философиясы дәстүрлі түркілік өркениет пен қазақ әлемі негізінде жасалып, әлемдік өркениетпен сұхбат қарым-қатынасында болуы қажет.

	Мектепте баланың тарыдай болып кірген күнінен – таудай болып шыққанға дейінгі аралығында жан дүниесінің ұлттық рухта қалыптасып, әлемге ізгілік көзқарасының орнығуы үшін, қазақ мәдениетінің қатпарларына үңіліп, ол туралы тұтас, кешенді ұғым түзілуін басты мақсат ету ләзім. Мысалы, Қазақстан тарихынан бала жанының ерлікке ұмтылғыш талаптарын қанағаттандыратын көріністер бақшада – бастауышта әңгіме түрінде беріліп, орта және жоғары сыныптарда жүйелі негізі қаланады. Тарихымызды 5-сыныптан бастау өте кеш қалу деп түсінеміз. Сондай-ақ түркі әлеміне ортақ ежелгі әдеби мұраларды балабақшадан сіңіру. Тұмар патшайым, Мөденің, Білге қаған, Құлтегін, Оғыздың ерліктері – қай жастағы баланың болсын ұғымына сыятын дүниелер. Жоғары сыныптарда Қорқыт пен Баласағұни, Ясауи ойшылдығының негіздері мен дүниетанымы талданады. Жыраулық поэзияны оқытуға кең орын беріледі.

	Қазақ өнерінің жұлдыздары, кешегісі мен бүгінгісі әр буында оқытылады. Олардың үні үзбей бала құлағында естіліп тұрады. Мақсаты – ұлттық-эстетикалық талғам қалыптастыру, санаға сіңіру, жүрекке жеткізу. Жүрекке сіңгенді жат дүниенің көбігі өшіре алмайды.

	Діни сенім рухани сананың негізін қалайды. Ислам дүниетанымы мен тарихы, әлемдік мәдениетке қосқан үлесі «Ислам мәдениеті» сабағы арқылы оқытылады. Бата беру, құран оқи білуді кішкентайдан үйретуді тек ата-анаға ысырып қою аздық етеді. (Ата-анасыз 80 мың бала барын ескерейік). Оны әдеп – имандылық сабақтарына қосқан абзал.

	Қызды тәрбиелеу – ұлтты тәрбиелеу деген сөз. Халықты тану үшін қызын көр. Қыз баланың қылығы мен әдебін қазіргі жоғарғы талаптар деңгейінен мәдениет деңгейіне көтеру арқылы үйретсе, тұрпайы еліктеуге орын қалмас еді.

	«Әдеп» сабағы барлық сыныптарда жүрсе. Оның әр сыныптағы мақсаты бар. Бастауышта «Әдеп әліппесі», 5-7– сыныпта «Қазақтың дәстүрлі әдебі» оқытылып, жоғары сыныптарда ұл-қыз әдебі бөлек өтуі тиіс. Себебі тек ұлға немесе қызға ғана тән мәселелердің басын ашып айту керек-ақ. Мысалы, қыздар үшін мына сияқты мәселелердің маңызын кім жоққа шығарады:

	Сезім құпиясы. Жақсы көру. Ұнатып қалғанның бәрі махаббат па? Мектептегі жігіт. Адам өміріндегі әр уақыттың өз мақсаты бар. Қыздың күші – нәзіктігінде. Мінез. Бой күту сырлары. Жастықтың өз бояуы. Қылықтың сиқырлы күші. Табиғылықтың тартымдылығы. Қыз қадірі неден? Қыз бойындағы түрлі өзгерістер. Жұқпалы аурулар. Лас сезімдерден қорғау т.б. (Бағдарламада берілген). Сонымен бірге «Отбасындағы қарым-қатынас мәдениеті», «Мектеп жасына дейінгі баланың жан дүниесі мен тәрбиесі», «Еуропа және шығыс этикеті» сабақтарының мақсаты болашақ өмірге қажетті дағдыларға дайындау болып табылмақ.

	Өз ана тілінің сырын меңгеріп үлгірмеген балаға өзге тілді қосақтауға болмайды. Орыс тілінің өзін 1-сыныптан қосарлау кеңестік жүйенің айла-шарғысы болатын.

	Баланы жасытпай оқуға мән беріліп, мектеп өмірінде орын алған әміршілдік қарым-қатынасқа орын қалдырмайтын іс– тәсілдерді жинақтау, бағаны жаза ретінде қолданбау амалдары (мысалы, рейтингті пайдалану), өз пәні бойынша ақпаратты жақсы айтып беруші мұғалімнен гөрі, баланы рухтандырушы ұстаздың еңбегін бағалау мектептің беделін көтереді.

	Ұлттық мектептің қарым-қатынас атрибуттары да маңызды мәселе.

	«Сенім» бағдарламасының мақсаты: баланың ұлттық санасы мен болмысын қалыптастыру негізінде өркениетке шығару. Жасытпай оқыту, кембағалдықтан құтқару. Мәдениеттерді меңгерту. Сенімді азамат ету.

	Іске асырудың алғышарттары: Шәкіртпен кісілік-демократиялық қарым-қатынас орнату. Шәкірттің ынта– ықыласын оятып-дамыту арқылы оқыту. Адамшылық қарым– қатынасқа итермелейтін тетіктерді іске қосу. Бағдарламада бұл тетіктер мүмкіндгінше қарастырылған.

	«Сенім» ұғымының мақсаты: Шәкірт мүмкіндігіне сену, шәкірттің өз мүмкіндігіне сенуі.

	Шәкірт моделі:

	– ұлттық санасы мен болмысы қалыптасқан,

	мәдениеттерді меңгерген;

	– өзіне сенімді. Еңбектенуге үйренген, білім іздеудің жолын игерген;

	– өзін ортада ұстай біледі, пікірін еркін айта алады;

	– адамға құрмет сезімінде тәрбиеленген, адамдардың тұрмысында әр түрлі екенін мойындайтын және сыйлайтын адам.





ҚАРЫМ-ҚАТЫНАС




	Баламен тең сөйлесу қажет. Қарым-қатынаста «Сіз» деу, қандай қиын жағдайда да арына тимеу, адамдығын таптамау, кешіріммен қарау.

	– Сіз үй тапсырмасын орындай алдыңыз ба?

	Балаға «Сіз» деу – кісілік, сыйластықтың белгісі. Оның жұрт алдындағы беделін бағалау.

	Тағы бір қажетті сөздер: «мырза», «бикеш», «бике». Дәстүрлі тәрбиемізде кішкентай балаға да «мырза» деп сөйлеген. Осы әдемі салтымызды жандандырудан неге үркеміз? Кеңес заманында салт-дәстүрдегі ғасырлар бойы қалыптасқан қатынас ұғымдардың сүйкімсіз стеоротипі қалыптасты. Мысалы, «бикеш» сөзі туралы осыны айтуға болады.

	Бұл сөздердің мектеп өміріне енуі ешқандай қолайсыздық тудырмайтынын ашқан мектебімізде тәжірибеден өткіздік.

	Әсіресе ұстаздар тарапынан дұрыс түсіністікпен қолданған жағдайда тез-ақ үйреніп кетуге болады. Мысалы:

	– Марат мырза (Сәуле бикеш), сіз үй тапсырмасын орындай алдыңыз ба?

	Шәкірт жас ұстазға:

	– Иә, Күлпәш бике, тапсырманы орындадым.

	Жасамыс ұстазға:

	– Иә, Шапиға бибі (немесе ханым), тапсырманы орындадым.

	Қарым-қатынасты шәкірттердің жан дүниесіне қарай бағыттау қажет. Адамшылық – мектеп өмірінің өзегі. Бұл жайлар «Жиырма тоқтамда» (төртінші қосымша) жинақталған. «Сенім» бағдарламасымен жұмыс істейтін мектептегі ұстаз «Жиырма тоқтамды» талдап, дамып-жетіліп отырғаны дұрыс. Мектеп басшылығы мен ұстаздар арасында адамгершілік қатынас, түсіністік жасалады.

	Ұзақ уақыт көрген қорлық адамды қатыгез қылады. Бала ұстазын досым деп қабылдайтындай болуы қажет. Мейірім шуағына көбірек шомылсын.

	Адам – баласын өз жан дүниесінен жасап шығарады. Ақылды болса – парасатты бала өседі. Сараңнан – ызақор, жалқаудан – бұзық, зордан жалтақ шығады. Мектеп те ата-ана сияқты, оның тәрбиесі ақылды, мейірімді болсын.

	Мұғалімнің түпкі мұраты: баланың рухани өсуіне басшылық жасау. Рухани өсіру дегеніміз -

	– кісілік қасиетін дамыту;

	– шығармашылық қабілетін дамыту;

	– дүниетанымын кеңейту т.б.

	Мұғалімге қажетті қасиеттер:

	– жылылық;

	– түсінгіштік;

	– сезімталдық;

	– баланы шабыттандыра білу;

	– балаға адам ретінде қадірлі болу;

	– сабағының қызықты әрі пайдалы болуы;

	– шығармашылық ізденісі.

	Мұғалімнің жұмыс нәтижесі

	Шәкірттің:

	– өзін еркін сезінуі;

	– сабаққа қызығуы;

	– білімі;

	– адамшылық қарым-қатынасы;

	– мәдениеттілігімен бағаланады.

	Мұғалім еңбегінің саралануы

	Әр тоқсан сайын шәкірттерге сауалдамалар беріліп, қорытындыланып отырады. (Екінші қосымшаны қараңыз.)

	Мұғалімді қызметке қабылдау кезінде ауызша және жазбаша сауалдамалар қолданылады. (Үшінші қосымшаны қараңыз.)

	Мектепке қабылданған мұғалімге жиырма тоқтамнан тұратын нұсқау беріледі. (Төртінші қосымшаны қараңыз.)

	Мұғалімде күнтізбе жоспары және шығармашылық ізденіс дәптері болуы қажет. Жаттанды сабақ жоспарының трафереті міндет емес.





СӘЛЕМДЕСУ




	Ұлттық мектептің келбеті сәлемдесуден бастап көрінеді. Қай бір тарихи көркем шығармаларды қарасаңыз да, халықтық аңыз– әңгіме шежірелеріне көзіңіз түссе де, бұрынғы қазақтың екі қолын кеудесіне қойып амандасқанын аңғарасыз. Бұл салт әлгі күнге сақталған, бірақ мектепке дәстүр болып енбей қалған. Шәкірт пен ұстаз, шәкірт пен шәкірт былай амандасуы керек.

	Ұлдар (мырзалар):

	– Ассалаумалейкім. Оң қолын көкірегінің жүрек тұсына қояды.

	Ал алыстан келген, көптен көріспеген кісімен, жасы да, жолы да үлкен қадірлі қонақпен екі қолын кеудесіне айқастырып амандасуға болады.

	Қыздар (бикештер):

	– Есенсіз бе? (Сәлеметсіз бе?) Оң қолын жүрек тұсын ишарат етіп, сәл жоғары қояды.

	Ұлдар қыздарға:

	– Сәлеметсіз бе?

	– Есенсіз бе?

	Жүрек басып амандасудың мәнісі: Адамдар бір-бірін шынайы ізгілікке шақырады. Жан дүниесін нұрландырып, шуақ шашады.





ҮЗІЛІС




	Үзілістің өзі баланың ұлттық мәдениетке енуіне көмектесуі керек. Музыка пәнін үйрететін ұстаз арнайы «Үзіліс» бағдарламасын жасайды. Онда баланың естіген сазын есте сақтау, үйрену мерзімін ойлай отырып, қазақ ән-күйлерін үзіліс сайын, қоңырау орнына, беріп отырады. Шарылдаған қоңырау шошытады. Жайлап айтыла бастаған ән мен күй жанға жылы тиеді. Бірнеше рет қайталанғаннан кейін балалардың ыңылдап үйрене бастағаны аңғарылады. Осылайша құлағында қалып, көкірегіне сіңе береді. Мектептегі шәкірт көптеген әнді біліп– айтып немесе күйді айырып тарта білетін болуы керек.

	Музыка, әйтеуір, оқыту емес, үйрену мақсатын алға қояды.





САБАҚТАҒЫ ӘДІС-ТӘСІЛДЕРГЕ ТҮСІНІК




	Баланың ұлттық болмысы ұлт мәдениетін терең біліп өсуіне байланысты қалыптасады. Мәдениет өнерге ғана қатысты емес. Оның аясы кең. Адамзат өркениетке мәдениетті дамыту арқылы жетті. Қазақ халқының да сан ғасырлық мәдениет тәжірбиесі оны ұлт ретінде қалыптастырады.

	Біздің бағдарламамыз жалпы ортақ білім базасының мазмұнына қосымша сабақтарды енгізуді ұсынады. Сонымен бірге халық тәрбиесінде болған, бірақ қазіргі қалыптасқан жүйеде кездесе бермейтін «дәстүрлі емес» әдіс-тәсілдерді қолдануды қажет деп есептейді. Ол әдіс-тәсілдер баланың өзіне деген сенімін арттыруға игі әсерін тигізеді. Баланың «Мен»-ін сыйлау, құрметпен қарау – басты назарда.

	Тереңдетілген сабақтардың уақыт жағынан сыйымдылығын жан-жақты ойластырып шешуге болады. Мысалы:

	бастауыштағы сабақтардың 30 минуттан өткізу мүмкіндігін қарастыру. Толық жүктемеге жеткізу. Факультатив түрінде ұйымдастыру. «Дене мәдениеті» (дене шынықтыру) пәнін үйірме түрінде түстен кейінге шығару т.б.

	Ең негізгісі – сабақта жанға жайлы орта жасау. Шаршатпау. Сабақ қызық әрі пайдалы болуы қажет. Осы екі шарттың бірі орындалмаса, сабақтың толық мәні болмағаны.





БАҒДАРЛАМА БОЙЫНША ҚОЛДАНЫЛАТЫН ӘДІС-ТӘСІЛДЕР




	Хат жазысу. Шәкірт пен ұстаз, шәкірт пен шәкірт арасында терең байланыс орнатуға, түсіністікке, достық қарым-қатынасқа тәрбиелейді. Баланың креативті-шығармашылық мүмкіндіктерін ашады. Бұл – бұрынғы қазақ өмірінде адамның адамға деген сезімін, сағынышын, сыйластығын, парасатын жариялаудың бір формасы ретінде кеңінен орын алған дәстүр болғанымен, қазіргі жастар ортасында ұмытып бара жатқан өнер.

	Практикалық-бейнелеу. Әсіресе әдебиет сабақтарында көркем мәтінді сахналандырып отыру. Бұл әдіс сандық түсініктен сапалы түсінікке әкеледі. Көркемөнерге, шығармашылыққа тәрбиелейді. Көркем бейнелер арқылы оқыту бала қиялын дамытады. Жан сезіміне әсер етіп, рухтандырады. Бұл сабақтарға: пән мұғалімі, драма жетекшісі, музыка, қол өнері мен бейнелеу өнері мұғалімдері бірдей қатысады.

	Музыка – мектеп өмірінде негізгі мәнге ие. Үзіліс, практикалық-бейнелеу сабақтары, жалпы сабақтар музыкамен тығыз байланыста болады. Баланың ашылуына көмектеседі.

	Мектеп бала шығармашылығын дәріптейді. Шәкірттің өлеңі, сурет, қөлөнері т.б. шығармашылығы көп алдына күнделікті шығарылып отырады.

	Сөйлеу және қарым-қатынас мәдениетін үйрену. Пікірталастар, баяндамалар жасау, реферат, шағын ғылыми жұмыстар қорғау – негізгі мәнге ие. «Сөйлеу мәдениеті» сабағы осы мақсатқа қызмет етеді. Баланың аузына сөз салуға мән беріледі. Әдеп сабағы да осы мақсатқа қызмет етеді.

	Шығармашылық және «Би мәдениеті» кештерінде бала тек көрермен ретінде қалмауы қажет. Өзін ортада қымсынбай, еркін ұстап, үйренуіне қолайлы орта жасалады.

	Киіну мәдениетін қалыптастыру. Талғаммен киіне білу – адамның өзіне сенімді болуының кепілі. Әдеп сабағында бұған көбірек мән берілуі қажет.

	Дене мәдениеті, ырғақ, би мәдениеті сабақтары баланың денесін игере алмаудан туған сенімсіздігін жояды.

	Бала және табиғат. Жекелеген сабақтардың табиғат ортасында өтуі жоспарланады. Бір күні түгелімен табиғат аясында өтетін «Көшпелі сабақтар» болады. Мектеп ауласы – тек үзілісте уақыт өткізетін орын ғана емес, баланың табиғатпен етене араласуына қызмет ететін орын. Аула – шағын өсімдік және хайуанат әлемінің рөлін атқарады.

	Топтық басқару. Онда әр түрлі жастағы шәкірт қызығуы, психологиялық сыйымдылығы, мінез ерекшеліктеріне қарай бөлініп, аға-інілік қарым-қатынаспен жұмыс істейді. Бұл ұялшақ, әлсіз балаларға өзін сенімді сезінуіне көмектеседі. Басқарып үйренуге, маңындағы жасы кішілермен санасуға, үлкенге – құрмет, кішіге – ізет мәдениетін қалыптастыруға жәрдемдеседі. Топтағы балалар белгілі бір мерзімде орын ауыстырып отырады. Субъективті қатынастарға көп мән беріледі.

	Мектеп – тәрбиелі отбасының моделі. Мектеп ішінде тәрбиелі отбасындағы қатынастар моделі жасалады. Отбасының тәжірибелі басшысы бар. Отбасы сол басшылыққа жүгінеді. Сыйластықты, жылы ұя. Ұяның әр мүшесі өз жұмысын біледі. Әрқайсысы отбасының тыныштығын сақтауға мүдделі болады.

	Бала еңбегінің бағалануы. Бала еңбегін бағалауға рейтинг жүйесі қолданылады. Ол демократиялық қатынастар орнатуға қызмет етеді. Мақсаты: бірінші орында баланың еңбектенуі тұратындығында. Тынымсыз еңбек қабілетті дамытады. Рейтингі жүйесі бойынша:

	1) сабаққа қатысуы; 2) даярлығы; 3) үй тапсырмасын орындауы; 4) өзіндік жұмысы; 5) ынтасы; 6) сабақтағы жауабы, ескерілуі.

	«Екі» деген баға болмайды (Бірінші қосымшаға назар аударыңыз)





ТЕРЕҢДЕТІЛГЕН САБАҚТАРҒА ТҮСІНІК


	«Әлем және мен» бағдарламасы (бастауышта)



	Мақсаты: баланың дүниетанымын кеңейту, заман және тарих ұғымын қалыптастыру, ел – жер – әлем, ондағы өз орнын белгілеу. Білу мен сенімділік жан дүниесін жасауға арналады. Төрт бағдарламаның басын біріктіреді:

	Тілашар.

	Елтану.

	Әлемтану.

	Әдеп.

	«Тілашар»: 1-2-сыныптарда – ертегі, мысалдар, жаңылтпаш, жұмбақ, мақал-мәтелдер, 3-4-сыныптарда аңыздар, Құран сүрелері арқылы ақылақ, әлеуметтік қарым-қатынас, жауыздық пен әділет ұғымы қалыптасады.

	Бұл ұғымдар 5-6-сыныптарда Грек-Рим, Шығыс мифологиясын оқыту және одан жоғары сыныптарда ұлы адамдар өмірінен алынған хикаялармен таныстыру арқылы жалғасады.

	«Елтану» – қазақ тарихының әліппесі;

	«Әлемтану» – дүние-жаратылыс әліппесі;

	«Әдеп» – ақылақ әліппесі. Адамдармен қарым-қатынас, ортадағы өз орнын белгілеудің алғышарттары.

	Бастауыш сынып баласы білгеніне қарай емес, қолынан не нәрсе келгеніне қуанады. Сол себептен «Тілашар» сабағындағы сюжеттер интеграция арқылы сурет, қолөнер, театр сабақтарымен бірге жүреді. Образдың суретін салып, қолымен жасап, ойнап көреді. Осы практикалық-бейнелеу сабағында әр жеке тұлға өз дәрежесінде нәтижелерге жетуі керек.

	«Ислам мәдениеті». Ислам дінін үлкен мәдениеттің көрінісі ретінде таныту. Ислам тарихымен, пайғамбарлар өміріне қатысты аңыздармен таныстыру. Құран сүрелерін талдау. Мұсылманның қырық парызын үйрету. Жекелеген сүрелерінің мән-мағынасын түсіндіре жаттату. Дінді имандылыққа тәрбиелеудің жолы ретінде оқыту.





«ЕЖЕЛГІ ҚАЗАҚ МӘДЕНИЕТІ»:




	Ежелгі тарихы және дүниетанымы;

	Ежелгі әдебиеті;

	Ежелгі жазулары (орхон-араб жазуы).

	«Ежелгі қазақ әдебиеті» – біздің заманымыздан бұрынғы сақ, ғұн, үйсін, көк түрктер, Түрк қағанаты, Оғыз, Қарахан, Алтын Орда мемлекеттері тұсындағы әдеби ескерткіштерді оқытады. Текст – мәтінімен таныстырады.

	«Шығыс мәдениеті». Бұл сабақта Қытай, Иран, Араб, Жапон және Үнді елдерінің мәдениетімен танысады. Қазақ мәдениетімен сабақтастықта қарастырады.

	«ЕУРОПА МӘДЕНИЕТІ».

	«АМЕРИКА МӘДЕНИЕТІ».

	«ГРЕКИЯ МӘДЕНИЕТІ».

	«Сөйлеу мәдениеті». Бұл сабақтың мақсаты – шәкіртті тартымды сөйлеуге үйрету.

	«Әдеп» сабағы І-ХІ жылдықтар арасын түгел қамтиды. Оның ішінде:

	Әдеп әліппесі (1-4-сынып).

	Қазақтың дәстүрлі әдебі ( 5-7-сынып).

	Қазіргі қарым-қатынас мәдениеті (8-сынып).

	«Ұл-қыз әдебі» (9-сынып). (Ұл-қыз бөлек оқытылады).

	Отбасындағы бүлдіршіннің жан дүниесі және тәрбиесі (11– сынып)

	Қазақ заңдары

	«Қол өнері»: ҰЛ САБАҒЫ ЖӘНЕ ҚЫЗ САБАҒЫ.

	Сабақтың мақсаты – болашақ өмірге қажетті дағдыларды үйрету. Ұл дағдысы отбасындағы ер адамға жүктелетін жұмыстарды үйретуге негізделсе, қыз бала үй шаруасына қатысты еңбек дағдысын біледі. Қыз балаға көзқарас: оған қайраткер дайындау тұрғысынан емес, болашақ Ана ретінде қарау.

	Бейіміне қарай оқыту.

	Шәкірттер жоғары жылдықта бейім-қабілетіне, қызығуына қарай бөлініп, жекелеген пәндер тобын тереңдей оқиды. Мысалы:

	Қазақ тілі мен әдебиеті, тарихы, шет тілі (Филология, журналистика, тарих мамандықтары бойынша).

	Тарих, қазақ тілі мен әдебиеті, география, шет тілі (Заң, шығыстану мамандықтары бойынша).

	Шет тілі, тарих, қазақ тілі мен әдебиеті, география, (халықаралық қатынас, халықаралық заң, халықаралық журналистика мамандығы бойынша).

	Өнер: Саз өнері;

	Драма – Кино;

	Қолөнер-сурет (Актерлық, әнші-күйшілік, суретші, қолөнер мамандықтары бойынша).

	Спорт түрлері.

	«Алғадай» тобы.

	Ата-анасы жоқ балалардан іріктеліп алынады. Қазақ және шығыс жекпе-жегінің философиясы мен техникасын үйретеді. Дене тәрбиесі мен жан тәрбиесі жалпы мәдениет тәрбиесінің компоненттері ретінде ұйымдастырылады.





ҚОСЫМШАЛАР




	Бірінші қосымша



	Рейтинг кестесі





	1. Сабаққа қатысы 2. Даярлығы 3. Үй тапсырмасын орындауы. 4. Өзіндік жұмысы. 5. Ынтасы. 6. Сабақтағы жауабы. Жақсы еңбектенген оқушы бір күнде әр сабақтан 18 бал ға дейін жинайды. Тоқсанның соңында көркем әдебиет оқығаны үшін қосымша балл беріледі.

	«К» – «кешікті» деген белгі. Сабаққа келмесе, «жоқ» немесе «сырқат» деген белгілер қойылады.

	Даярлығы. Жинаған балын ата-анасына көрсетіп, күнделікке қол қойдырып келуі, керекті құрал-жабдықтарының болуы.

	Рейтинг қорытындысы екі немесе үш апта сайын шығарылып отырады. Ең жоғары балдың жартысынан төмен алған жағдайда тапсыра алмаған болып есептеледі. Балын толықтыру үшін «минус» тұрған тақырыптарын ізінше тапсыруға, өзіндік жұмыс жасап, балл жинауға толық мүмкіндік беріледі. Әр екі-үш аптаның қорытындысынан тоқсандық балл шығады.

	«5»-тен басқа бағалар қарындашпен қойылады. Оны шәкірттің тоқсан аралығындағы кез келген уақытта жөндеуге құқы бар.

	Баға жаза ретінде қойылмайды, баланың еңбектенуінің көрінісі ғана.

	Журнал бетінде «минустың» аз болуы мұғалімнің шәкірттерімен жеткілікті жұмыс істеуінің көрсеткіші болып есептеледі.

	Шәкірттің сабаққа келмеуі себепті болса да, балл қосылмайды. Тоқсан соңында сынақ апталығы болып, қосымша балл жинауға мүмкіндік беріледі. Жылына екі немесе үш рет емтихандар қоюға да болады. Ол баланың білімін жинақтауға өзін жақсы жағынан көрсетуіне көмектесу мақсатында ұйымдастырылады. Емтихандарды сынақты тест түрінде де, әңгімелесу түрінде де алуға болады.



	Екінші қосымша



	Шәкірттерге арналған сауалдама



	№ 1. Сізді қай сабақтардың оқыту тәсілі қызы қтырады? (Тұсына «+» таңбасын қойыңыз.)

	№ 2. Қ ай саба қтарда д ұрыс ба ғаланбай қаламын деп қорықпайсыз?

	№ 3. Қай саба қтарда мұғалімнен қоры қпай сұрақ қоя аласыз?

	№ 4. Сізді қай сабақтардың мұғалімі түсіне біледі деп ойлайсыз?

	№ 5. Қай сабақтарда уақыты ңыз пайдалы әрі қызы қты өтеді деп ойлайсыз?

	№ 6. Қай сабақтар көп бола берсе деп ойлайсыз?

	№ 7. Сіздің ең жақсы көретін сабағыңыз?





	Үшінші қосымша



	Мұғалімге арналған сауалдама

	1. Аты-жөніңіз?

	2. Мұғалімдік стажыңыз?

	3. Мамандығыңыз қандай? Қай оқу орнын, қай жылы бітірдіңіз?

	4. Тәрбиелеу дегенді қалай түсінесіз:

	– тәртіпке салу,

	– қатал талап қою,

	– т.б.

	5. Баланың рухани өсуіне басшылық жасау деген не?

	6. Баланы рухани өсіру үшін мұғалім не істеу керек?

	7. Сіздіңше ең жақсы мұғалім кім:

	– өз пәні бойынша ақпаратты жақсы айтып беруші мұғалім;

	– дайын әдістемелерге сүйеніп, сабақты өткізе алушы мұғалім;

	– рухтандырушы мұғалім;

	– тағы кім?

	Таңдауыңызды дәлелдей кетіңіз.

	– Қатал мұғалім жақсы мұғалім бе?

	8. Өз сабағыңызды өнермен байланыстыру қажет деп есептейсіз бе?

	(Иә, жоқ, себебі?)

	9. Бала не себептен тентек болады деп ойлайсыз? Тентек бала неліктен жаман бала?

	10. Сабақ үстіне баланың тыныш отырмауы неліктен? Қалай тыныш ұстауға болады?

	11. Мұғалімге қандай қасиет керек деп ойлайсыз?

	12. Өзіңізде қайсысы бар деп ойлайсыз?

	13. Қандай өнеріңіз бар?

	14. Қандай шығармашылық еңбектеріңіз бар? (Басылғаны немесе қолжазба күйіндегісі)

	15. Өз сабағыңызда қолданып жүрген қандай қызықты әдіс– тәсілдеріңіз бар?

	16. Ішімдікке көзқарасыңыз?

	17. Қандай ортада жұмыс істегіңіз келеді?



	Төртінші қосымша



	Жиырма тоқтам



	– Бала мектеп үшін емес, мектеп бала үшін жұмыс істейді.

	– Баға құнды емес, бала құнды.

	– Ұстаз қызметінің мақсаты – өз пәнін жақсы үйретуден гөрі тереңіректе: Ол – адамды жасаушы адам.

	– Сабақ – ұстаз бен шәкірттің адами қарым-қатынасы.

	– Сабақтың мақсаты – баланың басқаға ұқсамайтын қасиетін аша білу.

	– Кісі екеніне күмәнмен қараған баладан кісі шықпайды.

	– Мұғалімнің өз сабағын білуі жеткіліксіз, оған қоса бала жанын ұға білсін.

	– Әр баланың өмір тіршілігі – өзінше бір тағдыр. Баланың тағдырына ойланып қара. Сабаққа келмесе, себебіне үңіл. Сабағына қызықпаса, себебіне үңіл. Тентек болса, себебіне үңіл. Себебін алдымен өзіңнен ізде.

	– Баланың ықыласын оята біл, қолынан келетініне сендіре біл.

	– Мұғалім мен баланың қарым-қатынасы қуанышты әрі пайдалы болсын.

	– Мұғалімнің сөзі мен ісі жасанды емес, шынайы болуы шарт.

	– Баланы таңғалдыруды ұмытпа: «Даналыққа ұмтылу таңғалудан басталады».

	– Шәкірттің кемшілігін көргіш болсаң, ықыласын өлтіресің. Жеңісін ізде.

	– Балаға сыйлы боламын десең, баланы өзің сыйла.

	– Көптің көзінше баланың кемшілігін бетіне баспа. Сеніп айтқан сырын шашпа.

	– Сабақ үстіндегі тыныштыққа көп ізденіспен, еңбекпен ғана жетуге болады.

	– Қиын тақырыпты түсіндіре салып, сұрауға асықпа, келесі сабақты қайта түсіндіруден баста.

	– Импровизация – сабақтың жаны.

	– Баланы сабақтың негізгі кейіпкері ете біл.

	– Әр бала – табиғаттың ғажайып құбылысы. Оны сол үшін-ақ сыйлауға тұрады.

	Бесінші – сегізінші қосымшалар





«ӘЛЕМ ЖӘНЕ МЕН»


	(Бастауышқа арналған бағдарлама)



	Тілашар. Бірінші сынып

	«Ай көрдім, аман көрдім». Жаңа ай туғанда айтылатын тілек өлеңінің мағынасы. Жаңа ай, жарты ай, толған ай. Қырынан, шалқасынан, етпетінен туған айдың мәнісі.

	Жаңа киім кигенде не айтамыз?

	«Дастарқаның тоқ болсын!» Бата үйрету.

	Бейсенбі-жұма – аруақтарды еске алатын күн. Құран оқудың мәнісі. «Ықылас» сүресін үйрену.

	Кім қалай дауыстайды? Аңдар мен құстардың даусын ажырату.

	Наурызға тілек. «Наурыз» жырын үйрену.

	Жаңа сөздер үйрену: Киіз үй. Кереге. Шаңырақ. Уық. Білезік. Бөрік. Сырға. Шолпы. Алқа. Сақина.

	Бес қару. Жақ-садақ. Айбалта. Найза. Шоқпар. Дойыр қамшы. Дулыға. Балпанақ қайда өмір сүреді? Балпанаққа байланысты сөздер.

	Жұмбақтар үйрену.

	Жаңылтпаштар үйрену.

	Мақал-мәтелдер үйрену.

	Ертегілер: («Мысық пен ит неге араз?»).

	Не дәмді? («Не дәмді?» ертегісі бойынша).

	Жалқау түлкі. («Түлкі, тасбақа және кене» ертегісі бойынша). Менің қойым ақылды. («Қой мен қасқыр» ертегісі). Әтеш неге шақыра береді?

	(«Әтеш пен тоты» ертегісі). «Айлакер қоян» ертегісі.

	Арыстан мен маймылды қорқытқан түлкі. «Арыстан» ертегісі. Көкек неге ұя салмайды? Еріншек көкек. «Сауысқан мен көкек» ертегісі бойынша.

	Ең үлкен алып кім? «Жеті алып» ертегісі бойынша.

	Ойдан ертегі шығарамын. «Менің ертегім» (Шәкірт шығармашылығы).



	Екінші сынып

	Бата – тілек үйрену.

	Құран оқуды үйрену. «Фатиха» сүресі.

	Құлаққа су кіргенде не айтады?

	Күн шыққанда не айтады?

	Малды қалай шақырады? Малдың төлін қалай атайды? Оған байланысты өлеңдер.

	Жаңа сөздерді үйрену. Жеті ата, оны талдау.

	Құстар, аңдар: Лашын. Тұрымтай. Ұлар. Керік. Қолтырауын т.б.

	Үй жануарларының аттары: Құлыншақ. Бие. Тұлпар. Сәйгүлік. Буыршын. Атан т.б.

	Жұмбақ үйрену.

	Мақал-мәтел үйрену.

	Ертегілер: «Түлкі, қараторғай және қарға».

	Үш жалқаудың оқиғасы. «Үш жалқау» ертегісі бойынша.

	Торғайдың екі өсиеті. «Торғай мен адам» ертегісі. Аңқау есек. Мұсылман аңызы бойынша.

	Кірпішешеннің оқиғасы. «Кірпішешен» ертегісі.

	Бес ешкі қасқырдан қалай құтылды? «Бес ешкі» ертегісі.

	Алдар Көсе әңгімелерімен таныстыру.

	«Түлкіден өткен қу қаз» ертегісі.

	«Бұлдыр мерген» ертегісі.

	«Бөгелек» ертегісі.

	«Сүлеймен патша мен байғыз» ертегісі.

	Абай ата туралы әңгімелеу. Өлеңдерінен үзінді жаттау.

	Қорқыт ата қобызының сыры.

	Қорқыт ата әңгімелері: «Төбекөзді өлтірген Бисат батыр».



	Үшінші сынып

	Қорқыт ата өлімді қалай жеңді? Қорқыт ата мен Әзірейілдің оқиғасы.

	«Зергердің Әзірейілді алдағаны». Аңыз.

	Қасиетті көк бөрі. «Көк бөрі» аңызы.

	Оғыз батыр. Аю кеуделі, бұлғын жауырынды бала. Қатпен соғысы. Оқу іздеген бала. Әл-Фарабидің Бағдадқа сапары.

	Түркістанда – Қожа Ахмет Ясауи баба.

	Айла мен адалдық. Лұқпан хакімнің әңгімесі.

	Сараң мырзалар. Мұсылман аңызы.

	Асан ата желмаяға мініп не іздеді?

	Қожанасыр айтыпты...

	Абай ата айтыпты: Аристотель мен Ескендір оқиғасы. Жамбылдың жолбарысы.

	Шахерезада. «Мың бір түн» кейіпкерлерімен танысу.

	Қаңғыбас Сандыбадтың оқиғасы. «Мың бір түн» кітабынан. Мұхаммед пайғамбар. Таныстыру.

	Мұсылманның бес парызы.

	Ойдан ертегі шығарамын. (Шәкірт шығармашылығы).

	Жұмбақтар, мақал-мәтелдер, жаңылтпаштар.



	Төртінші сынып

	Құран Кәріммен таныстыру. Құран оқиғалары.

	Жиренше шешен аңыздары.

	Қожанасыр айтыпты.

	Домалақ ене аңызы.

	Ертегілер: «Алтын сақа».

	«Ер Төстік» ертегісі.

	Самұрық құс пен Залдың оқиғасы. «Шаһнамадан».

	Зохках қалай жылан патша болды? «Шаһнама» оқиғасы. Қобыланды батырдың Тайбурылы.

	Алпамыс пен Қаражан батырдың достығы.

	Мұңлық пен Зарлықтың оқиғасы.

	Бұхар жырау айтыпты. Толғауынан үзінді жаттау.

	Махамбет айтыпты. Толғауынан үзінді жаттау.

	Абай ата айтыпты. Өлеңін жаттау.

	Ыбырай Алтынсарин кім? Өлең-әңгімесімен таныстыру. Сұлтанмахмұт кім? Өлең-әңгімесімен таныстыру.

	Ахмет Байтұрсынов кім? Өлеңінен үзінді жаттау.

	Ақ кемені іздеген бала. Ш. Айтматовтың «Ақ кемесі» бойынша.

	Құрмаш пен Көксерек оқиғасы. М. Әуезовтің «Көксерек» әңгімесі.





«ЕЛТАНУ»




	Үшінші сынып

	Карта деген не? Ол ненің суретін сызады?

	Менің Отаным Қазақстан елі. Картадан көріп, танысу. Қазақстан Президенті.

	Қазақ тілі қандай тіл? Түркі тілдес елдерге саяхат. Мұсылман елдеріне саяхат.

	Алғашқы адамдар қалай өмір сүрген? Үңгірдегі адамдар. Киіз үйлі, шошақ бөрікті сақтар.

	Тұмар патшаның оқиғасы.

	Күн адамдары. Ғұн тайпасы туралы әңгіме.

	Мөде – ғұн патшасы.

	Білге қаған мен Күлтегіннің ерліктері.

	Абылай хан кім? Ол қандай ерлік істеген?

	Кенесары – Наурызбай батырдың ерліктері.

	Бөгенбай батырдың ерліктері.

	Қабанбайдың басынан кешкендері.

	Сырым батырдың ерліктері.

	Өтеген батырдың ерліктері.

	Қараш батыр.

	Қазақстан мейрамдары: Республика күні, тәуелсіздік деген не?

	Тәуелсіздік алған күн.

	Кел, Жаңа жыл, Наурыз! Наурыз мейрамын тойлау салты. Аналар күні. Апама жыр сыйлаймын.

	Отыз күн Оразаның мағынасы.

	Құрбан айт.



	Төртінші сынып

	Қазақ елі – бай өлке. Мағлұмат.

	Қазақстанның ежелгі қалалары туралы әңгімелер. Түркістан.

	Ер Түріктің бесігі.

	Қорқыт ата мекені – Жанкент.

	Отырар – әл-Фараби туған жер.

	Ежелгі Тараз – Әулиеата – Жамбыл.

	Ұлы Жібек жолы туралы мағлұмат.

	Би– шешендер өмірінен әңгімелер: Төле би.

	Қазыбек би.

	Әйтеке би.

	Өнер адамдары өмірінен әңгімелер: Қобызшы Ықылас ата.

	Құрманғазы өмірінен әңгіме.

	Тәттімбет өмірінен әңгіме.

	Ақан сері өмірінен әңгіме.

	Біржан салдың өмірінен әңгіме.

	Күй анасы – Дина туралы әңгіме.

	Бұлбұл Күләш.

	Қос Роза өнері.

	Бибігүл.

	Әлемді жеңген Қажымұқан.

	Бауыржанның батырлығынан сыр.

	Әлия мен Мәншүктің жанқиярлығы.

	Жер – ананың сырын тапқан Қаныш аға.

	Әлемге қазақты танытқан жазушы – Мұхтар Әуезов.





«ӘЛЕМТАНУ»




	Бірінші сынып

	Жер – біздің үйіміз. Табиғат ана және оның балалары. Аңдар, құстар, өсімдіктер, жәндіктер және біз.

	Мен қайда тұрамын? Қазақ жері – атажұрт. Астана, облыс, аудан, ауыл. Мектеп.

	Қазақ жерін бізге кім сыйлады? Біздің бабаларымыз. Мен оларды мақтан етемін.

	Астана – жүрек. Ол неге керек? Онда кімдер тұрады? Республика астанасы. Астаналар жайлы әңгіме.

	Менің Лицейім (мектебім). Лицейдегі оқу және ол нені үйретеді? Пушкин оқыған Лицей және одан кімдер шыққан?

	Тіл, жер, дін, шежіре.

	Адамдар әлемі. Олар неге әр түсті? Жер шарындағы балалар маған ұқсай ма? Менің шетелдік достарым қандай?

	Аспан. Ол неге көк түсті? Күн мен түн. Түнгі аспандағы жұлдыздар. Ғарышкер. Зымыран.

	Менің жұлдызым. 12 шоқ жұлдыз. Жұлдызым жоғары. Өмір. Ол туралы ақындар не айтқан? Өмірді қалай сүру керек? Ұлы адамдар өмірі.



	Екінші сынып

	Сәлем, табиғат! Қайырлы таң, Күн! Ай неге әр түрлі? Ағаштар, гүлдер, шөптермен сырласу. Құстармен сөйлесуге бола ма? Тастар мен суларды сөйлетсек...

	Қазақ – менің ата-тегім. Тектілік деген не? Абылай – Уәлихан – Шыңғыс – Шоқан.

	Жануарлар әлемі. «Қызыл кітапқа» кімдер кіреді?

	Жыл мезгілдері неге байланысты ауысады? Жыл мезгілдері барлық жерде бірдей ме? Жердің күнді айналуы. Тәулік, күн, түн.

	Ғарыштан қарағанда жер қандай? Ғарыштағы планеталар. Олардың қазақша атаулары. Құйрықты жұлдыздар. Метеориттер. Ғарышкерлер. Жұлдыздар әр адамның өмірінде. Жұлдызың жансын! Жұлдыздың орналасуы арқылы бағыт пен уақытты анықтау.

	Заман. Жыл аттары, ай аттары, апта аттарының шығу тарихы. Менің заманым. Бақытты бол, замандас!



	Үшінші сынып

	«Мен де бір кірпіш дүниеге...» Жер, Жұлдыз, Адам – үшкілі. Мүшел. Жыл қайыру. Мүшелдегі хайуанаттар аты.

	Уақыт. Адамдар уақытты қалай айырған? Қазақтың уақыт атаулары: қас қағым сәт, етпісірім, биесауым, сүтпісірім т.б. Аспан сағаты. Күн сағаты. Құм сағаты. Жұлдыздар сағаты.

	Аспан әлемін зерттеген Шығыс ғұламалары. Әбу Райхан Бируни, Ұлықбек обсерваториясы.

	Күнтізбе. Шығыс күнтізбесі. Григориан күнтізбесі. Хижра жыл санауы. Кішкене Дионисий. Ай циклі.

	Дүние – сыры мол жұмбақ. Жердің жаралуы: ғылым тілінде. Жаратылыс аңыздары. Ғарыш және оның ауа қабаттары. Өзге планетада тіршілік бар ма? БҰО – беймәлім ұшқыш объектілер.

	Жер бетіндегі өзгерістер. Тоңдардың еруі. Жер сілкінісі.

	Жер – тірі шар. Ішкі қабатында не бар? Таулар, қыраттар, ойпаттар, тегістіктер, сулы аңғарлар деген не? Ауада су айнала ма?

	Әлемде талай қызық бар. Каникул – менің өз кереметім.



	Төртінші сынып

	Жүрегімде – Жұмыр жер. Жер – ғарыш – Адам. Адам қиялы қалай шарықтады. Ұлы саяхатшылар.

	Қарлы өлкеге барған саяхатшылар.

	Американы кім ашты? Колумб па? Америкадағы тайпалар мен біздің аталарымыз – түріктер арасындағы ұқсастық.

	Жерде белбеу бар ма? Экватор. Меридиана. Мемлекеттер. Олар қандай құрлықтарға орналасқан?

	Европа. Жер бедері. Жануарлары. Адамдары қандай? Байлығы.

	Шығыс Табиғат әлемі. Жануарлары.

	О, Африка! «Чунга-Чанга – ғажайып арал». Экватор. Халық. Жануарлар әлемі.

	Хелло, Америка! Солтүстік Америка. Оңтүстік Америка. Жері қандай? Суық па, ыстық па? Адамдары. Жануарлар әлемі.

	Таңғажайып Австралия! Онда кімдер тұрады? Кенгуру өлкесі.

	Мұхиттар терең бе? Ең терең қазаншұңқыр. Балықтары. Інжу – маржандары. Өсімдік әлемі.

	Әлемдегі 7 және 37 керемет.

	Жердегі кереметтердің аспанмен байланысы. Жерге планеталардың әсері. Айдың адамға әсері.

	Ғарышпен байланыстар. Біз және Болашақ!





«ӘДЕП»




	Бірінші сынып

	Мәдениетпен достасу. Сүйкімді бала қандай бала? Жақсы қасиеттермен танысу. Қарым-қатынастағы сиқырлы сөздердің құдіреті: «Кешіріңіз», «Мүмкін болса...» Мейірім. Мейірімнің достары. Жақсылық жасау.

	«Тұра тұр, бәлем!» Сөз таластыру.

	Сөз жекпе-жегі және қол жекпе-жегі. «Білекті бірді жығады, білімді мыңды жығады».

	Сұлу боламын десең, таза бол. Сабын – сумен достасу.

	Мырза мен Бикеш арасындағы сыйласым. Кешірімділік. Көтерме сөз. Игі тілек айту. Сүйкімді және ізетті сөйлесу.

	Еркелеудің де жөні бар. Бата алу. Кішіге қамқорлық. Жүріс– тұрыстың жөнді болғаны дұрыс.

	Ортада өзін-өзі ұстау. Үлкеннің сөзін орынсыз бөлмеу. Әдемі жүріп-тұру сырлары. Сурет және жазу әдемілігі. Әріппен шын дос бол. Жазу не үшін керек?

	Әдемі киінген сұлу көрінеді. Киімің жараса ма? Киіміңнің түсі үйлесе ме?

	Көшедегі танысыңды көріп сұқ саусақты беземеудің себебі. Дауыс көтеріп, адамды алаңдатпау. Жол ережесін сақтау.

	Отбасы. Мен кімді жақсы көремін? Қалай сыйлаймын? Жақсы көргенді қалай жеткізеді?

	Қонақ келді, алақай! «Қонақ кеткенше, мен құтырамын. Қонақ кеткен соң апам құтырады». Қонаққа сәлем беру, төрге шығару, құрмет көрсету.

	Біз қонақтармыз. Құдайы қонақ. Арнайы қонақ. «Сыйға – сый». Сыйлық таңдау.

	Қонаққа барғандағы ізеттілік әліппесі. «Қыздың жолы жіңішке».

	Мақтанған дұрыс па, мақтаған дұрыс па? Ең нашар қасиет. «Жақсының жақсылығын айт, нұры тассын!»

	Пышақ, шанышқы, қасық. «Біздің орнымыз бар. Дұрыс ұстамаса, түсіп қаламыз». Сенің досың – орамал.

	Дос қандай болу керек? Дос таңдау. «Шын дос шыңға шығарар».

	Реніш. Өкпе. Кешірім. Реніш, өкпе – жақсылықтың жауы. «Жақсы адамның өкпесі – жібек орамал кепкенше».

	Хат жаза білу – өнер. Хат – хабаршы. Хатты жаза білу – сіздің әдемілігіңізге қосылған бір ұпай.



	Екінші сынып

	Адамгершіліктің алтын қағидасы.

	1. Аналарды сыйлау. 2. Әкелерді құрметтеу. 3. Үлкенге ізет көрсету. 4. Кішіні көтермелеу. 5. Таза, әдемі жүру. 6. Үйде, ортада өзін жақсы ұстау.

	Біздің достарымыз кімдер? Ақыл, шындық, әділет, намыс, батылдық. Олар қандай кезде көмекке келеді?

	Отбасындағы қарым-қатынас. Үлкен кісіге көмек бері. Тетелестің аты төбелес емес. Өзің кіші болсаң да, жүрегің үлкен болсын.

	Мырза мен Бикеш. Қол жүгін көтерісу. Орайы келгенде айтылар көтерме сөздер.

	Киіне білеміз бе? Қонаққа не киіп барамын? Қуыршақтың көмегі.

	Дастарқан басындағы әдеп. Пышақ, шанышқы, қасық, сусын және тамақ құюға арналған ыдыстардың қойылу тәртібі. Бикешке қызмет көрсету. Тағамды төкпей-шашпай алып үйрену. Шай, кофе ішу. Лимон, қант салу тәртібі. Шай ыдыстары қалай тұрады?

	Көтерме сөздердің айтылу орны, айтылу интонациясы.

	 «Бес нәрседен қашық болу». Жақсы мен жаманды айыра білу. Мен қандай боламын? Тест сұрақтарымен жұмыс. Кемшіліктер. Оны жою үшін тапсырмалар.



	Үшінші сынып

	Әдемілік сыры – әдептілікте. Әдептің жақын достары: ақыл, білім, іздену.

	Отбасындағы әдептілік. Сіз ата-анаңызды сыйлайсыз ба? Әлде қорқасыз ба? Қорқудан құтылуға бола ма?

	Әңгіме – дүкен құру. Қандай жағдайда қандай әңгіме айтуға болады? Әдемі сөйлеу. Ойды түйіп ұстау. Қимыл-қозғалыс арқылы ажарландыру. Диалог.

	«Сіз өте әдемісіз!» Шынында, солай ма? Бикештің дене бітіміне, өз жүрісіне, ибалылығына назар аудару.

	Қазақ қызы. «Қыз өзін үкідей қызғануы керек». Ол қасиет менде бар ма? Бикешке нәзіктік керек. Ержүректілік пен өжеттік ше? Есті бикеш – ең сұлу бикеш.

	Сегіз қырлы, бір сырлы мырза. Жігітке қажет қасиет – намыс.

	Дөңгелек үстел басындағы сұхбат: асыл қасиеттерді қалай түсінемін. Сәнді киіну керек пе? Мектеп, оқу және сәнді киім. Ұлттық үлгі.

	Адамдарды түсіне білу. Жағдайға қарау, жанын түсіну. Жанына батса, жәрдемдес; қуаныш болса, ортақтас.

	«Болар елдің баласы бірін-бірі батыр дер».

	Сыйлық. Ең бағалы сыйлық – өз қолыңмен жасалған бұйым, кітап, гүл.

	Сіз ресторанға бардыңыз. Құрал-жабдықтарды пайдалану. Салфетканы пайдалану.

	Мен қандай адаммын? Тест сұрақтарымен жұмыс. Олқылықтардың орнын толтыру.



	Төртінші сынып

	Мәдениеттілік неге қажет? Адам өмірінде мәдениеттіліктің орны.

	Қазақ халқының әдеп әлемі. Ата мен бала. Ананың орны. Әкелер жолын сыйлау. Бала мәдениеті.

	Еуропа – ертеректе. Ағылшындар мен немістер бойындағы тамаша қасиеттер.

	Орыс мәдениеті. Өзіне тән ерекшеліктері.

	Еліктеу. Қарапайым Мария мен Қыз Жібек. Пір тұту. Менің пірім... Бидегі Бикеш пен Мырза.

	Туған күн. Қонақ шақыру және сый қабылдау.

	Концерт залында күлкілі көрінбеу.

	Менің серіктерім: «Өтінемін», «Ғафу етіңіз», «Қапа болмаңыз!»...

	Сұхбат, әңгіме-дүкендегі орным. Қисынсыз қыстырма сөздерден арылу. Күнделікті киім және сәнді киім. Ұлттық киім. Оны қазіргі заманға үйлестіруге бола ма? Киім, сөмке, әшекей заттардың үйлесімі. Бикеш және Мырза. Сыртқы келбеті. Мінезін сынау.



	Тоғызыншы сынып

	«Ислам мәдениеті» (6-7 сынып)



	Ислам тарихына шолу.

	Мұсылман елдеріне саяхат.

	Құран Кәрім. Түсінік.

	Астан кейін құран оқудың мәнісі.

	Құран сүрелерінің мағынасы, айтылуы, жаттау.

	Адам Ата мен Хауа Ана туралы мұсылман аңыздары.

	Қабыл мен Абыл оқиғасы.

	Сезім мен ақыл туралы Құранда не айтылған?

	Қызғаныш не нәрсе?

	Адамдарды жауыздықтан құтқару үшін Салих пайғамбар не істеді?

	Сенімі жоқтар қалай жазаланады?

	Періштелерге түсінік: Жәбірейіл, Мекайыл, Исрафыл, Әзірейіл. Әзірейілді зергер қалай алдады?

	Зәмзам суы. Сымайыл.

	Ибраһим пайғамбар, Сымайыл және Құрбан айт.

	Босаға. Екі келін оқиғасы.

	Жүсіп пайғамбардың оқиғасы.

	Мұса пайғамбардың хикметтері.

	Қарынды жер жұтқаны.

	Дәуіт пайғамбардың хикаясы.

	Сүлеймен пайғамбардың оқиғасы.

	Ғұзайырдың өліп-тірілуі.

	Иехуза мен Гутерустың оқиғасы.

	Мәриям ана. Иса пайғамбардың дүниеге келуі.

	Лұқпан хакім.

	Қайталау.

	Пайғамбарларға түсінік.

	Мұсылманның бес парызының мағынасы.

	Шаһадат айту.

	Бес уақыт намаз.

	Зекет беру.

	Оразаның мән-мағынасы. Үш шарты. Ораза тұтпауға болатын бес жағдай. Ораза ниетін жаттау.

	«Ауыз ашар» батасын жаттау. Қажылық жасаудың мән– мағынасы мен жөн-жосығы.

	Мұсылманның қырық парызы.

	Қиямет-қайымға түсінік.

	Исламның шарттары.



	Оныншы қосымша



	Ежелгі әдебиет (6-7-сыныптар)



	Сіз ұлы халықтың ұрпағысыз! Кіріспе.

	Скиф – сақтар мәдениеті. Тарғытай аңызы.

	«Тұмар патша» аңызы.

	«Зарина сұлу» аңызы.

	Афрасияб – Тұран көсемі. «Алып Ер Тұңғаны жоқтау».

	Көкбөрі туралы екі аңыз: Елжау би. Ашина.

	Ғұндар. Мөде батырдың көршілеріне жауабы.

	«Оғыз қаған жырының» мазмұны.

	Қорқыт ата аңыздары. Өліммен күрес.

	«Қорқыт ата» кітабы: «Темірұл». «Төбекөз дәуді өлтірген Бисат батыр».

	«Бұқаш туралы жыр», «Алып Бамсы». Нақыл сөздері.

	Орхон ескерткіштері. Түрік қағанатының мән-жайы. Білге қаған, Күлтегін, Тоныкөк бейнесі. Тәуелсіздік туралы ойлары.

	Ислам дәуірі. Әл-Фараби. Қысқаша өмірбаяны, еңбектері, көзқарасы. Өлеңдері.

	Махмұт Қашқари. «Түрікше сөздік». Өлеңдері, мақал-мәтелдері, жұмбақтары.

	Жүсіп Баласағұн. Қысқаша өмірбаяны. «Құтты біліктің» қысқаша мазмұны.

	Ахмет Ясауи. Өмірі. «Хикметтеріне» түсінік.

	Ахмед Иүгінекидің өмірі. «Ақиқат сыйы» кітабына түсінік. Алтын Орда мемлекетінің мәдениеті. Шолу.

	«Махаббат намаға» түсінік.

	«Қисас – ул әнбия» кітабына түсінік.

	«Жұмжұма сұлтан» кітабына түсінік.

	Сәйф Сараи ақын. «Гүлстан».

	Қазақ хандығы дәуіріне түсінік. Жыраулар поэзиясына шолу.

	Сыпыра жырау. Асан қайғы. Өмірі, өлеңдері.

	Қазтуған жырау.

	Шалкиіз жырау. Қайталау.



	Он бірінші қосымша



	«Қыз әдебі»

	ҚЫЗ БАЛАЛАРҒА АРНАЛҒАН БАҒДАРЛАМА

	(9 жылдық)

	Сезім құпиясы. Жақсы көру. Ұнатып қалғанның бәрі махаббат па? Сезімге жарнама жүрмейді. Мектептегі жігіт. Махаббат уақыт талғайды. Адам өміріндегі әр уақыттың өз мақсаты бар.

	Ол және Мен. Жар таңдау – жауапты жұмыс. Менің жарым қандай болсын? Таңдаудың тоғыз шарты.

	Ақылдасу. Үлкендермен ақылдасқан дұрыс па? Кіммен ақылдаса аламын? Анам. Жеңгем. Құрбым. Ұстазым. Қайсысы?

	Мария ма, Қыз Жібек пе? Тағы кім? Қазіргі қазақ қызының образы қандай?

	Сезімді сыпайы жеткізудің жолдары: хат мәдениеті, сұхбат мәдениеті т.б. Маған хат келді. Ұнатпасам, не істеймін?

	Хаттар, хаттар. Қыз хаты. Қамар сұлудың Әбдірахманға, Татьянаның Онегинге хаттары.

	Қыздың күші – нәзіктігінде. «Ер-азамат атаулының жек көретіні – еркек сияқты қыздар».

	Адам мінезіндегі сәйкестіктер. «Жұлдызы жарасты», «Жұлдызы қарсы» сөздерінің мағынасы. Он екі жұлдыз. Мінездегі сәйкестік дұрыс па, қарама-қарсылық дұрыс па? Өзіңді тани біл. Өзгені тани біл!

	Қыз өтімділігі. Мінез. Бой күту сырлары. Тазалықтың рөлі. Бояну дұрыс па, әлде жастықтың өз бояуы бар ма?

	Қылықты қыз қандай қыз? Қылықтың сиқырлы күші: жүріс-тұрыс, көзқарас, «флирт» «Табиғилықтың» магниті.

	Кеудесі ашық көйлекті неге киген? Қазір кию айып па? Мұсылмандар неге қыздарын қымтай ұстаған? Заман мен дәстүрдің үндестігі мен қайшылықтары. Батыс және шығыс әдебіндегі ерекшеліктер. Сезімнің құлы болу – әлсіздік. «Мен – мықтымын. Мен – сабырлымын. Мен – мейірімдімін». Сабыр және жауапкершілік. Оның тағдырын ая!

	Кісінің даналығы – әр істің аяғы немен тынарын болжай білуде. Махаббат традегиясы: махаббатын қорғап құрбан болғандар. Өзін-өзі құрбан еткендер. Көзқарас.

	Қыз қадірі неде? «Қыдыруға қыз жақсы, үйленуге жар жақсы». «Айтпай да болмас әлгі, айтып та болмас әлгі». «Жүз рет өлшеп, бір рет кескен ұтады».

	«Асығыс арты – өкініш». Жұқпалы аурулар. СПИД-тен тірі қалу жоқ! Қыз бойындағы түрлі өзгерістер. Не істеу керек?

	 «Сізбен танысқым келеді». Таныстық: көшеде, қонақта, мектепте. Қыздың іс-әрекеті. Сөзі.

	Көшеде кездескен жігіт. Пиғылы қандай? Дөрекілікке не жауап? Сөз – үлкен қару. Қорғаныс қимылдары.

	«Қызға жігіт құмар-ай». Кездейсоқ кісінің көз сүзуі қауіп әкеледі. Не істеген дұрыс?

	Ер адамда кездесетін лас сезімдер. Одан қорғану.

	Зорлық. Жан жарасы жазылады. Алдын алған бәрінен жақсы. Отбасын қай жаста құрған дұрыс? Отырып қалған бойжеткен. «Көкек махаббат» мәңгілік пе? Махаббаттан кейін махаббат бола ма? Сезім тұрақтылығы не үшін қажет?

	Жеңіл жүріс. Оған себеп? «Пайдасы» мен «зияны».

	Отбасы бақыты деген не? Тұрақты қарым-қатынас отбасын бақытты қылады. Бала уайымы неден?



	Сөз соңы



	Қазіргі қазақ баласының бойындағы бір кемшілігі – өзіне сенімсіздік, кембағалдық мінез. Баяғы Қазтуған мен Шалкиіз заманындағы қазақ мінезінен өзін «буыршынның бұта шайнар азуы» деп сезінген өрлік пен өр рухты көреміз. Сенімсіздікті қалыптастырған екі ғасырлық құлдық психология мен әміршіл жүйе болатын. Енді дәстүрлі қазақы тәрбиеміздің өміршең үрдістерін қазіргі заман ағымына үйлестіре алмай жатырмыз. Дәстүр құндылығы бір басқа да, уақыт құндылығы бір басқа. Бала санасында қазіргі қазақ азаматының рухани моделі қалыптаспағандықтан, сенімсіздікке ұшырайды.

	Ал өзге тілде тәрбие алған балада ұлттық мәдениетін білмеуден туған сенімсіздік бар. Сондықтан ендігі тәрбиенің алдында тұрған зәру мәселе – қазіргі қазақ азаматының мінезін қалыптастыру. Өркениет әлеміне Қазақ құбылысы болып кіретін азамат дайындау. Ол, ең әуелі, өзіне сенімді адам. Өркениет әлеміне шығуға дайын адам ғана өзіне сенімді бола алады. Біздің бағдарламамыз хал-қадарынша осы мақсатқа қызмет етеді.

	Бұл бағдарлама бойынша, тәрбие ұлттық негізде жүреді. Ұлт ретінде қалыптастырған жақсы қасиеттерімізді сіңіріп, оны заманға қарай дамыту. Бірақ ұлттық шеңберден қамал соғып алу емес. Мектебіміздің оқытудағы ескі авторитарлық қалыптардан шығатын кезі келді. Ол үшін мектептің ішкі жүйесі мен мазмұны өктем қатынастарды қажет етпейтіндей болып құрылуы керек. Сонда нағыз еңбекқор мұғалімнің жұмысы жарқырай түспек.

	Біздің бағдарламаның бағыты: «Мен сенің жақсы болуыңа көмектесемін».

	«Мектептің жақсы жұмыс істейтіндігінің белгісі – баланың ықыласы» деп білеміз. Шәкірт пен ұстаз арасындағы қарым– қатынас адамгершілікке құралады.

	«Сенім» бағдарламасы бойынша мұғалімге көзқарас.

	Мұғалім – тергеуші емес, үйретуші. Тәртіпке салып қоюшы емес, рухани өсіруші. Баланы қызықтыру арқылы ерте білетін адам балаға нені үйреткісі келсе, соны өзі көрсетеді. Баланың қазақ деген ұлы халықтың ұрпағы екеніне, қазақ жерінде тұратындығына мақтаныш сезімін қалыптастыру – мұғалімнің абыройлы ісі.

	Шәкірттің ой-өрісі мен сезімін тәрбиелеуде ертегі-аңыз, ән-күй, хаттың рөліне үлкен мән беріледі:

	– ертегі-аңыздарды толассыз құлаққа ұйып отыратын арнайы сабақтар болады: «Тілашар», «Елтану», грек-рим мифологиясы, қазақ аңыздары, ұлы адамдар өмірі;

	– сабақ, үзілісте ән-күй, жыр, әлемдік музыка кеңінен қолданылады;

	– ұстаз бен шәкірт арасында «Үшбу хат» жазылады.

	Тәрбиенің негізі үш саладан тұрады:

	1. Еңбектенуге үйрету;

	2. Жауапкершілікке үйрету;

	3. Ой-қиялын шарықтату.

	Адамның бүкіл өмірі – еңбектену. Тіпті демалғанда да еңбектенеді. Алдағы еңбекке күш жинау үшін еңбектенеді. Баланы еңбектенуге үйрету – тәрбиенің өзегі. Бағдарламадағы рейтинг жүйесі осыны көздейді. Қазіргі бағамыз бала еңбегін толық бағалай алмайды деген ойдамыз. Ол алға ұмтылдырудан гөрі, сын мен қорқыныш таразысына салады.

	Әлбетте, бұл бағдарламада ұлттық мектептің барлық мәселесі түгелімен қамтылды деуге болмайды. Жетілдіретін, көптеген ғалымдар мен ұстаздар бірлесіп толықтыратын жайлары бар болуы заңды. Біздің мақсатымыз – ұлттық мектеп үлгісін жасау мәселесіне өз көзқарасымызды білдіру.





КӨКБӨРІ


	(Бүлдіршіндер мен олардың ата-аналарына арналады)





САҚ ӘҢГІМЕЛЕРІ





	Бәріміз бір Сақтанбыз,

	Сақ деген құрсақтанбыз.

	(Қадыр Мырза Әлі)



	– Балам, түп атаңның кім екенін білесің бе? – деді әкесі Данабекке.

	– Баламның түп атасы – сақтар, – деді анасы. Данабек:

	– Сақ, сақ, – деп ойланып қалды.

	Әкесі баланың асықтарының ішінен дәу сақаны алып шықты.

	– Бұл не?

	– Сақа.

	– «Сақ-а» деген сөздің түбі – «сақ». Сақтар осы дәу сақадай шымыр, жауынгер болған. Бие сауып, қымыз ашытқан. Бір жылқының еті тұтас сыятын қазандарға ет асып, ас берген, той жасаған.

	Айбегім Данабектен үлкендігін білдіріп, «сақ» сөзіне ұқсас сөздерді тауып ала қойды:

	– «Сақ-сақ күлді» десем ше? Құдай «Сақтанғанды сақтаймын» деген.

	Әкесі күліп жіберді.

	– Е, менің қызым естігенін ұмытпапты. Данабек, мектепке барғанда сен де Айбегім сияқты көп білетін боласың, – деді.– Енді сендерге сақтар туралы әңгіме айтып берейін.

	Әке баласын тізесіне отырғызды. Қызы апасының иығына басын қойды. Әңгіме тыңдауға кірісті.





ТАРҒЫТАЙ




	Тарғытайдың әкесі – Көк Тәңірі. «Көк тәңірі» -«Көктегі жаратушы» деген сөз. Ал шешесі су перісі екен. Тарғытайдың үш ұлы болған. Олар: Арпоқсай, Ылпоқсай, Қолоқсай. Ол кезде «қол – әскер, оқ – ел, сай – патша» дегенді білдіреді.

	Бір күні Көк Тәңірінің бұйрығымен аспаннан алтын заттар түседі. Қараса: түрен, мойынтұрық, балта, шөміш екен.

	Тарғытайдың үлкен екі ұлы бұл заттарды алайын деп жақындаса, жалын күшейе түседі. Кенже ұлы Қолоқсай келгенде ғана жалын тыншиды. Заттарды кенже ұл иемденеді. Содан былай шаңырақтың иесі – кенже ұл болып саналады.

	– Сен – біздің кенжемізсің, – деді әкесі Данабекке. – Сен өскенде, біздің шаңырақтың иесі боласың. Шаңырақты шайқалтпай ұстау үшін ақыл, білім жинауың керек. Денің сау, мықты болып өс!

	– Әке, түрен, мойынтұрық, балта, шөміш деген немене?

	– Ол – аспандағы жұлдызды айтқаны. Жұлдыздарға қарасақ, әлгі заттарға ұқсас. Мысалы, шөміш – Жетіқарақшы жұлдызын бейнелегені.

	Баланың есіне апасының сорпа құятын шөміші түсті.

	– Ал түренмен тың жерді жыртады. Ол – аспандағы Кіші жетіқарақшы жұлдызын бейнелегені. Мойынтұрық – Қарақұрт жұлдызы. Оны басқа елдер Кассиопея дейді. Аспанға қарасаң, балтаға ұқсас та жұлдыз табасың. Қазақта Тарғытай әңгімесін суреттейтін мынандай жұмбақ бар:



	Жапанда жайнап тұрған бір бәйтерек,

	Заты бар бұтақ сайын жанға керек.

	Балта, шөміш, түрен мен мойынтұрық,

	Төртеуін таңдап алдым ерекшелеп.



	Әңгіме аяқталған соң, Данабек терезеден аспанға көз салды. Жетіқарақшы жұлдызы оған жымың-жымың еткендей болды.





ТҰМАР ПАТШАЙЫМ




	– Балам, Сақ елін бір заманда Тұмар деген патша әйел билеген. Өзі жауынгер болыпты. Ат үстінде қорықпай, жауға қарсы шауып, қылыштасатын. Әскерін бастап, елін қорғайтын еді.

	Сол кезде сақ даласын басып алғысы келіп қызыққан талай патшалар болды. Соның бірі – Кир патша.

	Кир патша мол әскерімен баса көктеп, Сырдарияның жағасына дейін келеді. Сол жерде Тұмар патшайым қарсы тұрып, соғысады.

	Бір күні Тұмар патшайымның ұлы соңындағы жасағымен Кирдің қолына түсіп қалады. Тұмар Кир патшаға:

	– «Баламды босат та, еліңе қайт!» – дейді.

	Масаттанған Кир патша:

	– Сақтарды басып алмай, қайтпаймын! – деп күш көрсетеді. Тұмардың баласы намысқа шыдамай, өзін-өзі өлтіреді.

	Баласының Кир қолында қаза тапқанына қайғырып, намыстанған Тұмар патшайым:

	– Сақ даласын ешкім басып ала алмайды! – деген ұран тастап, бүкіл әскерін жиып алады. Неше күн, неше түн соғыстан соң, Кирдің өзі қолға түседі.

	Тұмар патшайым:

	– Сенің аңсағаның ажал еді! Мен сені арманыңа жеткізейін! – депті. Кирдің басын кесіп, меске салып, дарияға ағызып жіберіпті. Сөйтіп, сақ даласын жаудан сақтап қалыпты.





ШИРАҚ БАТЫР




	– Балам, Кир патша сақ даласын басып ала алмады. Оның арманын іске асырғысы келіп, тағы бір Дарий деген патша сақтарға қарсы соғыс ашады. Ел күтпеген жерден тиіскен жау әскеріне қарсы тұра алмайды. Бет-бетіне қашады. Сонда Ширақ деген бір батыр жігіт:

	– Бәріміз қырылмайық. Одан да біріміз құрбан болайық. Сендер алға озыңдар. Мен жауды жалғыз қарсы аламын! – дейді. Елі-жұрты онымен жылап қоштасады.

	Ширақ батыр өзінің құлақ-мұрнын қылышпен шауып тастайды. Әйтпесе оған жау сенбейтін еді. Күтіп тұрады. Сол кезде артынан жау әскері келіп жетеді. Әскербасы:

	– Сен неғылған адамсың? – дейді Ширақ батырға. Ширақ батыр:

	– Мен сендерді сақтарға апарамын. Оларда кегім бар, – дейді.

	Жаудың әскербасы Ширақ батырдың сөзіне сеніп қалады. Ширақ жау әскерін бастап жүріп кетеді. Бір күн жүреді. Бір апта жүреді. Он күн жүреді. Ақыр аяғында, шегі жоқ қалың құмға әкеледі.

	Жаздың қайнаған ыстық күні болатын. Ыстық құмның үстінен ұшқан құстың қанаты күйіп қалатын. Жаудың әскері шаршап құлайды. Астындағы аттары шөлдеп өледі. Ширақ батырдың мақсатын енді түсінген жаудың әскербасы:

	– Айт шыныңды, сен кімсің ? – дейді Шираққа.

	Сонда Ширақ батыр:

	– Мен мақсатыма жеттім. Елімді жаудан құтқардым. Енді өзің біл! – дейді.

	Ашуланған жау Ширақ батырдың басын шауып түсіреді. Бірақ өздері қырылып, еліне жете алмайды. Әскербасы қолын жайып, Жаратушыға жалбарынады:

	– О, Жаратушым! Осы жолы құтқар! Енді қайтып сақ даласына келмеспін! – дейді.

	Сол кезде аспаннан жаңбыр жауады. Жаудың азғантай тобы аман қалады. Еліне қашады. Енді қайтып сақ даласына аяқ баспайтын болады.





МӨДЕ БАТЫР




	Әкесі Данабекке:

	– Балам, сенің ойыншық садағың бар еді ғой. Соны бері әкелші, – деді.

	Данабек садағын әкелді.

	– Сен садақтың бөліктерін не дейтінін ұмытып қалған жоқсың ба? Мына имек бөлігін не дейді? – деп сұрады әкесі Данабектен.

	– Ол – адырна.

	– Ал мына тартылған жібек жіпті не дейді?

	– Ол – кірісі. Ал мынау – оғы.

	– Жақсы айттың. Бұрынғы заманда оқтың бірнеше түрі болған. Мысалы, атып жібергенде ысқыра жөнелетін оқ. Оны «ысқырық оқ» дейді.

	Мен саған бір қызық әңгіме айтайын:

	Мөде деген батырдың ысқырық оғы болыпты. Оқтың ысқырған даусы естілгенде, жаулар қорқады екен. Мөденің оғы қай жаққа қарай ұшса, бүкіл әскері солай қарай ататын болған.

	Бір күні көрші елдің ханы Мөде батырға күш көрсетеді. Қорқытқысы келеді.

	– Сен бізге әкеңнен қалған тұлпарыңды бер! – дейді.

	Мөде билерімен ақылдасады. Олар: «Тұлпарды бермеңіз. Ол әкеден қалған ескерткіш қой», – дейді.

	Мөде ел тыныштығын ойлайды. Билердің ақылын алмайды. Тұлпарды беріп жібереді.

	Бір күні көрші хан тағы сұрайды:

	– Сен бізге сұлу ханымыңды бер! – дейді.

	Мөде билерімен ақылдасады. Олар: «Не деген сұмдық! Ханымыңызды бермеңіз!» – дейді.

	Мөде ел тыныштығын ойлайды. Билердің ақылын алмайды. Бір сұлу ханымын беріп жібереді.

	Біраз уақыт өткен соң көрші хан тағы сұрайды:

	– Сен бізге бос жатқан жеріңді бер! Әйтпесе, соғысамын! – дейді.

	Билер: «Сұрағаны жер болса, берейік. Ақыры, бос жатқан жер ғой», – дейді. Сонда Мөде:

	– Тұлпарымды берсем, ол – менің мүлкім. Ханымымды берсем, ол – менің ханымым. Ал жерді бермеймін. Жер – менің мүлкім емес. Жер – халықтың мүлкі, – деп бермей қояды.

	Сөйтіп, Мөде батыр әскерін жияды. Жаумен соғысып, жеңеді. Мөденің ысқырық оғы олардың зәресін алады. Бұдан кейін Мөдеден ештеңе сұрамайтын болады. Жерді сақтап қалғанына ел-жұрт риза болады. Рақметін айтады.

	– Балам, жер кімдікі екен?

	– Жер – халықтікі, әке.

	– Рас. Кең байтақ Қазақстан жері – сол жерді ежелден мекендеген қазақ халқынікі. Оны ұмытпа, балам!





ТҮРКІ ӘҢГІМЕЛЕРІ





КӨК БӨРІ




	– Балам, қазақ «бөрі» деп нені айтады, білесің бе? – деді әкесі Данабектен. Ол ойланып қалды. Айбегім бірден:

	– «Бөрі» деп қасқырды айтқан, – деді.

	– Дұрыс.

	Баяғы сақтар кейін бір заманда «түркілер» атанады. Түркілер де – біздің атамыз. Сол түркілер кезінде болған бір оқиғаны айтып берейін:

	Бір жаугершілікте түркілердің бәрі қырылады. Жалғыз ғана бала жараланып, шөптің арасында қалып қояды. Жарасы ауырады. Қарны ашады. Жылап жатқанда, бір Көк Бөрі қасына келеді. Баланы иіскеп көреді. Тілімен жалап, жарасын жазады. Емізеді.

	Бала өсіп, жігіт болады. Түркі Бек атанады. Себебі ол күшті, батыл болып өседі. Түркі Бектің балалары да Көк Бөріні анасындай көріп кетеді. «Түркілер Көк Бөріден тараған» деген әңгіме содан қалған.

	Түркілер бұрын өз байрағына Көк Бөрінің суретін салып қоятын.

	Жамбыл атаның ұстазы Сүйімбай былай дейді:



	Бөрілі менің байрағым,

	Бөрілі байрақ көрінсе,

	Қозады қай-қайдағым!



	Бұл өлеңді ести салып, Айбегім қайталап айтып берді. Жаттап алды. Данабек те айтты. Айбегім әкесінен сұрады:

	– Сонда мен Көк Бөрі ұрпағымын ғой, ә!

	– Иә, қызым, біз Көк Бөрі ұрпағымыз! – деді әкесі.





БІЛГЕ ҚАҒАН ӨСИЕТІ




	– Балам, түркі халқы – батыр халық. Түркі халқы – арыстандай ер халық.

	– Әке, «түркі» деген кім? – деп сұрады Данабек әкесінен.

	– Біздің тегіміз – Түркі. Дініміз – Ислам. Түркі атаның балалары: Қазақ, Қырғыз, Қарақалпақ, Өзбек, Ұйғыр, Татар, Башқыр, Түрікпен, Әзірбайжан, Түрік, Қарашай, Құмық. Олар тарихта сақтардан кейін өмір сүрген.

	Білге қаған деген көсемі болыпты. Білімді, ақылды адамды «Білге» деген. Білге елінің қамын ойлаған. Түнде ұйықтамаған. Күндіз отырмаған. Жауларымен арыстандай алысқан. Жаужүрек інісі Құлтегін екеуі елді біріктірген. Ол заманда түркілерді айналадағы көршілерінің бәрі сыйлаған.Түркі тілін үйренген.

	Бір күні Білге басынан өткен барлық оқиғаларын есіне түсіреді. Балаларына айтатын өсиетін алып тасқа жазып қалдырады. Сонда Білге қаған былай деп жазыпты:

	«Аспан айналып түспейінше, жер ойылмайынша, түркілердің мемлекеті мен салт-дәстүрі жойылмайды! Ешкімге құл болмайды!»

	Данабек:

	– Құл болу деген не, әке? – деді.

	Әкесі:

	– Құл болу – ана тіліңді ұмыту. Ата салтыңды білмеу. Өз есіміңді басқа біреудің атына айырбастау.

	– Мен Данабек есімімді ешкімге айырбастамаймын! – деді бала.

	– Мен де Айбегім атымды ешкімге айырбастамаймын! – деді қыз.

	Данабек Айбегімге қолын шошайтып күлді:

	– Иә, иә, сені көрші қыз Айя деп жүр ғой.

	Айбегім айтты:

	– Мен оған атым Айя емес, Айбегім деп түсіндірдім. Енді дұрыс атайды. Ал, дұрыс атамаса, шақырғанына бармай қоямын!

	Әкесі екеуінің де басынан сипады:

	– Дүниеде ең қымбат – өз есімің, өз тілің. Оны еш нәрсеге айырбастауға болмайды.





ҚОРҚЫТ БАБАНЫҢ ҚОБЫЗЫ




	Айбегім музыка мектебінде қобыз тартуды үйреніп жүр еді. Әкесі қызынан:

	– Қобызды ең алғаш кім жасап тартқанын білесің бе? – деді. Айбегім оны білмейтін еді. Әкесі қобызды қолына алды:

	– Мынау қасиетті қобызды алғаш тартқан адам – Қорқыт ата, – деді. – Қорқыт ата:



	Үйеңкінің түбінен үйіріп алған қобызым,

	Қарағайдың түбінен қайырып алған қобызым,-



	дейді екен. Кәне, екеуің бірге айтыңдаршы:



	Үйеңкінің түбінен үйіріп алған қобызым,

	Қарағайдың түбінен қайырып алған қобызым!



	Данабек пен Айбегім бірнеше рет қайталап айтты. Әкесі әңгімесін жалғастырды:

	Қорқыт ата дарияның үстіне кілемін жаяды. Отырып қобызын тартады екен.

	Бір күні оның жанын алмақшы болып Әзірейіл келіпті. Қорқыт ата тартқан қобыз біресе түйеге ұқсап боздайды. Біресе аққу сияқтанып қанатын қағады. Сұңқылдаған үн шығарады. Мұны есіткен Әзірейіл неге келгенін ұмытып қалады. Қалт тұрып, күй тыңдайды.

	Бір сәт Қорқыт ата шаршап, қалғып кетеді. Сол кезде Әзірейіл есін жияды. Қорқыттың жанын алмақшы болып ұмтылады. Қорқыт ата оянып кетеді. Қайтадан қобызын аңырата жөнеледі.

	Енді ол жыр айтады. Төбекөз дәудің оқиғасын жырлайды. Әзірейіл тағы неге келгенін ұмытып, жыр тыңдайды. Өстіп, ол неше күн Қорқыттың жанын ала алмай жүреді. Бір күні Қорқыт ата әбден шаршап, ұйықтап кетеді. Сол жерде Әзірейіл жылан болып келіп, шағып алады. Қорқыт ата өледі. Әзірейіл қуанады:

	– Е, енді өзің өлдің. Күйің де өледі, – дейді. Бірақ Әзірейіл қателесіпті. Қорқыт атаның тартқан күйін үйреніп алып, барлық қазақ тартыпты. Міне, қызым, енді сен де тартасың, – деді әкесі Айбегімге. – Қорқыттың өзі өлгенмен, өнері өлген жоқ.

	– Өй, мен болсам, Әзірейілді басынан бір қоятын едім, – деді Данабек.

	– Әзірейіл көзге көрінбей келеді ғой, – деді Айбегім.

	Данабек ойланып қалды да, әкесіне:

	– Әке, «Төбекөз дәуді» айтып берші! – деді. Әкесі әңгімесін жалғастырды.





ТӨБЕКӨЗ ДӘУ




	– Балам, баяғы заманда жау қуған кезде Аруз деген кісінің баласы қоржыннан түсіп қалыпты. Баланың түсіп қалғанын Аруз білмейді. Атпен шауып кете береді.

	Жерге, шөп арасына түскен бала бақырып жылайды. Оны қамыс ішінде жүрген бір арыстан естиді. Балаға жақындап келіп, емшегін тосады. Ол сылқылдатып еміп алады. Сөйтіп өсе береді. Арыстандармен бірге төрт аяқтап шапқылайды. Күшті болады.

	Бір күні арыстандардың ішінде жүрген баланы біреу көріп қалады. Келіп Арузға айтады. Аруз өзінің жоғалған баласы екенін сезеді. Нөкерлерін жіберіп, баланы ұстап әкеледі. Баланы танып, қуанады. Оған Бисат деп ат қояды. Бисат батыр болып өседі.

	Аруз бір күні аңға кетіп бара жатса, алдында жатқан месті көреді. Таяқпен түртіп қалса, үлкейеді. Үлкейе-үлкейе жарылып кетеді. Ішінде маңдайында жалғыз көзі бар бір бала жатыр екен. Ол періден туған бала еді. Перінің түрі адам сияқты болғанымен, аяқ жағы құс сияқты. Екі қанаты бар. Пырылдап ұшатын.

	Аруз перінің баласын асырап алады. Бисатқа серік болсын дейді. Ол кезде Бисат өсіп, жігіт болған. Еліне тыныштық бермеген жаулармен соғысуға кеткен еді.

	Төбекөз жыл санап емес, сағат санап өседі. Емізген әйелдің сүтімен бірге, қанын сорып алады. Әйел өліп қалады. Төбекөз біраздан соң, орнынан тұруға жарайды. Ол өте ашқарақ еді. Не тамақ берсе де, тоймайды. Көзіне не көрінсе, соны жейді. Ақыр аяғы, адамды ұстап жей бастайды.

	Қорқыт ата келіп айтады:

	– Біз сені бағып-өсіріп едік қой. Адамды жеме, аулақ кет, – деп қуып жібереді.

	Төбекөз ауылдың сыртындағы таудың үстіне барып жатады. Оның алыптығы сондай, үйге сыймайды. Өткен-кеткен малды, адамды ұстап алады. Ел қорлық көреді. Аналар жылайды.

	Сол кезде Бисат оралады. Ауылдағы кісілер болған оқиғаны айтады. Бисат елін Төбекөзден құтқару үшін оны іздеп шығады.

	Барса, таудың баурайында күнге қыздырынып жатыр екен. Арыстан емізген Бисат күшті еді. Төменде тұрып, садағын қолына алады. Кірісіне оқты тіреп, атып қалады. Атқан оғы ала өгіздей мөңіреп барып, Төбекөздің қарнына тиеді. Ол оны маса шаққан құрлы көрмейді.

	– Мына жердің масасы бар екен! – деп, тыр-тыр қасып жата береді.

	Бисат екінші рет атады. Төбекөз орнынан тұрып, төменге қарайды.

	– Әй, бұл кім, әй? – дейді гүрілдеп.

	Бисат:

	– Бұл – мен. Сенімен соғысуға келдім! – дейді.

	Төбекөз қарқылдап күледі. Ол күлгенде тау селкілдеп кетеді. Еңкейіп, Бисатты бір саусағымен жерден көтеріп алады. Көзіне тақап қарайды:

	– Сен бе менімен соғысатын?! – дейді.

	Бисат:

	– Иә, мен! – дейді.

	– Онда мен сені кешкі тамақ қылайын. Әзір жата тұр! – деп, етігінің қонышына салып қояды. Төбекөздің етігінің қонышы Бисаттың бойынан биік еді.

	Бисаттың белінде қанжары бар болатын. Төбекөз ұйықтаған кезде қанжармен етіктің қонышын тіліп жібереді. Өзі сыртқа шығады. Төбекөз бір ұйықтаса қатты ұйықтайтын.

	Бисат бір темір қазықты алады да, әбден отқа қыздырады. Сөйтіп, ұйықтап жатқан төбекөз дәудің жалғыз көзіне тығып алады. Төбекөз орнынан атып тұрып, ойбайлап жылайды:

	– О, жалғыз көзім-ай. Ақ шашты аналардың жалғыз баласын жеп, жылатып ем-ай. Ақ сақалды қарттарды зарлатып ем-ай. Ойбай-ай! – деп бақырады.

	Бисат:

	– Адам жегіш Төбекөз. Сенің ажалың келді! – деп басын шауып алады.

	Сөйтіп, ел Төбекөзден құтылыпты.





ОҒЫЗ БАТЫР




	– Балам, баяғы бір заманда Айқаған деген анадан алып бала туыпты. Бөрі белді, бұқа санды бала еді. Ол анадан туа салып сөйлеп кетіпті. Анасының уызына тойып алған соң:

	– Маған енді ет беріңдер! – депті. Ет берсе:

	– Піскен ет жемеймін, шикі ет жеймін! – дейді.

	Сөйтіп ол күн санап өседі. Бір айда бір жастағы баладай болады. Бір жаста он жастағы баладай болады. Атқа мініп аң аулауға шығып жүреді. Күшті, алып жігіт болады. Күші өгіздей болған соң, Өгіз деп атайды. Кейін Оғыз болып кетеді.

	Сол маңда бір қалың орман бар еді. Орманның ішінде тажал аң пайда болады. Оның атын Қат дейді. Әкесі Данабекке:

	– Қазақ тілінде «Қат» дегенге ұқсас сөз бар ма? – дейді.

	– Қат...– деп ойланып тұрды да, – «Қатты» деген сөз бар! – деп қуанып кетті.

	– Дұрыс, балам. Күші қатты болған соң, ол аңды қысқартып Қат атаған. Көрдіңдер ме, қанша заман өтсе де баяғы сөздер тілімізде сақталған.

	Содан әлгі Қат орманға барған малды да, адамды да жеп қояды екен. Ел қорқа бастайды. Талай жігіттер барып, өлтіре алмайды.

	Мұны естіп, Оғыз беліне қылыш байлайды. Қолына садақ алады. Тұлпарына мініп, орманға барды. Әуелі Қаттың күшінің қандай екенін біліп алғысы келеді. Бір бұғыны атып алады. Жас шыбықты кесіп, онымен бұғыны үлкен ағашқа байлайды. Өзі кетіп қалады. Ертеңіне келіп қараса, бұғыны паршалап жеп кетіпті.

	Енді аю атып алады. Оны беліндегі алтын белбеуімен ағашқа байлап кетеді. Ертеңіне келіп қараса, аюды да жеп кеткен екен.

	Үшінші күні ағаштың түбіне өзі келіп тұрады. Бір кезде екі көзі қып-қызыл, тырнақтары адырайған бір аң келеді. Келе, мүйізімен Оғызды соғып өтеді. Оғыз қалқанын тосып қалады. Қайта айналып ұмтылғанда, садағын атып жібереді. Тосылып қалған кезде, қылышпен басын шауып түсіреді.

	Сөйтіп, Оғыз батыр елді тажал аңнан құтқарады. Еліне қорған болады. Елі қуанып, той жасайды.





ФАРАБИ АТА




	– Балам, біздің қазақ жерінде Отырар деген ұлы қала болған. Ол қаланың орны – Шымкент облысында. Сол Отырар қаласында Әбунасыр деген ақылды бала болыпты. Ол кішкентайынан көп оқиды. Ескілікті сөздерді көңіліне тоқиды. Араб, парсы тілдерін үйренеді.

	Ол кезде «Ұлы Жібек жолы» деген керуен жолы осы қаланы басып өтетін. Қазақ жерінің о шеті мен бұ шетін жалғастыратын. Әрі асып, Иранға, Арабияға жетеді. Әбунасыр 16 жасқа келгенде, осы Ұлы Жібек жолымен қатынаған керуенге ілесіп, Арабияға сапар шегеді. Оқу оқып, көп білім алғысы келеді.

	Айлап жүріп, керуенмен Арабияға келеді. Танымайтын елде өмір сүру қиын еді. Ол сонда да мойымайды. Күндіз бағбан болып еңбек етеді. Күрекпен жер қазады. Ағаш суғарады. Одан алған ақысына тамақ – киім сатып алады. Ал түнімен кітап оқиды. Жазу жазады. Сөйтіп, жылдар өте береді.

	Бір күні араб әкімі Әбунасырды көргісі келіп, шақырады. Әбунасыр әкімнің жарқ-жұрқ еткен сарайына кіріп келеді. Сонда әкім қасындағы уәзірлеріне өз тілінде:

	– Мына жігіттің білімін сынап көрейік. Егер нашар болса, есіктен қайтарып жіберіңдер! – дейді.

	Әбунасыр ол тілді де білетін еді. Дереу жауап береді:

	– Иә, білімі саяз кісі сіздің қасыңызда отыруға лайық емес, – деді. Әкім таңғалып:

	– Неше тіл білесің? – дегенде, Әбу-Насыр:

	– Жетпіс тіл білемін! – деп жауап береді.

	Әкім Әбунасырға өзінің оң жағынан орын беріп, қасына отырғызады. Әбунасыр тоғыз ішекті домбыраны қолына алып, күй тартады. Отырған адамдар тіпті таңғалады. Содан былай араб әкімі Әбунасырға көмектеседі. Ғылыммен айналысуға жағдай жасайды.

	Әбунасыр бүкіл өмірін араб елінде өткізеді. Жүз елу кітап жазады. Атағы дүние жүзіне жайылады. Оның туған қаласын арабтар «Фараб» дейтін. Содан Әбунасыр әл-Фараби деген ат алады. Бүгінде Фарабиды білмейтін ел жоқ. Ол – біздің ғұлама атамыз.

	Фараби Арабияда жүріп, туған елін сағынады. Тау-тасын көргісі келеді. Гүлін иіскеуді армандайды. Бірақ жер алыс. Келе алмайды. Содан мынандай өлең шығарады:



	Қашықтасаң туған жер, қалың елім,

	Небір жүйрік болдырып жарау деген.

	Шаршадым мен, қанатым талды менің,

	Шаңыт жолға сарылып қарауменен.



	Бұл өлеңді Айбегім тез жаттап алады. Данабек те қалыспай қайталайды.

	Әкесі екеуін тыңдап болған соң, ойланып былай деді:

	– Фараби сексеннен асып өмірден өтіпті. Ғұмырын тек ғылымға арнапты. Дүние жүзіне белгілі болыпты. Баяғы араб әкімі өзі өлерінде: «Мені Фарабидің қасына жерлеңдер!» – деп өсиет айтыпты. Фарабидің қасына жерленуін зор мәртебе көріпті. Қазір араб елінде Шам шаһарында екеуінің бейіті қатар жатыр.

	Айбегім әңгіменің тыңдап болған соң әкесіне:

	– Әке, Фараби бабамның жатқан жерін картадан көрейінші! – деді. Жүгіріп барып картаны алып келді. Әкесі картадан Арабияны тауып берді. Айбегім Арабиядан Шам қаласын іздей бастады. Әкесі айтты:

	– Балам, Шам қаласы қазір Дамаск деп аталады, – деді.

	Айбегім Дамаскіні іздеп тапты. Фараби тұрған Бағдад қаласын да қолымен көрсетті. Одан соң Қазақстаннан Фарабидің туған жері Отырарды іздеді. Әкесі:

	– Қазір Отырар қаласының орны ғана бар. Ол Шымкент облысында, – деді. Қазақстан картасынан Шымкентті тапты.

	Данабек екеуіне кезек қарап:

	– Өй, Отырар мен Бағдадтың арасы жап-жақын ғой! – деді.

	Айбегім Данабекке қарап күлді:

	– Өй, кішкентай. Картада кішірейтіп көрсететінін білмейді екенсің ғой! – деді. Әкесі басын изеді.





СҰЛТАН БИБАРЫС




	Әкесі баласына:

	– Балам, «тұмар» деген сөздің мағынасын білесің бе?– деді.

	– Ол қандай болады ?

	– Өзі үшбұрышты, мойынға тағып жүреді.

	– А, а, амулет қой, – деді бала. Көрші үйдегі бір ағаның мойнынан көрдім. Терімен қапталған.

	– Иә, «амулетті» қазақ «бойтұмар» дейді. Теріден жасалған үшбұрышты кішкентай қапшықтың ішіне алыс сапарға шыққанда кепкен жусанды салып алатын болған.

	Бала:

	– Жусанды білемін. Иісі қандай тамаша!

	Әке:

	– Жұпар иісті шөпті “жусан” дейді. Ол кең далада өседі. Жусан алыстап кеткен адамды шақырып, сағындырып тұрады. Мен саған Сұлтан Бибарыстың жусанды қалай сағынғанын айтайын: «Баяғы заманда қазақтың кең даласында Бибарыс деген кіп-кішкентай бала болыпты. Көзі оттай жайнаған, денесі шымыр екен. Жаугершілік кезінде оны соғысқан бір елдің адамдары ұстап алып, ат артына мінгізіп алып кетеді. Құл қылып сатып жібереді. Сөйтіп бүкіл өмірін араб елінде өткізеді. Тіпті қайдан келгенін де есіне түсіре алмайды.

	Сатылған бала өзі теңдес құлдардың ішінде ерекше болып өседі. Ат үстінде шауып бара жатып, жердегі теңгені еңкейіп, оп-оңай қағып алатын. Қылышын жарқылдатып, жаудан қорықпай соғысатын. Ақылына күші сай жігіт болады.

	Ол өзінің мықтылығының арқасында, әскербасы дәрежесіне жетіп, одан бір күндері патша болады. Сұлтан Бибарыс атанады. Араб тілін жетік үйренеді.

	Бір күні Сұлтан Бибарыс қартайған шағында дала кезіп, серуендеп жүріп, көзі бір түп жусанға түседі. Жұлып алып, иіскейді. Жусанның жұпар иісі бой-бойына тарап, елжіретеді. Кенет, көз алдына еміс-еміс елес болып қалған туған жері елестейді. Бір ыстық сағыныш жүрегіне толады. Көзінен жас парлайды. Жусанды екі алақанына қысып, бетіне басып тұрып қалады. Аң-таң болған жанындағы қызметшісіне:

	– Мынау шөптен менің туған жерімнің иісі шығады, – дейді. Сөйтіп, әлгі бір уыс жусанды бойтұмарының ішіне салып алады. Елін сағынған сайын иіскеп, мауқын басады».

	Бұл дүниеде туған жердің жусанынан артық ештеңе жоқ.





ИМАНДЫЛЫҚ ӘҢГІМЕЛЕРІ




	Иман бар жерде – ұят бар.





АХМЕТ ЯСАУИ




	– Балам, Түркістан – Қазақстандағы ең көне қаланың бірі. Онда Ахмет Ясауи бабаның кесенесі бар. Кесененің ішіне Абылай хан да жерленген.

	Данабек әкесінің әңгімесін бөліп жіберді:

	– Әке, Абылай ханды неге ол жерге жерлеген?

	– Абылай – хан елімізді сақтау үшін жанын салған ер. Бүкіл қазақ елі сыйлайтын кісіні әдейі Ахмет Ясауи бабаның жанына апарып жерлейтін болған.

	– Ал, Ахмет Ясауи кім?

	– Ахмет Ясауи – имандылық нұрын шашқан. Оның өзі де иманды адам. Жалпы жұртты да имандылыққа үгіттеген. Алла жолындағы кісі.

	– Алла жолындағы кісі – қандай кісі?

	– Алланың тыйғанынан тыйылады. Алдамайды, ұрламайды, өтірік айтпайды, таза болады. Көп тамақ жемейді. Көп дүние жимайды. Көп білім жияды. Кітап жазады.

	Ахмет Ясауи баба ораза кезінде жер астына түсіп отырады екен. Нан-сумен қанағат етіп, кітап жазған. Тіпті даланы да көрмеген. Тек таза ауа жұту үшін түнде ғана далаға шығады екен.

	– О, қалай шыдайды, ә! – дейді Данабек.

	Әкесі:

	– Адам өз мақсатын орындау үшін шыдамды болуы керек, – деді.





ҚҰРМА




	– Балам, Ахмет Ясауи баба кішкентай кезінде-ақ шыдамды болған. Кітапты оқыса, жарты жолдан тастай салмайды. Оқығанын жаттап алады.

	Жеті жасқа келгенде, мектепке бара жатса, алдынан Арыстан баба шығады. Ол білімпаз кісі екен. Ахмет Ясауидің басынан сипайды. Арыстан баба айтады:

	– Мен сені ұзақ күттім. Осыдан жеті жүз жыл бұрын Мұхаммед пайғамбар бір құрма беріп еді. Былай тапсырып еді:

	«Бізден талай жыл өтер. Алыстағы Түркістан елінде адамгершілігі мол бір бала дүниеге келер. Мына бір түйір құрманы сақтап, балаға берерсің!» – деді.

	Сөйтіп, Арыстан баба тілінің астына салып алған ұртындағы құрманы алып, Ахмет Ясауиге береді. Ясауи Мұхаммед пайғамбардың ісін жалғастырады. Адамдарға имандылықты насихаттайды.

	– Әке, Мұхаммед пайғамбар не істеген? – деді Данабек.

	– Мұхаммед пайғамбар – исламның атасы. Оны ислам дініндегі мұсылмандардың бәрі құрмет тұтады.

	– Ал, мен мұсылманмын ба?

	– Әрине, мұсылмансың. Әкең мұсылман болса, сен де мұсылман боласың.

	Данабек мұрнын тартып қойды. Әкесінен тағы сұрады:

	– Мұсылман болғанда не айту керек?

	– Лә илаһа илла алла! – деу керек. Данабек бұл сөзді бірнеше рет қайталады. Әкесі:

	– Тамақ ішкенде, қолды тазалап жуып: Бісміллә! – деп алу керек.

	Данабек:

	– Бісміллә! – деп, үстел үстіндегі ыдыста тұрған кәмпиттің біреуін суырып алды.

	Айбегім күліп жіберді:

	– Ой, қуын қарашы, кәмпитті алады. Әуелі дастарқандағы нанды үзіп алу керек. Міне, былай:

	– Бісміллә!

	Айбегім нанның шетінен үзіп, аузына салды. Әкесі мен анасы Айбегімге риза болды.





САРАҢДЫҚ




	– Балам, баяғыда бір бай кісі болыпты. Оның үлкен бағы бар еді. Бақта алма, өрік, алша, шабдалы, тұт, жиде өсетін. Жемістері піскен кезде көрші балаларды шақырып жинататын. Жартысын өзі алатын, қалған жартысын көршілеріне бөліп беретін. Сөйтіп, жемісі жылдан жылға бітік болатын.

	Бір күні бай қайтыс болады. Жемісті жинайтын уақыт келеді. Балалар ақылдасып:

	– Көршілерге жемістің жартысын бермесек, тіпті байыр едік. Биыл ешкімге көрсетпей, өзіміз жиып алайық, – деді.

	Түнде жасырынып бақтың ішіне кіріп, жинай бастайды. Сол кезде аспаннан найзағай ойнап, жай түседі. Жемістері қап-қара болып күйіп кетеді. Бір дорба да жинай алмай қалады.

	Өздері әбден өкінеді. Келесі жылы көршілермен бөлісуге келіседі. Сараң адам, сөйтіп, күлкіге қалады.

	Данабек айтты:

	– Әке, біздің балабақшада бір бала бар. Бір ойыншығын да ойнауға бермейді. Ол да сараң ғой, ә!

	– Кішкентай баланы сараң деуге ерте. Ол өскен сайын түсінетін болады. Ал өзің ойыншығыңмен бөлісесің ба? – деді әкесі Данабекке. Данабек:

	– Бөліс...е...мін, – деп үндемей қалды.

	Әкесі баланың басынан сипады.





ҚАРЫНБАЙ




	– Балам, баяғы заманда Қарынбай деген бай болыпты. Мыңдаған малы болса да, қарны тойып тамақ ішпепті. Бүтін киім кимепті. Күні-түні байлықты ойлапты. Жетімге қараспапты.

	Осы кезде Данабек шыдай алмай:

	– Әке, жетім деген не? – деп сұрап қалды.

	Әкесі:

	– Балам, әке-шешесі жоқ баланы жетім деген. Оны ортаға алып, ел болып көмектесетін. Жоқшылық көрсетпейтін. Ал Қарынбай болса, өзі бай болғанымен, жаны кедей. Сараң адам. Ол жетімге көмектесуге бір лағын да қимайды.

	Қарынбайдың бұл ісін Алла тағала көріп тұрады. Бір күні оны тобығына дейін жерге батырып жібереді:

	– Малыңнан жетімнің үлесін бересің бе? – деген дауыс шығады.

	Қарынбай басын шайқайды. Онысы – бергісі келмегені.

	Алла тағала оны тізесіне дейін батырып жібереді:

	– Малыңнан жетімге бересің бе? – дейді.

	Қарынбай басын шайқайды.

	Алла тағала кіндігіне дейін батырып жібереді.

	Қарынбай тағы басын шайқайды.

	Бір кезде мойнына дейін батады. Сонда да «Бермеймін», – деп басын шайқайды. Аздан соң түгел батып кетеді.

	Сөйтіп, жанынан малын артық көрген Сараң байды жер жұтады. Мыңғырған малы иесіз қалып, жабайы болып кетеді.





НҰХ ПАЙҒАМБАРДЫҢ КЕМЕСІ




	– Балам, Нұх деген пайғамбарға Алла тағала бір күні кеме жасауды бұйырды. Нұх үлкен кеме жасады. Оған балаларын мінгізді. Жан-жануардан алды. Түйе, жылқы, сиыр, қойды салды.

	Бір күні аспаннан найзағай ойнап, қатты шатырлады. Толассыз жаңбыр жауды. Су сел боп ақты. Судың биіктігі ағаштың басынан асып кетті. Адамдар суға кетті.

	Нұхтың кемесі сумен жүзіп отырып, бір таудың басына келіп тоқтады. Ол қасиетті Қазығұрт тауы еді. Жауын тоқтап, су қайта бастады. Жер қарайды. Нұхтың жан-жануары аман-есен кемеден сыртқа шықты. Содан төрт түлік тарады.

	– Әке, түлік деген не? – деді осы кезде Данабек.

	– Қазақ атам малды төрт түрге бөледі. Оны «түлік» дейді. Әр түлікті қолдап, қорғайтын атасы болады.

	Бірінші – түйе түлігі. Түйенің атасы – Ойсыл қара.

	Екінші – жылқы. Жылқы атасы – Жылқышы ата.

	Үшінші – сиыр. Сиыр атасы – Зеңгі баба.

	Төртінші – қой. Қой атасы – Шопан ата.

	Ойсыл қара, Қамбар ата – алғаш түйе мен жылқыны ұстап, баққан кісілер. Зеңгі баба мен Шопан ата – сиыр мен қойды алғаш баққан кісілер. Олар өте ерте заманда өмір сүрген.

	Нұх пайғамбардың кемесіндегі жануарлардан тараған Ойсыл қара туралы мынадай өлең бар:



	Қазығұрттың басында кеме қалған,

	Ол әулие болмаса, неге қалған?

	Жетім бота үстінде жатып қалып,

	Ойсыл қара жануар содан қалған.



	Кәне, өлеңді қайталап айтайық. Айбегім мен Данабек әкесіне қосылып, қайталап айтты. Содан соң жеке-жеке айтып берді. Әкесі риза болды.





ЖЫЛАН МЕН ҚАРЛЫҒАШ




	Бір күні Нұх пайғамбардың кемесін тышқан тесіп қояды. Ішіне су кіре бастайды. Нұх пайғамбар:

	– Кімде-кім тесікті бітесе, қалағанын беремін! – дейді.

	Мұны естіген су жыланы бірден іске кіріседі. Тесікті бекітеді. Нұх пайғамбар су жыланынан:

	– Нені қалайсың? – деп сұрайды.

	Жылан:

	– Ненің еті тәтті болса, соны бер! – дейді.

	Нұх пайғамбар ненің еті тәтті екенін білу үшін масаны жұмсайды. Ол бәрін шағып көреді. Адамның еті бәрінен тәтті екен. Соны хабарлауға кемеге қарай ұшып келе жатады.

	Қарлығаш адамға дос еді. Ол өзінің ұясын адам тұратын үйдің ішіне салатын. Адам оған тимейтін. Қарлығаштың жұмыртқасын жегісі келетін жыланды жолатпайтын. Қарлығаш қай үйге ұя салса, сол үйге бақыт келеді.

	Қарлығаш масаның алдынан шықты.

	– Ненің еті тәтті екен, білдің бе? – деп сұрайды. Маса:

	– Білдім. Адамның еті бәрінен тәтті екен, – дейді. Қарлығаш:

	– Дәмі тіліңде бар шығар. Тіліңді шығаршы, мен де татып көрейін, – дейді.

	Ақымақ маса тілін шығарады. Қарлығаш тұмсығымен масаның тілін жұлып алады. Ол быжылдап ештеңе айта алмай қалады. Екеуі Нұхқа келеді. Нұх:

	– Ненің еті тәтті екен, білдің бе? – дейді.

	Маса быж-быж етеді. Сонда қарлығаш:

	– Маған айтқан. Құрбақаның еті тәтті деген! – деп алдайды.

	Содан былай жылан құрбақаның етін жейтін болады. Қарлығаш адамды жыланнан құтқарып қалады.





МҰСА ПАЙҒАМБАРДЫҢ АСА ТАЯҒЫ




	– Балам, баяғы бір заманда Мұса пайғамбар болыпты. Ол адамдарды дінге үгіттепті... Тастан, ағаштан – қолдан құдай жасамаңдар. Көктегі жалғыз Жаратушыға бағыныңдар! – депті.

	Сол кезде Перғауын деген патша Мұса пайғамбарға қарсы болыпты.

	– Сен керемет болсаң, менің сиқыршыларыммен бәсекелесіп көр! – деп мақтанады.

	Бір алаңға Перғауынның мың сиқыршысы жиналады. Әрқайсысының қолында бір-бір жібі бар. Аспанға лақтырып қалса, жылан болып ирелеңдей жөнеледі.

	Мұса пайғамбар Жаратушыға жалынады. Сөйтеді де, қолындағы аса таяғын аспанға қарай атып жібереді. Сол кезде аса таяқ айдаһарға айналады. Сиқыршылардың жыландарын жұтып қояды. Аса таяқ жай таяқтан жуан, үлкен. Жонып, өрнектеп жасалады.

	Бұл оқиғаны көріп тұрған адамдар Мұсаның алдына келіп, бас иеді. «Сенің айтқаның рас екен!» – дейді. Перғауын Мұсаны өлтірмекші болады.

	Мұса пайғамбар жанындағы серіктерімен қашады. Ніл деген дарияның жағасына келеді. Перғауын жасақтары артынан жетіп қалады.

	Мұса пайғамбар тағы да Жаратушыға жалынады:

	– О, Жаратушым, жәрдем ете гөр! – дейді.

	Сол кезде Ніл дариясы қақ айрылып, ортасынан жол шығады. Мұса пайғамбар серіктерімен өтіп кетеді. Ал артынан қуған Перғауын Мұсаның соңынан дәрияның ортасына бара бергенде, су жүріп кетеді. Қара ниет, дінсіздер суға батып кетеді.

	Данабек әкесінен сұрады.

	– Әке, дінсіз деген не? – деді.

	Әкесі жауап берді:

	– Адамды Алла тағала жаратқан. Біздің иеміз – Алла. Оның бар екеніне сенген адам жақсы адам болады. Жамандық жасауға Құдайдан қорқады. Ал Құдайға сенбейтін адамды «дінсіз» дейді. Дінсіз адам жамандық жасаудан қорықпайды.

	Осы кезде әңгімеге Айбегім араласты:

	– Әке, Алла тағала мен Құдай бір ме? – деді.

	Әкесі күлді:

	– Е, оны байқап қойыпсың ғой, қызым. Қазақтар екеуін алмастырып айта береді. Бірақ мағынасында айырмашылық бар. Алла тағала – жалғыз, біреу ғана. Оған тең келетін ешкім жоқ. Ал құдайлар көп. Мысалы, От құдайы, Су құдайы тағы басқалар.





ЖАНУАРДЫҢ ТІЛІ




	Сүлеймен пайғамбар жан-жануардың тілін білетін. Сиырдың мөңірегенінен, есектің ақырғанынан, қарағанынан, не айтып тұрғанын біліп қоятын.

	Бір кісі Сүлеймен пайғамбарға өтініш айтты: «Жануардың тілін үйретші», – деп жалынды. Бірнеше айдан соң үйреніп алды.

	Әлгі кісі үйіне келіп, қораның сыртынан тыңдады. Сөйтсе, есек пен өгіз сөйлесіп жатыр екен. Есек:

	– Өгіз, бауырым, халің қалай? – дейді.

	Өгіз:

	– Ауыр жұмыстан шаршадым. Қожайыным мені аямайды, – деп ыңырсиды.

	Есек оған ақыл айтады:

	– Сен бүгін шөп берсе жеме, су берсе ішпе. Ауырып қалған екен деп, жұмыстан қалдырады, – дейді.

	Өгіз айтқанды орындайды. Шөп те жемей, су да ішпей жатып алады. Екеуінің сөзін есіткен қожайыны құлына айтады:

	– Ертең өгізді қалдыр да, есекті жұмысқа жек! – дейді.

	Ертеңіне өгіздің бар жұмысын есекке салады. Арба да сүйрейді. Отын да тасиды. Өлердей шаршайды. Кешке аяғын әзер сүйретіп қораға кіреді.

	Өгіз болса, тынығып қалған еді. Қутың-қутың еді.

	– Халің қалай, достым? – дейді есекке.

	Әбден шаршаған есек күйіп кетіп:

	– Сені қожайын сойып жеймін деп жатыр. От оттап, су ішпесең, ертең сояды, – деп алдайды.

	Қорқып кеткен өгіз дереу шөп жеуге кіріседі. Қораның сыртынан тыңдап тұрған қожайыны есектің қулығына әбден күледі.





МҰХАММЕД ПАЙҒАМБАРДЫҢ ТУҒАН КҮНІ




	– Балам, бүгін маусымның он төрті – Мұхаммед пайғамбардың туған күні, – деді әкесі Данабекке.

	– Пайғамбар деген кім, әке, – деп сұрады Данабек.

	– Пайғамбар – дүниені жаратушы Алла тағаланың Ұлы Елшісі. Жер бетіндегі адамдарды имандылыққа шақырушы.

	Ал имандылық деген не? Ол – тазалық. Өтірік айтпау. Адамды сүю. Алланың бар екеніне сену. Адал еңбек ету. Әр істі Алла көріп тұрады. Сен оны көре алмасаң да, ол сені көріп тұр. Қараңғыда ұрлық жасасаң да, көреді.

	Мұхаммед пайғамбардың әкесі – Абдолла, анасы – Әмина. Әкесі Мұхаммед пайғамбар дүниеге келмей тұрып қайтыс болады. Шешесінен алты жасында айырылады. Атасы Ғабділмүтәліптің қолында тәрбиеленеді. Сегіз жасқа келгенде атасы да қайтыс болып, жетім қалады. Немере ағасы Әбутәліп асырап алады.

	Осы жерде Данабек әңгімеге араласып:

	– Немере ағасы деген кім? – деп сұрады.

	– Ағайынды екі адамның балалары бір-біріне немере болады. Мысалы, Айбегім мен Данабектің ұрпақтары немере бауырлар. Ал ағайынды екі қыздың балалары – бөле.

	Мұхаммед пайғамбар бала кезінде қой бағады. Сауда жасайды.

	Қырық жасқа келгенде құлағына дауыс келді. Үш рет:

	– Оқы, оқы, оқы! – деді.

	Мұхаммед пайғамбар дауыстың айтқан сөздерін қайталап тұрады. Бұл – мұсылманның қасиетті кітабы Құранның сөздері еді. Ол қасиетті сөздерді Мұхаммед пайғамбар адамдарға жеткізді. Оны қабылдағандар мұсылман болды.





АЙ КӨРДІМ, АМАН КӨРДІМ




	Мамыр айының жып-жылы бір кешінде әкесі Айбегім мен Данабекті серуендеуге алып шықты. Үйден шыға бере әкесі аспанға көз салды да:

	– Жаңа ай туыпты ғой! – деді.

	Айбегім мен Данабек те аспанға қарады. Қолмен қиып қойғандай әдемі айды көрді. Айбегім:

	– Суреттегі қыздардың қасындай екен, – деді ойланып.

	Данабек:

	– Иілген садақ сияқты, – деді.

	Екеуінің әңгімесін тыңдап болған соң, әкесі сұрады:

	– Ай шалқасынан жатыр ма, тіке тұр ма?

	Айбегім мен Данабек жарыса:

	– Тігінен тұр! Тігінен тұр! – деп жауап берді.

	– Онда бұл ай жайлы болады екен. Қар жауып кетпейді. Жемістің гүлі үсімейді. Күн жылынады.

	– Ал егер ай шалқасынан жатса, шаруаға жайсыз болады. Жауынды-шашынды, салқын күндер басталады. Егін дұрыс өспейді. Жаңа ай туғанда тілек тілеу керек.

	Осыны айтты да әкесі:

	– Ал енді қолдарыңды жайыңдар, – деді. Өзі де қолын жайып, тілек тіледі:



	Ай көрдім, аман көрдім,

	Бұрынғыдай заман көрдім.

	Жаңа айда жарылқа!

	Ескі айда есірке!



	Бұл сөздерді екі бала да қайталады. Айтып болып, үшеуі де бетін сипады. Әкесі риза болды.

	– Бұдан былай жаңа ай туғанын көрсеңдер, осы тілекті айтып жүріңдер, – деді. Данабек айға қарап:

	– Ай ылғи садақ сияқты болып тұрмайды ғой, ә, әке? – деп сұрақ қойды. Әкесі:

	– Дұрыс айтасың, балам. Бұл – жаңа туған ай. Одан соң жарты ай болады. Отыз күн өткенде дөңгеленіп толады. Оны толған ай дейді. Айбегім:

	– Толған ай – күлше сияқты дөп-дөңгелек, – деп таңдайын қақты.





ЖАРТЫ АЙ




	– Балам, жарты ай туралы бір әңгіме айтайын: Баяғы заманда Мұхаммед пайғамбарға сенбеген біреу: «Пайғамбар болсаң, құдіретіңді көрсет!» – дейді.

	Осы кезде Данабек:

	– Құдірет деген не, әке? – деді.

	– Құдірет деген – жай адамның қолынан келмейтін нәрсе. Ол тек Алла тағаланың көмегімен болады.

	Сол кезде, саған өтірік, маған шын, аспандағы ай орнынан қозғалады. Жылжып келіп Мұхаммед пайғамбардың жағасынан кіреді. Екі жеңінен жарты-жартыдан бөлініп шығады. Қайтадан аспанға көтеріліп, толған ай болады. Міне, құдірет!

	Айбегім:

	– Пайғамбарға сенбегендер не істепті, – деп сұрады.

	– Олар пайғамбардың алдына бас иіп, мұсылман болыпты. Мұсылмандар ай бейнесін мазар үстіне қояды. Оны байқадыңдар ма?

	– Көрдім, әке. Бейіт басына барғанда байқадым, – деді Айбегім.





ҚҰРАН




	Иман – мінез-құлықты түзейтін құрал.



	Әкесі сөреден бір қалың кітапты алды. Сырты алтындай жылтырайды. Көз тартады. Данабек шыдап тұра алмай:

	– Әке, бұл қандай кітап? – деп сұрады.

	– Балам, бұл – Құран. Әрбір мұсылманның қасиеттеп ұстайтын кітабы.

	Әкесі Құранды маңдайына тигізді. Данабекті тізесіне отырғызып, беттерін ашып көрсете бастады.

	– Алла тағаланың сөзі осы кітаптың ішінде жазылған.

	– Оны Алла тағаланың өзі айтып берді ме? – деді Данабек.

	– Алла көзге көрінбейді. Ол – әр мұсылманның жүрегінде. Алланың сөзі Жәбірейіл періште арқылы Мұхаммед пайғамбарға жеткен. Жиналып кітап болып басылған. Осы кітапты түгел жатқа білетін кісілер болады. Оны «Қари» дейді.

	Данабек таңғалды.

	– Осының бәрін бір күнде қалай жаттайды, ә! – деді.

	– Балам, бір күнде емес. Кітап қысқа-қысқа бөліктерден тұрады. Бір бөлігін «сүре» деп атайды. Бір күнде бір сүреден жаттаса, 3– 4 айда жаттауға болады. Ылғи қайталап отыру қажет.

	Құранда «Ықылас» деп аталатын бір қысқа сүре бар. Оны сен де жаттауың керек. Мағынасы мынадай: Сен айт: «Алла жалғыз де. Алла – мәңгілік. Ол тумаған да туылмаған. Оған ешбір теңдес жоқ».

	Бұл сөздерді Данабек пен Айбегім де қайталап айтты.

	– Енді осының арабшасы былай болады. Оны былай оқиды.

	Әкесі көзін жұмып, әуенмен айта бастады:



	– Бисмилләһи рахмани рахим!

	Құлһу аллаһу ахад.

	Аллаһу сәмәд.

	Ләм йәлид

	Уа ләм йулад

	Уа ләм йакун ләһу

	Куфуан ахад.



	Әкесі осы сөздерді үш рет қайталады.

	Содан соң екі алақанын жайып:

	«Е, Алла, оқыған құранның сауабын осы үйден дәметкен ата– бабаларымның рухына бағыштадым. Аллаһу әкбар!» – деп бетін сипады.

	Айбегім мен Данабек те бетін сипады.

	Әкесі айтты:

	– Жолда кетіп бара жатқанда бейіт көрсең, осы сөздерді айтып, бет сипа. Жұма күні кешкі тамақты ішіп болған соң да айт. Құран оқылған кезде тыңдап отырыңдар. Еске сақтап, жаттап алыңдар, – деді.

	Бұдан кейін Айбегім мен Данабек әкесі Құран оқығанда ылғи тыңдайтын болды.





ПАЙҒАМБАРДЫҢ ҚЫЗЫ – ФАТИМА




	– Балам, Мұхаммед пайғамбардың үш ұл, төрт қызы бар еді. Ұлдары: Қасым, Абдолла, Ибраһим.

	Қыздары: Зейнеп, Руқия, Үммігүлсім, Фатима. Фатимадан басқа балалары пайғамбардан бұрын қайтыс болған. Фатиманы айрықша жақсы көрген. Халыққа өсиет айтқанда, қасына отырғызып қоятын.

	Мұхаммед пайғамбар байлық қумаған. Патша болса да, қарапайым өмір сүрген. Күн көрісінен артық дүниесін кедейлерге таратып беріп отырған. Өзі ауырып жатқанда қалтасындағы бар ақшасын садақаға бергізеді. Қасындағы кісілер беруді ұмытып кетеді. Пайғамбар:

	– Садақа бердіңдер ме? – дейді. Ақшаны көрсетіп:

	– Мыналар қолда тұрғанда өлсем, Алланы ойлағаным ба? – дейді. Тезірек садақа бергізеді.

	Өлерінде Фатимаға мынандай өсиет айтыпты:

	– Пайғамбар қызы Фатима! Сен қайырымды жұмыстар істе. Пайғамбардың қызымын деп жұрттан бөлектенбе! – дейді.

	Фатима әкесінің өсиетін орындаған. Қайырымды, білімді қыз болған.

	Бір күні үйіне киімі жыртық-жыртық қайыршы келеді. Қайыр сұрайды. Фатиманың оған беретін ақшасы болмай қалады. Қайыршыны қалай бос қайтарамын деп қиналады. Мойындағы алтын алқасын алып, бейшараға ұсынады.

	– Алқаны сатып, ақша қыл. Балаларыңа тамақ әпер, – дейді.

	Фатима осындай қайырымды істерімен ел есінде сақталған. Ол – бүкіл мұсылманның анасы.





БЕС ПАРЫЗ




	– Балам, мұсылманның бес парызы бар. «Бір» деп саусағыңды бүк.

	Данабек пен Айбегім бас бармағын бүкті. Әкесі Данабектің бүгілген бармағын басып тұрып, айтты:

	– Мұсылманның бірінші парызы – иман келтіру.

	– «Иман» деген не, әке?

	– Иман – Алланың бар екеніне сену. Мұсылман болу. Мұсылман болғанда не істеу керек екені Құранда айтылған.

	Данабек тағы сұрады:

	– Сіз мұсылмансыз ғой, әке!

	Әкесі:

	– Әлхамду лилләһи мұсылманмын. Ал сен мұсылмансың ба, балам?

	Данабек тоқталмай жауап берді:

	– Әлхамду лилләһи мұсылманмын.

	Әкесі риза болғанын жасыра алмай, Данабектің маңдайынан иіскеді. Алдына отырғызды. Данабектің сұқ саусағын бүктірді.

	– Ал, балам, екінші саусағыңды бүк. Мұсылманның екінші парызын айтайын. Екінші парызы – күніне бес уақыт намаз оқу.

	Данабек сонан соң үшінші саусағын бүкті:

	– Үшінші парызы не, әке?

	– Мұсылманның үшінші парызы – ораза ұстау.

	Данабек ортан саусағын бүгіп тұрып:

	– Білемін, білемін! – деді. Ораза ұстағанда таңертең және кешке ғана тамақ ішеді. Күндіз ештеңе ішпейді.

	Әкесі:

	– Иә, балам, жылына бір рет тамақ ішпеу – үлкен кісілерге пайдалы. Енді әрі қарай тыңда:

	– Мұсылманның төртінші парызы – зекет беру. Зекет беру – жетімдерге, мүсәпірлерге көмектесу.

	Данабек аты жоқ саусағын бүкті де, сұрақ қойды:

	– Мүсәпір кім, әке?

	– «Мүсәпір» деп өзін-өзі асырауға шамасы жетпейтін ауру– сырқау адамды айтады.

	Әкесі Данабектің шынашағын бүктірді.

	– Енді мұсылманның бесінші парызын біл. Бесінші парыз – шамасы келсе, қажыға бару. Қажыға бару – Мұхаммед пайғамбардың туған жеріне бару. Ол – арабтар жерінде. Мекке деген қалада.

	Балам, ал, мұсылманның бес парызын қайталап айтайық, – деді әкесі. Үшеуі қосылып айтты:



	Бірінші парыз – иман келтіру.

	Екінші парыз – күніне бес уақыт намаз оқу.

	Үшінші парыз – ораза ұстау.

	Төртінші парыз – зекет беру.

	Бесінші парыз – қажыға бару.



	Айтып болған соң, әкесі тағы да былай деді:

	– Балам, есіңде болсын! Мұсылманның тағы бір үлкен парызы – білім жинау!





МАҚАЛАЛАР





МІНДЕТ – ОҚЫТУ, ҮЙРЕТУ




	Қазіргі уақытта нағыз «жұмысшы факультеттеріне» айналып отырған даярлық бөлімдері еңбек соңында жүріп, оқудан уақытша қол үзіп қалған жастарды жоғары оқу орнына жетелейтін өмір баспалдағы десе де болғандай. Еңбекші жастар үшін оның қаншама пайдалы екендігін осы оқудан дәріс алып шыққан студенттер жақсы біледі.

	Жеті-сегіз айдың ішінде жұмысшы жастардың ұмытқанын жаңғыртып, білмегенін үйретіп шығару– жауапты да қиын іс. Бұл жерде оқытушы тек сабақ өткізуші емес, үлкен жүректі парасат иесі де болуы керек. Өйткені жоғары оқу орнына кешігіңкіреп келгендіктен қыз-жігіттердің біразы мектептен алған білімдерін ұмытып қалады. Оны неге ұмытасың деп кінәлау қиянат. Олай болса ұстаздың міндеті – тыңдаушылардың осы жағдайын ескере отырып, оларға жүйелі білім беру, тынбай үйрету, жалықпай оқыту.

	Даярлық бөлімінде қазақ әдебиетін оқып жатқан жастардың біразы күні ертең-ақ әдебиетші, бірі журналист, бірі тарихшы, енді бірі заң қызметкері болары сөзсіз. Алайда әдебиет пәні тек осы мамандықтарға баулу үшін ғана оқытыла ма? Жоқ. Бұл сабақ кез келген мамандық иесінің өнер туындыларын творчестволықпен түсінуге, болмыс құбылыстарын нәзік қабылдауға және жақсылық, сұлулық атаулыны құрметтеуге тәрбиелейді. Ендеше, әдебиетті емтихан үшін ғана оқытпай, жан-жақты саналы азаматты қалыптастыру үшін оқыту ләзім.

	Ең алдымен, даярлық бөліміне түсуге келгендердің жауаптарынан төмендегідей ортақ кемшіліктерді байқайсыз. Бірінші – айтатын мәселені нашар білгендіктен жете жауап бере алмау. Мысалы, «Көкшетау» поэмасының композициялық құрылымына тоқталу керек болса, ол поэманың қарапайым да шебер құрылғандығы туралы бір-екі ауыз айтады да, әрі қарай жалпы мазмұнына түсіп кетеді. Бұдан шығатын қорытынды – талапкер композиция дегеннің не екенін білмейді.

	Екінші – жауап берушінің интеллектуалдық өрісінің тарлығы. Мұндай жағдайда анализ, синтез, жалпылау, түйіндеу, салыстыру, жүйелеу, дәлелдеу сияқты интеллектуалдық операцияларды жасауға шорқақ. Мысалы, «Қазақ совет әдебиетіндегі өндіріс тақырыбына арналған шығармалар» дейтін сұрау келсе, әуелі С.Ерубаевтың «Менің құрдастарымын», Ғ. Мүсіреповтің «Оянған өлкесін», Ғ. Мұстафиннің «Қарағанды» т.б. білген романдарын мазмұндай жөнеледі, яғни салыстыру, жинақтау, түйіндеу тәсілдерін қолдана білмейді.

	Үшінші – жауап берушінің эстетикалық өрісінің жұтаңдығы. Оның көрінісі – көркем шығарманы өнер ретінде қабылдай алмау, автор шығармасын оның азаматтық еңбектерінің жетістігіне қарай бағалау.

	Төртінші кемшілік – ойды жүйелеп айта білмеу және көркем тілмен жаза алмау. Осы аталған кемшіліктердің барлығын да даярлық бөліміне жаңа түскен тыңдаушылардың біразынан байқауға болады. Сондықтан тыңдаушыларға белгілі бір информациялар жиынтығын жеткізумен қатар, жоғарыда аталған кемшіліктерді түзетуде, сондай-ақ олардың танымдық қабілеті мен творчестволық ой-өрісін жетілдіруде практикалық сабақтардың рөлі үлкен.

	Кейбір көркем шығармалардың мазмұнын, стилін, жеке сөз тіркестерін, жеке сөйлемдерді еске сақтай отырып, қысқа әрі нақты жауап беру тыңдаушыларға біраз қиындық келтіреді. Біздіңше, көркем шығарманы еске сақтаудың ең тиімді жолы – белгілі педагогтер көрсеткен конспектілеу әдісін қолдану екеніне көзіміз жетеді. Мәселен, Ш. Уәлихановтың Ф.М. Достоевскийге жазған хаттарынан, «Сот реформасы туралы» хатынан ғалымның ағартушылық-демократтық көзқарасы айқын айғарылады. Оларды білмейінше, осы тақырып бойынша оқушының білімі толық болмайды. Аталған хаттарды Ш.

	Уәлихановтың өзіндік ой жүйесін, сөз қисынын еске сақтай отырып айтпаса, тыңдаушылардың өз сөзімен жеткізуі қиын. Сондықтан конспектінің пайдасы көп. Шоқанның хаттарында аталған кісілер кім? Олар жөнінде қосымша мағлұмат біліп келу тапсырылады. Тыңдаушылар А.Г. Майков, А.Н. Бекетов, Я.Полонский сияқты сол тұстағы белгілі ақын, ғалымдармен танысады. Бұл әдіс кітаптардан іздене жұмыс істеуге, ғылыми жұмыс жүргізудің алғы шарттарына қалыптастырады.

	Жоғарыда аталған жұмыстардың нәтижесі аудиторияда екі– үш балаға айтқызып не оқытып талқылау ретінде немесе бірінің жұмысын екіншісіне беріп пікір айтқызу ретімен тексеріледі. Мүмкіндігінше аудитория түгел қатыстырылады.

	Ойды жүйелеп айта білу, көркем тілмен жаза білу, ең негізгі мәселені бөліп алу сияқты қажетті процестерді үйретудің тағы бір тиімді жолы – шағын шығармалар жаздыру. Шағын шығарманың тақырыптары бір ғана мәселе төңірегінде болады. Мысалы, «Махамбеттің «Тарланым» өлеңіндегі Исатай сипаты». «Соғыс өлеңіндегі реалистік шындық», «Абайдың өнер жайындағы өлеңдерінің негізгі идеясы» тағы басқалар. Аудиторияға бірден бірнеше тақырып ұсынылады. Жұмыстың орындалуына 20-30 минуттай уақыт кетеді. Бұл операцияны орындау кезінде баланың үйге берілген тақырыпты қалай түсінгендігін тексеруге болады әрі жазуға төселтеді.

	Әуелі осылай бір-екі абзац көлемінде ойды тиянақты жеткізуге төселіп алған соң, өз мәніндегі көлемді шығармалар жазу көп қиындық келтірмейтініне көзіміз жетті. Шындығында, әдебиет өмірдің қат-қабат сырын түсіндіретін, қоршаған орта шындығын ұғынуға көңіл-көзіңді ашатын, адамды тануға көмектесетін қасиетті құрал екенін ұмытпаған абзал. Сондықтан да әдебиет сабағының ең бір маңызды міндеті – оқушының творчестволық қабілетін дамыту, өнерді қарабайыр түсінуден творчестволықпен түсінуге жеткізу.

	Тыңдаушының творчестволық қабілетін дамытуда еркін тақырыпта шығарма жазудың да мәні жоғары. Тақырыптар шығарманың: баяндау шығарма, суреттеу шығарма, пікір айту шығармасы дейтін алуан түрлі ерекшеліктерін еске ала отырып ұсынылады. Өйткені еркін тақырып, ең алдымен, сол тыңдаушының өз жан дүниесін, білім қорын, талант шамасын танытады. Сонымен қатар өмірге, қоғамға, болмыс ақиқатына көзқарасын да білдіреді. Мұндай шығармаларға, мысалы, «Замандас туралы ой», «Арман – адам қанаты», «Маған ұнаған сүйкімді жан», «Қыс суреттері», «Совет елі – бейбітшілік ордасы», «Қазақ совет әдебиетіндегі жастар бейнесі», Ш.Айтматовтың «Теңіз жағалай жүгірген тарғыл төбет» повесіндегі адамгершілік мәселесі арқау бола алады.

	Біз бірде тыңдаушыларға «Менің жолдасым кім?» атты тақырыпта шығарма жаздырдық. Бұл тақырып өздеріне жақсы таныс болғандықтан ба, тыңдаушылар оны тез жазды. Кейін өз рұқсаттарымен дауыстап оқытқанымызда барлығы да қатар жүрген жолдастарының адал, ақжарқын, ұстамды, бірсөзді, білімді замандастарын қадірлейтінін байқадық. Оны тыңдап отырғанда адам болудың шарты тек көп білу деп түсінгендіктен бе, нашарлау оқитындарға тәкаппар қарайтын кейбір «озаттардың» ыңғайсыз күйге түскені де рас.

	Тақырыпты талқылау кезінде проблемалық ситуация туғызу да сабақ мазмұнын тереңдете түсуге жол ашады. Мысалы, «Абайдың поэмалары» дейтін тақырып бойынша «Ескендір», «Масғұт» дастандарының мазмұны мен идеясын, образын талдап, түсінгеннен кейін, Абай шығыстың классикалық әдебиетін жақсы білсе де, өз тұсындағы басқа ақындар сияқты ғашықтық, мұңлық, қисса, хикаялардың сюжетін алмай, «Ескендір, Масғұт оқиғасын алу себебі неде? Ақынның поэмалары идеялық тұрғыдан қай өлеңдерімен үндес?» деген проблемалық сұрақтар қою арқылы ұлы ақынның әлеуметтік көзқарасын, өмірге деген кредосын, өлең жазудағы түпкі мақсаттарын айқын түсіндіруге болады. Сонда тыңдаушылар ұлы ақынның:

	Мен жаздым Әзірет Әлі, айдаһарсыз,

	Менде жоқ алтын иек, сары ала қыз,

	– деген өлең жолдарының сырын жете ұғынары сөзсіз.

	Сонымен қатар тыңдаушыларға жеке-жеке тақырыптар беріп, баяндама жасату, көлемді үзінділер жаттату, зерттеу еңбектерді ұсынып, конспект жасатудың да мәні зор.





СТУДЕНТТІК КОЛЛЕКТИВТІ ҚАЛЫПТАСТЫРУДЫҢ ЖОЛДАРЫ




	Осыдан бірнеше жыл бұрын «Ер жеткен жігіттер мен қыздарға куратор керек пе?» деп күдікпен сұрақ қойған мақалалар жарияланып жүрді. Біздің ойымызша, егер куратордың міндеті сабаққа қатыспаған студентке ұрсу, емтиханда студент үшін баға сұрау, сабаққа келтіру үшін ұйқыдан ояту деп түсінсек, балабақша тәрбиешісінің міндетін атқаратын кураторлықтың керегі жоқ. Куратордың мақсат-мүддесі тереңірек жатқандай.

	Болашақ маманның азаматтық көзқарасын, адамгершілік, коллективтік сезімдерін қалыптастыруда басқа оқытушыларға қарағанда куратор міндеті салмақтырақ. Студенттік коллектив... Қазақстанның түкпірінен, тіпті шет елден, одақтас республикалардың әр жерінен жиналған, өмір тәжірибесі, білімі, мінезі әр түрлі 25-30 студенттің ой-санасын бір жерге қалай біріктіріп, мақсаты ортақ коллектив құруға болады?

	Қазақ халқында «Сыйлы болғың келсе, өзің сыйлай біл» деген даналық сөз бар. Студентті өзіңнен төмен санаған жағдайда екі арада ешқандай сыйластық болуы мүмкін емес. Сондықтан алғашқы жұмысты әр студенттің жеке жағдайын, мінезін, бейімділігін зерттеуден бастаймын. Осы сыйластық сезімдерін студенттердің өз арасында да өсіріп отырудың үлкен мәні бар секілді. Ол үшін бір-бірінің жақсы қасиеттерін аңғарып, тануына, бір-біріне құрметпен қарауға мүмкіндік туғызу керек. Мұндай жағдайлар коллективтік ортақ істерді бірігіп атқару үстінде, қызықты кештер, кездесулер, сенбіліктерге қатысу үстінде байқалады. Ондай жұмыстарда жалпы бағыттауда болмаса инициативаны студенттер жағында қалдыруға тырысамын.

	Біздің группамызда жыл бойы өткізілуге тиісті тәрбиелік шаралар алдын-ала талқыланып бекітілгеннен кейін, іске жауапты комиссия құрылады. Онда студенттердің бейімі, мүмкіндігі де ескеріледі. Ешбір нәрсеге икемі жоқ студент болуы мүмкін емес. Комиссияның председателі және мүшелері атқарылатын жұмыстың негізгі салаларын ұйымдастыруға міндетті болады да, группаның қалған студенттері оларға көмектесіп отырады. Мұндайда жайшылықта тым көзге түсуге ұялшақтардың өзі бір жақсы қырынан көрініп қалады. Комиссиялар арасында сырт көзге байқалмайтын «кім қызықты өткізер екен»? дегендей намыс жарысы да жүріп жатады. Қоғамдық жұмысты ылғи да белгілі бір студенттер атқарып, қалғандарының шет қала беруіне жол берілмейді.

	Осындай бір пайдалы пікірлесуге бағытталған алғашқы кураторлық сағаттардың бірін мұғалімдік мамандыққа арнадық. Әдетте филолог студенттердің көбісі, ақын Қ. Мырзалиев айтқандай, «бірінші курста ақын болып бастап, екіншіде – жазушы, төртіншіде – сыншы, ал ақырында, ауылға мұғалім болып аттанатындығында» шындық та жоқ емес. Мұғалім болуды өз мүмкіндігінің «ең төменгі сатысы» деп түсінетіндер де табылады. Бұл жағдай әсіресе кураторды ойлантуы тиіс.

	Бірінші курста өз мамандығы жөнінде пікірлесуге қазақ әдебиеті кафедрасының жас оқытушылары келді. Ұстаздық мамандық туралы әдемі пікірлер плакаттарға бөлек жазылып ілінді. Ұстаз өміріне байланысты көптеген қызықты сұрақтар қойылды. Арнайы қабырға газеті шығарылып, ұстаздың шәкірт алдындағы жауапкершілігі, ізденгіштік қасиеті, еңбекқорлығы жайында әңгіме болды. Соңында ұстаздардан бастап, студенттер өнерін тамашалаумен аяқталған бұл кураторлық сағаттың ұйымдастырушылары: Қоянбекова Сара, Қасымбекова Айсұлу, Жаханова Дүйсенкүл т.б. студенттер болды да, екінші курста «Менің мамандығым — мұғалім» деген тақырыпта кураторлық сағат өтті. Кездесуге № 12 қазақ орта мектебінің мұғалімі, 16 жыл педагогикалық стажы бар Аманбаева Бөлек, №1 мектептен университет түлегі Қосжанова Нағима келді. Мұнда да мектеп өміріне арналған қабырға газеті шығарылды. Мұғалімдердің алдын-ала анкета жүргізу арқылы белгілі болған сүйікті әндері орындалды. Біздің курстың студенттері үшін облыстық кітап саудасы бөлімі кітаптар әкеліп сатты. Мұғалім өмірінен этюдтер айтылды, сұрақтар койылды. Соңында группа фотографы Е. Айтжановтың да өз өнерін көрсетуіне мүмкіндік берілді. Шағын концертте сырттай оқудан биыл ғана ауысып келген студенткамыздың әдемі әншілік қабілетін таныдық. «Тойдың болғанынан боладысы қызық» дегендей, мұндай кездесулердің өту фактісі қандай пайдалы болса, оны дайындау процесі одан да пайдалы деп ойлаймыз. Мамандықтың қыр-сыры жайлы әңгімеге жыл сайын оралып отырмақпыз.

	Иә, студенттік коллектив те – өзінше бір семья. Оның әр мүшесі басқаларының қуанышына қосыла қуанып, қайғысына ортақтаса білсе, әрбір істе бірін-бірі ұятқа қалдырмау сезімі жетекшілік атқаратын болса, онда куратор тәрбиесінің дұрыс бағытта келе жатқандығы. Группадағы студенттердің туған күнін коллектив болып өткізу, жылы сөздер, тапқыр достық әзілдер, өзі шығарған алғашқы өлеңін арнау, гүл ұсыну арқылы дос көңілін аулау коллективке жылылық құяды. Өткен жылғы мұндай туған күнді коллектив болып өткізудің ұйымдастырушысы группа активисі Қасымбекова Айсұлу болды. Мұндай туған күн өткізу дәстүрін алдағы уақытта да жалғастыра бермекпіз.

	Болашақта студенттердің өзін-өзі басқару мүмкіндігіне жол беріп, коллективтің беделін көтеруге көңіл бөлген дұрыс. Стипендияны да, жатақхананы да кімге беру керектігін коллектив өзі шешу керек. Студенттік жылдарды мәнді өткізген бүгінгі филологтің ертеңгі оқушылары да бақытты балалық шақтың мектептегі күндерін мәнді өткізетініне сенім мол.





ҚАЗАҚ ЛИЦЕЙІНЕ ҚАМҚОРЛЫҚ КЕРЕК


	Немесе жас ұрпақты тәрбиелеуді өз мойнына алып отырған Алма Қыраубайқызына кім қол ұшын береді?



	(Сұхбат)



	Бұрындары тек әдеби шығармалар мен шетел баспасөздерінен ғана оқитын «колледж», «лицей» терминдері қазір біздің өмірімізге де етене еніп, жер-жерлерде осындай арнаулы мектептер ашыла бастады.

	Аталмыш білім ұялары халық ағарту саласында бұрынғы кеңес дәуіріндегі мектептермен салыстырғанда сапалық жағынан жаңа сатыға көтеріліп келе жатқан сияқты.

	Саналы білім, сапалы тәрбие беретін білім ошақтарының игі бастамалары біздің ауданымызда да көрініс алуда.

	Жақында ауданымыздың Жандосов ауылындағы қазақ гуманитарлық лицейінде болып, білім ұясының тыныс-тіршілігі, оның келер ұрпаққа берері мен болашағы туралы лицейдің директоры, Әл-Фараби атындағы Қазақ мемлекеттік ұлттық университетінің филология факультетінің доценті

	Қыраубаева Алма Мүтәліпқызымен әңгімелескен едік...

	– Алма Қыраубайқызы, қазақ лицейі кімнің бастамасымен және қай жылы ашылды? Бұл лицейдің басқа білім ұяларынан айырмашылығы неде?

	– Лицейдің ашылғанына, міне, биыл екінші оқу жылы. Лицейді құрылтайшы болып өзім аштым. Құрылтайшы болғанда, байлықтан емес, болашақ ұрпақтарымыздың қамы үшін, халқыма пайдам тисін деген оймен басқа Іле, Талғар аудандарында емес, өзім тұратын осы Жандосов ауылында аштым.

	Біздің лицейдің басқа білім ұяларынан айырмашылығы – жаңа типтегі ұлттық лицей. Кеңес дәуіріндегі мектептер бүкіл одақ бағдарламасымен, орыс мектептерінің көшірмесі ретінде және империялық саясатқа қызмет істеген болса, біздің лицей ұлттық мүдденің өзіне тән ерекшеліктерін сақтай отырып, ұлттық мүддені дамытып, соның негізінде қазіргі заманға сай бала тәрбиелейді. Лицейдің басқа білім ұяларынан бірінші ерекшелігі – баланы жасытпай оқытамыз. Оқушыны өзімізбен тең адам деп танимыз. Ал екінші ерекшелігі – 1-кластан бастап шет тілі ретінде ағылшын тілі пәні жүреді. Әл-Фараби атындағы Қазақ мемлекеттік ұлттық университетінің 1-курс студенттері оқитын сабақтар мұнда 5-класта жеңілдетіліп өтеді. Сондай-ақ жай мектептердің бағдарламасына енгізілмеген пәндер де бар. Ол ежелгі әдебиет, ислам мәдениеті, 1-2-кластарда әдеп сабағы және көне жазу (араб әліппесі), болашақта орхон жазуы мен Америка мәдениеті пәндерін оқытуды бағдарламаға енгізуді жоспарлап отырмыз.

	Жалпы, мұғалімдердің тәжірибелері жаман емес. Олар өз сабақтарында оқытудың жаңа әдістерін қолданып, Алматыдағы Америка мектебімен байланыс жасап, тәжірибе алмасып отырады.

	– Оқушылардың сапалы білім алуы мұғалімдер қауымының біліктілігіне, тәжірибесі мен шеберлігіне байланысты. Жалпы, кадр мәселесіне, олардың тұрақталуына орай ойыңызды білсек...

	– Қаладан 30 шақырым жерден мектеп ашып, оны кадрмен толықтыру оңай емес. Қазір біздің шаңырағымызда көбіне өз шәкірттерім жұмыс істейді. Өте қабілетті деген шәкірттерімді осында оқушыларға дәріс беруге шақырып жатырмын. Әл– Фараби және Әлем тілдері университетінен де мамандар келіп жұмыс жасайды. Мұғалімдердің біразы осы ауылда тұрады, біразы Алматыдан қатынайды. Қалада тұратын ұстаздардың қатынауына өзімнің жекеменшік машинамды пайдаланып, арнайы жүргізуші жалдап отырмыз. Оларды машинамен апарып әкеліп жүрміз, басқа айла жоқ...

	Негізінде, мұғалім Қаскелең ауданынан іздесек те табылады, келешекте сондай мұғалімдерді жинасам деген ойым бар. Осы мектепте ізденуші мұғалімдер арасында «ізденіс орталығын» ұйымдастырсақ деймін. Жүрегі сергек, көңілі ояу мамандар өздері келіп жолықса, айып болмас еді. Біз, негізінде, математика, орыс тілі, химия, ағылшын тілі пәндерінің мұғалімдерін қаладан әкеліп отырмыз. Егер өзіміздің жергілікті ауылдан мамандар табылып жатса, нұр үстіне нұр емес пе!

	– Білім берудегі ең негізгі мәселе – оқулық жайы. Егеменді елдің ұлттық өз мәдениетін, тарихын, тілі мен ділін зерттеп, насихаттайтын мәні бар төл оқулықтардың болуы қажет-ақ. Кейбір білім ұяларында оқулық жайы өзекті мәселеге айналып отыр. Ал сіздерде қалай?

	– Бізде бірлі-жарым оқулы қтар болмаса, жеткілікті, оқулықты өзіміз береміз және оны оқушылар ешқандай төлемақысыз тегін пайдаланады.

	– Лицейдің ашылғанына біраз уақыт болыпты. Лицейдің ашылуына атсалысып қиналғанда қол ұшын берген демеушілеріңіз бар шығар. Олардан нақты қандай көмек көріп отырсыздар?

	– Демеушілер, әрине, керек. Аудан хал қының болаша ғын ойлаған түсінігі бар адам бізге ұшын беруі тиіс. Біз қазір жоқтан бар жасап отырғанымызда шамасы келетін адамдар көмек беріп жатса, оларға қиыншылық тудырмас деп ойлаймын. «Ақша – қолдың кірі. Бүгін барда ертең жоқ», – деп халық айтқан ғой. Қолында ақшасы бар, дәулетті кісілер болса осындайда көмектесіп, қол ұшын берсе, оларда еңбегі тегін кетпесіне кепілдік бере аламыз. Басты мақсат – көп болып, жас ұрпақты заман талабына сай тәрбиелеу емес пе?

	Лицейдің басқаларға емес, әсіресе өз ұлтымыздың болашағына қажет екенін терең түсінген қазақтың кейбір азаматтары қолдарынан келген мүмкіндіктерін, көмектерін жасады, әлі де жасауда... «Жақсының жақсылығын айт» демекші, біздің ең бірінші демеушіміз – осы Жандосов кеңшарының директоры Б. Темірбеков лицей шаңырағына айналған үйді тегін пайдалануға беріп отыр. Егер арендаға берсе, онда жағдайымыз өте қиын болар еді. Сондай-ақ «Жалын», «Мектеп» баспалары мен «Қонаев» қоры қол ұшын беріп отыр. Сонымен бірге қазіргі мынадай қиын заманда шын пейілімен, нәтижелі ісімен көмек беріп отырған «Бөбек» қорын айтпай кетуге болмайды. Сара апамыз өзі келіп жағдайымызды біліп, жылы лебізді сөздерін айтып, әр оқушыға сыйлықтарын беріп кетті. Әлі де жанашырлық танытып, қамқорлыққа алуда.

	Бұл кісілерге менің және біздің мұғалімдеріміздің алғысы шексіз.

	– Қазіргі заманда заң өзгеріп қолма-қол ақыға көшіп бара жатқан сияқты. Оқушыларды білім нәрімен сусындатып, тәрбиелегендеріңіз үшін ақы талап етесіздер ме, іамамен қаніа?

	– Бізге мемлекет еш қаражат берген жо қ. Егер қаражат бөліп, мемлекет өз қарамағына алып жатса, біздің еш қарсылығымыз жоқ. Негізгі мақсатымыз – халыққа қызмет ету. Біздің мектебімізді қарапайымдылық мектебі деуге де болады. Мұғалімдер айлығының асып тұрған ештеңесі жоқ. Мен өзім де осы еңбегім үшін айлық алмаймын. Ауылдағы ата-аналар өте кедей. Олардың қаладағыдай жоғарғы ақы немесе доллармен төлейтін шамалары жоқ. Сондықтан ата-аналардан талап ететін төлемақысыз екі шөлмек арақтың құны, яғни 300 теңге. Ата– аналарға айтарымыз: «екі шөлмек арақты ішпей-ақ, балаңды оқыт».

	– Келеіекте қандай жоспарларыңыз бар, сол туралы қысқаіа айтып өтсеңіз.

	– Болашақта тек алдыма қойған ма қсатыма жетуді ойлаймын. Алдағы уақытта осы мектеп лицейді кеңейтіп, сапалы білім, саналы тәрбие беретін білімнің алтын ұясына айналдырсам деймін. Осы жолда мені қатты ойландыратын мәселе – класс бөлмелерінің жетіспеушілігі. Қазір лицейдің әр класында 10-15 оқушы оқиды. Жалпы оқушы саны 55– тей болады. 1-2 және 6-7-8-класс бар. Көптеген ата-аналар балаларын 3-4-класқа бергісі келеді, бірақ біздің оған шамамыз келмейді. Өйткені оқытатын бөлмелер аз.

	«Көп түкірсе – көл» дегендей, жаз бойы ата– аналарымыздың көмегімен мектептің жанынан шамамыз келгенше бөлмелер қосып едік, қажетті құрылыс материалдардың тапшылығынан жұмысымыз тоқтап қалды. Биылғы жаңа оқу жылына ісімізді аяқтап, кіреміз бе деген едік, үлгере алмадық.

	Екі жылдан бері осы үй мәселесі жөнінде бармаған жеріміз, баспаған тауымыз қалмады. Енді нәтиже жоқ... Айналып келгенде, жергілікті әкімшілік жасаймын десе, қолынан келетін шаруа. Негізінде, біздің істеп жатқан игі бастамамыз осы аудан үшін керек. Аудан басшылары да біздің жағдайымызға қарайласып, қол ұшын берсе деймін.

	– Осы сұхбатты оқыған, өз ұлтының болашағын ойлайтын кеудесінде жарық сәулесі бар азаматтар сізді қолдар деп ойлаймын. Әңгімеңізге рақмет!

	(Әңгімелескен – Айгүл АйДаралиева)





ҰЛТТЫҚ МЕКТЕП – ӨРІСІМІЗ




	Мектебіміздің отарлық жүйеге арналған кеңестік түрі егемен мемлекеттің алдағы мақсатына толық келмейтіні анық. Жаңа ұлттық мектеп жүйесі әлі жасалған жоқ. Ұлт мүддесін ашық айтуға мүмкіндік алғанымызды қызықтаумен алтын уақытты босқа өткізіп жүрміз.

	Қазіргі уақыт педагог ғалымдардың, ұстаздардың, жалпы ел азаматтарының алдына бұрынғы өктемшіл тәрбиеден арылған ұлттық педагогиканың ғылыми жүйесін негіздеу жаңа үлгідегі ұлттық мектептер жасау міндеттерін қойып отыр.

	Ал мектептердің қазіргі жай күйінен әр түрлі көңіл-күй байқалады. Бір мектептердің маңдайшасын өзгертіп, гимназия, лицей, колледжіге айналуда, кейбіреуі мұражайлық кейіпке енуде. Нәтижесі ішкі құрылымын өзгертпей, тозған тонның тысын жамап кигенмен бірдей. Оның несі дұрыс емес деп дауласуға асықпайық, талап дұрыс, бірақ осы әрекетіміздің ішіндегі ең негізгі нәрсе жоқ қой. Сапалы өзгеріс болу үшін ең әуелі «мектеп бала үшін» «бала мектеп үшін емес» деген қағиданы терең ұғынуға тиіспіз. Сонан соң мектеп пен баланың арасындағы қарым-қатынас, сабақтың мақсатына деген және мұғалімнің бейнесіне деген талап өзгеруі тиіс деп ойлаймыз. Ең негізгісі балаға көзқарас қандай?

	Біраз мәселе «Мұғалім еңбегінің өлшеуіші не?» деген сұраққа жауап тапсақ шешілетін тәрізді. Осы кезге дейінгі тәжірибемізде оның өлшеуіші жоғардан келген комияссияға «дұрыс» көріну, қағаздарын туралап қою болып келді. Енді категория, разряд дегендерді ойлап таптық. Мұның өзі – мұғалімнің жанын ауыртатын мәселе. Азғантай тиын-тебен алу үшін «мен мынандай едім» деп еңбегін дәлелдеу – түсінген адамға қорлықтың бір түрі. Мұғалімді шөміштен қысу. Шығармашылықпен жұмыс істейтін мұғалімдер өзін-өзі жылтыратып көрсетуге әуес емес. Олардың еңбегін комиссияға арналған бір күндік сабақ анықтай алмайды.

	Шынайы мұғалім – суреткер. Ал суреткердің әр шығармасы жұртттың бәріне бірдей түсінікті болу шарт емес. Тіпті біреулер оны іске алғысыз жасауы да мүмкін. Ал күнкөрістің өлшеуіші болып отырған категория мен разрядтың тап қазіргі қалпы жасанды нәрсе екендігін мұғалімдердің өздері де жақсы түсінеді. Шындап келсек, стаж да, значок та мамандықтың сапасының таразысы бола алмайды.

	Мұғалімнің еңбегінің өлшеуіші – бала. Нәтижесі алдындағы шәкірті білім, мәдениет жағынан қандай деңгейге көтерілді, осыдан көрінеді.

	Еңбек осылай бағаланса, жақсы мұғалімнің жұлдызы жанар еді. Айналып келгенде, мектепті көркейтетін адам – жақсы мұғалім. Және оның бағасын бәрінен бұрын бала біледі.

	Ұлттық мектепті өсіреміз десек, мұғалімді өсіру керек. Біздің мұғалімдеріміздің дені – өз мектебінен ұзап көрмеген кісілер. Сонан соң өз білімі мен біліктілігін салыстыруға – көргені аз, көңіл көкжиегінің аясы тар. Көпті көргеннен сұрайтын елміз ғой. Әлемнің әр түкпірін қалауыңша көріп, көңілмен сызып жүрген шетел мұғалімдеріне қызыға қарайсыз.

	Адамның бет пердесін көлегейлеп келген Кеңес мемлекеті саясатының нәтижесінде әлемдік педагогикадан оқшауланып қалған мұғалімнің өсуіне бүгінде мүмкіндігі аз. Шекарадан шығып, өскен елдердің мектебін көріп қайтуға үстел баққан адамның орнына қарапайым мұғалімді жіберсе, ел үшін пайдасы молырақ болар еді. Оны ойлап жатқан кім бар! Шындығын айтсақ, қарапайым мұғалім ол тізімге іліне алмайды. Ал көргені өз мектебінен аспаған мұғалімнен көп нәтиже күтуге бола ма?

	Біздің арамызда небір қабілетті мұғалімдер жүр. Бірақ олардың еңбегін көру жетіспейді, көтермелейтін, қолпаштайтын орта жоқ, жоғарыдан төмен қарай қалыптасқан қатаң бақылау мұғалімді шығармашылық ізденіске ұмтылдырмайды. Біздің жүйе стандарт қалыптан шықпай талап етіледі. Одан шығып кеткендерге өз ісінің дұрыстығын дәлелдеу үшін темірдей жүйке керек екендігі бесенеден белгілі.

	Рухани өренің биік болуы отырған орынға байланысты емес. Қазақстанның бір бұрышындағы мектепте жүрген бір мұғалімнің ізденісін көру үшін одан жоғары әр түрлі деңгейдегі тексерушілердің өрісі одан да биік болуы керек. Тексерудің өзі «мен оны тексермесем, мені біреу тексереді» деген жұлқыламаға құрылған. Бұл – халқына сенбейтін қоғамның қалыптастырып кеткен жүйесі. Тексерушілердің өзінің білім, мәдени, мамандық деңгейі мұғалім деңгейінен жоғары тұрса ғана ақыл-кеңес айтуға құқы бар. Олар тексерушіден көмектесушіге айналмайынша, мектеп ізденіске аяқ баспайды. Жоғарыдан келген адам сабақ берудің қызықты түрлерін өзі көрсетіп, әдістемені өзі үйретуге тиісті болса, кездейсоқ отырғандар өзіне-өзі сын көзімен қарар еді.

	Шығармашылық ізденіс шектеуді білмейді. Шектеулі сызықтан шықпайынша, тыңға түрен салынбайтыны түсінікті. Өзінің әрбір талпынысына тексеру күткен мұғалімді ақыр аяғында құлақтың тыныштығын ойлаған көптің ортасына күмп беруге мәжбүр ететін тексеруден құтқару парыз.

	«Мұғалім – киелі адам», – дейді біздің мектептің мұғалімі Айсұлу. Шынында, өзгенің жақсы болуына қызмет ету – тек мұғалімдей әулиенің қолынан келетін іс. Қазіргі заман – Әулиесін аттан аударып тастаған заман. Зиялысын аялайтын қоғам әлі күшіне енген жоқ. Осы қиын кезде мұғалімнің жақсы ісін таратып, ғылыми көмек беретін, ізденгіш ұстаздардың басын қосып, қамқор болатын қауымдастық керек.

	Ұлттық мектепті жақсартуға қажетті шарттың бірі – балама мектепті көбейту. Көршілес Ресейде оқу департаменті мұрындық болып әр түрлі бағыттағы мектептерді тездетіп ашып жіберді. Оған дайын мұғалімді өздері іздеп тауып жәрдем берді. Шығынның 80 процентін мемлекет көтерді. «Үй иесінің асқанына емес, сасқанына сүйсіндім» дегендей жаңалықты қолдаған рухани жәрдемнің өзі қандай! Ал біздегі жағдай мүлдем басқа деуге болады. Жекеше мектепті көбейтуге емес, тезірек жабуға итермелейтін заңдар бар. Мысалы, балаға мемелекеттік мектепте оқып жүргенде қоғам тарапынан бөлінетін көмек-қаржы жекеше мектепке кетсе, оның ата– анасына берілуі тиіс емес пе? Берілмейді. Ол түгілі ата-ананың өз қалтасынан шығарған ақшасының да жартысына жуығын алып қояды. Отыз процентін салыққа, он процентін жол шығынына, екі процентін жұмыссыздыққа деп жинайды. Бұл заң тонналап сауда жасап жатқан жекеше кәсіпорындар үшін дұрыс болғанымен мектеп жағдайына келмейді. Баласын мемдекеттік емес мектепке бергісі келген ата-ананы жазалау болып шығады. Егеменді елге лайық мектебін жасауға атсалысып жатқан жаңа бағыттағы балама мектептерге біраз жеңілдіктер берілгені жөн болар.

	Осы кезде шетелдіктер ашқан өзге тілді мектептерде оқытуға құштарлық байқалады. Оның негізгі себебі қазіргі мектептердің сапалық деңгейінің жоғары болмауынан, бәрінен бұрын шет тілін білу мұратқа жеткізеді деген ойдан екендігі түсінікті. Қазақ баласының шет тілін білетіні жақсы-ақ. Бірақ оң-солын танып болмаған өз тіліне, еліне сүйіспеншілігі қалыптасып үлгермеген жас жеткіншекті бірден бөтен тілге, бөтен елге бейімдеу дүбәралықты туғызады. Уақыт тудырып отырған сұранысқа жауап беру үшін өз мектебіміздің жетілген, болашаққа сай жаңа моделін жасап, іске қосу кезек күттірмейтін іс деп білеміз. Әлемде ХХІ ғасыр мектебінің жаңа үлгісі жасалып жатқанын ұмытпайық. Осы іске ұлтжанды, білікті, инновациялық ізденістегі мұғалімдерді топтастырып, жаңаша тұжырымдамамен кірісетін кез әлдеқашан жетті. Жаңаша мектептің тұжырымдамасының қандай болары – өз алдына бөлек әңгіме. Айта кететін бір нәрсе, қайда барса да, жапонның жапон екені сәлемінен танылады. Жапондар әлемдік аренаға өзінің ұлттық болмысын сақтай шығып отыр. Қазақ баласы да сарабдал әлемге қазақ құбылысы болып шығуы керек.

	Қоғамдағы өзгерістерді халық жасады десек те, халықты әріге сүйрейтін атпал азаматтары болуы сөзсіз. Сондай азаматтарды жүйелі тәрбиелеуді қолға алған дұрыс болар еді. Дарынды балаларды бөліп оқытатын, арнайы бағдарламамен жұмыс істейтін ұлттық мектеп керек. Әсіресе саясаттану, тіл– әдебиет, заңтану, қазақ пәлсафасы саласының қазақ ойшылдарын тәрбиелейтін мектептер болса. Бұл жағынан жанымыздағы қытай мектебінің тәжірибесі де тәуір. Алысырақ барсақ, болашақ саясаткерлерді арнайы тәрбиелейтін Америкадағы Әулие Албан мектебі бар. Қазіргі қазақ баласының еңсесі көтерілді. «Кім боласың?» десең, «Құдай қаласа, президент боламын!» – деп жүргендері көп. Халқымызға ендігі он-он бес жылда тірек болатын тұлғаларды қазірден дайындауға кіріскен жөн. Сондай-ақ қыз баланы білімді де мәдениетті, ісмер ана болуға баулитын арнайы мектептер ашсақ, оның ешбір ұяттығы жоқ. Баланың тәрбиесін мектептен бұрын анасынан талап етуіміз керек. Әйелдің қоғам алдында ең жауапты қызметі өз баласын тәрбиелеп беруі екендігін толық сезінетін жағдайға жеткізу үшін жасалатын жұмыстардың бастауы болмақ.





БҮГІНГІ ҰЛТТЫҚ МЕКТЕП


	ескі қалыптан шыға алмай, жаңаға жол сала алмай отыр



	Президент Нұрсұлтан Назарбаевтың теледидар ар қылы білім саласын жолға қою туралы сөйлеген сөзі біздің еліміздегі педагог-ұстаздардың болашаққа деген үмітін оятып, еңсесін көтергендей. Білім саласының құлдырауы, жалпы ұстаздардың қабілеттілік деңгейінің төмендеуі өсетін елдің белгісі емес екені көпшілікке аян. Енді ғана қаз– қаз басқан еліміздің болашағына сенгендіктен ұстаздар қауымы шыдамдылықпен еңбек етуде. Жетіспеушілік, тұрмыстық қиындықтарды азаматтыққа жеңдіріп, адал да қажырлы еңбек етіп жүргендер арамызда жеткілікті.

	Әрине, алдағы уа қытта заман т үзелер, мемлекетіміз білім мәселесіне шыңдап көңіл бөлсе, мектептер мен институттарды тастап кетуге мәжбүр болған мұғалімдердің бірқатары қайта оралар деген үміт бар. Сонда бүгінгі күні тоқыраушылыққа ұшыраған мектеп өз жұмысын қалай бастап, қай бағытқа түрен салады деген ой келеді. Мектеп реформасы туралы талай әңгімелер айтылғанымен, оның біразы жалпылама сөз болып қалуда. Сондықтан да осы мәселелер жөнінде ұстаз ретінде өз ойымды ортаға салуды жөн көріп отырмын.

	Бізді ң еліміздің, хал қымыздың ең озық, жақсы қасиеттерін әлемге танытатын – ұлттық мектеп. Ал осы мектептің білім беру деңгейіне көңілі толмағандықтан да көптеген ата-аналар өз балаларын өзге шетелдік мектептерге сүйрелейтінді де шығарды. Заманның илеуіне ілігіп, ана тілінен айырылған ұрпақ сөйтіп, өзінен кейінгі бір ұрпақты қоса сүйремек. Ал басқа тілді мектептер қазақ баласын сол ұлттық деңгейде тәрбиелеп шығара ала ма, оған құлықты ма, олар өз мектебін қандай мақсатпен ашып отыр деген мәселеге де бір кезек ой жүгірткен жөн.

	Қазақ баласы жаңа типтегі мұндай білім орындарына жүрегін қолына алып жүгірумен келеді. Қолды болған жүректерге күтпеген бағдарлама салынғаны санамызға кеш кіріп, санымызды соқсақ та, әлі маңдайға тиер емес. Жалпы өз құшағыңнан кеткен кім алдаусыратып бауырына тартса, сонікі болады емес пе? Соған орай біздің республикамызда енді біраз жылдардан кейін жан-дүниесі бөтен, бірақ түсі таныс бір жаңа леп дайындалып шықпақшы. Осындай сергелдеңді арада көп уақыт өткізбей дұрыс бағытқа салып, туған баламызды өз құшағымыздан, өз тәрбиемізден, өз тілімізден алыстатпау үшін ұлттық мектепті жоғары деңгейге көтерудің маңызы зор.

	Дәл қазіргі таңда, к үні ертең жалпы орта білім бертін қаза қ мектептерінің жүйесін бірден жолға салуымыз мүмкін де емес. Ондай күрделі жұмыстың материалдық жағын былай қойғанда, одан да қиын біраз дағдарысқа ұшыраған, күнбе-күнгі ізденісті уақыт қиыншылығымен астарлап, төмендетіп алған ұстаздық орта оған дайын емес. Сөйтіп, қазақ мектебі күнге дейін ескі қалыптан шыға алмай, жаңа қалыпты соға алмай отыр, уақыт болса зымырап өтіп жатыр. Мектепті жақсартудың тетігі қабілетті мұғалім екендігі әркімге белгілі. Қазір шетелдерге көптеген жастар оқуға жіберілуде. Әйткенмен, шетелдерге жаңаша көзқарастағы, талапты да талантты қарапайым мұғалімдерді жіберу жағы ескерілмейтіндігі жанға батады. Өйткені көңіл көкжиегін алысқа сермемейтін ұстаз шәкіртінің қанатын биікке қақтыра алмайтындығы да өзінен-өзі түсінікті.

	Сонымен қатар жаңаша оқыту орталығын құрып, о ған қазақ мәдениетін терең білетін, әлемдік педагогикадан жан-жақты хабары бар білікті ұстаздар мен жанашыр ғалымдарды, рухани деңгейі жоғары азаматтарды жинаса деген ой бар. Мектептерді күнбе-күнгі мағынасыз, мәнсіз тексерулерден гөрі, оған деген нақты көмекке, қамқорлыққа көшетін уақыт жетті. Жаңаны жылжытуда, озық тәжірибелерді өмірге енгізуде тиісті орындар өз жұмысын атқара алмай отыр. Осы жерде елуінші жылдардың аяғы мен алпысыншы жылдардағы Америка тәжірибесін еске алған орынды. Кеңес үкіметінің ғарыш кемелері аспанға ұша бастағанда, олар өз мектептерін жолға қоюды тездетіп қолға алды. Ең алдымен институт ұстаздары мектепке жіберіліп, тәжірибе жинақтау орталықтары ашылды. Қазір XXI ғасыр мектебінің нобайын жасап, бағдарламалар жүзеге асырылды. Осындай бір серпіліс қазіргі уақытта біздің білім жүйесіне де аса қажет.

	Біздің еліміздегі өміршіл педагогикалық жүйе әлі өзгерген жоқ, өйткені оған бәсеке болатындай жаңаша көзқарас, тың әдістерге қолдау тапшы. Ал қалыптасқан ескі жүйеге керегі сол, оны жылжытып алып кетуге тиісті механизм – қолында билігі бар жауапты жетекшілер болса керек. Өзгеріс осы жақтан басталмаса, төменнен жарқылдап шыққан идеялар қандай құнды болса да іске асырылуға мүмкіндік жоқ. Кейде тіпті жетпей жатқан қаражат емес, ықылас сияқты болып көрінеді. «Асқаныңа емес, сасқаныңа сүйсіндім» деген сөз бар ғой. Шағын экспериментті мектептерді ұйымдастырып, оған қолдау көрсетілсе, үрдіске жүрегімен дайын мұғалімдерді жинақтайтын, олардың ісін, озық тәжірибесін тарататын шағын лаборатория жасалатындығына күмән жоқ.

	Сондай ұлттық мектептің балама б әсеке т үрлеріне жатырқамау керек. Біздегі балама мектепке деген өгей көзқарасты жиі кездестіруге болады. Осыдан екі жыл бұрын оқытудағы жаңаша көзқарастарымызды жүйелеп, оны іске асырып көрсету мақсатында мектеп аштық. Өзіндік өрнегімен, өз қолтаңбасымен келген мектепті қалыптасқан ортаның түсінуі де, қабылдауы да қиын. Жекеше гуманитарлық қазақ мәдениеті мектеп лицейіндегі жұмыс осындай күрделіліктермен әрі қарай жалғасуда. Мектеп ашу, әрине, мансап емес, қазір оны қайырымдылық мектебі десе де болады. Президентті өсірген құнарлы топыраққа егілген шыбық секілді жаңа көктеп келеді.

	Ел үшін елеулі іс қылсам дейтін азаматтар: аспиранттар, институт мұғалімдері, шығармашылық ізденістегі мұғалімдер Алматыдан, жан-жақтан келіп жұмыс істеуде. Ең үлкен жетістігіміз – университеттің бірінші курсында оқылатын сабақтың өзін 6-7-класс оқушылары әжептәуір меңгерді. Баяғы сақ, кейінгі ғұн, түрік заманындағы қазақ мәдениеті тарихын білуі қуантады. Өкінішке орай, білім жүйесіндегі селт етпейтін салғырттық таңғалтады. «Мұндай мектепті енді он жылдан кейін іздемесе, қазіргідей қиын кезде оның керегі бар ма?» деп күманданушылар да табылуда. Жеке мектеп қой деп күдіктенушілер де бар, олай болса мемлекеттік мектеп етіп қабылдаңыз дейміз, бірақ оны да керек етпейді. Тек қана «Мынау бір жаңа бағыттағы пайдалы іс екен» деп балаларды көріп, сабағымызға кіріп, үлкен аналық жүрекпен жылы сөзін айтқан Сара Алпысқызына ризашылығымыз шексіз.

	Біз қайырымдылы қ мектебінің жа ғдайында ж ұмысымызды атқарып жатырмыз. Ал енді ұлттық мектептің жаңа моделін жасауымыз керек екен, оның бір түрін жасап отырған мектебіміз бар. Бірақ оған көмектесетін, қол ұшын беретін адам табылмай отыр. Жеке мектепке жеке кәсіпорын сияқты қарау көзқарасынан арылатын уақыт жетті. Әсіресе қазақ мектептеріне деген көзқарас басқаша болуы тиіс. Қазақ мектебінің жеке меншік түріне де мемлекеттік мақсатпен қарауымыз қажет. Немесе ерекше оқыту жүйесін жүзеге асырушы жеке меншік мектепті тәжірибе лабораториясы ретінде мемлекет қарамағына алған жөн болар еді. Себебі республикадағы тұңғыш гуманитарлық қазақ мәдениет мектебі болып отырған біздің қолымызда жаңа жүйені іске асырудың еркіндігінен өзге жекеменшік ештеңеміз жоқ. Жалпы нәтижелі творчестволық ізденістің өзі де – ойлана білген адамға үлкен байлық.

	Тағы бір айта кететін жай салық заңына байланысты. Ата– ана баласын жеке мектепте оқытқысы келсе, үкіметтің оған бөлетін қаржысын солай қарай аударудың орнына, екі есе тонап алады. Оның өз қалтасынан шығарған төлемақысының да жартысына жуығын жол шығыны, жұмыссыздық үшін, тағы басқа салықтармен алып қояды. Оған қоса электр жылуы, арендаға төлейтін төлемдер тағы бар. Мұның өзі, шындығына келгенде, мектеп ашушыны да, ата-ананы да ашықтан-ашық жазалаудың бір түрі екендігі шындық. Білікті ұстаздарды өздері іздеп тауып, жеке мектептер аштырып, шығынның 80 процентін білім департаменті көтеретін Ресей тәжірибесін біздің жағдайда да ескеру керек секілді. Әсіресе жеке қазақ мектебі қамқорлыққа зәру. (Әлемдік педагогикада түбірлі өзгерістер жасаған Монтессори, Вальдорф, Петерсен мектептері осындайдан басталған болатын).

	Қазір кішкентай мектебіміздің тынымсыз ізденісін естіп, жер-жерден әсіресе астанадан баласын оқытуға алып келуші ата-аналар бар. Біздің олардың барлығын қабылдауға мүмкіндігіміз жоқ. Егер болашақ үшін атқарылып жатқан осындай іске мемлекет тарапынан көңіл бөлінсе, оның аясын әлдеқайда кеңейтуге болады. Біздің бір нәрсеге сеніміміз мол, бүгінгі оқушы ертеңгі күні өз заманына лайықты азамат болып өседі. Қазір де қазақ жастары арасында қылмыскерлік ұлғаюда, колониялардағы қазақ жастарының саны 60 проценттен асыпты, ал маскүнемдік жағынан қай деңгейге жеткеніміз айтпаса да белгілі. Сондықтан да негізгі түйін жас ұрпаққа бүгінгі күннен бастап саналы тәрбие, сапалы білім беруге ұмтылу қажет. Қазақ баласы әлем сахнасында өз келбетін танытсын, мектеп ұстаздарының ең негізгі мақсаты да – осы.





ЖАС ҰРПАҚ: БҮГІН ЖӘНЕ ЕРТЕҢ


	немесе ұлттық тәрбиенің жаңаша моделі жайлы ұсыныс



	Жастар арасындағы Батысқа көзсіз еліктеушілік көбелектей отқа түсіруде. Еліктеушілікке Франция, Жапония сияқты күшті елдердің өзі ұлттық сананы қарсы қойып отыр. Өтпелі кезде бәрі бола береді деген самарқаулық біз сияқты аз халыққа тіпті де келмейді. Кеңес үкіметі орнауының алғашқы жылдарындағы қазақты толғантқан мәселелер, бүгін қарасақ, тағы алдымыздан шықты. Ұлт ретінде жұтылып кету қаупі жүректің ең бір нәзік мұңы болып келген болса, бүгін де ойланарлық жайлары көп. М.Әуезов оны 1918 жылы-ақ байқап, үлгі етерлік бағытты тауып: «Жапония Еуропа не істесе, соған көз жұмып ере берген жоқ... Жапония да әр түрлі өнерліге, әр түрлі білгіштерге мұқтаж болды. Ол мұқтаж адамдары Еуропада мол. Сол себепті олар күнбатыстың профессор, өнерлілерін де шақырып әкеле бастады. Бірақ шеттен келген адамдарға шарт қойып отырды. Ол шарттары: Жапонияның ұлттығына зиян келтірерлік нәрселерді оқытып жүрген шәкірттерінің жүрегіне сіңірмеулері керек. Мұндай мінездері байқалған болса, қызметтеріне кіргізбеді», – деген еді.

	Түрік ойшылдарымен, Абаймен сабақтас, Шығыс пәлсафасы қайнарының бірі – Конфуцийден ( б.д.д. 6 – 5 ғ. ) бір шәкірті мемлекетті ұстап тұру үшін не қажет екенін сұрағанда, үш нәрсені айтқан: елді тойындыру, қару-жарақ, сенім.

	– Егер ел басына күн туып, мәжбүрлік болса, қайсысын қалдырар едіңіз? – дегенде:

	– Сенімнен айырылуға болмайды! – депті.

	Алдымызда жүрген жастарымыз қазір қалай исек, солай кеткелі тұр. Жастардың сенімін бір тұғырдан табыстыру керек– ақ. Сондықтан балаларымыздың көңілін қобалжытпай, ата– бабамыздың соңғы он ғасыр тарихында табанын тіреп, тамырын жайған, бүкіл түрік дүниесіне ортақ ислам діні негізіндегі имандылық сеніміне ұйыту керек. Бұл – ұлттық идеологиямызды құрайтын мықты діңгектердің бірі. Діни имандылықтан бөлек баянды сенім болған емес. Сенімді аударып-төңкере беру азғындауға әкеледі. Аузына ел қараған ағалар дін жөнінде ойланып сөйлеуі парыз. Исламды оқымай-ақ, ескі ұғыммен жамандай сөйлейтін «патриоттар» бар. Мәселе – насихаттай білуде. Қазіргі өмірмен байланыстыра әдемі айта алатын, пікірталасқа түсетін насихаттаушысы болмағандықтан, дін орта ғасыр деңгейінен аса алмай отыр. Дәстүрлі сенімнен айырылу – бәрінен айырылу.

	Әлемдегі 154 миллионға жуық түрік тілдес халықтардың негізгі діні – мұсылмандық. Әр түрлі тарихи жағдайларға байланысты, чуваштар мен гагауыздар христиан дініне, қарайымдар мен қырымшақтар – иудаизмге, сары ұйғырлар пұтқа табынып кеткен (Б. А. Будагов). Ол – түрік халықтарының басындағы қасиет. Сенім алалығы өзара алауыздық та туғызуға себеп болуы мүмкін. Түркістан өлкесінің генерал-губернаторы Кауфман мен Жетісу облысының әскери губернаторы Колпаковскийдің шоқындыру айласына көнбеген.

	Тәуелсіздік алған алғашқы жылдардан бастап әр түрлі діни ағымдар лап берді. Оларда жақсы зерттеу жүйесі қалыптасқан. Елдің бар жағдайын есептеп, адамдарын не қызықтыратынын біліп келіп отыр. Жаңа жағдайға бейімделу үрдісінің біразға созылатынын, жұмыссыздық, орнықсыздық, ақшадан қысылу – бәрі де қолға түскен торғайдың халіндей қолайлылық тудырады.

	Жастардың жақсы өмірге қызығушылығын доллардың құлы қылып пайдалануда.

	Қазір Қазақстанда 37 дін тармақтары тіркеліп отырған көрінеді. Әрқайсысының мақсаты – өз қатарын жергілікті халықтар есебінен көбейту. Кришна дініне бір кірген адам гурудың айтқанынан шыға алмайды. Шеттен келген христиан– баптистер де қарап жатқан жоқ, тіпті Алматы маңында мектебін ашып, бүлдіршіндердің жүрегін жаулап жүргені дер кезінде білініп қалды. Бәрінен гөрі икемдірегі Йегова болып тұр. Йеговаға кірген бір қызымыз: «Мен өз халқымды өте жақсы көремін, сондықтан кірдім. Сендер түкті де түсінбейсіңдер!» – дейтін көрінеді. Йеговалық: «Біз ешқандай дінге жатпаймыз, бәрінен жоғарымыз, ізгілікті уағыздаймыз», – деп алдайды. Қолдарында – Библия. Өзге дінге кіргенің үшін алдап ұстататын күлшесі де бар. Әр жиыны 50 долларға дейін барады деп естиміз. «Йегова куәгерлерін» ылғи назарында ұстап, жәрдем береді. Жиналып құлшылық қылады. Қазір Алматыдан бастап, рухани кіндігіміз үзілмеген оңтүстік облыстарға дейін барады. Жұмыстары нәтижелі. Әсіресе хал-ахуалы нашарлаған мекендерге жетіп барады. Кентау қаласында өзге дінге ерген жастар баршылық. Тіпті Түркістан жастарын да жаулап ала бастады. Жақында: «Ясауи бабамыз тұрған жерде өзге дінге кіруіміз – ұят, намыс» деп түсінген мыңға тарта студент жастар митингіге шығып, Йегованы қалаға тіркетпей жіберіпті. Сөйтіп, «Мәңгілік өлмейтін рух астанасы – Түркістан» екенін дәлелдепті. Мұны біз қазан айының 1-2-сі аралығында өткен «Түркістан: кеше, бүгін және ертең» атты халықаралық ғылыми– практикалық конференция тұсында естідік. Археологтер бұл қалаға кемі 2000 жыл болғанын дәлелдейтін заттық айғақтар тапқан. Түркістан маңайындағы Шоқтас, Қосқорған деген жерлерден миллион жыл бұрынғы тас дәуірінде өмір сүрген адамдардың тұрағы анықталып, тас құралдары алынған. Оны барған кісілер көзімен көрді. Осындай көне мәдениеттің кіндігінен жаралған бүгінгі түркістандық жастардың әлгідей қайраты мен намысы төніп келе жатқан қауіптің бетін қайтарып отыр.

	Шындығына келсек, Йегова – христиан дінінің бір тармағы. Біз өз қолымызбен ұстап, бірнеше кітабын оқып шыққанымызда осыған көзіміз жетті. Ол кітаптардың аты: «Мәңгі өмірге жетектейтін білім», «Жұмаққа жеткізетін үкімет» (Өз үкіметін құруды армандайды. – А. Қ.) «Йегова куәгерлері бірігіп, бүкіл жер бетінде құдайдың құдіретін жасайды». Бәрі де Йегова ұйымдары арқылы Германияда басылып шыққан. Негізгі христиан дінінен айырмашылығы: «Иисус Христос – құдайдың өзі емес, баласы, құдай – өзінше бөлек тұлға, оның аты – Йегова» дейді. Сүйенетін кітабы – Библия. Нұсқауларында: «Үгіттей бер, бір барғанда көнбесе, тағы бар, адамның жағдайы мен көңіл-күйі өзгеріп тұрады. Көшеге шығып үгіттесең, бір отбасындағы адамдардың бірі көнбесе, екіншісі көнеді», – деп үйретеді. Соған қарағанда үгіт күшті, аяғы не болар екен? Дүниенің көптеген елдеріне тараған. Жүзден астам бөлімшелері бар. Суреттеріне қарасаң, әзір мұсылман елдеріне аса ендеп кете қоймағаны аңғарылады. Қазақстан арқылы Орта Азияға кіргісі келеді. Орыстануға қатты іліккен қазақ халқы тағы бір қауіпті басынан кешіргелі тұр, ол – діни бөлшектену. Олардың арманы: балаң – кришнашы, қызың – йегова, немерең баптист болса, сөйтіп, өз ішінде көзқарас қайшылықтары туса, атадан балаға беріліп келе жатқан рухани байланыс үзілсе дейді. Сөйтіп, рухани құлдыққа салып қою. Осы жерде Елбасының мына сөзі ой салып, қарымды істерге жетекші болар деген үміттеміз: «Керісінше, біз өзіміздің ұлттық ойлау жүйемізді, тарихи танымымызды, рухани мәдениетімізді барынша терең дамыта отырып, барлық салада рухани тәуелсіздікке жетуіміз керек» (Н.Назарбаев «Тарих. Тағдыр. Тұлға. Сұхбат» // Егемен Қазақстан, 18.09.97.).

	Кей кісілер «Қорқудың қажеті жоқ, шіріген жұмыртқа сияқты, 10-15 процентімізді тастармыз, бірақ келесі ғасырға бәрібір ұлттығымызды сақтап өтеміз», – дейді. Біз сияқты шағын халыққа сол проценттердің өзі де көп емес пе деп қауіп ойлайсың.

	Әлемді таңдандырып отырған жапондар ең үлкен жетістікке өзінің ұлттық болмысын, ата дәстүрін сақтай отырып жетті. Мемлекеттік идеологиясы Конфуций іліміне негізделді. Христиан дінін (549 ж.) Франциск Ксавье атты миссионер әкелген (Бүгінгі Жапония. – Токио, 1990.) Ішкі соғыс жанжалдар кезіндегі жаңа рухани символдарға қажеттіліктен бе немесе Батыстың саудасы мен қару-жарағына қызығушылықтан ба – бұл дінге кірушілер көбейіп бара жатқан соң, унификациялық саясатты жүргізе отырып, XVI ғасырдың аяғында, қалыптасқан ел дәстүріне қайшы келетіндігіне байланысты, өзге дінді таратуға тыйым салды.

	Сөйтіп, 300 жылдай өз дәстүрімен өмір сүруді жолға қойғандықтан, ұлттық салт-санасын бекітіп алып барып, ХІХ ғасырдың ортасында ғана айналасындағы елдерге есігін ашты. Соның нәтижесінде елдік қасиеттерін сақтап қалды.

	Біздің айналамызда да ежелден қалыптасқан елдер жатыр. Дос пейілдің астарына өзін тықпалау, рухани бодандықты білдірмей насихаттау жағы болса, сақтық әбден керек. Аңғал қызыңды бауырына тартқанына қуануға ерте. Экономикалық қиыншылықтың көлеңкесінде адам факторы мен оның ішкі дүниесі ұмыт қалғандықтан, ұлттық құндылықтардың әлсіреуінен ата-ана да дәстүрлі бағытынан айырылып қалып отыр. Қызы еуропалыққа күйеуге шықса, есі кетіп қуанатыны содан. Бұл мәселеге намыс, салт-сананы былай қойғанда, рухани бодандыққа икемдей түсетін жолдардың бірі деп қараймыз. Оған ұлттық тәрбиені күшейту арқылы ғана тосқауыл қоюға болады.

	Дінді мемлекеттен бөлдік дегенмен, ол қоғамдағы адам санасының негізгі өзегі, адамзат жасап келе жатқан мәдениеттің бөлінбес ұстыны, дүниетанымы ретінде аса көңіл бөлуді қажет етеді. Бұл жағынан көрші елдерде де көңіл аударуға тұрарлық ізденістер бар. Қытайлар «Батысқа еліктеу» дейтін саясатты ұстанып көріп, одан кейін «қайта ойланды», енді «текке оралуға» көшті. Тегімізге оралу бізге де аса қажет екені көрінеді. Жастар бізге бұрылмас, біз оларға бұрылайық. Енді сол жөніндегі кейбір ұсыныстарымызды назарға саламыз:

	1. Қазақ мәдениетін жүйелі оқыту.

	Мәдениеттер күресіне қарсы қоятын ең үлкен тосқауыл – қазақ мәдениетін мектеп, балабақшадан жүйелі түрде санаға сіңіру. Мектептің жаңалығы ақпаратты күшейту немесе ағылшын тілін оқыту ғана емес, ұлттық сананы қалыптастыру болуға керек. Ұлттық дүниетанымның интеллектуалдарын шығару, шын мәніндегі ұлттық элита жасау міндеті тұр. Ресми ұлттық-мемлекеттік бағдарлама, ұлттық идеология жасалуын күтіп отырмай-ақ, жайлап тындыра беретін дүние. Оны орындауға оқу жүйесімен айналысып отырған билікті орындардың ықыласы мен түсінігі жетіп жатыр. Америкада өз тарихын балабақшадан жүрегіне құяды. Бізде Қазақстан тарихын 6-сыныптан бастайды. Адамның санасы ең кішкентай кезгі әсерлерден қалыптасады. Қазақ елі тарихының қызықты да мағыналы үзіктерін баяндайтын бастауыш пен оған дейінгі бүлдіршіндерге арналған бейнелі кітапшаларды шығаруды қолға алайық. Ресейден келіп жатқан бейнелі энциклопедиялар үлгісі бар. «Негеш» энциклопедиясының әрбір саласының өзі ондаған кітаптар туғыза алады. Қазақ тарихындағы сақ түріктері, Түрік қағанаты, ислам өркениеті, ел қорғау тақырыптарының елдік рухты оятатын тұстарына мән беріп, жаңаша көзқараспен жазуға болады.

	Сондай-ақ өз халқына мақтаныш сезімін туғызатын бауырластық, мейірімге, намыстылыққа тәрбиелеу жағынан қазақ әдебиетінің ежелгі нұсқаларына тең келетін дүниені табу қиын. Оны да әр түрлі кеңістік пен ұғымға лайықтап беруге болады. Алғашқы талаптар бар. Өткен жылы «Сорос» қоры арқылы мектепке арналып «Ежелгі әдебиет» атты оқулық шықты. Биыл орысша-қазақша екі тілде «Әл-Фараби» баспасынан дайындалып отыр, жарыққа шықса, пайдалы шаруа болады деген үмітіміз бар. Ежелгі әдебиет негіздерін бастауышқа да арнау қажет.

	Ұлтымыздың өнер-ғылым, басқа да саладағы мақтаныштарын санаға сіңіретін кітапшалар керек. Ұлттық дүниетаным тіліміздегі сөздердің, ұғымдардың мағынасын түсіндіру арқылы да қалыптасады. Бұл жұмысты жекелеген кісілер жасап та жатыр. А.Құралұлының «Ұлттық дүниетаным» кітабы «Өнер» баспасының ғылыми-зерттеу орталығынан шықты. Ұлттық әдептен З.Ахметованың т.б. кісілердің бағдарламалары болды.

	Қазақ өнерін оқытудың «Елім-ай» және А.Райымбергенов жасаған бағдарламалары бар. Ұлттық әдебиет, дүниетаным, қазақ елінің тарихы, өнері, иман әдебі – бәрін біріктіріп, «Қазақ мәдениеті» тұтас бағдарламасын жасап, бастауыштан кіргізу керек. Одан кейін балабақшаға қажеттігі өзінен-өзі туындайды. Жоғарғы сыныптарда «Ислам мәдениеті» жүргізілсе. Осыған қажетті оқу құралдарын жазуға ғалым, ұстаздарды тарту керек. Бұған Ы.Алтынсарин институты, «Рауан», «Атамұра», «Өнер» баспалары жетекшілік жұмыстар атқара алатынына көзіміз жетеді.

	Қазақ мәдениеті – бүкіләлемдік мәдениетті түсіндірудің негізі болып, баланың жүрегіне сіңуі керек. Өз халқын түсінген, оның өз перзенті бола алған адам өзге мәдениетті де жақсы түсінеді, ішкі өзегі мықты болып қалыптасады, салыстыру– саралау ойлары жақсы дамиды.

	2. Орыс тілді мектептерде « Қазақ мәдениетін» о қыту.

	Орыс мектебі – Қазақстанның азаматын тәрбиелейтін, қазақ елінің мектебі. Онда оқитын балаларды қазақ мәдениетінен мақұрым тәрбиелеу күнә. Қазақ тарихы, тілі, әдебиетінен бастауышқа арналған орысша әдемі кітапшалар жазуға орыс тілді зиялыларымыз атсалысса, қазақшадан аудару жұмыстары жүрсе, аса бір қиыншылық тудырмайды. Илья Муромецтен басқа да үлгі етерлік қаһармандарымызды білдіру парыз. Орыс тілді мектептерде қазақ музыкасының да сан ғасырлық жауһарлары ыңғайлы кіргізіліп, оқыту жағын ойлауымыз жөн.

	Ю.П.Аравин хабарларының өзі тұтас бағдарламаларға сұранып тұр.

	Сондай-ақ ағылшын тілінен бұрын қазақ тілін оқыту керек. Жиналыстары мен іс қағаздары қазақша бағыт алып кетсе, қазақ тіліне деген менсінбеушілік өзінен-өзі жойылары сөзсіз. Елімізде дос пейілмен өмір сүріп жатқан басқа ұлт өкілдері, қазақ ұлтының мүддесі – Қазақстанның мүддесі екенін ұғынады. Оған Герольд Бельгердің ізгілікті ойлары куә.

	3. «Қазақ мәдениетін» жоғары оқу орындарыны ң бағдарламасына жүйелі кіргізу. «Қазақ мәдениеті» бір-ақ сабақ болмайды. Оның кешенді бағдарламасында: қазақ тілі – әдебиеті, тарихы, дін мәдениеті, өнері тұтас кіреді. Осы сабақтар факультетіне қарамастан, барлық оқу орындарында жүргізілуі керек. Қазіргі күнде мұның бәрі тіл, тарих және «мәдениеттану» курсы болып үш-ақ сабақпен өтуде. Ол жеткіліксіз. Қазақ әдебиеті және қазақ өнері де жеке пән ретінде өтіп, оның қадірін түсірмейтін мамандары сабақ берсе, театрларға, музейлерге апару, айтысты көрсету, оны талдау – жастардың сана-сезімін біріктіреді.

	Сондай-ақ жастардың көкірегіне қобалжу туғызып, өз ұлтына топырақ шаша сөйлейтін ділмар «ұстаздар» кездессе, олардың пайдасынан – зияны. Білікті болса, халқын жарылқаудан артық не бар? Жиған білімің, үйренген тілің, көрген тәжірибең интеллектіңді жұртыңа жұмсасаң ғана қадірлі. Төбенің басына шығып алып, төменге күл шашқан кісіні өзің түгіл, өзге де сыйламайды.

	«Еуропаға елден бұрын мен жеттім» дегендей, алғашқы кезде біраз эйфория болды, енді сабасына түсіп, еліне қайтіп қызмет қылуды ойланатын кезге келдік. Білгеніңді көрсетпе деп жатқан ешкім жоқ. Жалпы адамзаттың биігіне айналған тұлғалардың өзі, сол биікке өзін шығарған халықтың мәртебесін көтеру арқылы ғана жеткен.

	4. Ауыл балаларыны ң о қу ғ а т үсуіне м үмкіндік жасау.

	Елдің азып-тозуына байланысты, ауыл интеллигенциясы әлсіреді. Кейбіреулер ауыл жастарын «жоғалған ұрпақ» қатарына жатқызып та қойды. Ал, негізінде, ауылда өскен зиялылар – ұлттық дүниетанымның діңгегі. Олардың оқуға қолы жетуі қиындап кетті. Тозған ауыл мектебінен жеткілікті білім ала алмаса, оқуға қалай түседі? «Сауыншы, қойшы бол» дейтін де мүмкіндік азайды. Коммерциялық бөлімге төлейтін шама қайда? Мұның бәрі – ауылдың ұл-қызы үшін проблема. Сондықтан дайындық бөлімі тәжірибесін институттарға қайта енгізуді ұсыныс етеміз. Кезінде бұл өзін-өзі ақтаған еді. Еңбекпен піскен көзқарасы қалыптасқан қаншама жігерлі жастар дайындық бөлімдерінің көмегімен оқуға түсіп, жақсы маман болып кетті. Алдағы оқу жылынан кемінде екі жыл еңбек еткен, сол ауылда өскен Армия қатарында қызметін өтеген жастардың ішінен талаптыларын институт жанында бір жыл оқыту арқылы, бітіру емтиханымен қабылдауды ұйымдастыру аса қиын шаруа емес сияқты. Коммерциялық бөлімдердің ақшасынан қағыстырса қаражат неге шықпасын? Ауыл баласына қамқорлық қазір әсіресе керек. Өзімізді адам қылған, асырап келген ауылға бүгін қиналған кезінде құрметімізді білдірейік.

	5. Қыздар т әрбиесіне арналған арнайы бағдарлама енгізу. Қоғамда құндылыққа деген көзқарастың өзгеруіне байланысты, болмысы өзгереді. Қыз тәрбиесін отбасына бұруымыз керек. Зор құндылық – тәрбиелі отбасы. Өз баласының жан-дүниесіне еге бола алмай қалып отырғандар, көбіне, балаға көңіл бөлуге уақыт таппағандар. Отбасы культін жасауға келеріміз анық, оған ұйтқы болған ақылды аналарды, жас келіндерді насихаттау керек. Отбасы – қоғамымыздың кілті.

	Мектепте еңбек сабақтарының бағдарламасы баяғыша ұл– қыздарға ортақ. Қыздарға арналған бөлек бағдарлама жасап, өмірлік дағдыларға үйрету керек. Мектеп бітіріп шыққан қыз бала дәмді тамақ пісіру, киім тігуге дейінгі дағдыларды, қарым-қатынас психологиясын, ұлттық әдеп негіздерін, Шығыс және Еуропа этикетінің ерекшеліктерін, талғаммен киіну, дене күтімі т.б. біліп шығуы керек. Бұл ретте де Жапония мектебінің үлгісіне назар салуға болады.

	Тіпті отбасы тәрбиесіне мықтап көңіл бөлінетін қазақша қыздар гимназиясын ашса да болады. Қыздар педагогикалық институтымен тығыз байланысып, кешенді жұмыс істесе.

	Отбасында қыз баланың билігі – отағасының рөлімен таласу емес, отанасы бола білу екенін ұғындыру тәрбиесі жетімсіз. Кейбір әдепсіздіктер өмір сүруге бейімділік болып көрінеді. Бұл – қыз тәрбиесіндегі қайта айналып көрініс беретін олқылықтар. Қысқасы, қыз тәрбиесі маңызды мәселенің бірі болып отыр.

	6. Жаңаша мектептің моделін жасау.

	Бізде қазақ тілді, орыс тілді, жеке пәндерді тереңдетіп оқытатын мектептер бар, нәтижесіз де емес, бірақ тәуелсіз еліміздің жаңаша ұлттық мектебінің моделі жасалған жоқ. Кейбір мектеп: «Біз үш тілде оқытамыз», – дейді. Тіл білгені жақсы, бірақ мәселе баланың санасы қалай қалыптасып жатыр, сонда.

	Жаңаша ұлттық мектептің экспериментальды базасында «Қазақ мәдениеті» кешенді бағдарламасын, ұлттық тәрбиені жаңа заманмен ұштастырудың жолдарын, ұлттық сана қалыптастыру жүйесін іске асыруға толық мүмкіндік болар еді. Жүз емес, осындай бір мектепке көңіл бөліп, жеткен нәтижелерін таратуға ыңғайлы. 90 жылдардың басында осы бағытта ізденістер жасаған ұстаздар болды (Мысалы, Сәдуақасов бағдарламасы, Гуманитарлық Қазақ мәдениеті мектебінің тұжырымдамасы). Бірақ жаңа бастамаларды әр түрлі шенеуніктердің өзімшілдігімен рухани дәрменсіздігі тұншықтырады. Бізге жаңалық керек емес деп кеудесін ұрды. Ол кезде көрші Ресейде жаңалығы бар мұғалімдерді іздеп тауып, жол ашып жатты. Біз болсақ, бүгінде сол Ресей мектебі стандартының көлеңкесінде қалып отырмыз. Ұлттық мектептің жаңаша мазмұнын ойлауға мұрша жоқ.

	7. Дәстүрлі салтымызға жат діндерді ң қысымына тос қауыл қою. Жас мемлекетіміздің ұйтқысы болып отырған қазақ ұлтының тұтастығына әр түрлі сенім-көзқарастарды тықпалау арқылы іріткі салып жүрген жат топтарға заңмен тыйым салуды ойланса дейміз. Жапония да 300 жыл бойы өзге дінге тыйым салу арқылы біртұтастығын сақтап қалған. Жеке адамның демократиялық құқы тұтас ұлтқа қауіп төндіретін болса, арасалмағын саралап көрмейміз бе? Жоғары оқу орындарында теология факультеттерін немесе теология институтын ашып, дінді мәдениеттің бір саласы ретінде зерттеу керек. Дінге дүмше молданың көзімен қараудың уақыты баяғыда өтті. Жастарды сендіріп сөйлей алмайтын діндарлықты – тек күнкөрушілік дейміз.

	8. Дәстүрлі санаға қайшы келетін, зорлық-зомбылы қ, ашық әдепсіздікті дәріптейтін фильмдерді көрсетуді тоқтату. Халықтың өзі де зорлық – кинолардан тойып болды. Ұлттық кинотуындыларын кеңінен таратып, теледидар арқылы қазақ өнерін, өмір-салтын, иман-әдебін көбірек көрсету қолдан келмейді дегенге сене алмаймыз. Телехабарға білікті де мәдениетті жүргізушілер қатарын қазақша еркін сөйлей алатын, ойлы авторлық бағдарлама жасай алатын жазушы, ғалымдар есебінен көбейте түсуге болады. Теледидарға коммерцияның көзімен қарағанда, көрерменнің жанын коммерциялау мақсатын тұтпауы керек. Экран бетінен жан-дүниеге көбірек орын берілсе. Телеақпарат таратудың ұлттық концепциясын жасау да кезек күттірмейтін істердің бірі дер едік. Теледидар өз көрерменін тәрбиелеудің орнына, ортадан төмен талаптардың соңынан ере беруге болмайды.

	Қазіргідей «Азия дауысы» деген атқа жауап бермейтін, елдік мүддеден тумаған, көпшілікті жалықтыра бастаған шаралардан гөрі шынайы азиялық өнерді көтермелеуді ойланатын қайраткерлерге жол ашылса.

	Түнгі дискоклубтарды ң сапасына мән берген, оған басшылы қ жасайтын адам бар ма? Шараптың көңіл-күйімен не болса соны сөйлейтін, жігіттердің мойнына мініп алған қазақ қыздарын теледидардан жиі көретін болдық. Мұндай клубтарды дәстүрлі музыка мен дәстүрлі салт негізінде ұйымдастыруға болмай ма?

	К ө пшілік баратын базар, парк т.б. орындарда қаза қ музыкасы ойналмайды, Батыс музыкасына жұтылып кеткен. Бұл да болса – қай елде отырғанын сыйламаудың көрінісі. Оған бағыт беру үшін ешқандай ақша қажет емес, жанашырлық болса жетіп жатыр. «Азия ойындарының» ашылуындағы елдік қасиеттеріміздің рухы жалт етіп, жоқ болып кететін түске айналмаса екен. Жастарды тобырлық санаға емес, елдік санаға тәрбиелеу өз қолымызда.

	9. Алматыда үйсіз-күйсіз жүргендер – жалғызбасты қазақ қыздары. Жатақхана синдромы қазақтың тектік кодына кіретін болды. Жекешелендіруде осы топты ескерудің орнына, жатақханаларды өз пайдасына сатып жіберіп жатқан мекеме басшыларына тыйым бола ма?

	Ел ахуалының түзелуін күтіп отырмайтын мәселе – мектеп. Ауылындағы мектеп тозып кеткенде, хандарға лайық коттедждерде жалаңаш халықтың байбатшасы болып шіренген басшыларды ел азаматы деп айтуға келмейді. Бұрынғы мұғалімдер шұбырып вагон-вагонда шұлық сатумен жүргенде, ұрпақ тәрбиесі бақылаусыз қалды деген сөз. Әйелдерді ең көп қамтитын мұғалімдік пен медицина қызметінің құны көтерілмей, жағдай жөнделе қоятын түрі жоқ. Әр түрлі шетел миссионерлік орталықтарының тапсырмасын ала келген еркектер жалғызбасты әйелдерді екі-үш баласымен қоса қуана-қуана алып кетіп те жатыр. Себеп – қазақ әйелдерінің жоғала қоймаған қасиеттері.

	Қорыта келе айтарымыз, қазіргі қоғамда етек алған тойымсыздық қасиеті қазақ әйелін қасиетінен айырып барады. Рухани құндылықтарымызға қайта оралайық.





БАЛАНЫ БАСҚАША ОҚЫТПАСАҚ...




	Енді бір он жылдан кейін бізде білім мен мәдениеттің

	өрісі мүлдем тарылуы мүмкін

	(Сұхбат)



	Бұл сөзді мен ҚазМҰУ-дың оқытушысы, филология ғылымдарының кандидаты, доцент Алма Қыраубаевамен әңгімелесу кезінде естідім. Ол университеттегі қыруар жұмыстарын атқара жүріп, Қаскелең ауданына қарасты О.Жандосов атындағы совхоздың орталығынан Гуманитарлық қазақ мәдениеті мектеп-лицейін ашқалы да біраз уақыт болды.

	– Алма апай (бұл кісінің шәкірттерінің бәрі осылай атайды, мен де солардың бірімін), өзіңізді біздер ғалым ретінде, үлкен шығармашылық жолдағы адам ретінде білетінбіз. Енді бүгін үлкен айдын төсінен жағалауға қайтып оралған сияқтысыз. Сонымен ауыл мектебіне келуіңіздің себебі неде?

	– Мен университетте әлі де сол бұрынғы қызметімді толық атқарудамын. Ғылымнан да қол үзгенім жоқ, үзбеймін де. Шығармашылық жұмыстар жөнінде айтсақ, әңгіме көп қой...

	– Әрине, оған тоқталса қ, әңгіме арқауы бас қа арна ға бұрылып кететін тәрізді. Дегенмен, Алматыдан көшіп, мына шағын ауылға келгеніңіз, бұл жерден жеке меншік мектеп ашқаныңыз, сөйтіп, астана мен ауыл арасына күнделікті қатынай жүріп, осыншама шаруаны тындыратыныңыз мені ептеп таңдандырып отырғаны да рас.

	– «Жекеменшік иесі» деген сөз бүгінде баюдың жолына бет бұрған немесе бай адамдарға байланысты айтылатын ұғымға айналды ғой. Ал менің мұнда келіп жеке меншік мектеп ашудағы мақсатым мүлде басқа. Университетте студенттерге дәріс оқыған біраз жылдар кезеңінде қазақ мектептерінде гуманитарлық білімнің өте тайыз екеніне көзім жетті. Бұл олқылықтың орнын университетте толтыру қиын екен. Жоғарғы оқу орындарының негізгі міндеті-мектепте алған білімнің негізінде студенттердің таным деңгейін одан әрі тереңдету, ғылымға бейімдеу болып табылады. Ал мектепте дұрыс білім алмаған баланы қанша оқытып, тәрбиелесең де, одан білікті маман шықпасы анық. Сол шала мамандар ертең мектепке келіп сабақ береді. Сонда олардан дәріс алған балалар болашақта қандай маман болады?

	– Енді б ұл мектеп-лицейдегі о қу бағдарламасына тоқтала кетсеңіз. Қазіргі кезде жеке меншік мектептер мен лицейлер әр жерде жұмыс істей бастады. Олармен салыстырғанда сіздің мектептің өзгешелігі қандай?

	– Аты айтып тұрғандай, бұл – Гуманитарлық Қазақ мәдениеті мектеп-лицейі болғандықтан, алдымен оқушылардың гуманитарлық сала бойынша жан-жақты білім алуына назар аударамыз. Мұнда «Қазақтың көне мәдениеті» деген арнайы курс жұмыс істейді. Бұл жұмысты жүргізуге мен Қытайдан келген бір азаматты тарттым. Шығыстану саласынан білімі өте терең. Университетте шығыстану пәнінен сабақ бере жүріп, ол осы мектептің жұмысына да белсене араласуда. Сонымен қоса қазақ пәлсапасы, грек пәлсапасы мен қазақ пәлсапасының байланыстары деген сабақтар, тіл-әдебиет, математика, физика тағы басқа пәндер оқытылады. Бала тәрбиесінде халықтық педагогика тәсілдерін қолдануға тырысамыз. Өзімізді мақтағанымыз емес, мемлекеттік мектептермен салыстыр ғанда, бізде оқыған балалардың білім деңгейі де, тәрбие– өнегесі де көп ілгері екенін айтқым келеді. Аманшылық болса, оны өмірдің өзі әлі-ақ дәлелдейді деп ойлаймын.

	– Жеке меншік мектеп пен мемлекеттік мектеп арасындағы айырмашылықтарды қандай мысалдар арқылы көзге елестетуге болады?

	Мына бір мысалды ғана айтайын. Бізді ң мектеп осы ауылдағы мектептің дәл іргесіндегі ескі клубта орналасқан. Әзірге бес класс жұмыс істейді. Әрқайсысында 10-15 баладан бар. Жанымыздағы мектептен ауысып келген кейбір балалар алғашында ауыз ашпайтын. Бір жылдың ішінде сол балалар өз ойын ашық айтатын жағдайға жетті. Бұрынғы бұйығы күйінен арылып, үзіліс кезінде жайраңдап жүретінін талай байқадым. Сонда оған не әсер етті деген сұрақ туатыны заңды құбылыс. Оның бәрі мұғалімге байланысты. Бізде балаға ұрсу, жекіру деген болмайды. Ұл балалармен «мырза», кішкене қыздармен «бикеш» деп сөйлесеміз. Бұған мұғалімдердің өзі алғашқыда үйрене алмай, ыңғайсызданып жүрді. Қазір балалардың өзі жас мұғалім қыздарды «бике» деп атаса, үлкен адамдарды, мысалы мені «Алма бибі» деп атайды. Сосын біз бала ға қарата сөйлегенде, «сен» деген сөзді қолданбаймыз, оған «сіз» дейміз. Осыдан-ақ балалар өзіне деген құрметті сезінеді. Баланы фамилиясымен атап: «Орныңнан тұр, неге сабақ оқымай келдің?» дегеннен гөрі оның атын атап: «Марат мырза, тақтаға шыға қойыңыз» немесе «Гүлнар бикеш, сіз неге ренжіп отырсыз?» десеңіз, ол балаға мүлде басқаша әсер етеді. Кейде оқушылардың арасында жазбаша сұрау (анкетирование) жүргізіп: «Сені қай сабақ қызықтырады немесе қызықтырмайды? Қай мұғалімнен қорқасың, қай мұғалімді жақсы көресің?» деген сыңайда жауап аламыз. Бұл арқылы мұғалімдердің де жұмысы көрініп жатады. Мұғалімдердің де көкейінде жүрген ойлары мен өзіндік бағдарламаларын қағазға түсірткізіп, оларды өз арамызда талқылап, пікір алысып отырамыз. Бұл әдістің де жұмысқа көп пайдасы тиюде.

	– Әйтсе де бала болған соң жүгіріп-секірмеуі, байқаусызда болса да тентектік жасамауы мүмкін емес. Ондай жағдайларда да ұрыспайсыздар ма?

	– Әрине, бала болған соң тентектік жасамай тұрмайды. Бірақ сол тентектік қайдан шығады деген мәселеге үлкендер жағы мән бермейміз. Ұрсып, жекіру арқылы баланы тәрбиелейміз деу ағаттық. Бала қашанда өзіне назар аударғанды қалайды. Біздер көбінесе жақсы оқитын оқушыларға ғана көңіл бөлеміз де, нашар оқитындарды немесе бұзықтау балаларды мүлдем санаттан шығарып тастаймыз. Ондай бала ерегесіп, өзін басқа жағынан танытуға тырысады. Міне, сол сәтте оған жиі назар аударып, жүрегіне жол таба білу керек. Менің білуімше, көбінесе қабілетті балалар тентек болып келеді. Оның сол қабілетін дұрыс бағытқа салсаң, одан талантты адам шығуы мүмкін. Жалпы баланы мұғалімнің еркімен емес, баланың өз еркімен тәрбиелеген жөн. Мысалы, балаға 45 минөт бойы екі қолыңды алдыңа салып, қазықтай болып отыр деу, маған кейде жазаның ең ауыр түріндей әсер етеді.

	Келешекте мен класқа көрпе-жастық әкеп қойып, егер бала шаршаса, жантайып тыңдауға да рұқсат берсем бе деймін. Мүмкін бала кейбір кезде көзін жұмып отырып, сабақ тыңдауды ұнататын шығар. Тіпті оған да көнуге болады.

	– Қандай да бір жақсы идеяны жүзеге асыру мәселесі қаржыға келіп тірелетіні белгілі. Оны қалай шешіп жатырсыз?

	– Мұғалімдердің айлығын ата-аналардың мектепке төлеген ақшасынан бөліп береміз. Бірақ сол қаржының тең жартысына үкімет «ортақтасады». Мен болашақ деп, халық деп түн ұйқымды төрт бөліп жүрсем, олар екінші жақтан салық деп қысады. Мысалы, біз ата-аналардан осы мектепке балаларын оқытқаны үшін айына 50 теңге алсақ, оның 30 процентін салық инспекциясына, 2 процентін жұмыссыздық үшін құрылған қорға аударуға тиіспіз. Оның үстіне табыс салығын қосыңыз. Сонда тірнектеп тапқан ақшамыздың жартысы ғана өзімізге тиеді екен. Әрине, Президенттің Жарлығы бойынша жеке меншік кәсіпорындар мен мекемелердің ешқайсысы да салықтан құтылмауға тиісті. Коммерсанттар мен бизнесмендер үшін бұл Жарлық дырыс-ақ делік. Бірақ, біз ештеңе өндірмейміз, ештеңе алып-сатпаймыз, бар болғаны халқымыздың рухани қажеттілігін өтейміз. Олай болса, бұл Жарлықты бізге қолдануға келмейтін сияқты. Осыны айтып талай мекеменің табалдырығын тоздырсам да, ешкімге түсіндіре алмадым.

	– Егер сіздің мектепті жартылай мемлекеттік мектеп етіп құрса қалай болар еді?

	– Мен оған қуана келісер едім. Ондай жағдайда мұғалімдердің айлығынан тыс құрылыс жабдықтары, оқу құралдары, тағы басқа керек-жарақтарды сатып алуға мүмкіндік кеңінен туады ғой. Сонсын бізден салықты да ұстай берсін...

	Осы арада айта кетейін, мемлекеттік мектептерде оқитын бір балаға бір жылда жұмсалатын шығынды баласын біздің мектепте оқытқысы келген ата-ананың қолына берсе, олар оны бізге аударса, балаларды сол қаржыға оқытар едік. Бірақ өкіметіміз бұған көнбей отыр. Мұны Қаржы министрлігі шешуге тиіс екен. Ал ондағыларға түсіндіру қиын.

	– Сіз осы идеяларыңыздың өміршеңдігіне сенесіз бе? Небір ізгі мақсаттар бүгінде қаржы тапшылығынан жүзеге аспай, жолда қалып жатқаны рас...

	– Өзіңе ғана айтайын, соңғы екі жылдағы өмірімді тек осы идеяны жүзеге асыру үшін сарп етіп келемін. Сенесің бе, автобуста келе жатып, тұрып ұйықтайтын кездерім де болады. Егер осы ізгі мақсат мені алға сүйремесе, баяғыда құлап қалар ма едім, кім білсін? Ең жақсысы, мені түсінетін жақын адамдарым бар, достарым бар. Демеушілік (спонсор) деген жай сөз екен. Танысың болмаса, ешкім де саған көмектеспейтініне көзім жетті. Кезінде өзіміздің есеп-шотымызды ашып, қолында қаржысы барларды түгелдей құлақтандырғанбыз. Бірақ олардан күні бүгінге дейін бір тиын да түспеді. «Жалын» баспасының директоры Бексұлтан Нұржекеев, «Рауан» баспасының деректоры Жарылқасын Нұсқабаев ағаларымыз алғашқыда қаржылай көмектесті. Қазір де алдарына бара қалсам, өздерінде шыққан қазақ тарихы мен әдебиетіне, мәдениетіне байланысты кітаптарды қолтығыма қыстырып жібереді. Ол кісілерге рахметтен басқа айтарым жоқ.

	Мен манадан бері тек қиыншылықтарды айтып кеттім-ау деймін. Бұған қарап біздің жағдайымыз өте нашар екен деген пікір туып қалмасын. Енді бір бес жылдан кейін үкіметіміздің өзі бізді іздеп тауып, оқу-білімді дұрыс жолға қоюдың бірден– бір жолы осы екен-ау дейтініне сенімдімін. Сонды қтан бұл бағытымнан ешқашан да таймаймын. Бір ескертерім, менің мектебіме келетін мұғалімдер үшін совхоз жер беруге әзір. Үй салам деушілерге көмектерін де аямайды. Ал қаржысы көп адамдар осы жерден үй сатып алып, балаларын сонда тұрғызып оқытуына болады. Егер өз баласымен қоса бір-екі бөлмесін басқа балаларға жатақхана ретінде берем десе, ол адамның баласын тегін оқытамыз.

	– Есепшоттарыңызды газет бетінде тағы бір көрсете кетсек қайтеді?

	– Рақмет, керегі жоқ. Мен біреуге алақан жайғым келмейді. Бәрібір ешкім қаржы аудармасын білемін. Өзіміз бір амалын қарастырармыз.

	– Алма апай, сізге ең алдымен мықты денсаулық тілеймін. Қалғанының бәрін орнына келтіретініңізге мен де сенемін.

	(Әңгімелескен – Серік Жұмабекұлы)





ШӘКІРТ МҮМКІНДІГІ ШЕКСІЗ...


	(Сұхбат)



	ҚазМУ-дың журналистика факультетінде оқып жургенде аудиторияны өзіне үйіріп алып, студенттердің сабақ барысындағы сөздерін пікірталасқа айналдырып, өз пәнін қызықты өткізетін ұстаз Алма Қыраубаева Алматы облысы Қаскелең ауданы Жандосов ауылында жекеменшік лицей ашыпты дегенде елең еткеніміз де шендық. Бұл қазір білім саласында болып жатқан жаңалықтардың, жыл сайын көбейіп келе жатқан гимназия, лицейдің бірі емес пе деген тосын ойды ң болғаны да жасырын емес. Мектеп бітіріп, университетке түскен жастың ой санасында орын тепкен Алма Қыраубаеваның рухани биіктікте тәрбиелер тағылымды сабақтары енді білім ордасындағы бүлдіршіндерге де бағытталғандығына қатты қуандық. Ол кісінің атқарар шаруасы да аз болмасы белгілі. Біз мүмкіндікті пайдаланып, оны әңгімеге тартқан едік.

	– Қазір жыл сайын жаңадан мектептер ашылып, ана тіліндегі білім ұялары көбейіп отырған шақта сіздің лицейдің атқарар қызметі, мақсаты қандай болмақ?

	– Шындығы керек, біз ата-бабаларымызды надан, қараңғы етіп, жас ұрпақтың санасына құйып келгеніміз жасырын емес. Баланың өсіп, ізгілікті азамат болып қалыптасуына көп жағдайда мән бере бермейміз. Оқушы білім ордасынан бастап жеке тұлға болып қалыптасады. Осы кездегі алған терең білім мен тәрбие ғана оның кейінгі өміріне іргетас болып қаланады. Жас ұрпақтың буынының бекіп саналы азамат болып өсуіне білім ұясының көмегі орасан зор.

	Тарихы тереңде жатқан әдебиетіміз бен мәдениетіміздің іргелі бастаулары бұған дейін дұрыс оқытылмай келді. Еліміз көне мәдени мұралардың ошағы болғанын оқушы санасына қалыптастырып, мақтаныш сезімін оятуымыз керек. Иманды ұл мен ибалы қыз тәрбиелеп, қайраткер азамат болып өсуіне жәрдем жасау – біздің бағытымыз. Туған жердің, Отанның, елдің тарихына жастайынан қастерлеп өсіру – басты мақсатымыз.

	Сондықтан мектеп ашқанда мен ұлттық білім ордасы қандай болу керек деген ойымды іске асырсам деп ойладым. Бұл өмір бойғы арманым еді. Мұны бір жағынан ұлттық мектептің жаңа моделі десе де болады.

	– Ал сіздің мектептің басқалардан қандай артықшылықтары мен өзгешеліктері бар?

	– Осы білім ұясын ашу барысында көп нәрселерге көзім жетті. Біз шындығы керек, баланы оқыта білмейді екенбіз. Егер зейін қойып, оған жан-дүниеңдегі барыңды бере білсең, баланың мүмкіндіктері өте шексіз. Біздің оқушылардың басқа мектептердің білім дәрежесінен артық екендігінде сөз жоқ. Кейбір жоғары оқу орындағы студенттермен де білім таластыра алады.

	Мектепте ағылшын тілінің оқытылуында көп артықшылықтар бар. Біз осы тілді баланың меңгеруін қазақи көзқарасты қалыптастыру арқылы тәрбиелейміз. Ақырында оқушы шет тілін білгенімен жаны да, жүрегі де қазақ болып шығады. Әр азамат өз дінін терең түсініп, қастерлеу парыз. Мұны бала жастай бойына сіңірсе пайдасы өте зор. Сондықтан мектепте ислам мәдениеті тарихы оқытылады. Оқушылар арабтың төте жазуымен, орхон-енисей жазбаларымен танысады.

	Тағы бір артықшылығы, ұлдар мен қыздарды бөліп оқытатын арнайы сабақтар бар. Отбасының ұйытқысы ретінде болашақ ана болар қыздарымызға тамақ пісіру, іс тігу, ата-енені сыйлау бағытында сабақ өткізіліп, әңгіме жүргізіледі. Ал ұлдарға атты баптау, оның әбзелдері, қол өнерге үйрену тұрғысында сабақ түсіндіріледі.

	– Осы орайда сіздерге қол ұшын беріп, көмектесіп жатқан азаматтар бар ма?

	– Ең алдымен Бөбек қорының президенті Сара Алпысқызы апамызға көп рахмет айтқым келеді. Осындай мектеп барын естіп, арнайы сапармен келіп, қонақ болып қайтты. Оқушыларға сыйлық тапсырды. Қол ұшын беріп, сүйеу болғанның өзі үлкен қуаныш емес пе? Осындайда ойға келеді. Біздің кәсіпкерлер шет елден эстрада әншілерін шақырып, абырой алғанша рухани ұяға неге бет бұрмайды? Өскелең ұрпақтың ертеңгі елдік болашағы да бүгіннен басталады ғой.

	Егер қаражат табылып жатса, мектепті ң м үмкіндіктері мол болмақ. Асыра айтқаным емес, ағылшын, американ мектептерінен кем түспейді. Жұрттың назарын аудару мақсатында ашылған ұлттық ұяның өз концепциясы, көзқарасы бар. Астанамыздан да білім ордасының филиалын ашу керек. Әзір оған мүмкіндіктер жоқ. Бірақ ол – болашақты ң ісі. Тек мемлекеттік тұрғыда мән беріліп, қолдау көрсетілсе, басқа мектептерден көш ілгері кететіні сөзсіз.

	– Сіздерде ұстаздардың қамтамасыз етілу жағы қалай, толық жеткілікті ме?

	– Әрине, бұл мәселеде кемшін түсіп т ұр ған жеріміз жо қ. Ауылдан тәжірибелі, астанадан білікті ұстаздар келіп сабақ береді. Әзірге 1-2-6-7-8-кластар ғана бар. Мұғалімдер мемлекеттік мектептегі ұстаздардан төмен жалақы алғандарына қарамастан сабақ өте жоғары деңгейде өтеді.

	Тағы бір айтатын нәрсе, мен мектеп ашқанда байлы қ алайын деп отырғаным жоқ. Қайта бар мүмкіндіктерімді, рухани байлығымды шәкірттердің жан дүниесіне арнасам деймін. Олардың бойына ізгілік нұрын сепкім келеді.

	– Әңгімеңізге рақмет.

	(Әңгімелескен – Ғ.ЖүнДібаев, Н.Мауытов)





ҰРПАҚ ЖАНАШЫРЫ




	Егеменді елдің ертеңі – жас бүлдіршіндердің болашағы алаңдатушылық тудыруда. Рухани азығымыздан гөрі жеке бастың тіршілігін күйттеген бүгінгі нарықтық заманда ұлт болашағына үңіліп, көз жіберу тым таязданған тәрізді. Қолынан іс келетін кәсіпкерлеріміздің өзі-өзіне пайда түсер істі қаузағаннан ары бармайды. «Елім» деп еңіреп, жарғақ құлағы жастыққа тимей, қайтсем халық игілігіне айналам, олардың ертеңгі күні гүлденуіне қалай септігімді тигізем деуші саналы азаматтар да аз емес. Олардың қарлығаштың қанатымен су тасығандай, азды– көпті еңбектері елеулі үлес болып табылмас. Сондай азаматтарымыздың бірі – филология ғылымдарының кандидаты Алма Қыраубаевамен жолығып сұхбаттасқан едік.

	– Алма апай, әуелі сізді халықаралық әйелдер күні – 8 Наурыз мерекеңізбен құттықтай отырып, өзіңіз жайлы аздап мағлұмат бере кетсеңіз?

	– Менің мектеп бітіріп, оқуға түскеннен кейінгі бүкіл саналы ғұмырым Әл-Фараби атындағы ҚазМҰУ-дың қабырғасында өтті. 1965 жылы мектеп бітірісімен, бұл университеттің филология факультетіне оқуға түстім де, ары қарайғы еңбек жолымды бастадым. Оқу бітіргеннен кейін аспирантура, кандидаттық диссертациялар қорғау – барлығы да осы шаңырақтан басталды.

	Қазір «Қазақ қисса-дастандары» туралы докторлық диссертация жазу үстіндемін. Мектеп оқушыларына арнап 7-6– жылдығына «Қазақ әдебиетінің тарихы» оқулығын, мұғалімдерге арналған педагогикалық оқулықтар жаздым. Мұның бәрі кеңес жүйесіндегі әміршіл педагогикадан өзгеше, баланың ынтасын арттырар қызықты оқулықтар.

	Қағаздың жоқтығынан «Жалын» баспасында жылдан артық жатып қалды. Егер демеуші болып, шығарам дейтін кәсіпкерлер болса, құлағына алтыннан сырға.

	– Санасы биік ұрпақ тәрбиелеу үшін, тұрқы бөлек, бағдарламасы жаңа мектеп өмірге келді деген хабар құлағымызды елең еткізді. Оның өмірге келуі сіздің есіміңізбен байланысты екен. Осы мектеп ашу себебіңіз жайлы не айтасыз?

	– Көп адамдар мектеп ашу себебін де түсіне алмайды. Бәлкім, атақ қуып, даңқ жолына түсті дер. Бәлкім, осы мектеп арқылы байлықты көздер дейді. Алайда ел ойлағандай емес, бұл – әлдеқайда терең, саналы іс.

	Қазір оқу-ағарту жүйесінде «жаңа ұлттық мектептің нобайы (моделі) қандай болмақ?» деген сұрақ тұр. Ол жөнінде қағаз жүзінде жазылып та, айтылып та жатқан мәселелер көп. Бірақ іс жүзінде қолға алынған шара жоқтың қасы.

	Ал бұрынғы әміршіл жүйенің әміршіл педагогикасы ескірген. Әрі қарай жүре беруге болмай қалды.

	Қазір мектепте «Атамекен» айдарымен ұлттық педагогиканы орнықтыру етек ала бастады. Бірақ кейбіреулер тар мағынада түсінеді. Онда тек халықтық сипат, ұлттық дәстүрді үйретумен шектеледі. Бұл мәселенің бір жағы ғана. Бала өз ұлтын шын жүрегімен, адал ниетімен сүюі үшін оның жүрегін қазақша тәрбиелеу керек. Сонымен қатар жас бүлдіршін ХХІ ғасыр жеткіншегіне сай болсын. Ол үшін адамдық дәрежедегі біліммен, ғылыммен, мәдениетпен сусындауы керек.

	Осы ойларымды жинақтап «Педагогикалық» кітап жазған едім. Алайда онымен шектелуге де болмайды. Бұл ойларды кішкентай шағын мектептің дәрежесінде іске асырғым келді. Бұл мектеп таза ұлттық мектеп болмақ.

	– Бұл мектебіңіз қазіргі басқа мектептерден қандай өзгешеліктерімен ерекшеленеді?

	– Ең бірінші, мұғалім мен оқушы арсындағы қарым– қатынастарды жөндеу. Бұл – адамгершілік қарым-қатынас. Балаға ұрсып-зекуге, жанына тиер сөз айтуға болмайды. Олай жасаған күнде жүрегі қайтқан баладан дұрыс азамат шықпайды. Баланы зорлықпен емес, қызықтыру арқылы жүрегіне жол табу керек. Оның мәдениет деңгейін өсіру керек. Ол сонда ғана өзін– өзі игере алатын дәрежеге жетеді.

	Балалардың сәлемдесуінен бастап ерекше қарым-қатынас орнауда. Балалар бір-біріне, мұғалімдерге «мырза, бике» деп қатынасады.

	Бұл мектептің бағдарламасында, жалпы мектептердегі сабақтар жүріледі. Сапасына көңіл бөлінеді.

	Қосымша сабақ ретінде университет бірінші курсында оқылатын сабақтар 6-7-жылдықта оқитын балалардың оқу бағдарламасына кірген. Мұнда баса назар аударатын пән – «Ежелгі дәуір әдебиеті». Жалпы адамды өз ұлтын шын сүйетін нағыз азамат етіп тәрбиелеу үшін халықтың тарихын, әдеби– мәдени мұраларын балабақшадағы кезінен бастап-ақ үйрету керек.

	Тағы бір айта кететін мәселе – біздің мектептерімізде қолданатын термин сөздерді әкеле бастауымыз, атап айтсақ, «класс» сөзін «жылдық» деп атау. Кейбір мектептерде «класс» сөзін «сынып» деген араб сөзімен ауыстыруда. Ал «жылдық» деген дайын сөз тұрғанда, басқа елден сөз іздеп неміз бар?

	Ислам мәдениетін дін ретінде емес, әлемдік мәдениеттің бір бұтағы ретінде оқытамыз. Құран оқуды білетін, ислам парыздарын орындайтын, иманды азамат тәрбиелеу – басты мақсатымыз.

	Оны үйренумен ғана тұрмай, басқа біреулерге үйретіп, сауабын алса, сонысы үшін өзіндік сабақ ретінде баға қоямыз.

	Ағылшын тілін тереңдетіп оқытамыз. Қазірдің өзінде оқушыларымыз жеңіл-желпі сөйлей алады.

	Екінші оқу жылынан екінші шет тілі ретінде араб тілін үйретеміз.

	Қазір А.Байтұрсынұлы бабамыздың төл әліппесі -төте жазуды үйретудеміз. Оны Әл-Фараби атындағы ҚазМҰУ-дың шығыстану факультетінің мұғалімі Р.Айып жүргізеді. Оны тәжірибе жүзінде оқу үшін «Шалқар» газетін алып, оқып тұрады.

	Қысқасы, бұл үйретіп жатқандарымыз – әрбір мәдениетті қазақтың білуге тиісті нәрселері.

	– Сіздің мектеп ашу ниетіңізді сезгенде, қол ұшын созған саналы азаматтар болды ма?

	– Мектеп ашыларда республикалық «Қонаев қоры», «Жалын» басапсының директоры Б.Нұржекеев, «Мектеп» баспасының директоры Ж.Нұсқабаевтар материалдық көмек көрсетті. Моральдық жағынан қамқорлық көрсеткен адам – халықаралық «Бөбек» қорының президенті Сара Алпысқызы Назарбаева. Мұндай мектептің ашылғанын естісімен, осы мектепте болып, балаларға сый-сияпат үлестірді. Балалар болашағына көңіл бөліп, аз да болса өз үлестерін тигізуші азаматтарға мың да бір алғысымды айтамын.

	Ал дәл қазіргі сәтте ешқандай көмек жоқ. Мұғалімдердің жалақысын ауылдағы ата-аналарының төлеуінен аламыз. Әр балаға – үш жүз теңгеден, ол өте төмен. Оны бере алатындар да, бере алмайтындар да бар.

	– Сіздің мектептің ұстаздары кімдер болуы керек?

	– Ұстаздарды таңдағанда, шамамыздың келгенінше, арақ ішпейтін, темекі тартпайтын, жүрегі мейірімді адамдарды таңдамақпыз. Баланың жанын жаралайтын, оқушылармен тіл табыса алмайтын мұғалім қаншалықты білімді бола тұра оқушы жүрегіне жол таба алмайды.

	– Қазір ата-аналар балаларын ағылшын, түрік мектептеріне беруге ынталы. Сіз осыған қалай қарайсыз?

	– Менің ойымша, баланы ұлттық мектебінде оқытып, тәрбиелеу керек. Жаны, жүрегі қазақ болмаған бала ертең бәрібір ұлтына қайыр жасай алмайды. 6-7 жасынан Еуропа үлгісімен тәрбиеленген баладан қандай қазақтық күтеміз?

	Бұл жағдайдан аузымыз күйген ұлтпыз. 70 жыл бойы орысша тәрбиеленген ұрпақ, енді ағылшынша тәрбиеленсе, бұдан өткен масқаралық бар ма? Жерді сатып, бөліп беру керек деп даурығушылар – осындай тәрбиенің жемісі. Сондықтан бала өз ұлтының азаматы болып тәрбеленсін, кейін шет тілдерін үйреніп, әлемдік мәдениеттен тәлім алсын.

	Ағылшын, түрік мектебіне бергеннен гөрі балаларын бізге берсін. Біздің мектебіміз де олардан кем түспейді.

	Жақында ғана бізде қонақта болған американдық педагогтер бұл мектептің әдіс-тәсілдерімен таныса отырып, өз мектептерімен ұқсас жақтарының көптігіне таңғалды.

	Біздің мектеп олардың мектептері сияқты, атап айтсақ, «Мадейра» мектебі, өзеннің жағасында, орман– тоғайлы, қала шуынан сырт жерде орналасқан. Кейбір сабақтарды табиғат аясында өткіземіз.

	Жалпы, біздің қазақ халқы бала тағдырына селсоқ қарайды. Мектеп бітірген соң көреміз деген жайбасарлығын әлі де қоймай келеді. Бұл – өте қате. Бала тағдырына балабақшадан бастап көңіл бөлу керек. Сондықтан бала тағдырына алаңдаушы ата-аналар болса, бізбен байланысуға шақырамыз.

	Біздің мектептегі ұстаздар ұжымына да көңіл толарлық құрамда жиналған. Әр ұстаз өз жұмысына шынайы берілген. Жалақының аз-көбіне қарамастан, халық үшін жұмыс жасап жүргендер. Олардың ішінде өз аспиранттарым да бар. Бала жанына жол тапқан мұғалімдерді арнайы атап өтіп, оларға зор ризашылығымды білдіргім келеді. Олар: Бекболат мырза (Байтіков), Айсұлу бике (Қасымбекова), Айхан бике, Нұрсұлтан мырза, Гүлмира бике, Бақытжан бике, Ардақ бике, Гүлжан бикелер. Кейбіреулері – Әл-Фараби университетінің және де басқа институттардың мұғалімдері.

	– Әңгімеңізге рақмет айта отырып, келе жатқан Наурыз мерекесіне орай әйелдерге қандай тілек тілейтініңізді айта кетсеңіз.

	– Қазақ қыздарының өзінің халқының атына кір келтірмейтін ибалы, білімді, әдепті болуын қалаймын. От басы аман болсын, тыныштық болсын демекпін.

	– Әумин, айтқаныңыз келсін!

	(Сұхбаттасқан – Есенкүл Кәпқызы)





ЕЛДІК ҮШІН БЕСІГІМІЗДІ ТҮЗЕЙІК




	Экономикалық дағдарыс сансыратқан елімізде мектептер мен арнаулы оқу орындарының жастарға білім беру шаралары да тығырыққа тіреліп тұр. Содан шығудың жолдарын іздеп, ұрпақ үшін жаны күйінген ұстаздар мен мұғалімдер қажырлылықпен қажымай еңбек етіп жүр. Сондай табанды ұстаздардың бірі – Алма Қыраубаева. Тілшіміз осы кісімен мектептегі сабақ, білім беру мәселелері төңірегінде әңгімелескен еді.

	– Алма апай, бүгінгі күнде ұрпақ тәрбиелеу – өзекті мәселе. Елдің ертеңі – бүгінгі балауса буын, осы төңіректе сізді қандай проблема толғандырады?

	– Бірінші мәселе – білім саласында істеп жүрген адамдардың жағдайы. Мектеп мұғалімінен, университетте 22 жыл істеген менен троллейбус жүргізушісі төрт есе артық жалақы алады. Бала-шағасын асырау үшін мұғалімдер троллейбус айдау керек пе? Өзін нағыз ұстаз сезінетін мамандар жұмысынан қол үзген жоқ, шыдап бағуда. Бесігімізді түзеу үшін сол тал бесікті аялайтын, сол үшін күш-қайратын аямайтын мұғалімнің көңіл күйі дұрыс болмайынша, білімнің өркендеуі қиял ғана болып қалады.

	Десе де, ізденіс тоқтаған жоқ. Өзім де ұстаз ретінде қазақ баласы әлемдік білімді игеріп, көрікті болса екен деген оймен жарғақ құлағым жастыққа тимейді.

	– Әр түрлі әлеуметтік ортада өсіп, тәрбиеленген балалардың психологиялық даму деңгейі мен мақсат– мүдделерінің ұқсамайтындығы жайында не айтар едіңіз?

	– Қазақ балаларының тәрбиесінде екі түрлі жағдай бар. Біріншісі – қазақ ортасында тәрбиеленгендер. Бұлардың өз ұлтын сүю сезімі бар, ұлттық дәстүрге берік. Бірақ әлемдік мәдеиетті игеру жайы жетімсіздеу. Оның үстіне бұйығы жасықтау. Ал екінші бағытта тәрбие алған балалар орысша жетік. Абайдан гөрі Пушкинді, Әл– Фарабиден гөрі «Игорь полкі туралы сөзді» жақсы біледі. Рухани тұғырын ұлттық негізде емес, өзге тілде қалыптастырған. Бұлардың ұлтқа деген сезімі сұйықтау. Қазақ жайын білгісі келгенімен, орнын толтыруы қиын. Сондықтан осы екі түрлі тәрбие аясындағы балалардың бәрі өздерін сенімсіз сезінеді.

	Ұстаз ретіндегі ойым – қазақ балаларын қазіргі өркениет әлеміне сай, өзіне сенімді етіп баулу керек. Олардың өзіне-өзі сенімді болуы үшін қазақты ұлт ретінде қалыптастырған рухани негізді жан-жақты түсіндіруге міндеттіміз. Соған әлем мәдениетін, өркениет тарихын, батыс пен шығыс тілдерін білуі керек. Қарым-қатынас жүйесіне дәстүрлі тәрбиені этикамен ұштастыруға тиіспіз. Баланы қалай тәрбиелейміз, қандай әдіспен оқытамыз? Мұғалімнің жан-дүниесі қандай болуы керек? Баламен қалай қатынас жасауға тиіс? Бұлар – да келелі мәселелер.

	– Бала тәрбиесіне орай өзіңізді алаңдататын, жабырқататын жайлар қандай?

	– Қазіргі балаларымызды мексикалық фильмдер тәрбиелеп жатыр. Әкесімен ұрысатын қыздар, бірінің көзіне бірі шөп салатын, көрсеқызар ерлі-зайыптылар, ақша үшін бәрін де сатып жіберетін саудагерлер. Бала бұлардан қандай үлгі алады? Ата-аналары осы жайды да ойлауы қажет-ақ. Киноның бұл әдісі адам санасын зорламай бағындырады. Осы комерциялық фильмдерге қарсы қоятын қазақты өзіне-өзі ғашық ететін фильмдер бізде жоқ. Біз есімізді жиып, сондай фильмдер жасағанша, тұтас бір ұрпақтың санасын әлгі әдістің уыты жайлап алары сөзсіз. Бұл ұрпақтан адам өлімінен өкінбейтін, ақшаны атасындай көретін, әкесі өлсе де жыламайтын безбүйректер шығарады. Оны байқап та жүрміз. Осы проблема көзі ашық адамдардың түйткіл. Рухани әлемнің қадірлі мемлекет деңгейінде қаралмайынша, шешілуі қиын.

	Біздің қолымыздан келері – жинаған рухани байлығымызды балалармен бөлісу ғана. Қазіргі жағдайда мектепке баруға, қазақ баласын тәрбиелеуге атсалысуға міндеттіміз. Осы жағынан біраз жұмыс атқарып жүрген сияқтымын. Университетте істей жүріп, мектеп аштым. «Сенім» бағдарламасын жасап, сол бойынша оқып жүрміз. Оның мақсаты – білім бергеннің үстіне жанын тәрбиелеу, болашаққа дайындау. Парасаттылықты, салауаттылықты бірінші орынға шығару. Білімді жалпы мәдениеттің бір бөлігі сипатында бала бойына сіңіреміз. Нақты іс арқылы баланың жанын ойдағыдай тәрбиелеуге болатындығына осы мектептегі жұмыс дәлел.

	Біздің бұл жұмысымызға Түркия азаматы, Президенттің экономикалық кеңесшісі, доктор Шәкір демеушілік жасап отыр.

	Бұған қоса «Бөбек» қоры да демеушілік көрсетуде. Бұл кісілердің пейіліне шексіз разымын.

	Болашақта да осы т әрбие жұмысын өрістете бермек ойдамын. Біздің мектепті бітірген балалар парасатты адамдар болып шығатынына сенемін.

	– Әңгімеңізге рақмет!

	(Әңгімелескен – Гүлбану Құлпейісова)





НОБЕЛЬ СЫЙЛЫҒЫН НЕГЕ ЕШКІМ АЛҒАН ЖОҚ?


	(Сұхбат)



	– Қазақстанның тәуелсіздік алғанына да, міне, бес жыл толып отыр. Өркениетке ұмтылып, ел болу, мемлекет құру да оңай емес. Бұл жолда ағарту майданы, оның ішінде мектеп салмақты орын алса, осы аз уақыт ішінде мектептің игерген табысы қайсы, жіберіп алған кемшілігі неде, ұстаздар қауымы не күйде деген мәселеде бір топ мамандармен жүргізген сұхбатымызды назарларыңызға ұсынамыз.

	Әбілақұлы Әбжаппар, қыздар педагогикалық институтының профессоры, филология ғылымдарының докторы:

	– Кеңес дәуірлерінде мұғалімдер мен дәрігерлерге деген көзқарас жұртшылық тарапынан жоғары болды. Мұндай үрдіс, дағды өткен уақыттан үзілмей келген еді деп есептеймін. Бұл мамандық иелері халық тарапынан бағасын алып үлгерген-ді. Оның өзіндік себебі бар: олар адам тәрбиелейді, оқытады. Тіпті мұғалімдерді аупарткомнан жоғары қойған кездері де болды, мен соның куәсі болдым.

	Сөйте тұра мектептердегі қазақ тілін оқыту жайы төмен болды. Қазақстанда орыс тілі бір саты жоғары тұрды да, ал қазақ тілі соның көлеңкесінде қалып қойды. Орыс мектептерінде қазақ тілі сабақ кестесінің соңында тұрды. Кадр дайындауда бір жақтылыққа жол берілді. Аспирантураны бітірген адам ғылыми жұмысын орысша жазып, орысша қорғады.

	Дегенмен бұрынғы мектептер де проблемасыз болды деп ойламаймын. Қазақ тілінің маңызын көтеруде базистік жоспар болмады, оқулық жазуда белгілі ғалымдар ғана қатыстырылды, олар қатып-семіп қалған ережелерді тықпалап, білім мен ұғымды күңгірттендірді. Баса көрсететін ерекше жағдай, баламалы оқулық деген атымен болмады, бұдан келіп қасаңдық туды.

	– Институттарда да пара бар деседі...

	– «Бөрінің аузы жесе де қан, жемесе де қан». Қазір емтихан түгелдей теске көшті, от басқаша шалқиды...

	Қыраубайқызы Алма, ғалым-ұстаз, Әл-Фараби атындағы Қазақ ұлттық университетінің доценті:

	– Кешегі кеңестік қоғамның мектебі өзіне сай авторитарлық мектеп болды. Оның жүйесі қаталдыққа, адамды ашса – алақанында, жұмса – жұдырығында ұстауға, көнбістікке дайындауға арналды. Сол жүйені меңгерген, одан шыға алмай жүрген жекелеген мұғалімдердің болатыны да жасырын емес. Баламен қарым-қатынаста тым дөрекі. Оны мектепте «қатал мұғалім» деп атайды. Ол туралы К.Г.Житомирский (1863-1918) жазып, сипаттаған екен.

	Ұлттық дәстүрін берік сақтап отырған елдер – ислам елдері болар. Ал біздің жағдайымызда таразының екі басына кезек салмақтауға тура келеді. Бала тәрбиесі теледидардың, видеофильмдердің ықпалында кетіп барады. Рухани– интелектілік деңгейі орташа ғана көрерменге арналған бұл кинобейнелер зорлық, тобырлық жан дүниеге тәрбиелейді. Отбасында берік рухани негіз қалыптасқан балаға үлкен қауіп бола қоймас. Ал мектеп болса, ойлы да жүйелі тәрбие жүргізуі тиіс.

	Мұратханқызы Райхан, Алматы қаласындағы №161 гимназия директорының орынбасары, Білім беру ісінің озық қызметкері:

	– Жаппай орта білім беру дәуірін бәріміз басымыздан өткердік. Бір кезде нашар оқушыларды бір сыныпта екі жыл отырғызуға немесе мектептен шығарып жіберуге болатын еді. Мұның бәріне кейін тыйым салынды. Жоғары жақтан келетін өктем нұсқаудан қорыққан мектеп аттестаттары шәкірттің бәріне берілетін болды. Бұл шара 20-жылдардағы ликбезден айырмашылығы шамалы ғана еді. Сол жылдары Үкімет қателескен үстіне қателесе береді. Аттестаттағы пәндердің орта бағасы оқуға түскен кезде қоса есептеу дегенді ойлап тапты. Бұл жағдай білімнің емес, мұғалімнің «беделін» өсірді. Сол секілді медальдар мен мақтау қағаздары да сан алуан «құйтырқыларды» өмірге алып келді. Әйтеуір, сол дәуірдегі білім алған жастардан Нобель сыйлығын алған ешкім болмады, ал басқаларының бәрі қолдан жасалды. Міне, осындай салдардан құтылу үшін қазіргі күннің талабына сай арнаулы мектептер, лицейлер, гимназиялар ашылды. Мұнда негізінен саралап оқыту алынып, әр баланың дара ерекшелігі ескеріледі, өз қабілетіне қарай білім алу мүмкіндігі туып отыр.

	– Қазіргі оқудан нені аламыз, нені жоғалттық, оң-теріс бағыттар қайсы?

	Әбілақұлы Әбжаппар:

	– Қазіргі таңдағы оқыту мәселесінде балалардың ынтасын көтеру болып отыр. Озат оқушыларды материалдық жағынан көтермелеу керек. Егер мұғалім өз кәсібін толық меңгерсе, оқушыны өзіне тарта білсе, сабақ сапалы болар еді де, сол маман нағыз айтулы ұстазға айналар еді. Бүгінгі студент ертеңгі мұғалім ғой. Бізде тест деген ойлап табылды. Оның жетістігі, біріншіден, емтиханды соза бермей, бір мезгілде уақыт ұттырмай бітіру мәселесі. Кемшілігі – мұғалімнің жеке көзқарасы түсіп қалады, балалардың терең, кең ойлауына белгілі дәрежеде тұсау салады, бұл тұста жауаптағы кездейсоқтық та рөл атқарады.

	– Алматы қаласында үш бірдей білім жетілдіру институты жұмыс істейді, осыны біріктірсе қайтеді?

	– Облыстағы білім жетілдіру институттарын қысқартып, аймақтық етіп қайта құрған дұрыс. Ал Алматыдағы үш бірдей институт қазір керек емес, үшеуінің басын біріктіру керек-ақ. Одан түсер қыруар қаржыны мектепке беру мәселесі келіп шығады.

	А. Қыраубайқызы:

	– Біздің мектептер, негізінен, ақпараттық мектеп. Баланың жан дүниесіне үңілетін, оның өмірге келуінің өзін ғажайып құбылыс деп түсіндіретін, онымен адам ретінде сыйластықты, қарым-қатынасты бірінші орынға қоятын мектептер көп емес. Бірінші орында баланың талап-тілегі тұратын болса, мектеп бала үшін қызмет етсе, жақсы мектеп сол дер едік.

	– Он мың мектептің үш миллион шәкіртінің арасынан біреуі де Атланта олимпиадасына қатыспады, себебін айта аласыз ба? Оқу жүйесін жетілдіру жоғарыдан төмен қарай жүруі керек болар, сірә...

	Р.Мұратхан қызы:

	– Біз орыс еліне 300 жылдай бодан болдық. Халқымыздың әдет-ғұрып, тілі, діні, салт-санасы жан-жақты өзгерістерге ұшырады. Қазір теледидар түрлі бейнефильмдерді шексіз таратуда. Бұған кімнің шамасы келеді, білмеймін... Мұғалімдер айлығын уақытында алмаса, профессордың жалақысы коммерсанттың бір-екі күндік табысына да жетпесе, сонда олардан қандай сапалы оқу сұрауға болады? Білім сапасының барлық оқу орындарында төмендеуіне үкіметтің бүгінгі күнгі саясаты – ұстаздарға деген қамқорлықтың жоқтығы себепкер.

	– Оқулықтың жағдайы алаңдатпай ма?

	– Әрине, оқушыларды оқулықпен қамтамасыз ету төменгі дәрежеде. Қағаз жоқ, қаражат жоқ. «Рауан» баспасынан шығып жатқан оқулықтар сапасы нашар, ол бір-ақ жылға ғана төзеді. «Мемлекет және құқ негіздері», «Адам және қоғам» пәндерінен оқулық жоқ.

	– Болашақтағы ағарту жайы, сіздіңше, қандай болуы мүмкін?

	Ә.Әбілақұлы:

	– Оқу процесін төмендетуден, ғылымды құлдыратудан қоғам алға баспайды. Оқушы бұрын бір сыныпта 20-25 бала болса, қазір ол 35-40-қа дейін көтерілген, студенттерге де қамқорлық аз. Студенттердің бұзылуы, ауру-сырқауға шалдығудың бір себебі – осында жатқан жоқ па екен?

	Ауылдарда мектепке бара алмай отырған оқушылар қаншама: аяқ киімі жоқ, кітабы жоқ. Ал көмектесетін ата– анасының халі төмен. Егер біз білімге, ағартуға көңіл бөлмесек, сауатсыз ел боламыз да шығамыз. Мектеп үшін мұғалім – алтын тұлға, оған қамқорлық қажет. Оқушы қараңғы болса, мемлекет те қараңғы. Балалар бақшасын жаппау керек.

	– Бір жұмыстың орайы келіп тұр. Мектебі бар, жоғары оқу орны бар, жалпы ағарту майданында отыз төрт жыл еңбек еттіңіз, жасыңыз да алпысқа келіп отыр, ел ағасы атануыңызбен құттықтай қойсақ деп едік...

	– Рақмет.

	А.Қыраубайқызы:

	– Өз халқын сүю үшін оған деген мақтаныш сезімін бала кезден қалыптастыру керек. Қазақ мәдениетінің тарихы біздің дәуіріміздің арғы жағынан басталады. Сақ, ғұн, түрік тарихы – біздің тарихымыз. VIII ғасырда тасқа тұтас жазған халықтың ұрпағымыз. Білге қаған, Күлтегін жазулары, «Қорқыт ата кітабы», Фараби, Ясауи, Баласағұни туралы кеңес дәуіріндегі мектеп оқулықтарында ештеңе айтылмайды. «Ежелгі әдебиет» атты оқулық жаздым, елдік мәні бар шаруаға қосқан аздаған үлесім деп білемін.

	Кейбір ата-аналар қазақи тәрбие қазіргі заманға жарамсыз деп ойлайды, бұл, негізінен, дұрыс емес. Сондықтан болашақ мектеп ұлттық дәстүрде өмір сүруі керек деп есептеймін.

	Р.Мұратханқызы:

	– Қазіргі мақсат – өз бетімен ойлай, тұжырым, қорытынды жасай алатын азаматтық дүниетанымы қалыптасқан дара тұлға әзірлеу. Оқушылардың дара ерекшеліктерін анықтай отырып, соған икемдей оқытудың жаңа технологиясын меңгере білген, ынталандыра оқытумен жұмыс істей алатын ұстаздар ұжымы ауадай қажет. Міне, осындай айқындама біздің гимназияда қалыптасып келе жатыр деп айтуға болады. Болашақ мектеп қандай болса, мемлекет те сондай болмақ.

	– Бір қуанышты жағдай – қазақ-түрік лицейлерінің шәкірттері Киев, Анкара қаласында химия, математика пәндерінен Олимпиадалық жарыста бірнеше алтын, күміс, қола медальдарды жеңіп алды...

	– Оған біз де қуаныштымыз. Шетелге бару да оңай емес. Мүмкін Білім министрлігі солай ұйымдастырған болар... Иә, оңай еш нәрсе жоқ, бәрі қиын. Бірақ сол қиындықтың көбісін қолдан жасап жүрген жоқ па екенбіз...

	Әлемге аты жайылған бір данадан: «Әй, кемеңгер, сен тұрсаң да, жүрсең де ақыл айтасың, ал өзің сиықсыз үйде тұрасың, оның себебі неде? – деп сұрағанда, ол: – Оны менен сұрама, патшамыздан сұра», – депті. Мұғалім біткеннің бәрі ұстаз қатарына жата бермейді. Олардың ішінде ұстаса -қолың күйіп, ұстамасаң – мойның күйіп қалатын «ыссы ошақтары» сеңдей соғылысады... Ал ыссы ошақтың мәнісі – өз кәсібін жете меңгермеген, жан дүниесі жадау, жылына бір көркем әдебиет оқымайтын, театрдың есігін ашпайтын, білімі оқулық көлемімен шектелген, тіпті сол мұғалімің пара арқылы оқу бітірсе, әйтеуір, бір тірі жан болғаны да...

	– Қазір ақылы оқу керек пе?

	Ә.Әбілақұлы:

	– Кім көрінгеннің қолы жетпей, ат төбеліндей адам ғана баласын оқыта алады.

	А. Қыраубайқызы:

	– Ақылы оқудың пайдасы бар. Ол мемлекеттік оқу орындарымен бәсекеге түсе алады.

	Р. Мұратханқызы:

	– Мемлекеттік мектептердің барлық тиісті баптарын қаржыландырып отырса, онда ақылы оқытудың қажеті жоқ, бұл – тек амалсыздықтан туындаған әрекет.

	– Дәрігерлер анты (Гиппократ) сияқты қазіргі таңда біздің егеменді еліміздің мұғалімдеріне де ант керек емес пе екен?

	Ә. Әбілақұлы:

	– Мектепке кездейсоқ мұғалім келмес еді. Бүкіл мектептегі сапасыздық осыдан туындайды. Мұғалім – салмағы бар ерекше тұлға. Сондықтан, Гиппоркаттың антындай мұғалімге де ант қабылдау керек болып отыр, ол – дәуір талабы.

	А. Қыраубайқызы:

	– Абай айтқан «нұрлы ақыл, жылы жүректе». Ішкі сенім мен парасаты бар адам ғана берген антын орындайтыны анық.

	Р. Мұратханқызы:

	– «Бір сыныпта оқушылардың санын көбейтіп, мұғалімдердің апталық жүктемесін арттырудан не ұтамыз» деп үкімет алдына қойсақ... Антты қабылдауды сосын көреміз.

	(Сұхбаттасқан – ШаймерДен Төлегенұлы)





ӘЙЕЛДЕРДІҢ ҚОҒАМДАҒЫ АЛАТЫН ОРНЫ ТУРАЛЫ ОЙЛАР




	Алма Қыраубаева, филология ғылымдарының докторы ҚазМҰУ-дың профессоры:

	– Білімділік коэффициенті жағынан әйелдер ерлерден кем түспейді. Әлемде Нобель сыйлығын алған 3 әйел бар. Мария Киури, Сельма Лагерфельд, Габриела Мистирал. Бір күндері осы қатардан қазақ әйелінің де орын аларын сенемін. Өйткені біздің әйелдер парасаттылық құшағында тәрбиеленген. Біліктілік коды тегінде бар, тек соны дамыту ғана қалып тұр. «Қалай, қайдан?!» – деп заманның түріне қарай саусақпен нұқитын жұқарған жүйкелерге сабыр тілеймін. Құдай бойына талант берген қыз қайдан да тесіп шығады. Ерлер қатарына қаймықпай тұрып, ғылымда, мәдениетте, әдебиетте өз қолтаңбасын айқын қалдыратын да – солар.

	Бірақ табиғаттың әр адамға берген өз ерекшелігіне қарай әйелдің де бәрі бірдей жұмсақ иығын ерлер басымдылық көрсететін майданға тоса беруі шарт емес. Әйелдің негізгі міндеті – басқада. Әр әйел бауырындағы баласының дұрыс адам болып өсуіне жауапты. Біз осы негізгі міндетімізді қоғамдық қайраткерлікке айырбастап алудан көп зардап шектік.

	Менің бүгінгі қоғамда қыздарға айтпағым – барлық іске де ең алдымен табиғи қабілет керек. Одан да гөрі отанасы бола білген артық шығар.

	Қазіргі қыздардың қайраткерлікке ұмтылуында ерлерге деген сенімсіздік те бар сияқты. Иығына сүйенуге тұратын жігіттер көп болған сайын, қыздар нәзік бола түседі. Қыздар нәзік болған сайын, ер балалар қайраттана түседі. Табиғаттың өзі сыйлаған осы үйлесім орнында болса, отбасы да берік боларына сенім мол.

	Әйелдердің күнкөріс белсенділігіне қиындықтан шыға алмай жатқан қоғамымыздың өзі итермелеп отыр. Дұрыс, қоғамда адамның күнкөріс деңгейі оның білім– білігіне қарай өсуге мүмкін болса, бізде, керісінше. Рухани ахуалды төмендетіп жібереді. Нағыз қасиет аяққа басылуда.

	Бірақ мұны уақытша қиындық деймін. Бәрі де орнына келетін күнді көруге жазсын!





«АЙНАЛАЙЫН, ТҮСІНІК...»




	Адамның жан қуаттарының бірі түсінік туралы сөз қылуды ниет еткендегі мақсатымыз – кәдімгі түсінік жайындағы... ұғымымыз қандай? Түсінік деген не? Неге ол адамдардың бәрінде бірдей емес? Адамның құбылысты я айтылғанды түсінуі, түйсінуі, қабылдауы, қорытуы, ең соңында оны іске асыруы қалай жүзеге аспақ деп келетін сауалдарға жауап іздеу болатын.

	Өкінішке қарай, осы орайдағы әңгімеге шақырған кісілеріміз қашқақтай берді. Тіпті, тап осыны әуелгі сөйлескен маман түстеп айтқанда, психологтің өзі «түсіндіріп» бере алмады. Біз ол жауапты жарамсыз бол ған со ң жарияламады қ. Бір бай қ ағанымыз, жоғары я орта немесе арнаулы оқу орындарында сабақ беретін психологтер адаммен жұмыс істемейді.

	Олар керекті сабағын «қырық жыл ғы» кітап тілімен өткізе беретін көрінеді. Содан кейін кімге ренжиміз. Кейбіреулердің «түсінік деген – түсінік» дейтін келемеж-жауабы да орынды сияқты. Жұмекен ақынша айтсақ, «Айналайын, түсінік... Біреулерді қор еткен, біреулерді зор еткен...»

	Төменде оқытушы мен психолог пікірлерін ұсына отырып, осы тақырыпта ой бөліскісі келетіндер болса, қуана қарсы алатындығымызды ескерткіміз келеді.

	Алма Қыраубайқызы – Әбу Насыр әл-Фараби атындағы Қазақ мемлекеттік ұлттық университеті филология факультетінің оқытушысы:

	– Жалпы, кез келген лектор, кез келген мұғалімнің бірінші мәселесі, әрине, білім; интеллект өз алдына ғой. Көпшіліктің алдында жұмыс істейтін адамға және отбасында да басты мәселе – түсіністік. Адамдардың бірін-бірі түсіне білуі. Ал енді қалай түсіну керек? Баланы қалай түсіну керек? Өз айтқаныңның нәтижесі қандай, балаға түсіндіріп жеткізе аласың ба? Ол түсіне ме, оны орындай ма?

	Егер аудиториямен түсіністік болмаса немесе отбасындағы, айналаңдағы адамдармен, қызметте де солай, түсіністік болмаса, сен өзіңді де көрсете алмайсың, жұртты да тани алмайсың. Және өзіңнің айтайын деген ойыңды жеріне жеткізіп түсіндіре алмайсың. Мен осыған көп мән беремін. Ол үшін адамның жан дүниесін білуің қажет. Әрбір мұғалім, тіпті ата-ана да білуі керек. Өз басым, мысалы, психология мәселесіне көңіл бөліп, сол жайындағы кітаптарды көбірек оқуға тырысамын. Алдыңда отырған студент я оқушы ол да — тірі адам. Кей мұғалімдердің қателігі осында, ол алдындағы адамға жоғарыдан қарайды. Мен не айтсам да еріктімін, қалай өткізсем де еріктімін, олар не айтсам да тыңдауға, бағынуға тиісті, қысқасы, бағынышты көзқараспен қарайды. Негізі бұл балаға кері есер етеді. Біздің қазақ балаларыны ң жасық болуы, ойын айта алмауы, көзқарас-пікірін со ңына дейін білдіре алмауының барлы ғы да мектептен қалыптасқан әлгіндей әміршілдік жан дүниеге байланысты.

	Ал енді балаға ойын еркін айту ға мүмкіндік бермеу, олардың дәл осы сәттегі жан дүниесі қандай, соған назар аудармаудың қателігі балаларды ң бойынан көрініп қалады. Сондықтан мен саба ғымда бала мен м ұғалім те ң дәрежеде деп түсінемін. Тең дәрежеде болған жағдайда екеуіні ң де құқы бірдей деп түсінемін. Әрине, м ұғалім тәжірибелірек, білімдірек, бірақ екеуіні ң адам ретіндегі құқы бірдей. Баланы өзіңмен қатар қоя білу керек. Ол не ойлап тұр? Мысалы, оқушы, студент сабаққа дайындалмай келді дейік, мұғалім әдетте не істейді, оны кінәлаудан бастайды. Оны ң жан дүниесін түсінуден бастаса, кәнеки. Неге дайындалмай келді? Дайындалмай келсе, оның жағдайы болмаған шығар, м әселен, ол жас адам, жігітпен қыдыр ған шығар, қызбен қыдырған шығар. Сондай жағдай болып қалды, сол үшін оның жер– жебіріне жетудің қажеті жоқ. Оны тек солай деп түсінуіміз керек. Ал егер тұрақты түрде дайындалмай келетін болса, оның себебін анықтаса, онда да жұрттың алдында оны ң беделін түсіру, зеку емес, сол баланы ң к өзіне, жанына үңілу керек. Не болды оған?

	Қолыңнан келетін болса, көмек бер.

	Мен әр лекциямды бастарда, сөйлеп тұрған кездерде тыңдап отырған балалардың көзіне қарағым келеді. Осылар бүгін сабаққа дайын ба? Олар қалай қабылдайын деп отыр, шаршап отыр ма? Ауа– райы әсер етті ме немесе бір үлкен іс, жағдай болып, түнімен олар ұйықтамай келді ме, осының бәріне 1-2 минут болса да көңіл бөлуге тырысамын. Содан кейін барып, егер де олар қатты шаршаңқы болса, қабылдауға бір түрлі кедергілер болса, соған қатысты әңгіме айтып жіберу керек шығар, я көңіл көтеретін бірдеңе айту керек шығар, не болмаса әңгімелесуді солардың көңіл-күйінен бастау керек шығар. Содан соң бастағанда олардың қабылдауы басқаша болады.

	Оларға лекция оқыған кезде, тапсырма бергенде кей кісілер ғылыми терминдерді көп, орынды-орынсыз қолданып, қиындатып, сол арқылы өзінің білігін көрсеткісі келеді. Мен оны қолдамаймын. Қандай қиын тапсырманы да, мәселені де түсінікті етіп айтуға тырысқан жөн. Қазір бізде терминге қызығушылық басым. Плюрализм дейді, менталитет дейді, толып жатқан терминдерді қолданады. Кейде өзіміз де қолданамыз. Бірақ соны тыңдап отырған аудиторияның дайындығына қарай қолдану керек, Мүмкіндігінше, қазақы ұғымға сай айтсақ, түсінікті болмақ. Мүмкіндігінше, кез келген қиын ойды қарапайым, түсінікті етіп айтса, бала соны ұғады, түсінеді. Тапсырманы нақты беру керек. Мысалы, мұғалімнің қателігі мынада, тапсырманы неғұрлым көп берсе, соғұрлым баланы көп оқытамын, соғұрлым оның жауапкершілігін арттырам дейді. Ол қате пікір. Тапсырманы нақты, баланың дайындалуға мүмкіндігі жететіндей беру керек. Баланың сенің сабағыңнан басқа да сабақтары бар, проблемасы бар. Соның бәрін ескеріп, нақты тапсырма беруге тырысамын, дайындалу мүмкіндігін ескерем. Содан кейін тапсырманы қабылдаған уақытта сол баланың нәтижесі жаңағылардан тұрады, сенің түсіндіруіңнен, оның қабылдауынан тұрады. Тапсырма түсінікті берілсе, түсінбей қалдық деген сирек кездеседі. Түсінбей қалса, сұрауына болады, оған да мүмкіндік, еркіндік беремін.

	Тағы да қайталап айтам, әр қиын сәтте баланың жан дүниесіне қараған жөн. Жалпы, бала мұғалімнің кейде аздау білгенін де кешіреді, білмей қалғанын да кешіреді. Бірақ балаға адам көзімен қарамағанды кешірмейді. Адам көзімен қарау керек. Отбасында да осы. Бәрі өмірде ұқсас. Мысалы, балаңды сен түкке тұрмайтын адам, ол менің айтқанымнан шықпауы, бәрін тыңдауға тиісті деп қарайтын болсаң, сол жерде отбасындағы рухани байланыс үзіледі. Түсіністік деген сол, айналып келгенде, адамның жан дүниесін білу, жалпы, адам ортада өмір сүрген уақытта бизнесмен болсын, саудагер болсын, мұғалім болсын, журналист болсын, ең бірінші адамның жан дүниесін ұғына алса. Бізде осы жағы көп болған жоқ. Психологиядан оқыдық, бірақ нақты ештеңе үйреткен жоқ деп айта аламын. Мысалы, біздің үрпақтың уақыіы өтіп кетті. Жаңа ұрпақ келді. Осылардың жан дүниесін түсінуіміз керек.

	Тағы бір мәселе, алдыңдағы балалар сенің сөзіңді түсіну үшін сөз анық болуы керек. Мен осыған мән беремін. Сөз, дыбыс анық болуы керек. Егер сенің сөзің анық болмаса, өзіңнің айтып түрған сөзің айналаңнан 2 метр әріге жетпейтін болса, онда балаға үрсудан гөрі, өзіңді тәрбиелеуің қажет.

	Өзіме қойып алған бірнеше шарттарым: бірінші, аудиторияның жан дүниесін білу; екінші, анық сөйлеу, тапсырманы нақты беру, олардың шамасы келетін деңгейде беру.

	Міне, осыдан кейін барып, мүғалім мен бала, бала мен мүғалім өзара бір-бірін түсінеді, қабылдайды, жарқын әрекет жасай алады деп үғынамын.

	(Сұхбаттасқан – Күлпара Жұмағали)





ӘЙЕЛ – ҚОҒАМДЫҚ КҮШ




	Затым әйел болғандықтан ғана емес, халқымыздың тағдырына жаны ауыратын қоғам азаматының бірі ретінде Президент Жолдауындағы әйелдерге арналған жетінші буыны көптен қордаланған мәселенің бетін ашқан деп білемін. Әйел – үйдің ғана емес, елдің берекесі, ынтымағы. Қазір әйелдің халін көргіңіз келсе, Алматыдан – Аралға дейін пойызбен барып қайт, базар арала. Жол жағалап, шырылдап жүргендердің біразы – мүғалімдер. Әйелдердің негізгі кәсібінің бірі болып табылатын мүғалімдік мамандықтың қадірі көтерілсе, әйел жағдайы өз– өзінен қалыпқа келер еді. Бүл арқылы әрі білімді көркейтеміз. Сондықтан әйелдердің салмақты бір бөлігінің жағдайының жақсаруы үшін мүғалімдердің жағдайын жақсарту керек. Әрбір өркениетті қоғамның негізгі өзегін қүрайтын орта дәулетті отбасылардың санының көбеюі де, біздің жағдайымызда, әйелдер айналысатын кәсіптің материалдық қайтарымдылығының жоғары болуында.

	Қазіргі кезде жұмыссыздықтың, ішімдік, зорлық– зомбылықтың бел алуына байланысты қоғамның әлсіз бөлігі әйелдер көп зардап шегуде. Қай заманда да қыз балаға қол тигізу, әйелді зәбірлеу кешірілмес күнә болып есептелген. Оны далалық рухани мектептер арқылы бала күннен жүрекке сіңіріп отырған. «Қарындасына башпайы тиіп кетіпті, содан бір башпайы моладан шығып жатады екен», – деп, балаларға үлгі қылып отырған. Жаугершілікте жеңген елдің жеңілген елге көрсеткен қорлығының үлкені әйелін ат артына мінгізіп алып кету болған. Осындай дәстүрі мықты халқымыздың азаматтары қазірде қыздарын қорлыққа бермейді деп сенеміз. Әйелге зорлық жасаған кісінің жазасын арттыру өте орынды. Өзінен әлсізге қол жұмсаған, көшеде сөмкесін тартып әкетіп, тағы басқа зорлық түрлерін жасаған адамның қылмысы екі есе ауыр. Мұндай жағдайда суицидологиялық орталық арқылы жан дүниесі тапталған қыздарға психологиялық көмек беру де қажет.

	Иә, әйелдер мәселесі арнайы көңіл бөлуге өте зәру. Сондықтан ел-елдегі жағдайды көзімен көріп, оған қолдануға болатын шаралар мен ұсыныстарды белгілеп, Парламентке жеткізіп, шешімін табу жолдарын іздестіретін арнаулы комиссия құру керек-ақ. Тіпті іскер әйелдерге берілетін несие, жағдайы төмен әйелдерге жәрдем беру, босанғаннан кейін баратын жері жоқ жас келіншектерді бес-алты айға дейін жатқызып, медициналық көмек көрсететін орталық ашу сияқты тағы басқа мәселелермен айналысуға құқы бар, қоры бар орталығы болса. Әйтпесе жиналыс өткізумен ғана айналысудың пайдасы бар ма?

	Әйелдерге қатысты тағы бір үлкен мәселе – дін. Қазір қоғамымыздағы тыныштық ахуалы бәрімізді қуантады. Бірақ білдірмей жайлап келе жатқан қауіпті де көрмеу мүмкін емес.

	Қазақстанда қалыптасқан іргелі діндерден тыс сырт елдерден келіп, ішімізде іріткі салып жатқан бұл ағымдардың әсері күшейе бастады. «Иегова куәгерлері», пресвитериандық топтар – христиан, баптистер, вахабистер т.б. діни ағымдарға кіріп кетіп жатқан қазақ қыздары өте көп. Оған итермелейтін себептің бірі – доллармен қызықтыру. Олардың кейбірінің гипнозды пайдаланатыны да күмән туғызбайды. «Осы жағдай сіздің елде болды ма, олармен қалай күрестіңіздер?» деп, Ришат Генш, Махмут Бей сияқты түріктің беделді ғалымдарынан сұрағанымызда, бұл жағдайдың Түркияда да болғандығын айтып, әлгі дін таратушыларды елдің ынтымағына қауіп төндіретін зиянды ағымдар ретінде мемлекет аумағынан шығарылып жіберілгендігін айтты.

	Ең қауіптісі – біздің республикамыз үшін дәстүрлі емес, өзге дінді қабылдаған азаматтардың бір күні билікті орындарға келуінде. Сондықтан дәстүрлі дінімізге қысым көрсетіп жатқан діни ағымдарға байланысты тиімді заң актілерінің шығуын тездетсе деген ұсынысымыз бар.

	Сөзіміздің соңында биліктің барлық буындарында әйелдердің өкілдігін арттыру қажет деген тоқтамға қосылатындығымызды айтқымыз келеді.





МАТРИАРХАТТАН СӘЛЕМ




	Адамзат баласы үңгірде өмір сүрген кезінде матриархат болыпты. Барша тіршіліктің көзі жылу десек, үңгірдегі отты күндіз-түні өшірмей, адамға өмір сыйлаған Әйел ерікті түрде билікке ие болған. Өндіргіш күштер дамымаған, табиғаттан дайын нәпақаны теріп жеп, күн көрген кез ғой. Әйел ошақты демімен үрлеп отырып, адамзатты мәдениетке жеткізді.

	Әйелдің рөлін осыдан артық айтып беру қиын, сөзімізді доғарсақ та болар еді, бірақ...

	Әйелдің қолынан не келерін қиналғанда білерсің. Кешегі атың өшкір соғыс кезінде бір малшының әйелі күйеуін бес жыл бойы кебежеге салып алып, көшіп жүріпті деседі.

	Біздің заманымыздан бұрынғы алтыншы ғасырда сақ даласында патша болған Тұмар деген апамыз баса көктеп, иемденуге келген Кир патшаның басын шауып алып:

	«Аңсағаның қан еді, мә, іш, ендеше!» – деп, сығырайған жансыз басты местегі қанға батырып, дарияға лақтырған.

	Одан бір ғасыр кейін өмір сүрген Алтын патшайым (оны парсылардың Зарина деп атағанын Әбілғазы шежіресі жазады. XVII ғ.) өзіне ғашық болған Мидия ханзадасына: «Сені ғана сүйерім рас. Бірақ екеуміз қосылсақ, сен – билеуші, мен ханымың болармын. Маған сенген артымдағы елімді қайтермін? Ол саған бағынышты болады ғой. Мен сүйгеніме қосылып, бақытымды тапқаныммен, елім тәуелсіздігінен айырылып, бақытсыз болады. Мен үшін елімнің еркіндігінен артық ештеңе жоқ. Қош!» – деп қайтарған екен. Осындай аңыздармен халқымыз ел намысын ешбір байлыққа айырбастамайтын ұрпақты тәрбиелеп келеді.

	Өткен ғасырда қазақ жерінде болған орыс және шетел саяхатшылары қазақтың әйелдері жау келіп қалғанда, бала– шағасын үйге кіргізіп жіберіп, өздері қолына бір-бір бақанды алып, үйді айнала тұра қалып қорғанатынын жазған. «Әйел қырық шырақты» деп тегін айтқан ба?

	Бірде Түркістан маңындағы археологиялық жұмыстарын көргеніміз бар. Жігіттер қолымызға тастан қырнап, пышақтың жүзіндей жұқартқан, көлемі қыздардың тырнағындай, осыдан 500 мың – 1млн жыл бұрынғы адамдардың тұрағынан табылған тас құралды ұстатты. Бұл – еркектің қолынан шыққан дүние. «Адамзат мәдениеті тас қолданған дәуірден басталады» (А.Машанов).

	Уақыт өтіп жатты. Әйелдің отбасының жылылығын сақтаушылық рөлі кеміген жоқ, бірақ өндіргіш күштер дамыған сайын Ата билігі арта берді. Адамзат тәжірибесі отбасының матриархалдық жауапкершілігі мен ұйымдастыруын От Ағасына (отағасы) берді.

	Қазақ әйелінің санасында сан ғасыр қалыптасқан осындай ұғымдардың бұзылуына кеңестік идеалдар мұрындық болды. «Әйелдің құқығын қорғау, қоғамдық қызметке араласуына мүмкіндік беру, білім алуын заңдастыру» сияқты әдемі идеяны көтерді де, жаппай кедейшілік пен жетіспеушілік салдарынан әйелді қара күшке айналдырып алды. Сол арқылы отбасының қалыптасқан заңдарына соққы берілді.

	«Еркек пен әйел – тең» деген ұғым туа бастады. Ақыр аяғы бала емізген әйелдер: «Әкел бері, әлгі қараң қалғырды», – деп, еркектен оза, қағып салатын көріністер өрістеді.

	Қазақтың қыздары ағасының қолындағы темекіге жармасты, аузындағы арағын алды, орындығын алды. Бас ие өз орнында болса, оның орындығын кім тартып алар еді, өз орнында болмай шығады ғой. Кім өмірге бейімдірек, сол басқарады. Ол – өмірдің заңы.

	Біздің қыздар биіктеп, өсіп кеткен. Бір ғана ғылым саласының өзінен соңғы екі-үш жылда 18 ғылым докторы шықты. Әйелден! Өссін. Анасы ақылман болса, баласы дара туады. Ау, бірақ жігіттер қайда? Олар алдыға түсіп, игеріп– меңгеріп жатса, әйелдердің жанына не зор келеді? Барлық жерде ерлерді аузына қаратып, әйелдердің суырылып шыға бастауы жақсылық емес. Әйелдің күші – нәзіктігінде. Әйелдерді қайраткерлікке итермелей берсе, ұрпақ қараусыз қалады. Бала бетімен кетеді. Абайды Абай қылған Зере мен Ұлжан аналардың тәрбиесі еді. Ана баласының қасында көбірек болуы керек. Әйелдер отырмайын демейді, үйде жұмыссыз сұлап жатқан еркекті көру – ауыр.

	«Бас мүлгісе, аяқ сүрінер» деген бар. Қыздардың өзге дінге кіруі, көрінгеннің қолтығына кетуі көбейді. Өзің сүйеу болмасаң, құшағыңдағың кетеді. «Өмір сүру керек» дейді. Жастарда ұмтылыс зор. Заң оқу орындарында сығылысқан қыздар, халықаралық қатынас мамандығында – қыздар. Мамандығына қарай мінез де өзгереді. Теледидарды ашып қалсаң: «Зауыттан бір миллион алашағым бар, бермей отыр. Бала-шағам аш, енді өлуден басқа ештеңе қалмады», – деп зарлаған ерлерді көресің. Сейфуллин көшесімен жүріп қалсаң, «мені кім жалдайды?» – жол бойы картамен уақыт өткізіп, шоқиып отырған жұмыссыз жігіттер. Қазақтың қажырлы жігіттері соншама қауқарсыз болғаны қалай? Құдай басты не үшін берді? Басшысы бар, басқасы бар, тығырықтан шығар жолды қалайынша таппайды? Қара бастың қамынан аса алмай жатыр ма?

	Әйел байғұс тырысып бағуда. Ақ қар, көк мұздың үстінде табанынан сыз өтіп, шемішке сатады. Қап арқалайды. Еркектің күші қоғамға қажетсіз. Өйткені өндіріс орындары жұмыссыз тоқтап тұр. Өндіргіш күштер әлсіреді. Еркектер қайтадан үңгірге кірді.

	Матриархатқа оралмасақ жарар еді.





СТУДЕНТТЕРДІ МАМАНДЫҒЫНА БЕЙІМДЕУГЕ БАҒЫТТАЛҒАН ОЙЫН САБАҒЫ




	Бұл сабақтың тиімділігі мынада:

	1. Студенттің өз ойының шеңберінде ғана қалмай, басқалардың пікірімен салыстырып, ақылдаса отырып жауап беруіне мүмкіндік туады.

	2. Ең ұяң шәкірттің өзі ашылып сөйлей алады. "Ұжымдық мүдде үшін сөйлеймін", – деген ой жан дүниесін тыныштандырады, ой қозғауға итермеші болады.

	3. Бәсекелестік жарыс адам бойындағы мүмкіндіктерінің ашылуына себепші болады, селсоқтыққа орын қалмайды.

	4. Сабақтың пайдалы жағымен бірге қызы қтылы ғы артады. Эмоционалдық әсерлер іске қосылады.

	5. Әр студент мұғалім болудың дәмін татады. Шәкірттерін ұйымдастыра білудің, топты басқарудың, ішкі қарым– қатынасты жауапты бағалаудың түрлі жағдаяттарын сезеді.

	6. Мәселені талқылау, пікірлесу мәдениетін үйренеді.

	Ең әуелі, кемінде бір апта бұрын топты екіге бөліп, әрқайсысына мұғалім белгіленеді. Әсіресе алғашқы сабақтарда ұйымдастырушылық қабілеті жоғары балалар болуы қажет. Берілетін тақырып екі топқа да ортақ, негізгі және қосымша әдебиеттер көрсетіледі. Дайындықтың түрін студенттердің өз қалауына қалдырамыз: топ болып бірігіп дайындала ма, әлде жеке-жеке тапсырма алып, өз бетінше іздене ме, оны жетекші "мұғалім" өзі шешеді. Дайындық кезінде қарсы топқа қойылатын с ұрақтарға дейін дайындалып келеді. Тіпті, кімдер қай мәселе бойынша сөйлейтінін де жоспарлауына болады. Әр топты ң жарыс сабағына тиянақты дайындалуы, қарсы жақты жеңіп шығудың, стратегиясы мен тактикасын (шұғыл және түпкі мақсаттары) д ұрыс ойластыра білуде белгіленген жетекші м ұғалімні ң рөлі үлкен.

	Сонымен екі топ та хал– қадарынша дайындалып, сабаққа келді. Әр топ өзінше ұйысып немесе ше ңбер сия қтанып, бір-бірімен еркін пікірлесе алатындай қалыпта орналасады. Топтағы бала саны көп болған жағдайда жетекшінің немесе баланы ң орнынан тұрып барып сөйлесуі, тіпті, көңілді күлкісі б үгінгі ж ұмыс т өңерегінде еркін әңгімелесуі қалыпты жағдай ретінде қабылданып, ұстазды ң өзі де ретімен араласып кетіп, орынды қ алжың қосақтап отырса, саба қты ң жақсы өтуіне әсер етеді. Ұстаз тексеруші не сырттай қатал бақылаушы ғана болып қалса, о қушылар ашылып с өйлей алмайды.

	Енді екі минут уақыт беріп, бір-бір с ұра қ дайындауына мүмкіндік жасаймыз. Күні бұрын дайындалып келсе де, ақылдасқан арты қ болмайды. Содан со ң бірінші топ екіншіге сұрақ қояды. Екінші топ ойлану ға 5 минут алады. Олар осы берілген уақыт ішінде жауабын ақылдасып, әркім білгенін ортаға сала бастайды, одан соң, т ұрып с өйлейді. Қанша кісі сөйлесе де шек қойылмайды, тек орынсыз ой қайталау болып кетсе ғана ескерту жасалып, то қтатылады. С ұ ра ққа жауапты өз білгенінше толы қ айтып бол ған соң, м ұқият ты ңдап отырған бірінші топ жауапты ң д ұрыс-б ұрысы мен кем-кетігін айтып талдайды. Бірінің с өзін бірі тосу, сөйлеу мәдениетін сақтай білу, пікірлесудің жөн-жосығын үйренуге мән беріледі.

	Бір топ екіншінің жауабын саралап бол ған со ң, екіншіге қайыра сөз беріліп, қарсы пікірлермен келісіп-келіспейтінін дәлелдей түседі.

	Екі жақ та сөйлеп болған соң, ұстаз өз шешімін дәлелдеп, плюс-минус белгілерін қояды. Осындай ойын сабағына біраз жаттығып алғаннан кейін қазылар алқасын да сайлап қоюға болады.

	Сабаққа біраз дайындықпен келген жағдайда уақыт қызықты әрі тез өтіп кетеді. Соңында қай топтың плюсі көп болса, орнынан тұрып пікір айтып, сөйлеген кісі саны көп болса, сол жақ жеңеді. Әдетте бұл сабақта бостан-босқа отыру қиын, сондықтан студенттер дайындалып келуге тырысады.

	Егер де студенттер қойған сұрақта тақырыпқа байланысты өзекті мәселелер көтерілмей қалса, ұстаз өз сұрақтарын қосуына болады.

	Ойын сабағында өзіне жетекшілік қызметті қабылдап алған оқушы қарамағындағы шәкірттерін жеңіске ұйымдастыра білуі керек. Сабаққа дайындалу сатысынан бастап, сабақ барысындағы түрлі жағдайды жолға қоя білу, орынды әдіс-тәсіл таба білу жетекшіге байланысты. Тіпті, топтағы шәкірттердің жеке мүмкіндігін, дайындығын есепке алу, жан дүниесін білу, кімнен кейін кім сөйлейтіндігін, кімнің қай мәселеге тоқталуы, жалпы мақсатты бағдарлай білуге дағды қалыптастырады. Кедергі-қиыншылықты жеңе білуге деген ұмтылысы да әсер етеді.

	Ұстаз белгіленген жетекші мұғаліммен алдын ала жеке әңгімелесіп, қажетті көмегін береді. Сабақ барысының жобасын жасап әкеліп, ақылдасуына болады.

	Ұстаз бір күнде қалыптаспайды. Оның ертеңі бүгіннен басталады. Сондықтан болашақ мамандығына дайындау дағдыларын да естен шығармауымыз қажет. Көп жылғы тәжірибемізде біз талдап отырған ойын сабағы өзінің тиімді тәсіл екендігін дәлелдеді. Студенттердің өзі "Пікірлестер мен қарсыластар" деп ат қойған еді. Бұл тәсілді бұрынғы студенттеріміз ұстаздық тәжірибелерінде жалғастырып жүр.





ТЫЙЫМ САЛУМЕН ҒАНА ШЕКТЕЛУ - БІЛІМСІЗДІКТЕН




	Жыныстық тәрбиені тек «төсек» айналасынан ғана іздеу мәселені тым тарылтып жібереді. Қоғамдағы әртүрлі топтарға айналған тәрбие бөлек. Некеге тұрмаған жастарға, тіпті жоғары сыныптағы ерте есейетін бозбала мен бойжеткендерге арналған тәрбиенің жүруі – дұрыс нәрсе. Одан қашсақ, жақсылыққа апармайды.

	Бұл мәселенің бұрынғы дәстүрлі тәрбиеде қалыптасқан жөн-жосығы болған. ХІ ғасырда өмір сүрген Баласағұн айтады: «қыз баланы өзінің иесіне тапсырғанша, бөтен кісіге көрсетпей өсір. Ертерек күйеуге берген, жігітті ертерек үйлендірген – сауап», – дейді. Жасынан ыңғайлы жерге айттырылып қойған қыздың тәрбиесімен шешелер, әжелер, жеңгелер айналысқан. Жеңгелер институты өмірлік тәжірибеден туған, тәрбиені қызға сыпайы сезімталдықпен жеткізіп отырған. Жас қосылған жұбайларға екі жақты қамқорлық жасалған. «Ұрын келу» салтының да өзіндік мән-мағынасы бар. Ағайын-туғандардың жанашырлығының арқасында жастардың ертерек жұптасуы көптеген кездейсоқтықтардан сақтап отырған.

	Қазіргі күнде жастардың кеш үйленуі табиғи қажеттілікті тежеуде. Еркін қатынастарды дәріптейтін ақпараттың көп болуы, дәстүрлі салт-сананың әлсіреуі кейінгі кезде біраз мәселенің басын ашуда. Бұл жағдайда тіпті жоғары сынып оқушыларының өзіне «Отбасы психологиясы» сабағының ішінде жыныстық тәрбиеге көп көңіл бөлінуі керек. Ол пәк қыздар мен жігіттерді кездейсоқ қылықтардан сақтайды. Алғашқы сезім, жақсы көрген кісінің тағдырына жауапкершілікпен қарау, үйленудің қызығы мен қиындығы, лас сезімге кірленіп қалмау, көшедегі танымайтын еркектің оғаш қылықтары – осының бәріне бойжеткен дайын болуы керек. СПИД қалай пайда болады? Кездейсоқ зорлыққа ұшырап қалғанда, не істеу керек? Қыз бойындағы өзгерістер, күтпеген сәби. Сезім тұрақтылығы не үшін қажет? Жеңіл жүрістен не ұтады, неден ұтылады? Отбасы бақыты, қыз қылығы, жар таңдай білу, оған ұнай білу тағы басқа толып жатқан мәселелерді білімді, сыпайы, жан дүниені жақсы түсінетін мұғалім жеткізе алса, жақсы болар еді. Ата-ана да бала тәрбиесіне немқұрайды болмағаны жөн. Жастар арасындағы кейбір бақытсыздықтар жыныстық тәрбиенің жоқтығынан болып отыр. Тыйым салумен ғана шектелуге болмайды, ол – білімсіздік. Жастарды біз тәрбиелемесек, көше тәрбиелейді. Ал көше тәрбиесінің қандай екенін өздерің білесіңдер. Шетел фильмдерін телевизиядағылар көп тықпалайды. Онда дұрыс бағыт жоқ. Жыныстық тәрбие жөнінен ана тілімізде сауатты кітаптар жазылуы керек.





ҰЛТҚА ҰЛТТЫҚ МЕКТЕП ҚАЖЕТ




	Алма Қыраубаева – Әл-Фараби атынДағы Қазақ мемлекеттік университетінде дәріс береді. Филология ғылымдарының докторы, профессор. Жуықта қалалық білім беру басқармасының шақыруымен Астанада болып, қазақ тілі мен әдебиеті пәні мұғалімдеріне арнайы әдістемелік лекциялар оқыды. Сол күндері ғалым апаймен кездесіп, әңгімелесудің сәті түскен еді.

	– Сізді мемлекеттік білім беру жүйесі жайлы нақты ойлар айтып, анық қадамдар жасап жүрген ұстаз ретінде білеміз. Сондағы жаңашыл пікірлеріңіз жайлы тереңірек білгіміз келеді?

	– Мемлекеттік білім беру саласына жүйелі түрде ежелгі дәуір әдебиетін оқытуды кіргіздім. Менің айтып отырғаным – ХІІІ-ХГҮ ғасыр әдебиеті. Енді осыны қалай оқыту жөнінен астаналық отыз шақты мұғалімге лекция өткіздім. Меніңше, ежелгі әдебиетті орыс сыныпта оқитын қазақ балаларына да оқыту керек. Олар Пушкинді, Толстойды, Лермонтовты жақсы біледі. Қазақстан білді дегенің өзінде Абайды естуі мүмкін. Сондықтан да қазақтың баласы орыс болып кетті деп әлемнің рухани қазынасы ортайып қалмайды. Ол – тек қазақ үшін, сол халықтың ұрпағы үшін қажет дүние. Бүгінгі таңда оқулықтан тыс сабақ үйрететін мұғалім шамалы. Құр босқа «Мен қазақпын» дегеннен ештене шықпайды. Ежелгі әдебиетті, мәдениетті жаңғырта отырып, сол кездегі әлемдік туындылармен салыстыру арқылы бүгінгі уақытпен қабыстыру керек. Осылай баланың қызығушылығын оятуға болады.

	– Сіз баспасөз беттерінде «ұлттық мектеп» деген пікірді жаңғыртып жүрсіз. Ұлттық мектеп пен қазақ мектебінің айырмасы қандай?

	– Бізде қазақ мектебі бар, бірақ ұлттық мектеп жасалған жоқ. Ол үшін уақыт керек. Әрі бір адамның мүмкіндігі жетпейді. Бір мектепті ұлттық мектеп ретінде жасауға неге болмасын. Барлық мектепте бір уақытта іске асатын шаруа емес – бұл. Ең бастысы, мемлекеттік қолдау қажет. Әйтпегенде бүкіл ұлт мүддесін, ел тағдырын бір шенеунік ұйқылы-ояу отырып, шеше салуы мүмкін. Мысалы, айтайын: үлкен психолог, доктор, педагог Құбықұл Жарықбаев орта мектептерге әдеп сабағын еңгізе алмай жүр... Қазір бізде тәжірибе жасаушылар көп. Әркім әрқалай ізденуде. Сөйте тұра ұлттық мектептің тұтас жүйесін жасаумен айналысып жүрген жанашырды білмедім.

	– Сізде осындай идея болды ғой?

	– Бұл тұрғыдан айтар болсам, мен өз идеямды, идеологиямды мемлекеттік жүйеге тықпалаудан аулақпын. Дегенмен жан дүниемде пісіп-жетілген пікірлерімді жүзеге асыруға ниет еттім. 1993 жылы Алматы облысы Қарасай ауданы Жандосов ауылында Гуманитарлық қазақ мәдениеті мектебін аштым. Үш жыл жұмыс істеді. Міне, осы арқылы өз идеямды іске асыруға ұмтылдым. Менің бағдарламада: 1-сыныптан бастап 11-сыныпты аяқтаған қазақ баласы қандай болу керек деген мақсат тұрды. Ең бастысы, қазақ баласын жасықтықтан құтқару керек. Оны құтқаратын кез – мектеп жасы. Жасық болып өскен адам елін, Отанын, отбасын, тіпті өзін қорғай алмайды. Бұны кешегі отарлау саясаты пайда болдырды. Және пайдаланды.

	– Сонда қазақты «жасықты қтан» құтқаратын мектеп пе, әлде ұстаз ба?

	– Жасықтық, қорғаншақтық әлі күнге жалғасып келеді. Мемлекеттік педагогика одан құтқара алмайды. Өйткені ол – авторитарлық педагогика. Менің пайымдауымша, құтқаратын – мұғалім. Оның үш түрі бар, Олар:

	1) өз сабағын білетін, сол арқылы балаға білдіретін;

	2) баланы қызықтыра алатын, соңынан ерте алатын;

	3) рухтандырушы мұғалім.

	Ұлттық мектепке «рухтандырушы» мұғалім қажет. Қазіргі оқу системасы талантты мұғалімдердің ашқан жаңалықтарын қажет ете бермейді. Тек система іштен, сырттан келетін тексеруге «оқушыны дұрыс көрсете білетін» мұғалімді жақсы көреді. Мұндағы барлық шаруа – көзбояушылықтың үлгісі. Шындығында, бала (оқушы) үшін емес, тексеретін комиссия үшін жасалады. Сол арқылы осылай тәртіп қалыптасқан мектеп бала үшін емес, бала мектеп үшін жұмыс істейді. Сондықтан да қазіргі мұғалімдер сол мектептердің «жалған» абыройы үшін жүргендер. Бұл үшін оларды кінәлау да қиын. Осының бәрін жүйелетін жаңаша білім беретін, тәрбие беретін мектеп керек.

	– Жаңа мектеп үлгісін д әл осы Астанада жасау ға болатын шығар?

	– Жаңа мектеп үлгісін Астанада іске асыруға толық мүмкіндік бар. Себебі жаңа жерде жаңа дүниенің қалыптасуы қиын емес. Ұлттық мектептің идеясын іске асыруға болады. Ұлттық мектеп дегеңіміз – ұлттық рухта тәрбие беретін орын. Қазақ мектептерінде осы жетіспейді. Қазақ мектебі дегеңіміз – қазақ тілінде оқытатын, бірақ ұлттық сананы, рухты қалыптастырмайтын мектеп. Жуықта Ақтау қаласында болып лекция оқыдым. Сонда бір педагог: «Мен 11 жыл қазақ мектебінде оқыдым, бірақ ол ұлттық мектеп емес, миссионерлік мектептің ізі болатын», – деген еді. Бұл – рас сөз.

	– Егерде Астанада сіз ойлаған мектеп ашылып, оған басшылық етуді ұсынса, қандай шешім қабылдар едіңіз?

	– Ондай күн туса, мен бүгін келуге әзірмін. Сол мектептен бір бөлме тисе жетіп жатыр. Сонда тұрып-ақ жұмыс істер едім. Мен үшін бәрінен қымбат дүние – қазақ баласының ұлттық болмысын, мәдениетін, менталитетін қалыптастыратын жүйелі білім беру тәсілін іске асыру. Өзімнің осы ұлттық мектеп туралы жеке бағдарламам бар. Шының айтқанда, жаман педагог емеспін. Қазіргі мектеп директорлары ұстаз емес, шенеуніктерге айналып барады.

	– Әңгімеңізге рақмет.



	Сұхбаттан соңғы сыр

	Қазір Астанада жалпы білім беретін 38 мектеп бар екен. Онда 2155 мұғалім жұмыс істеп, 41793 бала оқитын көрінеДі. БұларДың 18260-ы – орыс, 15488-і – қазақ, 8045-і – басқа ұлт өкілдері. Осындағы 16 мыңға жуық қазақ баласының маңдайына жазылған жалғыз қазақ мектебі бар. Оның жобалық қуаты 689 орындық. Шүкір, жаңадан тағы бір қазақ мектебі келесі оқу жылында ашылады деп күтіп жүрміз.

	Десек те, батпандап кірген аурудың мысқалдап шығатын түрі бар. Бұған дейін бұл топырақтағы ұлттық менталитеттің тамырына нәр берілмегені соншалық – дәл бұгін қазақ мектебінде оқитын бала орысша сөйлейді. Ассимиляцияландырудың қою түтіні бүркеген бұл өлкенің тұманы әлі сөйлегенше талай қара шашқа қырау түсер.

	Дегенмен жатқанды жарылқайтын құдай жоқ. «Жүргенге ғана жөргем ілінеді». Ендеше, осы Астанаға жоғарыда айтылған «ұлттық» мектептің іргетасын неге қаламасқа? Осыдан қазақ пайда көрмесе, зиян шекпесі кәміл.

	Ел не айтады? Ағалар қалай қарайды? Оқырман, сен не дейсің?

	(Сұхбаттасқан – Бекен Қайратұлы)





ЕЖЕЛГІ ӘДЕБИЕТТІ ОҚЫТУ




	Әдебиет тарихын оқу жазба мұралардың мазмұнымен танысу десек, мақсатты тым жадағай түсінген болар едік. Әдебиет – әлемді түсіну, айналадағы өмірді зерттеу, адамды тану. Оқушы әдебиет тарихын оқыған кезде одан өзін толғандырған өмірлік мәселелерге жауап іздейді. Әдебиет проблемалылығымен қызықты.

	Егерде ежелгі әдебиетті оқыту «тақырыпты өту» дейтін үстірт ұғымға айналып кетсе, онда әдебиет тарихы бір жақта, оқушы өмір сүріп жатқан уақыт қажеттілігі бір жақта қалмақ. Әдеби шығарманың жазылған уақытын тарихи зерттеп оқыту, сабақта проблемалық жағдай туғыза отыру арқылы оқушы көкейіндегі көптеген сұрақтарға жауап бере алсақ, сонда ғана мақсат орындалды десек болар еді.

	Ежелгі әдебиетті өмірге енді кіре бастаған жас буынды толғандыратын мәселелермен қалай байланыстыруға болады? Ол үшін баланың жан дүниесі қандай сұрақтарға жауап іздейтінін ұғуымыз керек. Өмір қандай мәңгілік болса, өмірді сүре білу мәселелері де сондай – мәңгілік. Ендеше, бүгінгі оқушыны мынадай сұрақтар қызықтырмауы мүмкін бе? Мысалы, өмірдегі негізгі құндылық не? Дүние байлығы ма, рухани байлық па? Дүние жию айып па? Біздің қоғамда рухани байлық жиған адамның кедей болатыны несі? Ол уақытша ма? Адам қайтсе, бақытты болады? Кісі өз бақытын ел бақытынан таба ала ма? Өз бақытын ел бақыты үшін айырбастай ала ма? Туған-туыс, жора-жолдас, көрші-қолаң, ағайын-жегжатпен бөлісу қажет па? Әркім тек өзі үшін өмір сүрсін дейтін макиавелизмге көзқарасың қандай? Адамның қадір-қасиеті неде? Мен кіммін? Нені жақсы көріп, нені жек көремін? Өмірге не үшін келдім?

	Оқушы белгілі дәрежеде осы сияқты өмірлік мәнді сұрақтарға жауап алып отырғаны жөн. Ежелгі әдебиеттің көтерген мәселелерін тарихи уақыт контексінде қарай отырып, қазіргі кезең мен кеше ғана басымыздан өткен тарихи оқиғалармен үндесер тұстарын тауып алу қажет. Ретіне қарай осы жағына көбірек назар аударылғанын қалар едік. Оның тәрбиелік мәні де зор екені дау тудырмайды.

	( Қолжазбадан)





ТҮСІНІКТЕР




	1. «Жаным садаға». Деректі әңгімелер. «Жалын» баспасынан 1995 жылы жарық көрген.

	2. «Ұлттық мектеп: тәжірибе». 2000 жылы баспаға дайындалған. Үзінділері 1999 жылы «Ұлт тағылымы» журналының №№1-2-сандарында, 2007 жылы «Мәдениет» журналының №№6-9-нөмірлерінде жарияланған. Шығарманың толық нұсқасы алғаш рет осы жинақта беріліп отыр.

	3. «Көк бөрі». «Өнер» баспасынан «Сақ әңгімелері», «Сұлтан Бейбарыс», «Тарғытай, Ширақ батыр» деген атпен жеке-жеке суретті кітапшалар болып шыққан.

	4. Мақалалар:

	«Міндет – оқыту, үйрету». «Қазақ әдебиеті» газетінің 1980 жылғы 12 желтоқсандағы санында жарияланған.

	«Студенттік коллективті қалыптастырудың жолдары». Мақала “Қазақ университеті” газетінің 1986 жылғы 11 маусымдағы № 10 (1248) санында жарияланған.

	«Қазақ лицейіне қамқорлық керек» (Сұхбат). «Заман жаршысы» газетінде 1994 жылы 3 желтоқсанда басылған. Әңгімелескен – Айгүл Айдаралиева.

	«Ұлттық мектеп өрісіміз». «Қазақстан мұғалімі» газетінің 1995 жылғы 24 қаңтардағы санында жарық көрген.

	 «Бүгінгі ұлтты қ мектеп». «Егеменді Қазақстан» газетіні ң 1995 жылғы 12 мамырдағы санында жарық көрген нұсқасынан алынды.

	«Жас ұрпақ: бүгін және ертең». «Егеменді Қазақстан» газетінде 1997 жылы 30 желтоқсанда жарияланған.

	«Баланы басқаша оқытпасақ...» (Сұхбат). «Егеменді Қазақстан» газетінің 1994 жылғы 3 қыркүйектегі нөмірінде шыққан. Әңгімелескен – Серік Жұмабекұлы.

	«Шәкірт мүмкіндігі шексіз...» (Сұхбат). «Жас алаш» газетінің 1995 жылғы 11 ақпандағы санында жарық көрген. Әңгімелескендер: Ғ. Жүндібаев, Н.Мауытов.

	«Ұрпақ жанашыры» (Сұхбат). «Шалқар» газетінің 1995 жылғы наурыздағы санында жарық көрген. Сұхбаттасқан – Есенкүл Кәпқызы.

	«Елдік үшін бесігімізді түзейік» (Сұхбат). «Шалқар» газетінің 1996 жылғы 23 ақпандағы №3 нөмірінде жарияланған. Әңгімелескен – Гүлбану Құлпейісова

	«Нобель сыйлы ғын неге ешкім алған жо қ?» (С ұхбат). «Заман-Қазақстан» газетінде 1996 жылғы 25 қазанда жарияланған. Сұхбаттасқан – Шаймерден Төлегенұлы.

	« Әйелдерді ң қо ғамдағы алатын орны туралы ойлар». «Шалқар» газетінде 1998 жылдың 13 наурызында жарық көрген.

	«Айналайын, түсінік...» (Сұхбат). «Заман Қазақстан» газетінің 1998 жылғы 27 наурыздағы санында жарияланған. Сұхбаттасқан – Күлпара Жұмағали.

	«Әйел – қоғамдық күш». «Егемен Қазақстан» газетінде 1998 жылы 17 қазанда жарық көрген.

	«Матриархаттан сәлем». «Отан» қоғамдық-патриоттық журналының 1999 жылғы №1 нөмірінде жарық көрген.

	«Студенттерді мамандығына бейімдеуге арналған ойын сабағы». ҚазМУ хабаршысының (филология сериясы) 1999 жылғы № 2-санының 15-16 беттерінде жарияланған.

	«Тыйым салумен ғана шектелу – білімсіздіктен». «Жас алаш» газетінің 1999 жылғы 26 маусымдағы санында жарияланған.

	 «Ұлтқа ұлттық мектеп қажет». «Астана ақшамы» газетінде 1999 жылы 27 шілдеде жарық көрген. Сұхбаттасқан – Бекен Қайратұлы.

	«Ежелгі әдебиетті оқыту» (Қолжазбадан).





	https://t.me/kzkitap





