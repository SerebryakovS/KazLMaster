	Якуда АМАНДЫҚОВ

	Әміре Қашаубаев туралы естеліктер





	Қолыңыздағы естелік кітап – əншілігі елден асқан қазақтың дарынды ұлдарының бірі, сонау жиырмасыншы ғасырдың басында-ақ қазақ əншілік өнерін əлемге паш етіп, орыстың, батыстың ұлы мəдениет қайраткерлерінің ауыздарына түскен əн атасы Əміре Қашаубаев жайлы. Бұл жинақ асқақ əншінің 125 жылдық мерейтойы қарсаңында арнайы шығарылып отыр. Мұнда мемлекет, өнер, ғылым қайраткерлерінің, танымал ақын-жазушылардың жəне оның замандастары, шəкірттерінің естеліктері мен зерттеу мақалалары іріктеліп берілген. Олар əнші өмірінің қиын-қыстау кезеңі, беймəлім қырлары, оның теңдессіз орындаушылық шеберлігі, əртістігі жайлы тереңнен сыр шертеді. Сонымен қатар аталмыш жинаққа Əміреге арналған туындылар мен оның орындауындағы бірқатар əндер енгізілді.

	Кітап əншіні ардақ тұтар əнсүйер қауымға жəне көпшілік оқырманға арналған.





АЛFЫ СӨЗ




	Біз сүріп отырған өмірдің көлеңкесі көп. Ол табиғи теңдікті тілейтін жарық пен көлеңкенің ауысып келуі емес. Адамдардың көреалмаушылығынан туған бақталастық пен қызғаныштың қараңғылығы. Оның күңкіл сөзден асып, қиянатқа ұласуын бұқара халық байқай бермейді, бірен- саран білгендері «жалғыздың шаңы шықпастың» күйін кешеді. Асқақ таланттар, ақылы асық даналар көптен асып көрінуге құлшынбайды. Елімен бірге жүріп, бірге өссе де, солардың тартар залалы мол!

	ХІХ ғасырдың басында өткен Түркістан мен сонау Арқа арасындағы елдің Төбебиі, көріпкелдігі бар әулие, кедейден шыққан атақты Тарақты Шілменбет би:



	Батырды екі бетпақ қатынның бірі туады, Биді жүз қатынның бірі туады.

	Алланың берген артықшылығы бар перзентті түменнен тіле.

	Рәббім аламаннан құр тастамас,



	- деген екен.

	Сол айтқандай, бойларында «Алланың берген артық- шылығы» – күш, қабілеті бар Қажымұқан, өзгеден асқан өнері бар Әміре мен Иса ХХ ғасырдың басында халқына қызмет етіп жүрді. Бұл уақыттардың тоғысуынан туған күрделі, сирек құбылыс болатын.

	«Алтынның қолда барда қадірі жоқ».

	Қызылдардың жетегінде жүрген өзіміздің жансыз итаршыларымыз осы үш жақсының тіршіліктеріндегі береке- қадірлерін қашырды. Біреуіне де баспана бермей өткізді. Ұлы Отан соғысына ұшақ, танк жасауға қаржыларын қосқан Қажымұқанды жер аударды, Исаны әлеуметтік орындарға жолатпай, ақылынан адастыруға дейін апарды. Үйі жоқ Иса ауруханадағы жастығының астына интернаттағы жетім қалған қызына 15 сом ақшасын қалдырып дүниеден өтті. Ол ақша да бұрынырақ Исаның көңілін сұрап барғанда, қасындағы екі-үш жолдастарымен бірігіп, дәрі алуға деп Мұхтарлар беріп шыққан қаржының қалдығы еді.

	Әміре болса, өзінің жан жолдастарынан бұрын өтті. Адам төзгісіз қияметті де осы аталған соңғы кісі кешірді.

	Жаны жайсаң Әмірені тыңдағанда, оның бойындағы Құдайдың берген талантының барлығына сенген әлем ойшылдары шүбәсіз жан-тәндерімен жақсы ықыластарына бөледі.

	Әміре әншіліктен қазақтан озды, одан Мәскеу шақырып танысқан соң, Одақтан озды. Одан ары жіберген еді, бүкіл Еуропаның өнер жұлдыздарын таңғалдырып, жеке дара жайқалып, қазақ көгіне шынар боп шықты.

	Парижде жүрген эмигрант ұлымыз Мұстафа Шоқай Совет Одағы делегациясының басшыларынан рұқсат алып, үйіне шақырғаны Әміреге елге келген соң бәле болып жабысты.

	Онда тұрған түк те жоқ еді, бәленің басын Мәскеу бастап, Қазақстандағы құлағын кескен құлдар қостап, Әмірені жеке дара оздырмау керек болды. Бұрыннан жүрген ішкі есепке іздегенге сұраған, құланның қасынуына мылтықтың басылуын саясатқа сай келтіріп, Әмірені «шпион» етіп шығарды. КГБ-ның тұзағына іліп, көзден таса қылмай оққа байлады.

	Ал, Әміре елінде кім еді?.. Оның концертіне келген тек қазақ емес, қай ұлттың өкілі болса да Әмірені құрметтеп, қошеметке бөлейтін. Орыс, татар тағы басқа елдердің әндерін сырнайлатып, қазақ, қырғыз әндерін домбырамен айтқанда, аспаптарында өзі салып тұрған ән әуенінен басқа вариациялар мың құбылып қабат жүріп жататын.

	Мысал. Бір кештегі концертте халық Әмірені сахнадан жібермейді. Кетсе қол соғып, жер тепкілеп, «вис-вис» деп дауыс қосып, айғайлап басқа адамды шығармайды. Сөйтіп, 35 әнді үш сағат айтқызған. Ақырында, Әміре халыққа келіп құшағын жайып тоқтатып:

	– Айналайын, үлкен-кіші бауырларым! Сіздерден садаға кетейін, сабыр қылыңыздаршы?! Бір ауыз өтінішімді айтайын. Сахнаға шығуды күтіп тұрған менен де асқан жүйріктер бар. Маған енді ұят қой! Сау боп тұрыңыздар. Аман-сау көрісейік! – деп зорға рұқсат алған.

	Қай жерде, қай тілде болса да Әміре қатысқан концерт- тердің бәрінде осындай еді. Бұған қаншама тілеулес болса да мұны іштей қызғанбайтын, жолдастарының алдында өзі абыройлы жүруді армандамайтындар болған жоқ десек, күнаҺар болмаспыз. Бірге жүрген әріптестері түгілі, Әмірені біле бастаған Совет Одағының «Мен» деген әншілері де атынан үркіп, сырттай «сыпайы сыйластыққа» ауысқан-ды. Қазақстан өнер шеберлері қайда жүрсе де, қандай жауапты салтанатты кешке дайындалса да араларында Әміре мен Исаның бар екенін алдын-ала айрықша хабарлайтын.

	Шіркін, адамгершілік сонда биік пе еді!..

	Еліміздің атақты өнер арыстарының өздері:

	– Сахнаға Әміре мен Исадан бұрын шығып алайық. Көптен бері көздеріңіз жетті ғой. Ол екеуін халық екі күн ұстағанда тоймайды. Қалғанымыз ас ішіп, аяқ босатар атанбайық, – деп отырып, өз алқаларының алдында концерттік бағдарламаларын жасайтын болған.

	Бұл ақиқат бірте-бірте өше берді. Жоқ жаланы жапсырған Әміренің әлегін Алла басы жұмыр пендеге бермесін!.. Күнара түнде қара киінген екеу Әмірені үйінен сүйреп әкетіп, көкала қойдай ғып азаптайды. «Осыны біреуге айтсаң, бала-шаға, қатыныңды қырамыз», - дейді. Дауыстарын бұзып сөйлеп, Мұстафаны сұрағансып соғады.

	Ақырында, 1934 жылдың қазан айының жетісіне қараған түнде Әмірені Қазақ театрының қасындағы қараңғы көшеде тұншықтырып өлтіріп, арыққа тастап кетті.

	Ертеңіне «Қашаубаев маскүнемдіктен өлді» болды.

	Осы кітапты байсалды оқыңыз, оқушым! Көп нәрсеге көзіңіз жетіп қалар...

	Егер ұмытпасам, баяғырақта Манас туралы Қырғызстанда өткен Бүкілодақтық ғылыми конференцияның жабылар салтанатты кешінде ғой деймін... Иса таңғажайып өнер көрсеткен. Оның өнері барша басқа одақтық атақтылардың өнерлерінен бір төбе боп, жеке ықыласқа бөленген-ді.

	Ұлы Мұқаң – Мұхтар Әуезовтің сондағы қорытынды сөзінің кезегінде:

	– Мен Исадай ұлы дарын туған елде туғаныма мақтанамын! – дегені неге тұрады.

	Одан тағы көп жыл кейін:

	– Исалар – дәуірдің адамы. Тағы бір дәуір айналып келіп, тағдыр бізге тағы бір Исамызды тудырғанша күтеміз, – дегені де бар.

	Ұлы Мұқаң «Исалар» деп қайран Әмірені, қайран Қажымұқанды қосып айтып отыр. Осыны түсінейік. Мұқаңның өзіне де қит етсе, қыбын қалай табамыз деп ізіне шам ала түсетіндер бартын-ды.

	Біздің арамыздан жақсылардың жоғалу жолдары осылай...



	Якуда АМАНДЫҚОВ,

	Ә. Қашаубаев естеліктері мен мәдени мyралары қоғамдық-қайырымдылық қорының президенті, композитор, ф.ғ.к.,

	ҚР еңбек сіңірген Мәдениет қайраткер





І-бөлім Замандастарының, шәкірттерінің естеліктері




	Қалибек ҚУАНЫШБАЕВ:

	«Әміре ән салғанда қандай күшпен, айғаймен бірнеше әндер айтқанда, түсі бұзылмас еді. Күшпен айтатын әндердің алдында демін бір-ақ жиып алатын. Оң жақ алқымында мойнының қалтасы бар еді. Соған бар демді толтырып алып, үнемдеп шығарып, көпке дейін дем алмайтын. Әміре әнді ылғи сүйіп, ұнатып, өзі әнге ғашық болғандай айтатын».



	Ахмет ЖҰБАНОВ

	ӘНШІ ӘМІРЕ



	Советтік Қазақстанның атағын жер жүзіне жайған, дарынды әнші, социализм мәдениеті дауылпаздарының бірі - Әміремен А.Затаевичтің «500 қазақ ән-күйі» деген кітабы арқылы таныстым. Онда Әміре оннан аса небір шұрайлы әндерді беріпті. Бірінші қарағанда, Әміре үнемі тек шұрайлы әндерді ғана таңдап айта ма екен деген ой келді. Бірақ, шындығына келгенде мәселе басқада болса керек. Жақын арада болған бір әңгімеде Әміремен көп жолдас болған адамның бірі М.Әуезов: «Әміре ойдағы бір «арық» әндерді де «семіртіп», жұтындырып, құлшындырып жібереді. Кәдімгі ауылда біз естіп, менсінбей жүретін әндер Әміренің аузына түскенде құлпырып сала беретін еді. Бұл жағынан Әміре тек орындаушы емес, композитор да еді, ол әндерді шын мағынасында өңдеп жіберетін еді», - деді. Мұқаңның бұл сөзінің жаны бар екендігін жоғарыда айтылған Әміренің Затаевичке берген әндері дәлелдейді.

	Сол кітабының түсіндірмесінде Затаевич Әміренің асқан әнші екенін, оның даусының әрі күшті, әрі музыкалық жағынан аса икемді екенін айта келе, Әміренің тынысының ұзақ та мол екеніне ерекше назар аударады. Жүздеген қазақ әнін жазып, небір саңлақ әншілердің орындау манерасымен жете танысқан Затаевичтің Әміренің тынысын ерекше көрсетіп кетуі де кездейсоқ нәрсе емес болып шықты.

	Мен Әміре туралы 1931 жылы Ленинградтан Алматыға бірінші рет келгенімде естідім. Драма театры ол кездерде үнемі концерттер беріп тұратын. Айта бастасақ, ол концерттердің өзі бір әңгіме. Міне, сол концерттердің бірінде Әміре шықты. Ол «Ағашаяқ», «Қорлан», «Үш дос», «Дудар- ай» әндерін айтты. Халық ұзақ қол соғып, сахнадан жібермей көп ән айтқызғаны әлі есімде. Ол кезде мен Арқа әндерін жете түсінетін едім деп айта алмаймын. Сонда да Ленинградта оқып жүргенде Әлкей Марғұлан өзінің кішкене даусымен грек домбырасына қосылып, басы «Әупілдек» етіп, Арқаның біраз әнін айтып беріп, мені недәуір «дайындаған» болатын. Сондықтан ба, жоқ Әміренің ән айтуының ерекшелігі ме, мен ол күні бұрын-соңды еш уақытта есітпеген әншіні тыңдадым деуге болады. Екінші рет 1933 жылы музыка- драма техникумының бір класына Әміре келіп, сонда бетпе- бет, оңаша отырып тыңдадым. Ол кездерде Әміренің даусы бұрынғыдан бәсеңдегендеу кезі еді деседі. Бірақ, мен Әміре- нің оншақты әнін тыңдап, одан тоқырауды, бәсеңдікті таба алмадым. Әміренің ән формасын жақсы түсінуі, дыбыстың өсуі мен бәсеңдеу кезеңдерін өте нәзік түрде беруі, драмалық әндер мен лирикалық әндердің ерекше қасиеттерін айырып айта білуі неше түрлі өрнектер, иректер, әшекейлер енгізуі, бірде самғап аспанға шығып, біресе құлдилап төмен түсіп, біресе кербез, мың бұралған дыбыстар шығаруы, кімді болса да таңғалдырған болар еді. Осы кездесуде Әміре оқып жатқан қазақ жастарын көріп: «Мен болсам, оқи алмай қалдым, менің Күләнім мен Күләшімді музыкаға берсем деп жүрмін», - деп, үлкен бір әкелік мейіріммен айтқан сөздері әлі күнге құлағымда. Осы бір кездесуден кейін Әміремен оңаша отырып сөйлесе алғаным жоқ. Бірақ сол әңгіме ішінде біраз музыкалық сырлар шертілді.

	Әміре концерттерде ән салып, спектакльдерде рөлдер ойнады. Әміренің «Еңлік-Кебектегі» Жапалын көрген жұрт осы күнге шейін аузынан суы шұбырады. Өйткені Әміре тек әнші ғана емес, жақсы әртіс те болатын.

	Қазақстанорталығы Алматығакөшкенде Әміре де театрмен бірге келді. Мұнда көптеген рольдерде ойнады. 1934 жылы музыкалық театр құрылғанда Әмірені театр труппасының қатарында көрдік. «Айман – Шолпан» пьесасында Әміре Жарастың рөлін естен кетпестей етіп ойнады. Бұл кездерде ол сахнаға әбден кәнігі болып алған-ды. Көруші жұрт Әміренің әні мен ойынын бірдей бағалайтын. Өйткені Әміре Арқаның ән байлығын меңгерген, Біржанның, Ақанның, Жаяу Мұсаның, Абайдың небір әсем әндерін жеріне жеткізе орындайтын. 1934 жылдың күзінде Қазақстан халық ағарту комиссариатының үйінде Әміре, Темірболат, Манарбек, Қуан, Жүсіпбек, Ғарифолла, тағы басқа әншілер жиналып, алдағы уақытта Алматыға келетін граммофон пластинкасына ән жазатын бригаданың әзірлік жұмысы туралы әңгіме болып, алдын ала тыңдау есебінде бірқатар ән тыңдадық. Сол күні Әміре аса бір бабында екен. «Екі жирен», «Әудем жер», «Қос барабан», тағы бірнеше әндер айтты. Тыңдаушылар Әміренің ол күнгі орындауына таңғалды. «Шығармашылық ызаға мініп келген болу керек, бірнеше күн баптанып келген сияқты, бүгін Алматының бар ауасын тамақ «қалтасына» толтырып алған болу керек», - деген дауыстар әр жерден шығып кетті. Қазақстанның әр түкпірінің әнін тыңдап, енді-енді дәмін алып келе жатқан мен сияқтыларға бұл күн тарихи бір оқиға болды. Қоңыр дауысты, баппен айтатын Темірболат, салған жерден әнді аспанға көтеріп кететін Қуан, ән нотасынан сахараның үні естілетін Манарбек, әнді еркелетіп, уілдетіп жіберетін Жүсіпбек, жоғарылаған сайын даусы аңқи беретін Ғарифолла – осылардың бәрінің де қайталанбас орындаушылық өнерлеріне тиісті бағасын бере отырғанда да, ол күнгі Әміре бір төбе болып тұрады. Бақсақ, ол - әншінің соңғы қоштасу үндері болып шықты. Көп ұзамай сол күзде Әміре қайтыс болды. Үлкен өкініші сол – оның үні грампластинкаға жазылмай қалды. Әміре әндерін машығына келтіріп орындайтындар: Жүсіпбек, Манарбек. Олар Әміренің репертуарын көздерінің қарашығындай сақтап, орындап жүр. Әміренің аты да, әні де өлмейді.

	Қазақтың талантты жазушысының бірі Қайнекей Жармағанбетов осыдан бірнеше жыл бұрын Әміре туралы повесть жазды. Жазушы онда совет сахнасының көркі болған, қазақ музыкасын әлемге танытқан әншінің образын берген. Соңғы кездерде біздің жазушыларымыздың осындай шығармаларға назар аударуы қуанарлық нәрсе. Сәуірбектің «Динасы», Хамиттің «Құрманғазысы», Н. Ановтың «Ән қанаты» – бұл жолдағы игі қадамдар. Енді музыка зерттеушілерімізден халық Әміре, Қосымжан, Қали және басқа советтік Қазақстанның музыка мәдениетіне үлкен еңбек сіңірген адамдары туралы үлкен-үлкен монографиялар жазуларын күтеді. Сонымен қатар қаламы өткір, музыканы жақсы көретін жазушыларымыз, ақындарымыз әнші- күйшілердің өмірлерін үлкен шығармаларға арқау етіп қағазға түсірсе, нұр үстіне нұр болар еді.

	Әміре жасайды, ол жасауға тиіс.

	(«Ән-күй сапары» кітабынан. А. 1976).



	Серке ҚОЖАМҚҰЛОВ

	АСҚАҚ ӘНШІ ӘМІРЕ



	...Әміренің өзін көруден бұрын алдымен атына, атағына әбден қанық болатынбыз. «Семейден шыққан Әміре деген әнші сонау Еуропаға, Парижге барып келіпті, жер жиһанның сол өнер жарысында екінші бәйгені алып келіпті, дауысы ғажап екен» деген сөз ауыздан-ауызға тарап, Әміре аты аңызға айнала бастаған, алғашқы қазақ газеттері оның Париж сапары туралы жарыса жазып жатқан шақта, яғни 1925 жылы, Әміренің өзін көрудің де сәті түсті. Халық Комиссариаты қазақ театрын ашуға қаулы қабылдап, арнайы шақыртқан соң келсем, онда Иса Байзақов отыр екен, кешікпей Әміре де келді. Жанында әйелі бар. Алғашқы жүздескеннен кейін-ақ өзін жоғары ұстамай, Парижге барғандағы әңгімелерін айтып отырды. Бұл сапарға оны РСФСР Халық ағарту комиссары Анатолий Васильевич Луначарскийдің екі рет телеграмма жолдап, арнайы шақыртқаны газет оқырмандарына, әрине, жақсы белгілі. Луначарский, тіпті, Әміренің домбырасын да қайта жасатып беріпті. Қолындағысы үні жақсы болғанымен, сырт көзге қораштау екен, Луначарский: «Мына домбырамен бару ыңғайсыз. Ондағы жұрт жас Совет өкіметінің әр қадамына сын көзбен қарайды, мен шеберлерге айтайын, дәл осындай домбыра жасап берсін», – депті. «Кешікпей- ақ пернесіне перне қосылмаған, әдемі ағаштан шабылған, кәдімгі қазақтың қара домбырасын алып келді, тартсам күмбірлеп тұр, бұрынғысынан да жақсара түскен», – деді Әміре сол кездесуде. Ол домбыра қазір Қазақ ССР Орталық музейінде сақтаулы тұр.

	Көп ұзамай өзіміз талайдан аңсап жүрген дауысты, Әміренің әйгілі даусын күн сайын ести алатын болдық. Әміре салған әндердің әсерін айтып жеткізу, меніңше, мүмкін емес. Ғасырларда ғана қайталанар, бүтін бір халыққа табиғаттың тартуындай, сирек сыйындай саналуға тиіс бұл дауыс сезімінде сәулесі, көкірегінде көзі бар адамды бейтарап қалдыра алмайды. Музыкалық тілде жоғары тенор деп аталатын Әміре дауысының мөлдір тазалығы, мінсіз сұлулығы туралы таңдана, тамсана айтылған пікірлер көп. Соның бәрі рас. Расында да, Әміре қай әнді орындаса да әуен-сазды ақындық зердемен сезіп, сырлы сөзді әншілік жүрекпен жеткізетін. Мен Әміре әншіліктің ақыны да, артисі де еді дегім келеді. Ән әуенін соншама сергек сезініп, терең түсінуіне, ой көкірегінде қорытып алған өзіндік әсерін сұлу да асқақ дауысымен жан жүрекке жеткізуіне оның актерлігі де керемет көмектесетін.

	Әміре – сирек талант, таңданарлық қабілет иесі. Қара танымаса да өзі ойнайтын рөлдердің сөзін біреу yш-төрт рет оқып берсе болды, жаттап ала қоятын. Тыңдап- тыңдап отырады да, бір кезде «бопты» дейді. Сенбей сұрай қалсаңыз, кез-келген жерін зулатып тұрады.

	Әншілігімен осыншама әйгілі Әміренің адамгершілік қасиеттері де бөлек еді. Ашулану дегенді білмейтін, жолдастыққа риясыз жан болатын. Әсіресе, кісі көңілін құрметтеуі әлі күнге таңдандырады. Егер көшеде келе жатқанда бір адам тоқтатып: «Сіздің әніңізді ести алмай жүрмін», – десе, «Қай әнді қалайсың?» – дейді де, сол жерде тұрып алып бес-алты ән салып береді.

	Әдетте, Әміре есімін атағанда біздің бәріміз атақты Париж, Майндағы Франкфурт сапарларын еске аламыз. Әрине, бұл заңды да. Сонымен қатар, Әміре өнерінің, Әміре өмірінің қалың жұртшылық назарына онша ілікпей келе жатқан тұстары да аз емес. Ең алдымен, Әміре Қашаубаевтың драма театрындағы көп жылдық жемісті еңбегі жан-жақты зерттелмей келеді. Әміре – қазақ театрының тұңғыш актері. Оның «Еңлік – Кебектегі» - Жапал, «Бәйбіше–тоқалдағы» - қойшы, «Айман – Шолпандағы» - ақын, Д. Фурмановтың «Бүліншілігіндегі» - шайхана қожасы, М. Тригердің «Сүңгуір қайығындағы» – қарт секілді рөлдері – арнаулы сөз етуге тұратын күрделі образдар, 1934 жылы дүние салған Әміре музыкалық театрдың сахнасына шыға алмай кетті. Шіркін, сол әсем дауысты, сол актерлік шеберлікті классикалық операларды орындау сәтінде көрер ме еді! Батыс Еуропа және орыс музыкасының классикалық үлгілері Әміре әншілігінің бұрын байқалмаған жаңа қырларын, тың мүмкіндіктерін ашар еді.

	1925 жылдан 1934 жылға дейін театрда өнер көрсеткен Әміре халқымыздың сол кезеңдегі рухани мұқтажын өтеуде қыруар еңбек сіңірді. Әміре қатысқан әр спектакль, әр концерт сол ауылдың ұмытылмас мерекесіне айналатын. Әнқұмар ынта-ықыласы айрықша еді. Кейде спектакль барысында ән орындағанда дуылдасқан жұртшылық оны сахнадан жібермей қоятын. Талай рет ойынды ортасынан бөліп жіберіп, Әміреге бес-алты ән айтқызуға тура келгені бар... Қай өнер адамының да қадір-қасиетін ең алдымен оның өз туған халқына еткен қызметімен өлшеген жөн. Ал, Әміре осы он жылға толмас кезеңнің өзінде сан мыңдаған адамдардың жүрегіне өнер сұлулығымен ізгі дәнін себе білді, солардың ақ алғысына бөленді. Әміре Қашаубаевтың санаткерлік қызметіне, халыққа мәдени қызмет көрсетудің алғашқы қарлығаштарының бірі екеніне жарқын мысал- дардың бірі – театрымыздың 1927 жылғы жазғы гастролі.

	Сол жолы Әміренің суырып салмалық шеберлігі, ең бастысы – азаматтық белсенділігі, суреткерлік парызды терең сезінуі айрықша көрінген болатын.

	Осы «Социалистік Қазақстанның» 1974 жылғы 12 март күнгі саны бүкіл халқымызға айрықша қуанышты хабар ала келді. Елу жылға жуық уақыттан кейін бәріміз сарғая күткен Әміре даусы табылды. Осынау құнды қазынаны оның туған халқына қайта оралтқан Жарқын Шәкәрімовтің игі ісіне ризалығымды қайталай айтқым келеді. Әміре үні жазылған валикті реставрациядан өткізіп, күйтабақ етіп шығарған. Жарқын онан кейін зор талант иесі әншіміз туралы «Әміре», «Ән жұлдызы» деген екі кітап жариялады. Бұларда да дәйекті деректер, маңызды материалдар мол.

	Әміре Қашаубаевтың артына қалдырған мұрасын игеру мұнымен шектеліп қалмауға тиіс. Әншілік өнерін жан-жақты зерттеу, тың мәліметтер табу оның ән орындау мәнерін, қайталанбас шеберлігін үйренумен ұласса, нұр үстіне нұр.

	Өнерге салыстырушылық, теңестірушілік жүрмейді. Солай дей тұра, қазақ халқы үшін өлең атасы – Абай, күй атасы – Құрманғазы, ән атасы - Әміре деген пікірдің ақиқаттығына деп қойған жөн. Халқымыздың әншілік өнерінің шырқау шыңы - Әміре Қашаубаев шығармашылығы– ұлттық мәдениетіміздің аса бағалы бөлігі, мәңгілік игілігі.

	(«Социалистік Қазақстан», 2 тамыз, 1978 ж.)



	Қалыбек ҚУАНЫШБАЕВ

	ЕСТЕЛІК



	1924 жылы ақпан айында Семейде бір облыстың жиылысы болды. Ол кезде Павлодар, Қарқаралы, Өскемен, Баян – бәрі бір-ақ облыс болатын. Сол жиылыста павлодарлық Майра, Әміре Қашаубаев та болады деп естіп, Қарқаралыдан Қали Байжанов барған. Бұлардан басқа, әр жерден талай әншілер барған болатын. Бұлардың бәрінің жиналатын себебі бар. Сол жиылыста ылғи әншілерді бірімен-бірін әнмен айтыстырамыз, қай озғанына бәйге береміз деп, облыс басшылары жан-жаққа хабарлаған көрінеді.

	Сол жиылыста мен де болған едім. Әмірені бұрын көрген жоқпын. Бірақ, Әміре – даңқы ертерек шыққан әнші. Көптен- ақ дақпыртын сырттан білетінбіз. Ол кезде ірі әншілердің аты аталғанда, Әміре алдымен ауызға түсетін. Әміренің бірсыпыра әндерін Семейден Қарқаралыға Жақыпбек жеткізіп жүрген кезі. Осы жолы Семейге барғанымда, жолым болып қайттым. Өйткені, ұзын құлақтан естіген Әміренің әнін өз құлағыммен естідім. Жиылысқа уәкіл боп бармаған кісіге орын тие қоя ма. Семейдің осы күнгі облыстық театрында, арт жағында сығылысып отырып, ән тыңдадық. Әншілер бірінен соң бірі шығып, қол соқтырып жатыр. Қай-қайсысы болса да, өзінше дәрмендімін, дәндімін дегендері, менен асқанын көрермін дейтін бұрыннан бар әдет қой. Бірақ, кімнің қандай екенін халық айырады. Әншілердің бірсыпырасы тоқтап қалды. Аяқтап келгенде, екі әнші қалды. Бұл екеуі Әміре мен Қали еді. Тыңдаған халық та қажымады, екі әнші де барын аяған жоқ.

	Әміре мен Қали екеуі кезек-кезек айтысты. Жұрт екеуін екі жақтан қолтықтап, шала бүліністі. Қыза-қыза сахнадан шықпай, екеуі екі орындыққа отырып алып айтысты. Домбыра, гармонь екеуінің қолында кезек-кезек сайрады. Тіпті, әрі-беріден соң екеуі бір әнді кезек айтатын болды. Анық сынасарлық жер осы болды. Бірақ, ел екі жақ боп, Семейдің көпшілігі Әміре айтқанда ду қол шапалақтап, Әмірелеп айқайлап, ызы-шу, қым-қуыт болады да, Қали айтқанда Қарқаралы, Павлодар, Баяннан барғандар жан- тәнімен қошеметтейді.

	Бірсыпыра жұрт өзімшілдікке салынып, босқа өзеуреді.

	Бірақ, Әміренің сұлу даусы жұртты тартып әкетті.

	«Бүгінгі жүрген қазақ әншілерінің ішінде мұндай дауысты, мұндай үнді естігеніміз осы шығар. Бір әншінің дауысы осындай-ақ болар», - десті. Әмірені жақсы білетіндер:

	«Бұл, шіркін, баяғыдан осындай емес пе? Маялап үйіп тастаған қатқан теріні күзетіп отырып, сақылдаған сары аязда саңқылдап шыққан даусы емес пе, бұл. Даусы жылдан- жылға өрлеуде ғой», - дейді.

	Көше-көшеден кетіп бара жатқан жұрттың аузында да осы бір қошемет сөз.

	Енді комиссиядағылар екі жақ болып таласып жатыр.

	«Сендер босқа таласпаңдар, бірінші бәйге мен екінші бәйгелеріңді қосып жіберіп, екеумізге қақ бөліп беріңдер», – деп Әміренің өзі ұсыныс жасады. «Маған екінші бәйге беріңдер, біріншіні Әміре алсын, өйткені талабы зор, менен артық екені рас, аспанға өрлеп тұрғанда, беті қайтып қалады. Менің жасыма жеткенше өрлей берсін», – деді Қали. «Менің әнімді жұрт артық деп тапса, Қали менен жасы үлкен аға ғой. Екі бәйгені қақ бөліп берулеріңізді сұраймын», - деп Әміре өтінген соң, комиссия екі бәйгені қосып, екеуіне қақ бөліп берді.

	Ұлы таудың басына шыға алмай, қасынан қайтқандай, Әмірені жақыннан көре алмай, ауыз-мауыз сөйлесе алмай, мен де қайттым. Әміренің сол атағы мен даңқы өрлеген бетімен жоғарылай берді. 1925 жылдың жазында Әмірені Луначарский Мәскеуге шақырып алып, Парижде жер жүзі- нің ән-күй жарысы болғанда, соған жіберді. Одан екінші орын алып қайтқаны Әміренің қандай әнші екенін бүкіл жер жүзіне мәлімдеді.

	1925 жылы қазан айының ішінде «Еңбекші қазақ» газетінде (қазіргі «Социалистік Қазақстан») бірсыпыра адамның аттары жарияланды. Солардың басын қосып, құрастырып, театр құру керек деп, оқу комиссариаты әр жердегі адамдарды шақырған болатын. Семейден Әміре Қашаубаев, Павлодардан Майра, Иса, Қарқаралыдан мені, Қостанайдан Серке Қожамқұловты, Ташкентте оқып жүрген Құрманбек Жандарбековті шақырған. Міне, осылардың бәрі 1925 жылы қараша, желтоқсан ішінде жинала бастаған.

	Ауыл-ауылдан, мектептерден талабы барларды, театрға шама келгенше, тартып баққан болатын. Осылардың соңын ала, желтоқсан айында мен де келіп жеттім.

	Қарқаралыдан шығып, Семейге келе сап, Әмірені іздедім. Әміре Қызылордаға жүріп кетті, қазақ театры құрылатын болыпты, Әміре әрі әнші, әрі артист болмақ деседі. Үйін іздеп тауып, Әміренің кеткеніне көзім жеткен соң, Семейден мен де аттандым. Әміренің ізімен қуып отырып, Қызылордаға бардым. Станциядан түсісімен Әміренің үйін іздедім. Біреуден біреу нұсқап көрсетіп, әйтеуір, таптым-ау.

	Келген бетімде есігін қағып едім, қасқа маңдай, үлкен ауыз, шашын тап-таза ғып қырғызған, кіршіксіз таза киінген жап-жас, түрі сарылау, бір инабатты жігіт есікті ашты. Маған жақсылап тұрып сәлем берді. Оның маған сәлем беретін жөні бар еді. Түлкі тымақты шалқайта киіп, қара шапанды желбегей сап, ойда жоқта есігінің алдында тұрған мені өзінен бес алты жас кіші деп ойламаған сияқты.

	Сәлемдесіп, амандасқаннан кейін:

	– Әміренің үйі осы ма? – деп сұрадым, - Осы, - деген соң үйге кіріп, шешініп, қолжуғышқа жуынып жатқанымда, Әміренің өзі ақ сүлгі орамалды ұстап, мені күтіп тұрды. Жайланып болып, шайға отырғанда, әйелімен амандасып, аз кідіріп отырып:

	– Әміре ағай қайда? – дедім. Ерлі-зайыпты екеуі қарап күлді. Сол сәтте Иса кіріп келді. Иса екеуміз бұрыннан таныспыз. Ар жағын Иса жөндеп әкетті...

	Әміренің әнінен бұрын адамшылығы аса зор еді. Барынша адал жүректі еді. Дүние үшін қабақ шытып, бір тарықпайтын, ауырмаса, қоң етін кесіп беретін жомарт еді. Сирек бітетін қасиеттері көп болатын.

	Біздің Әміре Қасым жомарт қой деп күлуші едік. Ашу- ренішті білмейтін. Кейде үлкен ерні томпайып, бір нәрсеге барынша өкпелейтін. Әсіресе, онысы тіпті келісті еді. «Ой, сорлы Қашаубайдың баласы-ай», - деп бір саусағыңды шошайтып, «құқ» деп қытықтап қорқытсаң, күлем деп жүріп, өкпесі әп-сәтке жетпей, ұмытылып кететін. Бұл сияқты қасиеттері толып жатыр. Оның бәрін айтып жеткізе алмаспын.

	Әміренің бір қасиеті - үні ғой, соған келейік. Әміре ән салғанда, әнді көркемдеп, нықтандырып, аспандата айтар еді.

	Қандай әнді болса да түзеп, кесек бейнелі ән ғып айтып жүрсе де, мынаны мен түзедім демес еді. «Ағашаяқ», «Шіркін- ай», «Баянауыл», «Қарға», «Екі жирен», «Толқын», «Қос барабан», тағы толып жатқан әндерде Әміренің аса көп еңбектері бар, түзеген, сұлулаған еңбек. Айтушылар сол қасиеттерін сақтауы керек.

	Әміре ән салғанда, қандай күшпен, айқаймен бірнеше әндер айтқанда, түсі бұзылмас еді. Күшпен айтатын әнді айтарға барлық демін бір-ақ жиып алатын. Оң жақ алқымында мойнының қалтасы бар еді. Соған бар демді толтырып ап, үнемдеп шығарып, көпке дейін дем алмайтын. Әміре әнді ылғи сүйіп, ұнатып, өзі әнге ғашық болғандай боп айтатын. Әсіресе, әнді кейде тым кесек айтатын уақыты болар еді. Халық көп болса, делебесі қозып кететін. Театрға жиналған халықтың ішінде өзінің жақсы көретін жолдастары отырса не болмаса басқа республикадан, Мәскеуден, Ленинградтан концертте кісі болса, тіпті, құйындай ұйтқып, құландай ойнақтап, жүйткіп, дабылдай саңқылдап, кішірек театрға сыймай, далада болса, жер мен көктің арасын жаңғыртар еді. Аса көтеріліп ән салғанда, біресе қуанғандай күлімсіреп, біресе жеке келе жатқан бәйге атындай жарқылдап, ойнақтап кетер еді. Сол кездерде бетінде әртүрлі сипаттар елестер еді. «Әміре бүгін күндегідей емес, әнге ықыласы жоқ па қалай, бүгін жайылыңқы сияқты», – деп, жанына тиіп, қалжыңдап, қытығына тисең, соған да нанып:

	– «Шын-ақ сөйтіп тұрмын ба?» – деп, өршеленіп, даусынан әртүрлі құбылыстар, бұйма-бұйма иіндер, біресе сұңқылдаған, біресе толқынып, әсерлі үндер үсті-үстіне боздап шыға береді.

	Әміре 1927 жылы Майндағы Франкфуртқа барып, мұнда да Париждегідей екінші орын алып қайтты. Бұл да ән мен күйдің жержүзілік жарысы еді. Бұл жолы Әміре газеттерді тіпті қаттырақ шулатты.

	Әміренің тағы бір кесек түрі - yйде болған мәжілістерде домбыра, гармоньдарды кезек алып, 25 – 30 әнді түйдектеп соқтырып шыққанда, даусы қыңқ етпейтін.

	Әміре – қала мен даланы түгел кезген, ел дәстүрін анық білетін, сері әнші.

	Қыз ұзату, жар-жар, шілдехана, құда түсер, дүбірлі тойда Әміре домбыра, гармоньмен талай-талай сайраған болатын.



	Семей қаласы былай тұрсын, төңірегіндегі елдің мұндай қызықты думанды мерекелері Әміресіз өтпейтін болған. Әміресіз мәжіліс қызықсыз боп көрінетін. Әміре Семейден театрға келген соң, театрдың әншісі, Қазақстанның әншісі деген кезі бір Семей емес, Қазақстанның төрт бұрышынан асып төгілгендей асқақ ән қырғыз, өзбек, тәжік, башқұртқа барды. Дәл осы кезде Мәскеу де Әмірені жақсы білді.

	Бұрын театр көрмеген барлық қазақ халқына Әміренің шалқыған әні театрдың жаршысы болды.

	Әсіресе, Әміре халық қазынасын, ескі қазынаны Советтік Қазақстанға өз қолымен әкеп тапсырып кеткенін атап айтуға тиіспіз.

	Гүлденген өнеріміздің тарихына бір дерек болсын, жас ұрпақтарымыз атақты әншімен аз да болса таныссын деген оймен Әміре жайында есте қалғанды қысқаша болса да жазуды мақсат еттім.

	(«Әдебиет және өнер», 1949 ж. №10)



	Елубай ӨМІРЗАҚОВ

	ӘНШІ ӘМІРЕ



	...Сол жылы Ташкентте болып, Қырғызстанды аралап шықтық. Біздің бетке ұстарымыз – Иса мен Әміре, 1926 жылы Қызылордадан Алматыға гастрольге келдік. Алғашқы театр саңлақтарының атақтары жайылып-ақ кеткен екен. Келген күні жұрт кірерге орын тапай, есік-терезеден сау қалғаны шамалы болды. Осылайша Алматы жұртшылығымен де таныстық. Біздерді халық соншалықты мейіріммен құшақ жая қарсы алды. Әрі-беріден соң маңайдың еш жерінде бізсіз ойын-сауық өтпейтін болды. Әрқайсысымызды өтілетін жиындарға шақырып апаратын болды.

	Өлке жұртшылығымен кеңірек танысу үшін төрт пар атты жегіп, Құлжа жолымен Қарқара жәрмеңкесіне жол тарттық. Екінді кезінде ара қонып, «Еңбекші қазақ» ауылына келіп түстік. Ауыл адамдары қуана қарсы алды. Алдына кілемдер жайылған, қатар тұрған екі ақбоз үйге түсірді. Қой сойылып, сары қымыз сапырылып жатыр. Жер ошақ басындағы екі әйел:

	– Келін-ау, бұларды Үміт үйіндегі қайнаға Алматыға барғанда көріпті. Қызылордадан келе жатыр. Шеттерінен өлеңші өнерпаз дейді, – деп бір-біріне естіген-білгенін жеткізіп жатыр.

	Жұрт жинала бастады. Көрші ауылдардан аттылы, жаяу жұрт осылай қарай ағылды. Жиналғандардың ортасына барып, Иса домбырамен зулата жөнелді. Ауыл бейнесін, жер көркін, халықты өрнекті өлеңмен суреттеп отыр. «Не деген жігіт, көзі ойнап тұрады екен». «Ақын болу керек, егер ақын болса, талайды жеңген ақын болар. Төре қызбен айтыстырып көрсек қайтеді?» – деген сыбыстар естіліп жатты. Әміре «Қанапияға» басты, Құрманбек өзбектің «Ғайра-ғайра» әнін гармоньға қосылып шырқады. Қалыбек «Қыз ұзатуды» айтып, Мәжит Дәулетбаев өз өлеңін оқып, Серке күлдіре бастады. Мен де қарап қалғаным жоқ. Бұрын мұндайды көрмеген жұртты Иса мен Әміре естерінен тандырды. Әміре домбыраға да, гармоньға да қосылып, әнге басып, халық көңілін көтеріп тастады.

	Содан соң біз Қарқараға келдік. Мұнда Ораз Жандосов бір топ адаммен қарсы алды. Екі ақ боз үй тіккізген, неше түрлі әшекей, босағада қара саба күмпілдеп тұр. Бір кварталдай жер қоршалып, ойын қойылатын жер дайындалған. «Ау, жігіттер, бәрің де демалыңдар, ертең 1916 жылы патша жауыздығынан қаза болған жолдастарға ескерткіш қоямыз», – деді Жандосов. Жақсылап дем алғаннан кейін әрқайсымызға бір сәйгүліктен алып келді. Базардың о шеті мен бұ шеті көрінбейді.

	Біздер, онда барғандар – Қашаубаев Әміре, Байзақов Иса, Қожамқұлов Серке, Абдуллин Әбілқай, Оспанов Жүсіпбек, Қуанышбаев Қалыбек, Жандарбеков Құрманбек, Дәулетбаев Мәжит, Әшкеев Латиф, Өмірзақов Елубай, Атабаева Зура, Айжан, Жамал, Балқия.

	Жәрмеңке дуылдап тұрған кезінде:

	– Уа, халайық, тынышталыңдар! Ораз Жандосов сөз сөйлейді, - деп біреу жар салды. Жұрт абыр-сабыр боп сол маңға жиналды. Ұзын бойлы қапсағай қара торы кісі мінбеге көтерілгенде иін тірескен халық сілтідей тына қалды. Оның ел арасындағы беделі, шіркін, адам айтқысыз еді ғой.

	Жолдастар! –деді ол сөзінің қорытындысында – азаттық бізге өздігінен келген жоқ. Талай ардагер азаматтардың қаны төгілді. Талай жас, тап тартысында қыршынынан қиылды. Кешегі 1916 жылғы көтеріліс кезінде осынау Қарқара өңірінен қақ сойыл ұстап, қас дұшпанға қарсы аттанған қалың көптің талайы патшаның жазалаушы отрядтарымен айқаста құрбан болды. Арманда кеткен азаматтарға белгі болсын, осынау жиналған қалың ағайын, аттылың атты, жаяуың жаяу, анау шоқыдан көтергендеріңше тас әкеліп, мынау араға үйіңдер, «көп түкірсе көл» деген, кәне, осыған не дейсіңдер? – деп айналасына байыптай қарады.

	– Бәрекелді, табылған ақыл!

	– Е, ата-бабамыздан келе жатқан жоралғы ғой.

	– Қыршын кеткен боздақтардың аруағы риза болсын! Жиналғандар қоржынның екі басын толтырған, кейбіреулері екі қапты толтырып, түйеге, есекке, өгізге, атқа артқан, жаяу адамдар, балалар мен әйелдер ту қадаған жерге қаптады. Ораз өзі қалай қадауды көрсетіп тұрды.

	Тас көтерген жұрт сегіз көшедей тізілген десем, өтірік болмас. Босағандары аттылы, түйелі болып, қайтадан қаптарын толтырып, кезекке тұрады.

	Көп қол қояр ма, лезде биіктігі екі қабат үйдей екі оба үйілді. Оған «Ереуілтөбе» деп ат қойдық. Ораз шығып сөйлегенде, шешендігіне жұрт таңғалды. Иса шығып, қаза тапқан ерлерді өлеңмен еске түсіргенде, жыламаған жан болмады. Қайтып келген соң Ораз: «Ал, жігіттер, бізде қаладағыдай электр жоқ, ойындарың дайын, ойын көрсету тәртібі қалай болады?» - деді.

	Қалыбек тұрып: «Кешеден бері ойын қоятын жерді көріп ризамыз. Ойынды сағат алтыда бастаймыз, күн бата аяқтаймыз.

	Жолға дайындалған арнаулы киіз үй бар. Соны тігеміз. Серке «мынау менікі, мынау сенікі» деп, бәрінің киімін үлестіріп береді. Құрманбек гримдейді. Дүйсенғали бізге көмектесіп күлдіріп жүреді», – дейді.

	Оңғарбаевті біресе Бозапай, біресе Сапақбай салма деп, екі қолын қалтасына салып тұра бергендіктен айтса керек. Жалпы дайындықтан соң, Серағаң: «Ал, жігіттер, жігіт келсе, қыз дайын», - деп шығады.

	Қалыбек Әміреге: «Ал, жалпақбас, бас бір әнге! Халықты үйретіп алайық!» – деуі мұң екен, ол іле жөнелді.

	Әміре әнінен соң базар жақтан шапқан аттылардан шаң көтерілді. Түйеге мінгескен, өгіз, есекке мінгендері бар, жаяу аралас қоршауды қиратып кетті. Ойын халыққа мейлінше ұнады. Біраз болғанымызда халық үнемі үздіксіз қаптап келіп жатты. Келетіндер: қазақ, ұйғыр, орыс, қытай сияқты ұлттың өкілдері. Олар Әміре мен Исаны қайта-қайта шақыратын.

	Жандосов жолдастарымен жақын отырған ауылдарға апарып, қонақасы беріп жүрді.

	1930 жылы Түрксіб бойын аралап, одан соң Семейден пароходпен Риддерге барып, содан оралып, Исаның ауылына бардық. Содан соң, екі бөлініп, бір жаққа бірсыпыра адаммен Жұмат Шанин кетті. Орынбек Беков бастаған топта Қалыбек, Күләш, Боброва, Құрманбек, Иса, Әміре және мен болдым...



	***

	1925 жылдың жазы...

	Біз оқып жүрген ағарту институты Орынбордан Қызылордаға көшіп келіп, Қазақстанның жаңа астанасына орналасқан кезі еді. Өлең мен өнерге әуес бір топ талапкер халыққа анда-санда концерт көрсетіп қоятынбыз. Кісі неге әуес болса, соған құлағы түрік болатыны белгілі ғой, «пәлен жерде пәлен ақын, пәлен әнші бар екен» десе, елеңдеп, соны көргенше ынтығатынбыз. Бір күні әнші Әміре Қашаубайұлы Парижге барып, бәйге алып келіпті деген сөз дүр ете түсті.

	Әміренің Семейде екенін әбден білетінбіз, бірақ сол әнші Францияға барып, бәйге алып, Қызылордаға келеді деген хабар бізді қатты толғандырды. Өйткені, бұл қазақ әншілерінің өзге елге шығып, ән салып, жүлде алғандарының тырнақалды тұңғышы еді. Сондықтан енді Әмірені көргенше асықтық. Біздің бағымызға қарай, «Еңбекші қазақ» («Социалистік Қазақстан») газетінің бес жылдық тойы болатын болды да, Сәкен мен Бейімбет мені шақырып алып:

	– Домбыраңды ала кел, кешке концертке қатысасың, - деді. Көктен тілегенімізді жерден бергендей болып, жүрегіміз алып ұшып, кешке жұрттан бұрын бардық.

	Даңқы жер жарған Әміре еңгезердей адам шығар десем, қаршығадай ғана ақ сары жігіт екен. Қасына келген кісілерді тұңғыш көріп тұрса да, бірге туған бауырындай, «ағатай, інішек, қарындас» деп бауырына тартып әкететін мейлінше ұтымды, кішіпейіл адам екен. Жазық ақ маңдайынан, аздап көкшілдеу ойнақы көздерінен, жылы жүзінен көзімізді ала алмай-ақ қалдық.

	Ойынды жүргізіп жүрген Жұмат Шанин сахнаға шығып, қазір Әміре Қашаубайұлы шығады дегенде, залдағы жұрт ду қол шапалақтап, құрмет көрсетіп, бірнеше минут бойына айтатын әннің атын айттырмай қойды.

	Ең алдымен орындайтыны «Қанапия» дегенде, одан бетер қызып кетті. Тап әдеттегі күйі жымиып сахнада тұрған Әміре үш отырып, үш тұрып, әлден уақытта зал тынышталған соң барып домбыраны сарнатып тартып-тартып жіберіп,

	«Қанапияға» басқанда, театр үйін төңкеріп кете жаздады. Тыңдаушысын тапқан, бабына келген, шабытына қонған құдіретті Әміре барған сайын шырқап, бүкіл залды бір тарының қауызына сыйғызғандай болды. «Үш дос», «Смет»,

	«Ағашаяқ» бірінен-бірі асып түскен, бойды балбыратып, еркіңді алып, қалаған жағына сүйрей берді...

	Әсем әннің әуенімен еліккен мен аузымды ашып отыра беріппін. Жұмат келіп: «Елубай, енді сенің кезегің», – дегенде, шошып оянғандай селк ете түстім. Сахнаға шықсам да, лүпілдеген жүрегімді баса алмай, өзімнің күлдіргі

	«Нақ-нақ», «Кербесті» әндерімді, Сәкеннің «Сарыарқасын» амалдап, ышқынып айтып шықтым. Шымылдықтың сыртына шыққан соң, Әміре иығымнан қағып:

	– Қарағым, талабың жақсы екен, жұрттың шегін қатырдың ғой, – деді.

	Ұлы әншінің осындай ағалық қамқорлығына қуанып кетіп:

	– Ойбай, аға, мен көп әнді айта аламын, тек домбыра жағына шалалаумын, - дедім.

	– Гармоньға қосыла аласың ба? – деді Әміре. Мен үндемедім, өйткенім – шиқылдап қаламын деп сескендім.

	Үзілісте Әміре мені сахна сыртындағы бөлмеге ертіп келді де, он сегіз пернелі гармоньды ала салып тартып-тартып жіберді.

	– Кәне, айтатын әндеріңді айтшы.

	Атадым. Әміре «Зулатшы-ай», «Жаяу Мұса», «Жастар»,

	«Маусымжанды» екі-екіден жандыра тартып шықты. Саусақтары-ай сабаздың. Перне басқанда көз ілеспейді екен.

	Екінші бөлімде Әміре домбырамен, гармоньмен сегіз- тоғыз ән айтты. Мен де гармоньға қосылып айтып бердім. Жүрексініп едім, шүкір, жұрт жақсы қабылдады. Әміренің маған тиген алғашқы шарапаты сол – содан бастап әндерімді нотаға түсірте бастадым.

	Тап сол кеште Әміре отыз-отыз бестей ән салды. Той өтті. Әмірені пойызға мінгізіп, Семейге шығарып салып, жатақханаға келіп, ұзақ ойладым. Әмірені ойладым. Әсем әнін ойладым. Адам баласының осынша үнді өнерпазы болатынын ойладым. Ол кешегі мешеу қалып, бүгін теңелуге бет бұрған қазақтан шыққанын да ойладым. Неткен тамаша! Қандай мақтаныш!

	Тап сол жылы Қазақстан өкіметі Қызылордада қазақтың ұлттық театры ашылсын деп қаулы алып, комиссия құрды. Талантты талапкерді театрға шақырған жарнамалар жарияланды. Сонда Әміре Қашаубайұлы, Иса Байзақұлы, Қалыбек Қуанышбайұлы, Латиф Әшкейұлы, палуан Қажымұқан Мұңайтпасұлы, Құрманбек Жандарбекұлы, Серке Қожамқұлұлы арналып шақырылды.

	Сол жылы Қазақстанның бесжылдық мерекесі болып, тұңғыш рет ойын қойып, жұртшылықтан жақсы баға алдық. Бұл жайт біздің рухымызды көтеріп, талабымызды өршітті. Шақырылған жолдастар келіп орнықты. Оларға ағарту институтынан әдейі босатылған Әбілқай Абдоллаұлы, Иса Байзақұлы, Қапан Бадырұлы, Жүсіпбек Оспанұлы, Сейфолла Байқожаұлы, сосын мен қосылдым. Мен бұл естелігімде белгілі басқа жолдастар туралы көп айтпай отырғаным – олардың әрқайсысы бір үлкен әңгіме. Әміре әнші ғана емес, тамаша актер да еді. Оның орындаған басқа рөлдерін айтпай- ақ, тек «Еңлік - Кебектегі» Жапал мен «Зарлықтағы» шалды алсақ, Әміре жасаған осы тамаша образдар әлі күнге көз алдымда.

	Әміренің мінезі жас баланың мінезіндей қызық еді. Алдағанға нана беретін. Айтса тыңдайтын. Аңқау да, арлы да адам еді Әміре. Қарқара жәрмеңкесіне алғашқы ойын көрсеткен күні: «Жұрт көп жиналсын, алдымен сен шырқап ән сал», - дедік. Тіл алғыш баладай елгезек Әміре айқайға басты-ай кеп. Ән біткенше, сары масаның ызыңы естілгендей тып-тыныш еді. Әміренің шарықтаған әсем әні аспан кезіп келіп, төмен сорғалап барып, аттары бәйгеден келгендей у-шу болды.

	– Ой, көп жаса!

	– Сені тапқан шешеңнен айналайын!

	– Уа, бәрекелді, шырағым! – деген алғыс сөздер, ақсақалдардың айғайы айналаны азан-қазан қылды... Осыншама құрметке жасынан-ақ бөленсе де, Әміре шарасынан аспайтын әдепті жан еді.

	Әттең не керек, Әміренің таңғажайып дауысы, ғаламат әндері кезінде не пластинка, не пленкаға түспей қалды. Бірер әні Парижде сақталған деген қауесет бар. Қазақ халқының игілігі, кейінгі ұрпақтардың игілігі үшін сол мұраны республикамызға жеткізсек, қаншама алғысқа бөленген болар едік.

	(«Ұстаздарым – достарым» кітабынан, А. «Жалын», 1976 ж.)



	Қапан БАДЫРОВ

	АЛFАШҚЫ ТОПҚА ТYСУІМ



	Астанамыз Орынбор қаласынан 1925 жылы Ақмешітке көшіп, көп мекемелер кетіп жатқан мезгіл еді. Институтта оқу жылы аяқталып, елге қайтуға асығып жүрміз. Орталықтың Ақмешітке көшуіне байланысты онда үлкен съезд шақырылып, оған бүкіл республикамыздан қонақтар барды. Бұрынғы Ақмешіт аты өзгеріп, жаңа астанамызды «Қызылорда» деп атапты дегенді сырттан естиміз.

	Осы мерекеге арнап шақырылған қонақтар Қажымұқан Мұңайтпасов, Әміре Қашаубаевтар Семейге бара жатып, Орынбордағы тамыр-таныстарына жолшыбай соқты. Біздің де оқу бітіп, демалысқа елге жүруге жиналып-түйінген кезіміз.

	– Цирк палуаны Қажымұқан келді. Францияда бәйге алған атақты әнші Әміре Қашаубаев келді, - деген хабар дүңк ете қалды. Бұларды бұрын сырт естуіміз болмаса, анық білмейміз, көруге сондай құмармыз. Жұрт аяғы сая- бырланып, қалың ел тарап жайласқаннан кейін қысыла, ұяла отырып, тәуекелге бел байлап, танысуға рұқсат сұрап, олар асханада отыр екен, жетіп бардық. Бала демей, біздерді Әміре орнынан тұрып қарсы алды да, екі қолымен бірдей қолдасып амандасты. Столды кеңейтіп отырды. Ананы да, мынаны да әкел деп үстемелеп официантқа әмірді беріп жатыр. Қажымұқан сол кезде елуге келген болса керек. Қажымұқан отырған орнында көп қимылы жоқ, алып тұлғалы, басы денеге біткендей, қозғалмайтын, тек жан- жақты көзбен шолып қарайтын адам екен. Шашын тақырлап алып тастаған, маңдайы жарты қарыс, қалың қабағы көзін жапқандай, дүрдиген жоғары ернін қою қара мұрты жауып тұр. Саусақтары салалы, өзінің жуандығына құшақ жетпес, бірақ оған орай, бойы биік болғандықтан, қарны байқалмайды.

	Таудай Қажымұқанның қасында қаршығадай боп лып- лып етіп Әміре жүр. Әміре қасқа маңдайы жарқыраған, екі шекесі торсықтай, аузы үлкен, пісте мұрын, мойны қысқа, толықша кісі көрінеді.

	Атақ-даңқы айдай әлемге әйгілі екі алыптың мінез- қылықтары бізге жағып барады. Ұната сүйсініп, таң-тамаша болып аузымызды ашып, қарап қалыппыз. Қызылордада өткен съезд жайын сұрап, жаңа астанамыздың қаласын, оның елін, жерін сұрап жатырмыз жамырасып... Әміре бәрін тәптіштеп айтып берді. Қажымұқанда көп сөз жоқ. Анда- санда Әмірені тоқтатып, бірлі-жарым сөзді көлденеңнен қойып қалады. Сөйтіп, өзіміздің балалық албырт шағымызда ананы да, мынаны да көруге, естуге құмар, ынтық күнімізде қазақ халқының аттары аңызға айналған екі ардагер ұлы Қажымұқан Мұңайтпасов және Әміре Қашаубаевпен осылай танысып едік...

	Қандай үлкен спектакль қойсақ та, артынан өлең айтылмаса, жұрт риза болмайтын, тарамайтын. Концерттің бір салмағы Әміре мен Исаның мойнында. Бұларға Елубай еретін, Құрманбек қосылатын, ескіні түйреуішпен түйреп, қызын ұзата алмай бұзауын қасқырға жегізіп Қалыбек түспейтін сахнадан. Артистердің қалған көпшілігі түгелдей хорға қатысады. Концерт бөліміне арнап жаңа ән-күй даярлайтын бізде маман композиторлардың жоқ кезі, әркімнің қашаннан білетін, айтып келе жатқан меншікті өлеңі бар. Ешбір даярлықтың, үйреніп жаттығудың керегі жоқ. Сахнаға жаңа тақырып, жаңа өлең, жаңа тақпақ, жаңа әнді концерттің құдайы Иса әкелуші еді. Осындай сауық кештерінің ажары, сәні де, думанды жиынның көркі де Әміре мен Иса еді ғой. Асыра айтқан болмас, тап ол күндерде қазақ көркемөнерінде бұл екеуі көлде жүзген аққу-қаздай еді. Бұлардың ол күндегі қадір-қасиеттері, қалың көпшілік алдындағы беделдері керемет. Бірі - атағы жер жүзіне әйгілі әнші, Совет елі атынан Парижге барып, үлкен дүбір, бәсеке жарыста басқаларға жол бермей, жүлде алып, қазақ әнін жүз құбылтып, мың түрлендіре салған майталман-шебер, халқының көлдей алғысы мен сүйіспеншілігіне бөленген Әміре Қашаубаев. Екіншісі – оның серігі, жалынды сөздің пірі, сүрінбес шешен, өнер көгінде қалықтап ұшқан ақиық, телегей-теңіз ақын, әрі әнші, әрі артист Иса Байзақов. Бұлар сахнаға шыққанда театр алдындағы ел қуанышын айтудың өзі үлкен бір ғанибет.

	(«Өткендер мен өткелдер» кітабынан, А. «Жазушы», 1974 ж.)



	Қанабек БАЙСЕЙІТОВ

	«ҚҰШТАР КӨҢІЛ»



	Мен Манарбектің әншілігін өте жоғары бағалаймын. Қазіргі жастар қазақтың атақты әншісі Әміренің дауысын елестетіп байқай алатын бірден-бір дауыс Манарбектікі деп білем. Ол - Әміреден тікелей үйренген, соның үлгісінде ән салатын және көбінесе соның әндерін айтатын әнші. Өзінің әуелгі білетін әндері өз алдына, оның соңғы кездерде көп айтқан әндерінің біразы – Әміренің өз аузынан үйренген әндер.

	Брусиловский Әміреден төрт-бес ән алды, тіпті, Затаевич- тің жинағында бар әндердің де бір-екеуінің айтылуы өзге- шелеу екен деп қайта жазды. «Қос барабан», «Ақ-құм», «Көк көбелек», «Жиырма бес» тағы бірер әндер сол Әміренің айтуынан алынған.

	Әрқашан еске аламын. Жұмысшы жастар театрын басқа- рып жүрген күндерімде де Қызылордада құрылған тұңғыш драма театрын бір көрер ме еді деп қатты құмарттым. Театр жайлы, театрдың артистері туралы «Еңбекші Қазақ» газеті әр кез жазып тұратын. Әсіресе аттары аңыз боп көп айтыла- тын да, көп жазылатын да Әміре мен Иса еді. Басқалар құсап мен де сол екеуін көрсем, ән айтқандарын естісем деп аңсадым. Ол арманым кейін астанамыз Қызылордадан Алматыға көшкен кезде барып жүзеге асты. Әміремен де, Исамен де бір театрда болып біте қайнасып кеттік.

	Мен – Әміренің өзін де, әнін де өте жоғары бағалайтын адаммын. Қулық-сұмдығы, кісіге арамдығы жоқ жан еді. Ешкіммен ренжіспейтін, біреу қатты сөз айтып жатса, қыңқ етпей көтеретін, сол жуастығымен жеңетін. Әнді аса бір шабыттана айтқанда, тамақ тұсы басымен бірдей болып кеткендей көрінетін, ісініп кеткендей әсер етуші еді. Қазақ жерінің кеңдігін, жанының сұлулығын айқын сезіну үшін кімге де болса Әмірені тыңдау қажет-ақ.

	Кезінде, ұмытпасам, 1924 жылы Семейде әншілердің үлкен жарысы болған. Сонда Әміре Қашаубаев пен Қали Байжановтың қайсысы бірінші деген талас болған. Қалидың даусы күшті болғанмен, Әміренікі әсем еді. Сол жарыста бірінші, екінші бәйгені екеуі тең бөліседі. Әттең, ертелеу өліп кетті, өзі жоқ болған соң, ол жайлы әңгіме жастарға аңыз тәрізді көрінетін де шығар, кім біліпті. Тыңдап көрмеген адамға оның қандай әнші болғандығын қайтіп түсіндіруге болады? Дәл мынандай салатын еді деп кімді айтарсың. Бір жақын тұрса, оған бәлкім, тек Манарбек марқұм ғана жақын тұрар. Бірақ ол да Әміре емес қой. Тегінде, Әміредей әншіні әркімге теңестіріп әуре етпеген де дyрыс. Оның дауыс әсемдігін, ән айту шеберлігін кезінде Затаевич те көп жазған, тіпті: «Оның ауылда болмай, қалаға келіп тұрақтануы даусының зорлығын бәсеңдетуі мүмкін», - деп қауіп те айтқан болатын.

	Адамдар, әсіресе өнер адамдары өз қатарластарын оңайлықпен мойындай қоймайды ғой; бірі мойындаса, бірі қыңырайып, бірауыздан жоғары баға бере салмайды. Ал Әміре жөнінде ондай ары тарт-бері тарттар болған жоқ. Жақсы әншімін дегендер де, орта әншілер де – бәрі Әмірені ұстаз тұтып, одан бұрын ән салуды әбестік санайтын. Оған әншінің жұмсақ мінезі де біршама себеп болған шығар, бірақ негізгі себеп - Әміренің теңдессіз әнші екендігі. Ән оның стихиясы еді. Соншалық әндердің ішкі-сыртқы әдеміліктерін келтіріп, мән-мағынасын ап-айқын етіп айтқанда, «мына Әміре мұнша ақылдылықпен қалай айтып отыр өзі?» деп таңғалуға болатын еді. Оның былайғы өмірі жай өмір дағы, нағыз өмірі ән салған кездегі өмірі деп білем.

	Әміре десе, оның жолынан қай қазақ дүниесін аяп қалушы еді?! Ең сараңының өзі әйтеуір бір сый көрсетіп қалуға тырысатын. Жалпы, халық оған сый көрсетуге таласатын, алғысын білдіруге асығатын. Аса жақсы көретіндігімізді аспен білдіріп әдеттенген елміз, Әміреге де сөйтіп: бірі қымызбен, бірі арағын аямайтын. Ал, сыйлап тұрған жұрттың меселін қайтару Әміренің де әдеті емес-тін, соның арты барып кейде ауырлау жағдайларға соғушы еді. Одан ерте айырылып қалғанымызға өзіміз де кінәліміз бе, кім біледі. Қандай жақсы сый болмасын, оның да шекарасын білу біздер үшін әлі күнге дейін де керек нәрсе сияқтанады. Орыстардың «медвежья услуга» деген сөзінің төркіні сондай жағдайларды меңзейтін шығар деп шамалаймын. «Жақсы тамақты артық жесең де мәкрүп», - деп жатушы едік қой өзіміз, сол сөзді тамаққа ғана емес, кей уақыт атақ-даңққа да қолданып көрген жөн.

	Иса жайлы да осындай сөздерді айтуға болар еді, ол да елдің еркесі болды. Ән десең әні, өлең десең өлеңі, ойын десең ойыны бар, ол бір өзі-ақ бір концертті еш қиналыссыз қойып бере беретін, соның есесін халық та оны керемет қастерлейтін. Әміре екеуі тірі кезінде аңыз боп кеткен адамдар ғой.

	(«Қyштар көңіл» кітабынан, А. 1977 ж.)



	Қyрманбек ЖАНДАРБЕКОВ

	«КӨРГЕНДЕРІМ МЕН КӨҢІЛДЕГІЛЕРІМ»



	Қызылордаға келгенімде мені Әміремен таныстырған Серке болатын. Әміре дембелше келген, ақ сары жігіт екен. Ешкімді жатсынбайтын, аңқылдаған ақкөңілдің өзі. Алғашқы бас қосқан кезімізде-ақ айқайлап әнге басты. Аузын ашса, аyыраған ән шығады көмейінен. Бүлкілдеген көмейі – жатқан бір ән көрігі. Парижге бұл бармағанда кім барсын?! Әміренің алдында ән салудың өзі қауіпті. Дегенмен, аға әнші сұраған соң, мен де бозторғайша шырылдай жөнелдім.



	Ән тынды. Даусыма жарықшақ түскен кез еді, қатал сын күттім. Сәл ойланып қалған Әміре: «Әнді түсініп айтады екенсің, даусың да болған-ау», - деді. Адам көңілін қалдырмайтын, жолдасына қоң етін кесіп беруге дайын асыл Әміре-ай!

	1926 жылы 13 қаңтар күні «нар тәуекел» деп, қазақ театрының шымылдығын аштық. Сахараға келген жаңа өнер түрімен елімізді таныстырдық. Халық жатырқамай, жатсынбай, қуанышпен қарсы алды. Алдымен Мұхтар Әуезовтің «Еңлік - Кебек» пьесасынан үзінділер көрсетілді де, артынан үлкен концерт берілді. Міне, осы концертте қай-қайсының болса да өнерлері, жеке көзге түсетін сағаты соққан сәті еді. Қай-қайсысы болса да аянып қалатын түрі жоқ, дүбірге елегізіген жүйріктей бәрінің де арқасы қозып, аруақтанып жүр. Міне, сахнаға Әміре шықты. Арқаның әдемі, әсем әндерін аңыратты. «Ағашаяқты» айтып күлдіріп- жылатты. «Ой, пәлі!», «Шырқа, сабазым», - деп бүкіл зал қол шапалақтап, дуылдап тұрып алды. Әміре тағы әнге басты. Он-он бес әнді бірден айтып шыққанда, қаншама тоймайтын құлақ болса да, бір дендеуге дендеп қалды, «есеңгіретіп» тастады. Көзімізге ыстық жас оралып, тілеуін тілеп, сахна сыртында біз тұрдық.

	Қара шаңырақ драма театры 1926 жылы 13 қаңтар күні пердесін ашса, 1934 жылы тап сол күні, сол сағатта қазақтың тұңғыш музыкалық театры дүниеге келген еді.

	17 қаңтар күні студия Қазақтың мемлекеттік музыкалық театры деген атаққа ие болды. Үкімет Пушкин көшесіндегі СТС клубын, кейіннен «Қазақконцерт» тұратын үйді біздің театрға берді.

	Бұл күн қазақ сахна өнері тарихына алтын әріппен жа- зылуға тиіс деп білем. Мен сондағы «Айман – Шолпан» пьесасындағы негізгі ойнаушылармен таныстыра кетейін. Тарих үшін бұл да қызықты мәлімет болар деп ойлаймын. Айман – Күләш Байсейітова, Шолпан – Айнаш Ержанова, Теңге – Жанбике Шанина мен Үрия Тұрдықұлова, Әнші - Әміре Қашаубаев, Әділбек – Жүсіпбек Елебеков, Арыстан – Қанабек Байсейітов, Жарас – Елубай Өмірзақов пен Манарбек Ержанов, Маман – Дүйсенбек Еркінбеков, Жан- тық – ақын Иса Байзақов пен Қуан Лекеров, Көтібар – Құрманбек Жандарбеков, кернейші өзбек – Мұсабеков. Көпшілік сахналарына қатысушылар – музыкалық театр техникумының оқушылары.

	(«Көргендерім мен көңілдегілерім» кітабынан. А., «Өнер», 1989 ж.)





	Шара ЖИЕНҚҰЛОВА

	«ӨМІРІМ МЕНІҢ – ӨНЕРІМ»



	...Құрекең екеуміз қосылғаннан соңғы «қол ұстасып, судай тасып» демекші, бірге шыққанымыз өзінше бір қуаныш болса, бүгіндері аты тарихқа айналған Иса Байзақов, Әміре Қашаубаев, Қажымұқан Мұңайтпасов сынды арамызда жоқ ардагер ағалардың өнерін көзбен көру неткен бақыт еді, енді ойласам!

	«Ел іші – алтын бесік» дегенді сонда көрдім. Бұл – 1930 жылы болатын. Бағытымыз - Семей, Ақмола, Қызылжар, Кереку. Қайсысында да аттылы-жаяулы алдымыздан шұбап шығып қарсы алып жатқан жұрт. Боз үй тігіп, биіктеу жотаға кілем, алаша, киіз төсеп тастайды. Кәрі-жас, бала- шаға демей алқа-қотан отырады, оларды айнала атқа, түйеге, өгізге, арбаға мінгендер қоршап тұрады. Күн батады, ай туады, біздің төбеміздегі ойын-сауық концертіміз басталады. Ең алдымен Әнші-аға (Әміре) гармоньмен шығады да түрлі әндерді құйқылжытады. Қазақтың небір сұлу әндерін ашық та биік сыңғыраған еркін даусымен айтқанда тыңдаушы аһ ұрады. Одан домбыраға ауысады. Бірде күрсінтіп, бірде күлдіріп, мысалы «Ағашаяқты» айтқанда, жердегі үні аспандағы аққумен үн қосатындай, күміс үні кең даланы жаңғыртып жататын. Егер еуропалық тәлім-тәрбие алған болса, бәлкім, ұлы Карузодай үні әлемді жаңғырықтырған әнші болар ма еді?!

	Әсте, әншілік – санаулы адамның ғана басына қонған бақыт, табиғат берген дарын. Оны бағалау, қадірлеу лазым.

	Әміренің үні кезінде жазылмады, тек көзкөргендердің тамсана айтуы болмаса, оның даусын кейінгі ұрпақ ести алмай арманда да қалар еді. Қуанышқа орай, соңғы жылдары техникалық сапасы нашар болса да оның диктофонға жа- зылған жеті-сегіз әні табылды, онда да Парижден табылды.

	Ал осындай табылмай, қол ұстатпай кеткен халқымыздың інжу-маржандары қаншама!

	(«Өмірім менің - өнерім» кітабынан, А., 1992.)





	Бисмиллә БАЛАБЕКОВ

	«ӘН КӨҢІЛДІҢ АЖАРЫ»



	Жиырмасыншы жылдары Арқадағы Қоянды жәрмеңкесі әнші-күйшілердің басын қосар өнер отауы болған еді. Бір жолы Әміре сол жерде Исаға көрген-естігендерін айтып жатты. «Көкшетау әншілерінен «Жанботаны» үйрендім», – деп қойды ол бір сөзінде: «Бір қойып домбырамды алды- ау тартып», – деген жол бар. Ал Әміре қай жерде болса да орындайтын әндерінің мазмұнына қарай оны барынша түрлендіруге, тыңдаушыларға әсерлі жеткізуге күш салатын. Сол кездегі өнер коллективтерінен түскен ақша – мектеп пайдасы. Жәрмеңкедегі ашық алаңда концерт болды. Әміреге «Жанбота» әнін айтуға кезек тиді. Бұл әннің сахнада бірінші орындалуы еді. Әміре Біржан әнін құйқылжытып, түрлендіре орындай келіп, қайырмасын қайталағанда жұдырығын түйіп: «Қойып кетті-ау», – деп оң жақ шекесін ұрып өткенде, отырғандар орнынан кәдімгідей қозғалақтасып қалды. Концерттен кейін Әміренің шекесіне көзіміз түсті. Бармақ тырнағы оң шекені жырып кетіпті. Сол кеште Әміре: «Бүйте берсем көзімді жазым қылармын, ендігі жиында басқаша өнер көрсетемін», - деп қалжыңдап күліп қойды.

	Біз бұдан кейін ол не істер екен деп таңданып жүрдік. Алдағы болатын концертті асыға күттік. Жәрмеңке алаңында «Жанботаны» екінші орындауға кезек жетті. Әміре әнді шырқап келіп, жұдырығын түйе өңменнен итеріп жібергендей, ілгері қарай сілтеп қалды да, домбырасын күмбірлете тартып, ән аяғын құбылта жөнелді. Бұны көрген қалың ел: «Тағы да, тағы да», - деп айғайға басты.

	Міне, Әміре халықты «Жанбота» әніне осылай еліктіріп алған соң: «Ұрып кетті-ау», - деп басын сипап өтіп, домбыраны ұрып өткендей сатыр еткізіп тұра жөнеліп, сонан соң қош бол дегендей басты бір изеп, отырғандарды өзіне тартып алатын.

	...Осылай жүргенде Сәбең үйінің қуанышы – Арыстан дүниеге келді. Бұған Жұмат, Бейімбет, Елубай, Қалибек болып барлығы қуанды. Шілдеханада Сәбеңнің қуанышы үшін ән-күй тиегі ағытылды. «Кішкентайың үлкен жігіт болсын», - деді Мариямға Жұматтың жұбайы Жанбике бастаған әйелдер тобы игі тілек айтып жатыр. Әміре болса ежелгі өнеріне басты. Ол қазақша да, татарша да ән айтып шілдехананы жандандырып жіберді. Мұндайда шеттеп қалар Қалибек пе, ол: «Ойбай, тобығым», - деп жантайып, еңкейіп, қашаннан бергі күлдіргі әдетіне көшті. Бұл күні арамызда Серке ғана болған жоқ. Қалғандары тойдың көңілді өтуіне бар өнерін аямай салған сияқты. Сәбең болса осы көріністің бәріне мәз болса, қарқ-қарқ күліп, ара-тұра «ой, пәле» деп көпшілік делебесін одан әрі қоздырып қояды. Жас нәресте Арыстанның туғанына арналған бұл шілдехана кеші мені Сәбең отбасымен одан бетер жақындаттырып жібергендей еді. Содан бастап біздің арамыздағы сыйластық дәнекері үзілген емес.

	(«Ән көңілдің ажары» кітабынан. А., «Жалын», 1979 ж.)



	ӘН САПАРЫ



	Бейімбет концерт болады деген күні театрға алдымен келіп, сахна жаққа шығып: Әміреге — “Ағашаяқ”, “Жанбота”, Елубайға — “Нақ-нақ”, Құрманбекке — “Сайра бұлбұл”; Қалибекке — “Тоқалға қой күзеттіру”, “Қыз ұзату”; Әли Құрмановқа — “Молдабайды”, — Исаға — “Желдірмені” айттыру керек деп арнайы нұсқау беруші еді. Әміре “Ағашаяқты” орындағанда сылқылдатып, неше алуан түрімен кей жерде жігерленіп, уайым-қайғысын елестете отырып, ең аяғында жайдарыланып, сахна төріне көзін тігіп, алысты болжағандай әсермен орындайтынын көзіміз көріп, құлағымыз естіп еді.

	...Бір күні Иса: Біз ертерек барайық, — деді, мен ілесіп жүре бердім. Домбыраны шапанымның етек ішіне тығып алып келемін. Бір зор денелі, аяқ басысы, сөзі салмақты, танымайтын адам үйіне кіріп сәлем бердік. Кішіпейіл екен, майда тілмен сәлем алды. Бізді қонақ үйге кіргізіп, өзі басқа бір бөлмеге кетіп еді, толықша, сұлу келіншекті ертіп келді, “Әнеу күні айтып жүрген Иса ақынымыз осы”, — деп таныстырып жатты. Бір кезде есіктен жап-жас үріп ауызға салғандай, тығыршық ақ сары жігіт сәлем беріп кіріп келді. Сәлем алып, үй иесімен Иса екеуі қатты қошеметтесіп қалды. Келіншек те келіп жалпаңдап амандасып жатыр. Ішімнен бірімен-бірі ашына болған адамдар екен ғой деп бір қойдым. “Ақын, әнші деген жұрт құлағына шақыру тиді-ақ ерте ұшады ғой”, — деп, Иса мені сары жігітке таныстырып, «келешек сенің шәкіртің, екеуіміздің әрі атқосшы, әрі жолдас, әрі орындаушымыз”, – деп бітіре бергенде қорадағы ит абалап қоя берді. Қонақтар дыбысы білінді. Сәлем беріп, жанында әйелі бар, еңгезердей қара кісі, артында ширатқан мұрты бар, икемділеу бір қара кіріп келді. үй иесі баяғы биязы, салмақты мінезбен амандасып, Иса, Әміре шұрқырасып амандасып қалды. үй иесі әйел де келіп, амандасып, киім іліп жатыр. Менің ойыма жүгірген қиял, үй иесінің қызметі де кем емес-ау деп қалдым. Мен анадай жердемін. үстелге шай келді. Мұртты адам да салмақты, қызметі тәуір екендігі киген киімінен, отырыс-тұрысынан көрініп тұрды. Шайдан кейін Иса далаға шыққысы келді. Бірге шықтым. Бұларды сұрадым. “Губисполком, губпрокурор, бәрі де дәулер”, – деді. Аттарын атасып, сөйлесіп, Жұмат, Ахмедолла дегенде құлағым елең ете қалды. үйреніп қалған Әміреге үй иесі: – Қолыңа құралыңды ұста, - деді. Әміре домбыраны ала салып “Шіркін-айдан” бастап “Қанапия”, “Екі жирен”, Абайдың “Сегіз аяғы”, “Айттым сәлем” тағы бірнеше әндерді сорғалатты. Әміре тұрған жер кіші Семей қаласының қымызы үзіле ме, ар жақтан қолына күніне қырық сақина салған сұлу әйелдің қымызы да сапырылып құйылып калды. Сырнайды алып, Әміре “Бесқарагерден” бастап, бірнеше әнін тастап-тастап татаршалап та басып, домбырасын ала сала” “Ағашаяққа” түсірді. Ахмадолла үйіндегі сұлу келіпшек татарша ән айтылғанда жылмаң қақты.

	Әміре ән айтқан сайын мен қозғалып қойыппын ғой. Бір кезде “Ой, пәле” деп көтеріп жіберіппін, сол кезде Ахмедолла: “Мынау қай жердің баласы”, – деп, Исаға сұрақ қойды. Иса ауыл-аймақтарды айтып, әкем атын айтқанда Ахмедолла: “Бисмиллә екен ғой, біздің үйде тұрып Мәсғұттан сабақ оқып еді ғой”, – деді. Інісі Ғабит Омбыдан оқып, демалысқа келгенде Ахмедолла үйіне Кереку жақтан келген-ді. Бір рет көргем. Ән салдырған. Есіме түсті. Жұмат шыдай алмай отыр екен, “Жарылғапберлінің “Топайкөк”, “Мәшине-Шама”, “үш досын” білесің бе”, – деді. «Білем», – дедім. Айтып бердім. Ән ұнады. Жұмат Әміреге: «Баланы жақсылап үйрет, жандарыңнан қайда барсаң да қалдырма, – деп тапсырып жатыр. – Дауысыңды сақта, арақ, суық су ішпе, темекі тартпа, жазда желді күні, қыста суық әуеде терлегенде шығып сөйлеп, айғайлап ән салма”, - деді. Мұны күні бүгінге дейін ұмытқаным жоқ.



	* * *

	Бір күні тұрған үйім жаныма бір жігіт қосып, сегіз-он шақырым жердегі қарағай отынға жіберді. Арбаны орталаған кезде, екі қара ат жеккен біреу, “Бисмиллә, сені Иса, Әміре тез алып кел деп жіберді”, – деді де, екі атты қарағайға байлай салып, өздері арбаны ағашқа толтырысып, “Ал, жігітім, көрген жерде ауыл бар”, – деді де, арбалы жігіттің өзін қалдырып, мені Төлештің үйіндегі Иса мен Әміреге алып келді. Мен бұлардың домбырасы мен сырнайын көтерем. Иек қағып “сүйт” дегендерін реттеп орындайтын – мен. Сондықтан менсіз бұлар ешқайда жүрмейтін. Аузы өз кілтімен жабылатын қара портфель мен қара шабадан ләшкенкеге түсті. Күзгі қысқа күн. – Ертіс суының астыңғы жақ жиегі күншығыс жақтағы екі-үш шақырым жердегі қара ағашты көрсетіп: – “Сабантой” деген қалың жиын болады, көресің бүгін Әміре екеуміздің қайнап, бұрқылдатып, Ертістей таситынымызды, - деп, Иса сөйлеп келеді. Айтса-айтқандай, көп болып әр жерде алқа-қотанданған халық. Әлі түсіріліп үлгерілмеген арбада тұрған қымыздар, жанында байлаулы қойлар мен сойылып жатқан жылқыны да көзім шалып қалды. Пар қараны жіберген халыққа қарай Шынжы Керейбаев, Ахмет Қозбағаров, тағы басқа да татарлар бар, қалың топқа келіп тұра қалдық. Иса мен Әмірені ала жөнелді. Жаутаңдап шабадан, домбыра, сырнайға ие болып қала бердім. Жан- жағыма көз жіберсем, сол топ маңында бір жылқы сойылып болып, қазанға салынып жатыр екен. Әміре қай жақтан сап еткенін білмеймін, шабаданды алып жүр деп, әлгі жылқы сойған жерге, бастығына тапсырып, портфельді, сырнай, домбыраны маған алып жүргіздірді. өзі барған топқа алып келді. Әр жерде сырнайлар сарнап, татарлардың жырлағаны естіле қалды. Сабантойға Исаның да, менің де бірінші келуіміз еді. Бұл 1922 жылдың күзі. Иса Әміренің ақыны, мен оның хатшысы ретіндемін. Иса “Бесқарагер” сөзін жазған, Әміре әбден сақадай сайлап алған. Әміре бір кезде сырнайды алып, басып-басып неше түрліге өзінің топ жаратын сүйегіне сіңген беташар әні “Бесқарагерін”, “Шіркін-айын” шырқап, ерсілі- қарсылы ырғалтып, жиналған жұртты өзіне тарта жөнелді. Маңайдағы топтар лап қойып жүгірісіп келіп жатты.

	Жылында Қарағашта той болады,

	Қаптаған құмырсқадай ел толады.

	Ертістің жиегінде сабантойда,

	Баласы Қашаубайдың қарқ болады.

	Татарлар көп жиналушы еді. Әміре “Баламіскін”, “Ғалия бану”, т.т. бірнеше татар әндерін басып-басып жиынды қыздырып тұра қалды. Халық ұрымтал жерге сыймай толып, дуылдап, тұрар жерге таласуда. Осы кезде ақынға деген бір айғай шығып қалды. Бәйге атындай тықыршып отыра алмай отырған Иса домбырасын ала салып, той болатынын естігеннен, пар қара лашенкемен үшеу болып келгенін, тойдың жылда болатынын, бүгін бірінші жеткенін, той иесі қазақ, татар халықтарының аттарын атап-атап қояды. Совет өкіметі қалың бұқараны еркіндік теңдікке жеткізгенін айтып өтті. өйткені бұл тойдың жағдай мен жайын, адам аттарын Әміреден біліп алған. Әміре топ арасын бір аралап келгендей болып еді. Иса “Әкудей шіркін, өтер бір күн, миллион сомдық ойын күлкің” деген кезде, біреу келіп ентелеп, дастарқанға бір қағаз ақшаны тастап кеп жіберді. Сол-ақ екен дастарқан үсті сары, ақ теңге мен қағаз ақшаға толып кетті. Ол кезде ақын, әнші айлығы халық үстінде. Иса осындай той-думанда еңбектері болатынын айтып, онан сайын қыздырды. Бірін-бірі естіп, топтың шеттерінен үйір-үйірімен келіп, ақшаны дастарқанға карай будақтатып лақтырып тастап жатты. Жиналған ақшаны жиып мен тұрмын. Ақша салу бітер емес. Бір сағат болды- ау деймін. Әміре мені құлақтандырып қойды. Менің де екі көзім ақшада. Мынау ақша бізге түскеніне бұрыннан- ақ дағдыланып қалғам. Иса қыза шапқан құлагерше өлең дегенді бұрқыратып жатыр. Той иесі: “Тамақ дайын, орын-орындарыңызға барыңыздар, кеш болып қалды”, – деген кезде Иса тоқтап, үлкен шара аяқ қымызды басына бір-ақ көтерді. Әміре маған иек кағып қалды. Мен ақшаға қарай жылмаң еттім. Сыпырып, біреу жәрдемдесіп, кара портфеліме сүңгітіп жатырмын. Қағаз ақша аузына қарай ұмтылады, мен түбіне қарай нығарлап, аузын кілтімен жауып, басымды көтеріп, Әміреге көзім түскенде өзіне қарай ымдағандай болды. Жанына барып отырдым. Бұрынғыдан гөрі бұл жолы түсім көп болды, жанына отырғызып алды.

	Өйткені бұрын ұрылардың айналдырғаны болған. Тамақ ішіліп, той тарады. Бағанағы пар атты, алдымен, бізді апаруға берді. Әзер көтеріп қара шабаданды да алдық. Қазіргі жаңа Семей “қаласына” – Ертіске келсек, қайық анадай жерге кетіп қалған екен. Әміре айғайлады: – Тез, бара қайт, - деп әмір берді. Тез-ақ өтіп Әміре үйіне келіп тұра қалдық. Оразке жеңгей жүгіріп шықты. Шабаданды көтеріп, ас үйге әкеліп, аузын ашты. Жал-жая, қазы-қарта. Тойға сойылған жылқы баласының бәрінен де той иесі салдырған екен ғой деп ойлап төргі үйге кірдім. Қара портфельдің аузын ашып, екеуі ақшаларды реттеп, санап жатқан сияқты. Менің есіл-дертім – Әміреден ұққан “Шіркін-ай” мен “Бесқарагерді” үйрену. Домбыраны алып, ауыз үйге шығып кеттім, Иса ас үйге келіп: “Бисмиллә, сені киіндіретін болдық, ақша көп түсті”, – деді. Жылы-жұмсақ етті Оразке жеңгей асып, тойдан сарқыт жейтіндер жиналып, Иса өлеңді, Әміре әнді бұрқыратып, қымыз сапырылып құйылып жатты.

	Жұмат Шаниннің режиссерлігімен 1922-23 жылы Семейдегі Луначарский клубында оқушылар мен клуб пайдасына екі ай дайындықпен “Арқалық” қойылатын болды. Күндіз репетиция өтеді. Жұмат Иса мен мені, Әмірені қатты үйретті.

	Өйткені Арқалық — Иса, кейде Жұмат — Арқалық, Әміре екеуміз Қияқ—Тұяқ болып ойнаймыз. Бір кезде Әміреге “он жасар дөнен қара бұқадай” деген сөздерді әнімен айтқанда бұқаша күжірейіп, жұртқа қарап, аузыңды толтыра айт деп үйреткені әлі есімде. Сол кездің өзінде ұлы орыс халқының Станиславский сықылды режиссерінің еңбектерімен Жұмат Шанин Омбы орталығында оқып жүргенде-ақ танысып алғаны сезіліп тұрған еді. “Арқалықтың” дайындығын жасап, Әміре, Иса үшеуміз клубтан шығып бара жатқанда Иса: «Өзі бір жақтан ойын жасап қоюды меңгеріп, оқып бітірген адамдай үйретеді», – дегенде, Әміре: “Мен сықылды тума сүйегіне біте қайнап орын тепкен ғой”, – деп бір қойды. Исаның ойына өзінің сүйегіне біте ұштасқан жаратылысынан тума пайда болған ақындығы есіне түсті білем, бір мәз болып күліп алды да:

	«Жұмат сабаздың әуелі бірнеше күн құлаққа сіңдіріп оқып, одан әркімге айтатын сөздерін жаздырып, ойнаушылар оқып-үйреніп жаттыққаннан кейін тұрғызып үйретуін қарашы, – деді. – Жұмат бұл түрінде қазақтың бір үлкен ойын-сауық орнына ие болып жасайды-ау. Талай жастарды өнерге будақтата тартар да. Орнын да ашар», - деген кезде Әміре:

	«Өзі орысша-қазақша жетік-ау», – деп қойды. Шынында, бір күні Әбікей бастап ашқан Кирпед (Киргизский педтехникум) техникумының отыз шақты оқушы жастарын араластырып, көпшілік кіретін жеріне қаптатып жіберді. Жұмат қою шашын көтеріп, сыйпап қойды да, соғыс эпизоды бар жерде көпшілікті ерсілі-қарсылы шұбыртып, будақтатып, тайқазанның бұрқылдап қайнағанындай үйретудің астына алды.

	Қалқан, найза, шоқпарлар көпшілікке де жетерлік. Қатысуға келген оқушылардың өзі таңғалып жатыр. Біз болсақ күнде таңбыз. Бұл күнгі көргенімізге өзіміз де таңғалушы едік.

	Әсіресе, Иса мен Әміре күнде дайындықтан шыққанда Жұматтың керемет өзгешелік жасаған көрініс, үйреткен өнерлерін айтып, мадақтап, таңданып жатады. Мен елтіп, бұларға ұйып тыңдап құмартып бара жатып, жығылып та жатам. Әміре, Иса күлісіп алады да: “Ай-ай сабазың, сенікі ұғып, үйреніп, бiздің аузымыздан шыққанды аңдып қағып, жадыңа сіңіру ғой,” – деуші еді.

	Ол кезде билет кассада сатылмайды, қолмен таратылады. Әміре, Иса екеуіне жүз-жүзден, маған да, басқаларға да елу- елуден бес жүз билетті таратуға берді. үш күннен кейін ойын қойылатын үйге, күндіз - Жұматқа жиналдық. Әміре, Иса билеттерін түгел таратып бітіріпті. Мен де сол күні калғанын базарға апарып сатып, әзер деп бітірген едім. Басқалардан жүздеген билет қалған екен. “Арқалық батырды” екінші ойнайтын адамға – техникум оқушысына қалған билетті жиып берді. Пәлен уақытта клуб алдына келіп, тағы да қалғанын сат деді Жұмат. Киімімізді көтеріп, клубқа келсек, адам деген құж-кұж етеді. Билет іздегендер тіпті көп, манағы жігіт билет баяғыда бітіп кеткен деп шауып жүр. Жұмат сахнаны дайындап қойыпты. өзімізге де таңғаларлық. Түрлі бояуларды өз ақшасымен сатып алып, панер тақтайларды неше түрлі бояп, үйлер-бөлмелер, терезе-есік, дала көрінісі, батыр қалқандары, найзалар, шоқпарлар тіпті көп, толтырып қойған. Семей ағашқа қандай бай, керекті құрал-жабдықтардың барлығын жанына серік алып, ағаштан жасапты. Таңырқап тұрғанымызда төбемізден бір нәрсе оқыстан гүр ете түскенде ірге құлап келе жатыр екен деп шошып, тікірейісіп қалдық. Сахна алдына жоғарыдан жерге гүрс ете түскенде зал жақтағы үлкен терезелерден түскен жарық қараңғыланып, қамалдық та қалдық. Жұматтың күлген даусы естіледі. Иса мен Әміре мынауың не сұмдық деп жатыр. Жұматта үн жоқ, күлкісі ғана естіледі. Тағы да гүрс етті. Сонда барлығымыз күліп, үрейленгеніміз басылып, Жұматқа қарасақ, Жұмат шашын сыйпап жымиып, қолын шошайтып, сырылдаған сұмдықтың жоғарыда не сиқыры барын көрсетіп тұр. Бәріміз қарап таңырқап жатырмыз. Терең құдықтан су тартатындай төбеге шығыр бұрап орнатып, онан арқан өткізіп, сахна алдына түгел жететін бес-алты кило салмағы бар ағаш шегелеп, кенепке шымылдық жасаған. Зал жақ бетін халық таңырқап отыруға неше түрлі бояумен бояған. Әміре: “Ойпырым-ай” деп бір қойса, Жұмат: “Ар жағын көріңдер”, – дегенде, Иса қандай елгезек, жылдам, зал жаққа сып етті. Жұмат дыр еткізіп түсірді. Иса айғайлап: “Бері келіңдер”, – деп бізді шақырды. Жұмат барлығымыз шықтық, таңырқап қарап болдық. Иса: “Ойпырым-ай, мен өлеңді қиядан ойлап қиыстырушы едім, мына жасастарың, өперпаздығың, мынау әшекейлегендерің аман болса талайға мұра-ескерткіш боп қалар. Көзбенен көргендер сыр етіп шертер”, - деді. Жұмат көтеріп жиды да, қалай тартып ашып-жабуын бәрімізге үйретіп жатыр. “Кез келгенің осылай ашып-жап”, – деп қояды. Жұмат Шанин жазған осы “Арқалық батырды» Иса өле-өлгенше бас қосқан жерлерде өлеңмен дастан ретінде қисса етіп жатқа айтып өтті.

	...Әкем Балабек келмей жатып Иса мен Әмірені сұраған. Ар жаққа Әміреге бара алмадым. Исаны әкейге апарып, төстерін түйістіріп құшақтастырып, амандастырып алғам. Иса: “Менің білімімді толықтыру үшін, күнде бір үйге барып, есептен, орыс тілінен дайындық жасаттырып, сабақ оқытқанын да айтып үлгерген, жақсы киіндірген. Әміреге тіркедім. Қайда барсақ, Бисмиллә біздің жанымызда”, – деп еді, әкем қатты қуанып: “Бақытты бол, суырып салма ақын алды, өз құрбыңнан кем қалма”, - деп батасын беріп жатты. Губисполком Досов та бар. Қой сойылып, қазанға сүңгіп кеткен. Әкей отырған үйде техникум жатақханасынан бір жігіт екеуміз дәу сабаны күмпілдетіп пісіп жатыр едік. Әбікей келіп әкемді домбырасымен жетектей жөнелді. Мойнымдағы міндетті жігітке тапсырдым да, костюмнің бір жеңін сұға салып, ұра жөнеліп, есік жабылмай мен де өкшелесіп жүрдім. Әкемнің қап-қара көмірдей сақалы бар, өзі де ақ емес, сәлем беріп кірді. Әміре тұра салып, әкеммен бас салып құшақтасып қалды. «Сізді Қояндыда күндіз де, түнде де бірнеше көріп, әніңізді есітіп, базар сыртында Сізден “Қанапия”, “Сметті” үйренгенмін», – дегенде: “Е, Әміремісің, жас та болсаң әндерің ұнап, “Сегіз аяқ” әнін үйреніп, елге апарып жайып едім”, - деді. Абайдың “Сегіз аяғы” ғой деп отырғандар күбірлесіп қалды. Әміреден кейін тал шыбықтай бұралған жасөспірім уылжыған жігіт — Қаныш ұшып тұрып, әкем қолын қазақша, екі қолымен ұстап, сәлем беріп «таныдыңыз ба» дегенде, әкем: “Шырамытамын, ел жақта көрдім бе?” – деп күбірлеп қойды.

	— Бәкем дем алсын, Әміре, сеп тастап жібер, — деді Жұмат. Сол-ақ екен Әміре де қызып қалыпты. “Шіркін- ай”, “Бесқарагер”, “Екі жиреннен” бастап, сырнайын ерсілі- қарсылы созып-созып құтыртып-ақ жатыр. Татардың машықтап алған бірнеше әндерін айтып, қымызбен қызған жұртты онан сайын қыздырды. Домбырамен айт десіп қалып еді, Жұмат:

	— Әміре екі-үш ән үйреніпті ғой, қазақ қағидасында үлкенді, ұстазды сыйлап, қадір тұтады. Сол тәртіпті сақтағаны ғой. Мұнысы келешек жастарымызға өнеге-ақ, — деді...

	Ажарың ашық екен атқан таңдай,

	Нұрлы екен екі көзің жаққан шамдай.

	Анаңнан сізді тапқан айналайын,

	Күлім көз, оймақ ауыз, жазық маңдай.

	Әкем түгел түсірді, барлығы риза болды. Дуылдасып көтеріп, Әміреге қарап қалып еді. Әміре біздің шалға ынталана қарап, аузының суы құрып, ішінен үйренгендей күбірлеп, төніпті де қалыпты. Жұмат: “Әміре!” – деген кезде ғана, “әу” деп басын көтеріп, ұйып қалған бойын жинап қарағанда, Жұмат әкейге қарап иек қағып қалып еді. Әміре осы әндерді үйреніп алам деген түсінік ымды бұл да берді. Бұл түн ән базары болып тарасты. Ертемен Әміре Әбікейдікіне келіп, әкемді ертіп үйіне әкетті. Әбікей бір жағы қалжың етіп: – Бөген құйрық қара шолақ аты көтергендей болсын, – деді. – “Ардақ”, “Гаућартас” әндерін үйреніп ал, – деді Әміреге. Бір жетіде Әміре үйреніп те бітті. Әбікей үйінде болған меймандар: “Әнші қонақ, кетеріңде амандасып кетерсіз, осы отырғанның бәріне де”, – деген Әбілқайыр. Әміре соны орындап, барлығының

	үйін біледі, кіргізіп те біткен. Әкем жүрмек болып, байланған бөген құйрық, қараны ерттейін десе, аспанға секіріп, жүрсең жүр деп қалды. Арқасында қант, шай кездеме салған қоржынды Әміре екеуміз теңдеп бердік. Осы кезде Иса да келіп қалды. Әміре Иса келмеді-ау деп қатты қиналып тұр еді. Бір дорбаға салған кезде мені ұстатып, бір уыс ақшаны ұсына берді де, әкеме: – Әміре екеуміздікі, - деді. Бір бұт сұлы салған қабының ішіне сүңгітіп жіберіп, аузын байлап, барлығы Әбікейдің үйіне кірді. Әбең сабақтан шығып, үйге кірген екен. Әкейдің де тосқаны сол еді. Әбеңе: “Атты ерттеп, оны-мұны олжамның біразын артып қойдым, қалта да тиынсыз емес, жүрем”, - деді. Әбең әйеліне қарап еді, сырттан киетін қалың мәуті шапанды әкеме жаба салды.

	Өзі қалтасынан үлкен қағаз ақша берді. Әкем үйден шықты. Қапты көтеріп салып, мықтап үстінен тартып байлады, 300 шақырымға жүруге бел байлады. Әбең әйелі екеуі, інісі Қаныш бәрі шығып тұр. “Жарайды, Әміре, айтқанымды орындапсың, рақмет”, — деді. Әкем тағы да жүгіріп келіп, үшеуін кезек-кезек құшақтап, көзі жасаурап, қолдарын ұстап, жеңімен көз жасын сыйпап, Әбекең үйіндегі жеңгей де жылап, жасын сүртіп, орамалын әкеме берді. Қалтаңа салып ал деді. Әміре, Исамен де құшақтасып, мені бетімнен сүйіп, қысып-қысып құшақтап, атқа мінді әкем. Көз жасын сүртіп барады. Біз бәріміз қарап қала бердік. Әкемнің енді баламды көре алам ба, көре алмаймын ба деп солқылдап жылағаны әлі көз алдымда.

	...Қырғауылдың қалың жеріне, су жиегіне түстік. “Шай қайнатып, қырғауылды асыңдар”, – деп, олар жүріп кетті. Әміре – қосбасшы шеңгелдей ұстап көрген тәтті-дәмді бөтелкелер иесі, қырғауылды қызыл шақа етіп, лезде жүнін жұлдым да тастадым. Әміре бөтелке жақта бүкшеңдеп жатыр еді, үш рет тарсыл шықты. Әміре: “Ойбай, Бисмиллә, бері кел”, - деді. Әміреге бұрын да еріп қалған дағдымен жетіп келдім. Әміре газетті жайып, оған конфет пен печенье қойды. “Жұматтың мылтығы он екінші, аналардікі 16-шы. Он екіншінің даусы гуілдеп шықса, Қалибек, Исаныкі жіңішке естіледі. Әр атқан кезін іштей бақылап, өздері келгендерінде патрондарын санатпай әрқайсысының қанша оқ шығарғандарын, қырғауылдарын санап жіберіп, қаншасы бекерге кеткенін айтайын”, – деді де, жұлдызы бар қызыл бөтелкені ашып, бірді қағып жіберді. Төрт-бес рет мылтық дауыстары шығып қалды. Әміре жүгіріп барып, әр атылған мылтық үшін конфет салып жатты.

	...Әміре кімнің қай жақта жүргенін де мылтық дауыстарынан жақсы біледі. “Газет маңына жуымаңдар”, – деді, бір уыс конфетті қалтасына салып, Иса мен Кәлләкиге ұра жөнелді. Шофер балық пен нанды қаусатып барады. Әміре кетіп бара жатып: “Ағашаяқты” үйретем, мол ғып отын дайындап қой, тамақ ішетін жерді ыңғайла”, - деп бүлкілдеп, аяғы шалынысып кетіп барады. Бұрын өзінің істеген шаруасы, мен келген соң Әміре арқасы босаған. Маған: “Мен ән салғанда сахна сыртынан қарап, бетімізді көріп үйрен, қалғанын өзім де үйретем”, – дейтін. Иса мен Қалибек ағаны да қадағалап бақылайтыным көзіме елестеп жүріп-ақ асты дайын еттім.

	Жұмат келе жатыр. Мықшыңдаған жүрісімен Әміре екеуінің алдында “тиіспеңдер” деп айғайлап келеді. Жұмат келіп, қоржынын тастап болған кезде, қалғандары да жетті. Әміре қалтасынан конфетті бөліп салды да, аналарды шақырды, «не істегенімді қарап тұрыңдар” деп қойды. Жұматқа арналған жағын санады да, ұмтылып барып қырғауылды есептеді. Аналар таңырқап, күбірлеп: – “Біз айтқанын орындап, шарапты мол алған соң, Бисмиллә орындаушысы келген соң, көңілденіп бірдеме жасаған ғой”, – деп тұр. Әміре жүгіріп кеп, Жұматқа: “Патрондарыңды сана, бір оғың да бос кетпепті”, – деді. Жұмат жездерін санап жіберіп:

	«Алпыс», – деді. Қырғауыл етін қойдың ақ құйрығындай асап, “ақмағамбетке” басып алған соң, көңіл қиялы шартарапқа шалқыды. Бұлғақтап қалғандар да бар. Жұмат Абайдың “Сегізаяғын” қоя берді.

	Болмашы кекшіл,

	Болсайшы көпшіл.

	Жан ашымай кәсіп қыл,

	Орынсыз ыржаң,

	Болымсыз қылжаң,

	Бола ма дәулет, нәсіп бұл.

	Еңбек етсең ерінбей

	Тояды қарның тіленбей, -

	деп тастап-тастап, бірнеше шумағын түсірді. Сол күнгі еңбекті Абайдың “Сегізаяғымен” өтеген Жұмат жас баладай бұлғақтап отырған Әміреге: “Қазақтың атын шығарған әндерден айтшы”, – деген кезде оң жақ шетте отырған Әміре ортада жанып тұрған сексеуіл отынның көсеуін жұлып алып, домбыра етіп бұлғақтатқанда, ұшынан ұшқан шоғынан қашып, өзгелер дастарқанға түскен отты алақанымен сыпырып жатыр. “Қанапия”, “Дудар”, “Ағашаяқтарды” зулатып жатыр. Бұл үш әннің қаны жерге тимей тұрған кездері. Әміре жантая кетті. Қалибек Мәдидің әні мен арғы бабаларын қозғай бастады.

	Бабамыз әулие өткен ер Қазыбек,

	Бекболат онан туған өтіпті бек.

	Тіленші онан соңғы абзал шерлер,

	Қарадан бек боп өткен бәрі асыл тек, -

	деп, бірнеше шумақтарын түсірді.



	Қызып отырған Иса жанында жатқан мылтықты ала сала:

	Әкудай шіркін

	Өтеді бір күн.

	Сағаттық миллион сомдық,

	Ойын-күлкім, -

	деп термелеп қоя берді.

	Жұмат енді маған ымдап: “Қызыл бидай” деп қалды. Ол кезде бұл әнді менен басқа ешкім орындамайды, білмейді. Сондықтан сахнада көрінбесе де, артистердің өздері құмар.

	Бір сексеуілді домбыра етіп, мен де орындап өттім. Әміре: “Жетпіс оқ атылыпты, елу әкепсіңдер”, - деген кезде аналар жездерін санап: “Астапыралла, тұп-тура”, – деп жағаларын ұстап жатыр. Жұмат жымиып күліп тұрып: “Әміремен ойнамаңдар, Парижде қазақтың атағын тек шығарды дейсің бе, бет құбылысы, дене қимылы да қоңырау үнді дауысымен бірге ұнаған ғой”, – деп қойды.

	Қоңыр күз, түнде мылтықтарын ертеңгіге тазартып, патрондарды оқтап, қосқа жатуға кірістік. Бірге жатып үйренген Әміре, Исаны бір көрпе астына тықтым. Жұмат пен Кәллекиді машина үстіне көрпе брезентпен орадым. Шофер кабинада, мен отқа үлкен үш-төрт сексеуіл салдым да, артымды қымтап, бетімді отқа бере құладым. Енді аузыма арақ алмаспын деп күбірлеп жатып ұйықтап кетіппін. Таңертең аузыма арақ алмадым. Содан бері Иса мен Әміренің “ақмағамбет” жарықтығынан ауыз тиген емеспін.

	Шайды іше салып, бәрі де жөнелді. Бір сағаттай тарт-тұрс мылтық атылып, аяқтарынан салақтатып, матастырылған үйрек әкелді.

	Жүре бастадық. Әміре өзіне керегін қабына салып алды. Семейде, Ертіс бойында асыранды қаз-үйрек қандай көп, етінің дәмдісін біліп алыпты. Қалаға келе театрдағы артистерге екі-үштен үлестіре бастады.

	...Асы жайлауының өзіне қарай құлап, төмен түсетін жерінің жоғарғы биігіне шығып, ат шалдыруға түсіп тұрмыз. Тұра қалып, Иса 1927 жылы Алматыда Жамбылдан түсініп, құмар болған Қарқара, Асыны айтып алды. Асы жайлауының төңірегіне көз жіберіп қайран қалды. Иса 1927 жылы екі жастың - Құрманбек пен Шараның үйленуіндегі үй иелері жасаған той үстінде Жамбылмен кездескенін айта бастады. Көзбен көріп, құлақпен естісек те, түрлендіріп қолмен қойғандай Жакеңнен ұққан Қарқара мен Асыны ағытып сөйлеп, кейде бір-бір ауыз өлеңмен де кіргізіп, ұйтқытып айтып қояды. өйткені, Исекең жылға-жылға, сай-сайға бөлініп, бұраңдап ағып жатқан Жамбыл ақын айтқан бұлақтарды көріп тұр. Жіңішкелігі арқандай болып, жыланша ирелеңдеп, сумаң қағып, бұлақтар Асыға құйылып жатыр. Бұларды Иса қолыменшошайтыпкөрсетеді. Бәрімізді аспанмен тілдесіп, тас жарып шыққан қарағайлар мен қатпар-қатпар тастар таңғалдырды. Әміре: “Жакең көзімен көрген-ау, біреулер осы жаққа әкелгендей бұлжытпай айтып түсіріп еді ғой”, – деп қояды. Бір кезде Қалибек нелер тамаша көріністерді көрсетіп: “Жакең сүйген халық мұрасы — ән өнерлеріміз Асы бойындағы анау қалың елде шалқитын шығар”, – деп жымыңдап қойды. 1927 жылы той үстінде Жакең Қарқара маңын біраз айналып, Асы төңірегін көп аралап еді. Осы өзеннің екі жақ бел ортасын Кеген, Еңбекшіқазақ, Талғар елдері жайлайтынын, Жакеңнің мақтағанын айтып елестетеді. Тағы да Иса: “Апырай, Жакең мынау табиғат байлығын, халықтың жайлау көріністерін сезгіштік қарадүрсін білімімен оқыған адамдай суреттеп, шебер мақтады-ау”, – деп өтті .

	Әміре: “Ескіше оқыған-ау Жакең өзі”, – десе, Иса: “Болса болар”, – деп төңірекке қайтармалап көз жіберіп жатты. Сол кезде Әміре “Құлагер” әнін айтқанда Жакеңнің мақтағанын, халықтың мұра әндерімен той үстінде бірінші рет кездескенімізде шет патшаға барғанда қазақтың атын шығарып, бәйге алған әндеріңді шырқашы деп өтінгенін еске салдым.

	...Шетелге барып ән салып, қазақ елінің әнші халық деген атағын шығарған Әміре Қашаубайұлы алдарыңызға шығады, – дегенде, дүркіресіп бір жүріп берді. Алақандарын ұрып еді, жөнді дыбыс шықпады, айғайға басты. Әміре сәлемдесіп отырды. “Дударды”, “Қапапияны”, “Жанботаны” шырқап тұра бергенде, “кетпе” деп шуылдап қоя берді. Бәйекші шығып, қайыра әкелді. – Сол шет патша Парижден бәйге алған әннің бірі “Дудар” болса, екіншісі – “Ағашаяқ”, – деді де жоқ болды. Әміре тастап кеп жіберді, бітіріп қаша жөнелді. Бәйекші сырнайымен ұстай алып шықты. Татарша да, қазақша да басып-басып жіберді. Жұрт таңғалды. өйтпесе босататын да емес. Кезек басқаға тиді.

	...Әміренің шәкірті Бисмиллә шығады, – дегенде біреу “аты жақсы” екен деп айғайлап жатыр. Мен де асығып қалған сияқтымын. Әміре, Исадан үйренгендей, басымды бір еңкейтіп, көтеріп алып, орындыққа келіп бастап, олар да қарық болып жатыр. Бәйге алды – бір жылқы. Екінші бәйге – сиыр, үшіншісі – үш қой. Төртінші, бесінші бәйгілер де қой болды. Ат келгенше күрес, әйелдер күресі де болып жатты. Көкпар серкесі байлауда тұр. Бір кедейдің міністегі бесті аты бірінші болып келді. өзге аттар – мықты, әлді шаруалардікі. Батырақтар аты келген кедейді қолтығынан көтермелеп, міне, үстем болғаныңның бастамасы осы деп шуылдасып жатыр. Кедейдің аты кішкене, жұмыр, аяқ-басы балғадай, іші жоқ, бәрі қабырға сияқты. Екі жағы шекелі, танауы кең. Жерден көмулі теңгені шауып келіп әкету басталды.

	үш бөлек, үш рет көмді. Бір-бір будасында екі-үш қойдың құны, он сомнан әрқайсысында. Біз де теңгелік ілеміз деп, бір-бір шауып өттік, маңайлай алмадық. Мен ең артын ала намыстана, құлшынып ұмтылып едім, түсіп қала жаздап, ат мойнын құшып барып түзелдім. Жолдастарым күліп жатыр. Сендердің намысыңды жыртамын деп, қолым жерге тиіп өтті ғой деп жатырмын. Бір кезде жатқан үйіміздің иесі Несіпбай бірі жатаған атқа мінген екен. Бір көмгенін іліп әкеткен, бәріміз ат қойып жетіп бардық. «Қазақтың атын шығарған сізді есіме ала ұмтылып едім, олжа сізге», – деп Әміреге бере салды. Әміре талай жиында ат, палуан бәйгелерінен үлес алып, маған талай құшақтатқан.

	...Бір күні Жұмат мені шақырып алды да: “Наркомпрос арқылы Жүргенов әкеңді іздеп жатыр. Тез үйіңді, әкеңді Кузнецкіден көшіріп әкел, – деп бұйрық етті. Бір жетіде әкем келіп қалды. Ертеңінде театрға барсам, Қазақстан бойынша керемет жиналыс болады деген сөздер құлағыма шалынып қалды. Қызметке келген жерімде, Жұматқа келіп сәлемдестім. – Келді ме? – деді, – Иә, - дедім. Қызмет артынан әкейге Жұматты, Жанбикені алып келдім. Керекуден кейін көріскені. Есіктен кіре сәлемдесіп, екеуі құшақтасып, әкем бетінен иіскеп жатыр. Екеуі сәлем етісіп отырды. Әкем көз жасын құрғатып, орамалмен сыйпап жатып, Қашаубайұлы Әмірені, Сатыбалдиев Әбікейді сұрап жатты. «Әбікейді білмеймін, – деді де. – Біреулерден біліп, Бисмилләға айтармын. Әміре өлді», – дегенде көзінің жаңа ғана тоқтаған жасы көл болды.

	(“Ән сапары” кітабынан. А., 1975 ж.)



	***



	АЛТЫН САНДЫҚ



	1958 жылы мені Мұхтар Әуезов үйіне шақырды. Ұзақ жыл көрмегендіктен сағынып қалғам ба, Мұқаң қолымды қысып, жібермей қойған соң, көзіме жас келіп, көңілім босап, сұқ саусақпен қос жанарды кезек-кезек уқалап жатырмын. Аузы жарты қарыс бір ит арсылдап үріп, маза бермей бара жатқан соң, бір жақтан жеңгей де келе қалып, әлгі шіркінді бір бөлмеге қамап тастады.

	Мұқаң мені қолтықтаған күйі жұмыс істейтін бөлмесіне әкелді. Орындық ұсынды. Өзі қарсыма жайғасып отырды. Мұқаңмен мен бұрын Семейде де, Қызылорда да, осы Алматы қаласында да талай рет кездескенмін. Әнді қатты сүйіп тыңдайтынын, елтіп, елжіреп қабылдайтынын талай көргенмін де. Бұл жолы да тегін шақырмағанын түсініп отырмын. Біраз хал-жай сұрасқаннан кейін, Мұқаң маған бірнеше ән салғызды. Әннің мәнін ұғар аға алдында барынша тырысып, Әміре мен Исадан үйренген өнерімді көрсетіп отырмын.

	– Пәлі, Бисмиллә, дауысың баяғыдай екен. Өзің әлі жорғаңнан жаңылмапсың-ау. «Алтыбасардың» қайырымдарын дәл бастың. «Қанапия», «Гауһартасың» да көрім. Сен енді «Ағашаяққа» бір басшы, - деді Мұқаң мұрнын бір сипап қойып.

	– «Пәлі» деп көңілі шын көншімесе айтпайтын қолпаштауын естіген соң, мен одан сайын қызындым. Әннің бітер жерінде Әміреше шек тарта, өксік білдіре күйініш атқанымда, Мұқаң жымиып отыр екен. Қоңыр жүзі күреңітіп, басын изеп қойды.



	– Қайран Әміре, қайран дауыс, өршіген домбыра қағыс. Кеткенің бе жоғалып. Парижде жазылыпты дейді. Пластинкасы қазақ қолына түсер ме екен, - деп күрсіне тоқтады.

	Мен «Ардақты» соза жөнелдім.

	Мұқаң оған да ырзалық білдіріп, бір тілек қосты.

	– Сен осы әндерді жазғыз, Бисмиллә. Тезірек пластинкаға түсірт. Бұл дегенің байлық қой. Халық мұрасы ғой, - деп сәл үнсіз қап, кітап сөресінен қалыңдығы бес елі кітапты қолына алды.

	Мен «Топайкөкті» айта отырып, Мұқаңа қарап қоям. Қолындағы кітапқа үңіліп, әнге ыңылдап қосылып отыр. Сөйтсем, осы «Топайкөк» әнімен Абайдың атақты «Жарқ етпес қара көңілім не қылса да» деген өлеңін салыстырып отыр екен.

	– Ән төресі – «Топайкөк-ау!» Ырғағы көп, сезімі сұлу ән ғой. Сен осы әннің қалай шыққанын, қайдан шыққанын білесің бе? – деді.

	– Білем, Мұқа, - деп естіген-білгенімді баяндай жөнелдім. 1923 жылы әкем – Балабек Ержанұлы Семейде жүргенімде мені іздеп, Әбікей Сәтпаевтың үйіне келді. Сол үйде Әбікейдің досы Абылқайыр Досов бастаған бір топ мейман отырған. Арасында Әміре, Иса, мен де бармын. Ән мен күй кезек ауысып, бір сәт жұрт әңгімеге ойысты. Жұмат Шанин бір кез: «Топайкөк» кімнің әні? – деп сұрады. Әбікей жауап береді. «Бұл ән - Жарылғапбердінікі. Руы – Сүйіндік, Қаржас. Құдайберген деген кісі қуандық алсай еліне Мәкен атты қызын береді. Құдасына барғанда Құдайберген әншісі Жарылғапбердіні ертіп, Көкшетау маңындағы төрелерде бірнеше күн жатады. Жарылғапберді – бұрын да бұл төре ауылдарында талай болған, танымал жігіт”.

	Өткендегі өнердің небір асылы, көркем мұралары ескермесе, кейінгі жас буындарымызға көмескі болып қалуы мүмкін. Осыған мұқият қараса дер едім.

	Бізде естіп-білгені, жадында сақтап келе жатқаны көп қарттар әлі бар. Солардың көзі тірісінде қолда барын пайдаға асыру жағын құнттаған жөн. Манарбек, Күләштардан жазылып қалған ән аз. Әміреден мардымсыз ғана. Мұны еске алғанда барды пайдалану өте орынды бола ма дейміз. Сол көзі тірі кәрі құлақ қарттардың кезінде сахнада ән салғанның бірі мен едім. Сондықтан да халық жинаған композиторлар әнімен, ән текстерімен жақсы таныспын. Әннің әуен ырғағы, нақысы, сөзі бұрмаланбауын, авторға қиянат жасалмауын, қайта оларды үйренуді ақыл етіп, Сәкен, Мұхтар, Ілияс, Бейімбет, Сәбит, Жұмат, Ілияс Омаров үнемі айтып отыратын. 1968 жылы «Қазақ әндері» 1-томының 138-бетінде халық мұрасын «Бекежанның әні» депті. Бекежан шығарған ән жоқ. Ол – халық әні. Сол әнді операда Бекежан айтады. Шатастыру дұрыс емес. Бұл әнді – «Сармойын» деп Әміре төмендегі өлеңмен айтатынын Елубай, Серкелер біледі. Ән тарихы өзінен-өзі-ақ әйгіленіп көрініп тұр.

	Жапалақ жалпылдайды жар басында,

	Немене жоқтың күні бар қасында.

	Дос болып қас болғаннан сақта, құдай

	Қасқыр да қас қылмайды жолдасына.

	Сапарбек, Балабек ауыздарынан алынған шумақтары:

	Сармойын басушы едің шалқып жортып,

	Кеттің ғой ойда жоқта қолға түсіп.

	Айрылып сармойыннан қалғаннан соң,

	Отырмын қайтемін деп ойға шомып.

	Сармойын құлыныңнан қысыр емдің,

	Жорғаның бәйгесінен үзбей келдің.

	Тең тастап, төрт аяғың зулағанда,

	Би, болыс аттарына жол бермедің.

	Мен Әміре, Қали, Қосымжан, Сапарбек, Балабек, Кенен сияқты әншілердің қасында шәкірт болып көп жүрдім. Жамбыл, Иса ақындармен де бірге болдым.

	Аты аталғандардан ән салуды, сөз сараларынан өнеге алуды үйрендім. Іргелі әншілердің ән қазыналары, орындаушылық шеберліктері жайында әлі күнге дейін әнші немесе музыка зерттеушілердің ән ішіне сүңгіп, кіре талдап, салалап қалам тартпағаны – өкінішті жай. Аталған әншілердің әдіс-тәсілі, ән салу машығы, арнаулы орта және жоғары оқу орындарының ән бөлімдерінде оқытылмай келуі де қынжыларлық.

	(«Жұлдыз», №8, 1974.)



	Садық ҚАСИМАНОВ

	ӘМІРЕ ЖӘНЕ “АFАШАЯҚ”



	Әйгілі әнші, халқымыздың ардагер азаматы Әміренің өз үні жазылған фонограф лентасының табылуы соңғы жылдардағы үлкен қуанышты олжамыздың бірі болды. Мен әнші Әмірені де, қазақ даласынан барып сонау жатқан Сена мен Майн алқабын кернеген “Ағашаяқ” әнін де; Ағашаяқтың өзін де бірнеше рет көріп, өнерлерін қызықтағам.

	Қазақ совет энциклопедиясы 1 томының 101-бетінде Ағашаяқ туралы былай деп жазылған:

	— Ағашаяқ — шын аты Берікбол Көпенұлы (1861 —1932 ж.) қазақтың аты аңызға айналған әнші-домбырашысы, талантты өнерпаз. Семей облысы, Абай ауданы, Мұқыр ауылында туған. Ағашаяқ әншілік, күйшілік, ақындығының

	үстіне биші, жүйрік, спортшы әрі күлдіргі болған. Екі аяғына бақан байлап жүгіру, шапқан аттың сауырында төбесімен тұрып билеу, тұғырда отырып шалқалап, аузымен жерден тақия алу сияқты цирктік ойындарды шебер орындаған.

	Ұртымен, көмейімен, мұрнымен неше түрлі жануарлар үнін, әр жастағы адамдар дауысын айнытпай салған. Домбыраны қолымен де, аяғының башпайымен де, алдына ұстап та, артына ұстап та шерткен. Әміре Қашаубаевтың репертуарындағы “Ағашаяқ” әні осы Берікбол Көпенұлынікі екені мәлім...

	Марқұм Қайнекей Жармағамбетовтың “Әнші азамат” атты кітабында да Әміре және “Ағашаяқ” әні туралы өте жақсы айтылған лебіздер бар. ««Ағашаяқ» деп аталып кеткен, әнші Әміренің Париж бен Франкфуртта шырқап әлемді таңғалдырған әні кәдімгі өзіміз білетін тобықты Рақымберлінің “Қалды-ау, қалды-ау, ойбай, қыз қайда?” дейтін әні еді”, – дейді Қайнекей. Осы арада Ағашаяқты Берікбол демей, Рақымберлі деп атаудың қалай болғанын түсіндіре кеткен жөн сияқты.

	Мұқыр тобықтыларымен көрші отыратын Берікбол Малдыбаев дейтін бай болған. Ол Ағашаяқ-Берікбол екеуі әрі аттас, әрі құрдас екен. Бір жылы бай Берікболдың үйіне елге аты белгілі бір құдасы қонаққа келеді де, ойын- сауық көрсету үшін Берікбол бай Ағашаяқты алдырады. Ол ән-би өнерін көрсетумен қатар “Берікболдың төсегі” деген күлдіргі күй тартып, байды келемеж етеді. (Берікбол бай сол жылы жас тоқал айттырып алған болатын). Бай Берікол: “Ағашаяқ, сен екеуміз аттас болғанды да, құрдас болғанды да бұдан былай қоялық, мынау күйіңді құрт”, — деп Ағашаяққа бір семіз бие береді.

	— Рақымың түскен екен, күйді ойнамайын, биеңді алайын, бірақ, осыған қоса менің Берікбол емес атыңды да өзің қойып бер, — дейді Ағашаяқ Берікбол.

	— Олай болса, жаңа өз аузыңа түскен Рақымберді болсын сенің атың, — депті бай Берікбол.

	Ағашаяқ Берікболдың аты содан кейін кейде Рақым- берлі болып аталып кеткен екен. Ал “Берікболдың тоқал алған күнгі төсегі” деген күлдіргі күйді қазір Абай ауданында тұратын Жұмақұлбай Базарбаев дейтін қарт шебер орындап жүр.

	Кейбір баспасөз беттерінде және бірен-саран кітаптарда Әміре мен “Ағашаяқ” әні, Ағашаяқтың өзі туралы бірқатар құнды деректер айтылса да, бұл екі өнерпаздың шығармашылық байланыстары жайында айтылмайды. Сондықтан өз көзіммен көрген бір деректі мен, осы бір жайға түрткі болар деген оймен, жұртшылық есіне салғым келеді.

	1923 жыл. Ақшоқыдағы ауылда сауат ашумен шұғылданып жүргенмін. Бір күні Семейден бір топ қонақ келді. Олардың ішінде Мұхтар Әуезов пен Әміре Қашаубаев та бар. Ауыл оларды мейлінше сый-құрметпен қарсы алды. Солар келісімен әр ауылдан өнерлі жігіттер шақыртылды. Ауыл той-думанға қарық, әркім өз өнерін көрсетіп жатыр. “Ауылдың алты ауызының” өзі екі тәулікке созылды. Әміре бұл күндері ән салған жоқ.

	Ауыл дүрмегі үшінші күн Орда тауына аттанды. Жүк пен сойыс малдарын Ордаға жеткізу Мүрсейіт молданың баласы Қисық екеумізге тапсырылды. Ертеңіне машиналы қонақтар да келді. Бірақ, олар бұрынғысынан көп. Сөйтсек, Ақшоқыдан тура тартып, “Бұзылған там” дейтін жатақтарға барып, атақты өтегелді мен Орынбасар дейтін мергендерді алып, одан “Боқай” жатағындағы Ағашаяқты алып, “Қара қойтас” жатағындағы Абланбек құсбегінің үйіне қоныпты да, ол кісіні бүркітімен алып келіп тұрған беттері екен.

	Киіз үйге келіп отыра берісімен Ағашаяқ тез құбылып алып Абайдың “Қатыны мен Мысықбай” дейтін сықақ өлеңін кексе бір бәйбішенің даусына салып орындады да. “Келді ойбай, салды айғай!” деп қойып, бір көзін сол жағындағы Әміреге, бір көзін оң жағындағы өтегелдіге қаратып, екі құлағын қайшылап-қайшылап қойғанда жұрт ду күлді.

	Ертеңіне аңшылар тобы екі арқар атып алып, Кіші Ордадағы Еңлік-Кебектің үй тасына түстікке жиналды. Топ ішінде Орынбасар жоқ. Ол бір қодығаның соңына түсіп Керегетас жаққа кеткені мәлім болды. Осы арада Мұқаң бір қызық жасады. «Орынбасарды бір қорқытайық», — деді де Әміре мен Ағашаяқтың біреуін еркек, біреуін әйел етіп киіндіре қойды. Әйел киіміне сүлгі орамалдар мен жібек дастархандарды жаратты. Әміреге «сен Жапалсың», Ағашаяққа «сіз Еңлік боласыз» деді. Сөйтті де Абланбек балуанға айналдырған тон кигізіп: «Сен Орынбасардың жолын тосып тұр да, арт жағынан келіп бас салып, көзін байлап ал», – деп түсіндірді. Бір мезгілде шаршап- шалдығып келе жатқан Орынбасардың алдынан Жапал мен Еңлік ән салып шыға келді. Орынбасар шошып кетіп жата қалды. Сол кезде Абланбек: «Ақмаралда нең бар еді, ақымақ!» — деп басынан асыра мылтықты бір атты да, бас салып Орынбасардың екі көзін байлап алып, желкелеп қойып, үй тасқа қарай сүйрей жөнелді. Жұрттың ішек- сілесі қатып қалыпты. Есі шығып кеткен Орынбасар: “Ағатай-ау, ол қатында менің жұмысым жоқ. Арқар аңдып жүр едім. Жан сауға, жан сауға!” – деп жалынды.

	Ордада сол жолы бес күн бойы ойын-сауық болды. Оның бәрін айтып жеткізу мүмкін емес. Әміре мен Ағашаяқ сол бес күн бойы жұптарын жазған жоқ. Бірінен-бірі ән үйренеді, неше түрлі ойын көрсетіп, өнер шыңдады. Бір күні Әміре:

	— Ақаң (Ағашаяқты айтады) менен жиырма жеті жас үлкен. Бірақ, екеуміз баяғы Қаражан байдың үйінде жүрген кезімізден дос, құрдас едік. Қазір Ақаң екеуміз қосылып, “Қалды-ау, қалды-ау, ойбай, қыз қайда?” деген Ақаңның әнін орындаймыз, — деді.

	Міне, осыған қарағанда, халықтан шыққан бұл екі әншінің достығы ертеден қалыптасқан болса керек.

	(“Қазақ әдебиеті”, 16 шілде, 1976 ж.)



	Хабиба ЕЛЕБЕКОВА

	КӨК КӨБЕЛЕК



	Сол жылы тамыз айының аяқ шенінде Семейге қайта оралдым. Келіп түсісімен, өзімнің бұрынғы үйренген жерім «Ес-аймақ» үйірмесіне қарай асықтым. Ауылда болған бір-екі ай уақытта осы үйірмедегі жолдастарымды қатты сағындым. Бірінші рет баладай тәй-тәйлап аяқ басқызған сахнаға асықтым. «Келіннің бетін кім ашса сол ыстық» дейді ғой. Маған да бұл үйірме сондай ыстық еді. Бұл үйірме менің болашақ өміріме жол көрсеткен жолашарым болды. Жаңаның жаршысындай өмірге бастаған жас үйірме маған өте қымбат. Әсіресе, халық алдында салған әнді, дуылдай ұрған қол соғысты аңсадым.

	Мен келсем, сол күнгі болатын концертке дайындалып жатыр екен. Мені көріп қуана қарсы алды. Амандасып болған соң:

	– Бүгінгі концертте Әміре аға шыға ма? – деп сұрадым.

	– Иә, бүгінгі концертте ол кісі ән салады, - деді маған, қуанып кеттім. Бала күнімнен Әміренің ел арасына жайылған атағын естіп, әнін тыңдасам деп армандаушы едім, енді сол арманым орындалатын болды.

	Кешке клубқа келсем орын жоқ, елдер түрегеп тұрып тыңдауға да риза. Мен де сығылыса, орта тұсынан қабырғаға жабыса орналастым. Концерт те басталып кетті. Бірінен соң бірі шығып жатыр. Мен оларға онша көңіл бөлмей, Әміренің сахнаға шығуын күтудемін. Адам бір нәрсені арнайы күтсе уақыт өтпейтін әдеті емес пе. Сондықтан да болар, маған бүгінгі уақыт тіпті созылып кеткендей боп көрінді. Бір кезде концерт жүргізуші:

	– Қазір сіздердің алдарыңызда қазақтың қадірменді, атақты әншісі Әміре Қашаубайұлы «Көк көбелек» әнін орындап береді, - деп хабарлады. Мен ілгері ұмтылыңқырап, әншіні анық көретіндей орналасып алдым.

	Сахнаға орта бойлы, кең маңдайлы, үлкен тұнық көзді, ақ сұр жігіт шықты. Халыққа ибамен бас иіп, гармонын қолына ала құлаштай бір-екі қайырды да, «Көк көбелек» әнінің алдыңғы көтермесін шырқай жөнелді. Алдыңғы көтерменің жетіп тоқтайтын жерінде қозғалмай, бір ноқатта тұрып алды.

	Мұндай тынысы кең, дем алмайтын ұзақ үнді бірінші рет естуім. Үнінің тазалығы тау бұлағындай кіршіксіз мөлдір. Ә деп шырқай жөнелгенде-ақ бүкіл тыңдаушы қауымды уысына қысып алғандай, барлығы тым-тырыс, дем алмай қатып қалған. Үнінің әсемдігі бойыңды шымырлата жан жүйеңді қозғап, тамыр-тамырыңды аралағандай әсер пайда болады. Енді сол қырандай қалықтап тұрған ән қанаты төмендей зулады.

	Әуеде ұшып жүрген көк көбелек

	Жазайын дертің болса су себелеп, –

	деп, әннің негізгі ырғағымен алдыңғы екі шумағын түйдектете айтып, кішкене тыныс алғандай болды да, қалған екі шумағына қайта көтерілді. Ол ән айтып тұрғанда, әннің қай жерінде дем алғанын байқап алдым. Сахнаға шыққанын бақылап қарап отырғанымда, менің ерекше көзіме түскені әнді бастап шырқай жөнелгенде қысқалау келген мойнының екі жақ күре тамыры білеуленіп, шықшыт сүйегімен бірдей болып тұтасып кетті. Әнді аяқтай бастағанда жаңағы білеуленіп толып кеткен тамыр бірте-бірте орнына түскендей болды. Әміре бірнеше ән айтты. Бір әнінен екінші әнінің орындауы асып түсіп, денесі қызып алған тұлпардай, даусы барған сайын күшейе береді. Көрермен жұрт та естері кете қол соғып, босатпай қойды. Мен мүлде есімнен айрылғандай қол соғуды да ұмытып, аузым ашылып, есі жоқ кісідей мелшиіп қалыппын. Мұндай да шығаннан шыққан дауыс, кіршіксіз таза үн болады екен-ау! Айналадағы отырғандарды ұмытып, ән соққысына жығылғандаймын.

	Мен Әмірені есіме алып, осы естелігімді айтып беріп отырған кезімде, содан он шақты жыл кейін болған оқиға есіме түсті. Ол кезде театрдың құрылғанына төрт-бес-ақ жыл болса да көтерген жүгі, алған міндеті аз емес еді. Елдің жанына рухани нәр беруге, көңілін көтеруге осы бір азғантай артистер жазы-қысы демей, жаяу-жалпылы қажымай қызмет істеді.

	Біз Кеген ауданына бармақшы болдық. Уақыт жаздың шілде айы болатын. Жаңадан ұйымдасқан колхозшылар арасында облыс басшысы Жандосовтың қатысуымен өтетін жиылыс болмақшы. Соның артынан бізге концерт бересіңдер деген хабарды алысымен, үш-төрт күн бұрын жүріп кеттік. Жолшыбай елге концерт қоюға тура келді. Бара жатқан төрт кісіміз. Еркімбеков Дүйсембек, Дәрібаева Қатира, Әміре ағай және мен. Бірінші қоятын концертіміз өте жауапты деп ескерткен. Сондықтан да бетке ұстап бара жатқанымыз да Әміре аға екені белгілі. Үйден шығысымен Әміре ағаны қажытпай күтіп апаруды іштей өзіме міндет деп таптым. Концерттен кейін елмен көп отырғызбай, шаршатпай жатқызып, ұйқысын қандырып, мүмкіндігі болғанша қолдан келген күтімді жасап келеміз. Әуел бастан барамыз деген жерге де жеттік. Жиылысқа келгендер өте көп екен. Қазіргі Нарынқол, Ұйғыр, Кеген аудандары бір ғана Кеген ауданы болып аталады. Біздің келген жеріміз бұрынғы Қарқара жәрмеңкесінің өтетін орны екен. Ол кезде ойын қоятын клуб жоқ. Табылса, сиыр қора болмаса концертті далада қоюға тура келеді.

	Қарқараөзенінің жағасы, жаздыңмаужырағанкеші, майда ескен самал жел ғана еркелегендей кеудеңді аймалайды. Желпіген самалдан жаның рахат тауып, мейірлене кеудеңді төсей бергің келеді. Тамылжыған табиғат аясындағы қазақ ауылында ән салу – әншінің шабытын келтіреді емес пе? Қазір біз де концерт басталуын шыдамсыздана күтудеміз.

	Бұдан бұрын Әміре ағамен бірге концерттерде болып жүрсем де, дәл бүгінгідей қобалжығанын көрген емеспін. Сахнаның сыртында тынышы кетіп, тықыршып бір жерде тұра алмай, бет пішіні қуқыл тартып, біресе бетіне дуылдай қан жүгіріп, ерсілі-қарсылы жүріп, мүлде мазасы кетті. Концерт басталып кетті. Сахнаға бірінші біздер шықтық, халық дуылдасып қарсы алып жатыр.

	Сахнаға Әміре аға шығып, халыққа бас иіп амандасты да, «Ардақ» әнін шырқай жөнелді. Сол күнгі даусы бұрынғы естіп жүрген даусынан ерекше еді. Кегеннің кең даласын толтырғандай, Қарқара өңірін, Әміренің әсем үні түгел аралағандай болып естілді.

	Әміре бірнеше ән айтты. Әнінің соңында алдыңғы жақтан тыныштықты бұза, дүрсілдете шапқан бірнеше атты кісілердің дүбірі естілді. Біз сескеніп, кішкене кідіріс жасадық. Себебі – ол кезде әр жерлерде ел тонайтын топтасқан бандылардың бар кезі. Солардың бірі ме деген қорқыныш та бар. Өйтіп-бүйткенше үш-төрт атты жорта келіп тоқтай қалды. Бұл жігіттерді таныған ауыл адамдары: «Сендер қайдан келіп қалдыңдар? Жылқы бұл арадан қашық емес пе еді?» – деп жамырасып сұрап жатыр. Осы арадан жеті- сегіз шақырымдай жерде жылқы заводы бар екен. Мына келген жігіттер сол жылқы заводының жылқышылары екен. Әміренің шарықтата шырқай салған «Ардақ» әнінің алғашқы көтерген шырқауында жылқышы жігіттер аттарына міне сала қyйғыта шауып жеткені осы екен. Соншама алысқа даусы жетті дегенге жиылған жұрт таңғалысты. Сонда менің ойыма Біржанның «Қозыкөш» деген әні түсті. Бұрын бұл әннің атын қозы көш жерге дауыстың жеткендігінен осылай деп қойды дегенге күмәнданатынмын. Қазір ол ойымның қате екеніне көзім жетіп отыр. Біржан сияқты асқақ үнді, көңіл күйімен бірге шарықтайтын сері адамның даусы қанша жерге кетті десе де сенуге болады екен деген байламға келдім.

	Концерт біткен соң біз жиналып, жататын үйімізге қайттық. Бізді қаумалаған жұрт көпке дейін босатпай, түскен үйімізге дейін бірге еріп барып, қош айтысып, үйді- үйіне тарады. Әрбір кеште өтетін қазақтың кеңпейіл мол дастарқаны бүгін де жайылып, аяқтарынан тік тұрып, құрмет көрсетіп жатыр. Бірақ мен күндегідей ойын-сауыққа араласып кете қоймадым. Ойымнан Әміре аға кетпей қойды. Күндегі көріп жүрген Әміре емес, менен биікте – шыңның басында бәрімізден дараланып, бәрімізден оқшау тұрғандай болып көрінді.

	Мен далаға шықтым. Таң алдындағы самал жел денемді аздап сергіткендей, өзенді жағалап жүріп келем. Бірақ көз алдымнан Әміре аға кетер емес. Бір сәт 1925 жылы Париждегі «Комедия» залында болған концерт көз алдыма елестеді. Сонау ұлы Азия континентінен келген қазақ елінің өнерін Парижде болатын жержүзілік көрмеде ортаға салады. Әрбір елден келген өнерпаздар, өз елінің жұлдызын биікке көтеру үшін бойындағы бар қасиетін аянбай жұмсайды. Әміре де өз ұлтының өнерін сыншы көрермендердің ортасына салады. Ғасырлар бойы өз елінен, жерінен шалғайда естілмеген, ұлттық калориттегі әнді тыңдай ала ма? Ал, Әміре болса жеткізе ала ма? Сол сәтте сен қандай толғаныста болдың екен, асыл аға! Ән атасы – Біржан, Ақан аруағына сыйындың ба екен? Әлде қазақ халқының тәкаппар өр мінез қайсарлығын есіңе алдың ба екен! Иә, қазақтың таусылмайтын, сарқылмайтын өнерін мәңгі естен шықпайтындай етіп сен ғана таныттың!

	Әміре – еліне аянбай еңбек еткен, бойындағы бар өнерін таза мөлдір сезім арқылы халқына жеткізіп, қазақтың мәртебесін биікке көтерген әншінің бірі еді. Елінің асыл қазынасын қайткенде өз қалпына жеткізсем деп талаптанды. Сондықтан да Әміренің алдында тұрған міндет үлкен еді.

	Әрбір әншінің ұстанған жолы болады, мен әнші дегенде тек даусы бар, әнді үйреніп алып, ойсыз, мағынасыз, мақсатсыз айта беретін әншілерді айтып отырғаным жоқ, шын мағынасында кейінгі ұрпағына із қалдырғысы келетін әншілерді айтамын. Әміренің даусы тенордың ең жоғарғысы болатын. Сол күшті де әсем таза үнімен ән айтқанда, со айтып отырған әніне құштарлана, қызыға, әннің иіндерін айқындай, толғандыра, әсерлендіре айтушы еді. Ән орындауы тұтас, жоғарғы, төменгі үндері біркелкі, бірімен-бірі жалғасып ұштасып жататын. Әрбір дыбыстары анық естілетін. Қоюы бояулы, қырлары сом, балғын болатын. Әннің нәзіктігіне онша көңіл бөлмейтін, қайта аймағына анық жететіндей нақты, айқын, ашық үнмен айтқанды ұнататын. Әміре «Ардақ» әнін шырқай жөнелгенде, бүкіл қазақ елінің ұлан- байтақ кең даласының о шеті мен бұ шетін көріп тұрғандай, сол кең жазираға даусының күшін, әрбір дыбысын жеткізгісі келетіндей сезінетінсің.

	(“Yні кетпес құлақтан” кітабынан, А. “Өнер”, 1981ж.)





	Шахан МУСИН

	“ӨЛЕҢ, ӨМІР, ӨНЕР”





Ақыры көп күткен күніміз туып, Луначарский атындағы клубтың есігі кеңінен ашылып, жөңкілген жұрт, біреуді- біреу баса-көктеп әуелі аман-есен театрдың ішіне кіргенімізге кенеліп қалдық. Кісі көп, ине шаншар жер жоқ, «Әміре мен Исаның өздері келіпті, әрі өлең айтып, ән салып, әрі ойнайды екен, тіпті реті келсе билейді де екен» деп даурыққан жұртта дамыл жоқ.

	Бір уақытта залдың шамы сөніп, шымылдық алдына өзі жас, жүзі жарқын орта бойлы бір жігіт шықты. Шулап отырған көпшілік құлаққа ұрған танадай жым-жырт болып тына қалды. Әлгі жігіт осы «Айман-Шолпан» пьесасының авторы Мұхаң туралы, Мұхаң шығармашылығының драматургия жанрындағы еңбек ізденістері жайлы және «Айман-Шолпан» спектаклінің қазақ театр өнерінің, сахна мәдениетінің тәжірибесінде әлі бола қоймаған жаңа бір жанр екенін, спектакльді қоюшы «қазақ халқының Станиславскийі» атанған тұңғыш режиссеріміз Жұмат Шанин екенін қысқаша, бірақ өте мәнді, маңызды етіп айтып шықты. Сөйтсек, бұл жігіт әрі жазушы, әрі театрдың сол кездегі директоры Саттар Ерубаев екен.

	Шымылдық ашылды, спектакль де басталды. Көтібар рөлінде – Құрманбек Жандарбеков, Айман рөлінде – Күләш Байсейітова, Шолпан рөлінде – Әйнеш Ержанова, Арыстан рөлінде – Қанабек Байсейітов, Жарас рөлінде – Манарбек Ержанов, ақындар рөлінде – Иса Байзақов пен Қуан Лекеров, әнші рөлінде – Әміре Қашаубаев. Үзіліс-антракт уақытында ешкім орнынан қозғалмай, есіл-дерті, екі көзі шымылдықтың тағы да ашылып, спектакльдің жалғаса беруінде ғана болды десем, өтірікші болмаспын.

	Спектакль де аяқталды. Құрманбек пен Манарбектің образды ойыны, Иса мен Қуанның айтысы, Әміре мен Күләштің әні, Шараның биі, оркестрдің күйі бір кеште бір спектакльден өнердің бар сырын, сегіз қырын көрген жұрт орындарынан ұшып тұра келіп, ду қол шапалақтап, ұзақ та ыстық қошемет көрсетті.

	(«Өлең, өмір, өнер». Тар заманның тарланы. А. «Арыс», 2000 ж.)



	Тамара-Ханум

	ӘМIРЕ – МЕНIҢ ҰСТАЗЫМ

	(Әмiре Қашаубаевтың тұғанына 90 жыл)



	Әмiренi ұлы әншi деп айтуға хақым бар.

	Алма аларсың, алданарсың,

	Алма пiскен шағында.

	Сағынарсың, сарғаярсың.

	Еске түскен шағында, –



	демей ме? Е, өтiп жатқан уақыт-ай, десейшi. Одан берi де көп уақыт өттi ғой.



	Мария Жагор деген орыс қызы,

	Он алты, он жетiге келген кезi.

	Қазаққа Дудар деген ғашық болып,

	Сондағы Мариямның айтқан сөзi.

	Дудара-ри дудым,

	Сенiң үшiн тудым.

	Шiркiн-ай, Дудара-ри, дудым-ай, –



	деген жас жүректiң лүпiлiндей сөздердi маған алғаш Әмiре үйреткен едi. Үйреткенде де сонау Парижде айтып берiп, ән сырына қандырған-ды.

	Бәрi есiмде, бәрi көз алдымда. 1925 жыл. Маусым айы. Парижде болатын дүниежүзiлiк көрмеде қойылатын этнографиялық концертке қатысуға жолдама алдық. Парижге барған соң, Совет павильонына орналастық. Бiздiң павильон бiршама жұпыны екен. Басқалардiкi болса мәрмәрдан, хрустальдан, қымбат бағалы жақұт тастардан қашап жасалыпты. Бiрақ, бiздiң рухымыз биiк, көңiлiмiз бай едi. Жуырда ғана азаттық алған елiмiзге деген зор мақтаныш бар едi жүрегiмiзде.

	Бiздiң топқа мұндағылар қатты аңсары ауа, жапырыла қарады. Тiптi, әдейi тоқтап, мойын бұрып, таңырқай қарайтындар да бар. Оның себебi белгiлi. Париж халқы жас Совет өкiметi хақында небiр өтiрiк-өсектi көп естiген. Қисынсыз сөздердiң қайсысы рас, қайсысы өтiрiк екенiн көзбен көрiп, куә болмақшы-ау, тегi. Таңертең көрмеге барғанда, бiздi iшке жiбермедi. Документтердi тексеремiз деген сылтаумен күнi ұзаққа есiк алдында аяғымыздан тiк тұрғызды. Сондай мазасыз шақтарда Әмiре өзiн өзгелерден байсалды ұстап, асқан сабырлылық аңғартты. Бiр рет те тыпыршып, қабақ шытқан жоқ. Алаңсыз, ешнәрседен бейхабар кiсiдей болып жүрдi. Сонда мен де жүрек қобалжуын басып, маңғаз Әмiренiң қарапайымдылығына ұқсап баққым келдi.

	Париждегi комедия залында Совет елiндегi көп ұлтты халықтардың этнографиялық өнерiн көрсетуге РСФСР-дың еңбек сiңiрген артисi, профессор Г. Любимов, жезтаңдай әншi Ольга Ковалева, О. Федоровская, А. Деливо, әзiрбайжан сандуғашы Шевхет-ханум Мамедова, қазақ әншiсi Әмiре Қашаубаев, башқұрт қурайшысы Исенбаев, өзбек әншiсi Кари Якубов пен бишi, осы жолдардың авторы мен болып рұқсат алдық.

	Залда құмырсқадай құжынаған көп халық. Концерт жүрiп жатыр. Кезек Әмiреге келдi. Қарап қалдық, өзiн аспай-саспай жақсы ұстаса деймiз. Әмiре сахнаға дәл өз ауылында жүргендей қутың қаға, жайраңдап шыға келдi. Шыға келдi де қолтығына елеусiз қыса салған домбырасын оң қолына алды. Күнi бұрын қойылған орындықты өзiнше қайта оңдап қойып, артқы тағанын басты да, жайлап отырды. Қимылы ширақ, сыпайы. Артық әрекет жоқ. Салған жерден

	«Ағашаяқтың» жоғарғы нотасын асқақтата шырқап жiбердi. Оның микрофонсыз-ақ тым биiк шыққан дауысына алдыңғы қатарда отырған көрермендер ғана емес, залдың түкпiр- түкпiрiне жайғасқан тыңдаушылар да екi құлағын басып, ауыздары аңқиып қалыпты. Ән аяқтала бергенде:

	– Не деген дауыс! Ғаламат!

	– Па шiркiн, мiне, өнер. Керемет! – деген сөздер тұс-тұстан саңқ-саңқ естiле бастады.

	– Мынау ғажап құбылыс! Кiм бұл? – дегендер де болды.

	– Әмiре Қашаубаев, қазақ, – деп жатты бiреулер.

	– Сондай ұлт бар ма?

	– Демек болғаны да. Бұл жiгiт Парижден өте алыстағы қазақ даласынан дейдi ғой.

	Әмiре әрi қарай көсiледi. Жұрт тағы да аңырып, Әмiре сазына ұйыған. Ән бiткен соң олардың одан сайын таңырқап, қыза сөйлеп кеткенiн мен өз көзiммен көрдiм, құлағыммен естiдiм.

	Халқым маған сенедi. Сыйлайды. Сондықтан адалын айтып беруiм керек. Бiр түйiр де өтiрiк айта алмаймын. Сол үшiн Әмiре жайындағы осындай көрiнiстi қазақ баспасөзі бетiнде алғаш рет айтып отырмын. Тағы да айта түссем, ұстаз алдындағы қарыз бен парызды аз да болса өтегендей болармын деп ойлаймын.

	Бұл күнi париждiктердiң жұп-жұмсақ алақаны қызыл шақасы шыққанша соғылған шығар. Бұл жалған қошемет емес, ән құдiретiнiң күшi едi.

	Әмiре қайтадан сахнада. Залға жiтi қарап алды да тағы да шырқай созды. Жұрт қайта серпiлiп, ұйқысынан бiр- жола оянғандай болды. Айқай бiртiндеп жұмсарып, естiген құлақты елiттiрiп, тұла бойға шымырлап тарап жатты.

	«Дударайға» «Үш дос» қосылды. «Екi жирен» жорғалап, «Қос барабан» соғылды. «Қызыл бидай» тербелiп, «Қараторғай» Париж аспанында қалықтады.

	«...Әмiре ән салғанда, соншалықты еркiн жiгермен бiрнеше әндер айтқанда, түсi бiр сәт бұзылмас едi. Күшпен айтатын әндердiң алдында демiн бiр-ақ жиып алатын. Оң жақ алқымында мойнының қалтасы бар едi. Соған бар демiн толтырып алып, үнемдеп шығарып, көпке дейiн дем алмайтын», – деп қазiргi кезде тұрғыластары айтып жүрген сөздi мен де сол кезде аңғарған едiм. Таңғалатыным – ол сахнаға шықса жанып, от болып кететiн. Қолындағы домбырадан басқа бiлетiнi болмайтын. Бар дyниенi ұмытатын. Оның қолдан керемет жасау сыры да осында болса керек. Ендi ешкiм де бyлайша жан бiтiртiп, асқақ шырқай алмаy емес.

	Ия, Әмiре орындаған қайсы ән болсын қайта туып, өзге нақышын, өрнегiн табатын. Даусыз жөнiне келетiн.

	Дауысты оған табиғат үйiп-төгiп бере салған. А дегеннен әр әннiң күллi мақамы риясыз, соншалықты сенiммен шығады. Дауысында қоспа жоқ. өзiне тән өр екпiн, әуен, ырғақ сарыны бар-тын.

	Парижде он бiр рет концерт бердiк. А.В. Луначарский мен Совет елшiсi Л. Красин, композитор С. Рахманинов, профессор Г. Любимов басшылығымен әр концерт алдында дамылсыз репетиция болып тұрды. Електен өтiп, шыңдалдық. Сондайда Әмiре сыннан сүрiнбей, оңай өтiп кететiн. Кейде әзiрлiк кезiнде кiсiге ас батпайды. Ас батқанмен де, үнемi мезгiлiмен тамақтана алмайсың. Мұрша келмейдi, уақыт жетпейдi.

	Соңғы концерттi беретiн күн болатын. Шынында да, соңғы түйенiң жүгi ауыр демекшi, бұл сәт оңай түскен жоқ. Артистердiң iшiндегi ең жасы мен болғасын ба, менi көбiрек ортаға алып, үйретедi. Ақыл- кеңес бередi.

	Түс мезгiлi жақындады. Әмiре менi шақырды. Жанына жақын бардым.

	– Келшi бермен, Тамара. Отыршы жаныма. Шаршаған шығарсың, қарның да ашқан шығар, – деп жүзiме мейiрлене қарады. Тiзе бүктiм. өзiмен бiрге ала жүретiн қобдишасын ашты. Онда сап-сары таба нан бар екен. Құрт пен iрiмшiк бар екен. Бiр үзiм нан және уыстап-уыстап iрiмшiк пен құрт бердi.

	«Ұялма, қарындасым, наннан жешi… Қалай, «Дударайды» ұмытып қалған жоқсың ба?» – деп сұрап та қойды. Талап пен талантты үнемi шыңдап, өнердi тот бастырмау жағын да ескертiп өттi. Мен бiр түйiр iрiмшiктi аузыма салып, қатқан нанды суға жiбiтiп жей отырып:

	– Мақұл, жарайды, аға, – деп «Қараторғай» әуенiн ыңылдап салып бердiм. өзiм бiлем, кей жерi Әмiре салғаннан ауытқиды. Дегенмен, сабырмен тыңдады. Тыңдап болып, әндi өзi асықпай қайталады. Ән ырғағын буын-буынға бөлiп, қолға ұстатқандай етiп түсiндiрдi. Бар ықыласыңмен үйренiп ал деген ниетi едi бұл оның. Сөйтiп, сол сапарда мен осындай аяулы адамды кездестiрiп едiм. Ол байқауда жүлделi орынға ие болды. Үлкен абыройға бөлендi.

	Елге оралғасын Әмiре үйреткен әндердi шырқап жүрдiм.

	«Дударайды» естiген ел менi сахнадан жiбермейтiн болды. Сол ән арқылы мен де абыройға кенелiп, даңқты болдым. Әмірені ұстазым деп те сол үшін айтамын.

	Қазақ даласы, қазақ жерi. Мен бұл өлкеге мәңгi ғашықпын. Оның жетiстiгi мен табысына үнемi құлақ түрiп, шын дос ретiнде қуанып, төбем көкке жетедi. Қазақта талантты ұл-қыздар көп екенiн де бiлемiн. Кешегi Күләш, бүгiнгi Ермек, Бибiгүл, Роза Бағланова, Роза Жамановаларды да жер жүзiнiң талай халқы бiледi. Ондай талантты жандар – Әмiредей ұл тудырған халықтың заңды мақтанышы. Үрiп ауызға салғандай Роза Рымбаева сынды жас әншiнiң есiмiне де бiршама қанықпын. Ол да сол Әмiре туып-өскен Семей өңiрiнiң қызы көрiнедi. өз халқының даңқын шығарған бүкiл әлемге танытқан осындай перзенттерi бар халық, әлбетте, бақытты, қашанда мерейлi, еңсесi жоғары.

	Жасым бiразға келгенмен, менде де әлi арман көп. Соның бiрi – қазақ даласын тағы да бiр армансыз аралап, Әмiре өскен топырақты көрiп, тағзым ету. Семей атырабына барып, Әмiре үйреткен «Дударай» мен «Қараторғайды» шырқасам едi деймiн.

	Иә, Әмiре есiмi мәңгi жасайды. Бүгiндерде туғанына тоқсан жыл толып отырған Әмiре бейнесi оны бiлетiн адамдардың жүрегiнен өшкен емес, өшпес те.

	Ташкент қаласы, Өзбек КСР-ы («Мәдениет және тұрмыс» журналы. №7, 1978 ж.)



	Сапарrали БЕГАЛИН

	ӘН АСҚАРЫ - ӘМІРЕ



	Әміренің туған елі тарақты, бұрынғы Қарқаралы уезі Дегелең болысының «Атан» аулына қарасты Алакөз Шәку деген атаның ұрпағынан болады. Ол кездегі қоныстары осы күнгі «Қайнар» алқабында болған.

	Әміренің әкесі – Қашаубай, Тергеубай екі ағайынды Байдалы деген кісінің балалары екен. Қашаубайдың үйленбеген кезінде жақын ағайындары Оразалы, Төстік дейтін екі жігіт ұрлыққа әуестенген адамдар болды. Қашаубай да солармен үйірлесіп, кейде ілесіп кеткен кездері де болса керек. Оразалы, Төстіктің сойқанды қылығына күйіп, қуғыншы, даушылдардың ертелі-кеш жорығынан мезі болған ағайын, ел адамдары тыйым салмақ болады. Олардың айтқанына көніп, бет алғанынан қайта алмаған екі жігіт ел ішінен Қарқаралының сыртқы Ақмола жақ шеттегі Сарым елін, Жанғұтты бидің ауылын паналайды. Олар кеткенмен, олардың ұрлығына күйген ағайын Қашаубайға да тісін қайрап, қыр көрсетеді. Көзге түрткі болған Қашаубай Оразалы, Төстікті барған елінен іздеп, соларға қосылады. Бұл да Жанғұтты балаларына малшы болып сіңеді. Қашаубай есін жиып, мал құрап, үйленеді. Әміренің шешесі Тойғанды алып, одан Әміре туады. Әміре есейіп келе жатқанда Оразалы, Төстікті еті тірі ағайыны Мұса іздеп барады. Өткен-кеткеннің бәрін жаттықтырып, Оразалы, Төстікті елінің шақыруы деп көндіріп алып қайтады. Олардан қалмай Қашаубай да бала- шағасымен көшіп келеді.

	Көшіп келгеніне көңіл жылуын көрсеткенмен, ағайынның бөліп берер еншісі жоқ, кілең кедей. Қашаубай жақын бай ағайыны Дөненбай жылқысын бағады. Дөненбай ағайын болғанымен, көзі тар, даукес, зорлықшыл болыпты. Бірде Дөненбайдың бір жабағысын қасқыр жейді. «Сен жылқыны дұрыстап бақпадың, жабағымды қасқырға жегіздің», -деп Дөненбай Қашаубайдың бір жылғы ақысын бермей қояды. Өз ағайыны, өз маңайына озбырлығымен аты әйгілі Дөненбайға қарсы тұрар шама жоқ. Бірақ, ішінен кек тұтып, бір есебін тапсам деп кіжінеді. Осыған іш құса болып жүрген кезінде ел күзекке келеді. Дөненбай қойының жазғы жабағы жүнін, тері-терсегін тиеп, Семейге кетеді. Осы бір кез ыңғайлы тиеді дегендей Қашаубай Дөненбайдың бір құлтұғыр дөненін екі аяқ арбаға жегіп, бір іңірде Семейге тартады. Сәтсіз болғанда, Дөненбай қаладан суыт қайтып, Мұқыр өзенінде Қашаубайға қарсы кездесіп ұстайды. Дөненбай қара жүректіктің шегінен шығады. Бала-шағасымен Қашаубайды жаяу тастап, дөненін алып кетеді. Бір жолшыларға ілесіп, Қашаубай Семейге жетеді. Туысы тарақты Әренде деген насыбайшының шаштаку үйінің бір пұшпағын паналайды.

	Күнкөріс кәсібін іздеп, Шағыл бұйратының беткейіндегі Қаражан Үкібаевтің тері жиятын, мал сойғызатын қасап сарайына тері кептіру, шелдеу жұмысына кіреді. Еңбек ақы өнімді болмағанымен, күнкөріске терінің шелі, қасаптың кесіндісі дұрыс болып, ерлі-зайыпты екі адам тіршіліктерін дұрыстап, шаштакуден үй тоқып, баспана жасап алады. Бұл – Әміренің жасы оннан асқан, есейіп, қолғанат болып қалған кезі еді.

	Кәсіпке тұяғы ілініп, өз отының басынан ораза ашып, өмір кешіп жүрген Қашаубайдың Әміресі де қолғанат болып, өзімен ілесе қасап арнасына кіріп, әкесіне тері жайысып, тері шендеп, серік болады. Әміренің қырда, өз ауылдарында болған кезінде құмарта әуестенген бір өнері болды. Ол – аздап домбыра тартып, ән айту. Әмірені оған баулап, бауырына тартқан немере ағасы Серік Тергеубайұлы ойынан өлең шығарып айтатын, домбыра, гармоньды бірдей тарта, ойнай білетін жігіт еді. Сол Серік Әміренің қаршадай күнінен әнге, домбыра сазына құмарлығына қызығып, әдемілеп ән айту, домбыра тарту өнеріне баулыған. Қашаубай Семейге қарай көшкенде, Серік қолына ұстатқан кішкене домбыра Әміренің ертелі-кеш қолынан түспейтін. Ол кей кездері:

	– Серік ағамның әнін айтамын, -деп «Шұбартаудың басында қос барабан» деп бастайтын. Әміренің әнге деген талабына шешесі Тойған ерекше қуанатын. «Әмірежан ағасы ерке жігіт сияқты әнші, ақын болады», - деп баласын көтермелеп қоятын.

	Әміре әкесімен Қаражан байдың қамбасына барып жүрген кезінде байдың қасап басқаратын адамы тері жайып жүрген Қашаубайдың қасына келіп:

	– Қашеке, мына қасыңдағы бала өз балаңыз ба? Өзіңе серік болып қалыпты ғой. Немене оқи ма? – деп сұрады. Қашаубай әдеттегі әзілқой мінезін істеп:

	– Бала өзімдікі деп жүрмін. Әлде танып тұрсың ба? – деп күле жауап берді.

	– Ойбай-ау, кішкене ғой. Түнде мына қамбада жалғыз қорқады ғой.

	– Қашеке, қорқатын ондай қауіпті еш нәрсе жоқ. Мына қамба қақпасының қасындағы кішкене үйде отырады. Ішінде темір пеші бар. Кәресін шам қоямыз. Тек күзет барын білдіріп, тақылдақты соғып, қамбаның ішін ара-тұра аралап қойса – болғаны. Әсіресе, осы қамбаның қан-жынына ұялап алған иттер бар. Соларға абай болса болғаны. Ол иттер күзет жоқ екенін білсе, қамбаның іргесін қазып, кіріп кетеді. Ал, тақылдақтың дабылы шығып тұрса, маңайламайды. Алғашқыда бір-екі күндей өзіңіз бірге болып, бойын үйретіңіз, - деп бәрін өзі айтып береді. – Сіз ақшадан күліп отырған адам емессіз ғой. Егер күзетке келіссек, балаңыздың айлығы 8 сом болады. Сонда өздеріңе жап-жақсы табыс болмай ма? - деп мөлдіретеді.

	Ақшаның аты аталғанда Әміре қуанып кетті. Жоқтықтың, жетпегендіктің тақсіретін үздіксіз көріп келе жатқан ол әкесіне жаутаңдай қарап:

	– Әке, мен күзетем, - деді.

	– Қорықпайсың ба?

	– Қорықпаймын, тақылдағым болады. Қақпаны бекітем, домбыраны алам, ән саламын. Ана Шакіманның гармонын сұрап алам, - деп әкесін мүлде көңілдендіріп қойды.

	– Ал, онда келістік, ертеңнен бастап күзет сіздердікі.

	Айлық жүреді.

	– Баймен өзім келіскем, – деп қамба бастығы жүріп кетті. Айтқандай ертеңіне күзетті тапсырып, тақылдақты, күзетші үйшігінің кілтін, ішіндегі аспаптарын көрсетіп, қолдарына берді. Міне, сол күннен бастап «күзетші бала» атанды. Алғашқыда Қашаубай өзі қасында болып, баласының бойын үйретті, өзі күндіз тері кептіріп, кешке қайтады.

	Серік ағасы берген кішкене домбырасын безілдетіп, өзінің үнемі ыңылдап айтатын әнін барынша шырқай айтып, үнін жаттықтырып, әнге жан-тәнімен берілді.

	Бірде Шәкіман Әмірені үйіне ертіп келді. Үйде қырдан келген қонақ бар екен. Шәкіманның шешесі Әміренің ән салып, Шәкіманның кішкене гармонын ойнап, әнге келтіріп жүргенін жақсы көріп, қызықтады.

	– Ой, Әміре, жақсы келдің. Сен әнге құмарсың, талабың бар. Біздің мына отырған қонағымыз – ел ішіне аты шыққан әнші. Менің қайным, атын атамаймын. Сен ана үйіңдегі кішкене домбыраңды алып кел. Мына кісіге ән салдырамыз. Сен ән үйренесің, - деді.

	– Апатай, қазір әкелем, - деп тұра жөнелді. Әміре үйге келгенінде әкесі тері сарайынан келген бойы екен.

	– Әке, мен бүгін күзетке жайырақ барам. Мына Шәкіманның үйіне бір әнші келіпті, менің домбырамды сұрады. Содан ән үйренем, – деді, Әміре әкесіне еркелей қарап. Қашаубай күні бойы тері шендеп, оны керіп, кептіріп, шаршап келсе де баласының бетін қайтармады.

	– Бара ғой, шай-пұй ішіп, өзім барып отырармын. Бірақ, таң атқанша отырып қалма, – деді.

	– Жарайды, әке, жарайды, – деп, Әміре кішкене қоңыр домбырасын алып, Шакіманның үйіне жөнелді. Әміре келгенде, Шакіман үйінің қонағы шайды ішіп, шынтақтап жайланып отыр екен. Әміре алып келген домбыраны алып, азырақ құлақ күйіне келтіре бұрап, қолын жаттықтырды. Шакіман мен Әміре екеуі ауыздарын аша домбыра ішегінен шыққан ән ырғағына ұйып отыр. Біраздан соң ауыз үйдегі ас- суын жөндеп, Шакіманның шешесі келіп:

	– Ал, әнші қайным, әніңді естімегелі не заман, үніңді сағындық қой. Ағаң қайтқалы келгенің де осы. Мына балалар да тыңдасын, ән салшы, - деді.

	– Ә, жеңгесі, қалағаныңыз ән болса, айтайын, - деп дөңгелек сақалын бір сипап қойып, арықтау сұр кісі тамағын кернеп, ән шырқады. «А» дегенде даусын бір көтеріп алып:

	Ой, Ардақ, сен ақ қоян секектеген,

	Қолымда бір тазым бар жетектеген.

	Ойымда үш ұйықтасам бар ма менің

	Айрылып сенен, сәулем, кетем деген,

	- деп «Ардақты» құйқылжыта тоқтап еді. Осы кезде баласының Шакіманның үйіне әнші келіпті дегеніне ән тыңдауға Әміренің шешесі Тойған да келді. Ол кісімен аман- есен айтысып танысты. Тойғанның сұрағына:

	– Менің атым – Нұрта, мына көршіңіздің қырдағы ағайыны боламыз. Қоянкөз тұрым деген елден боламын, - деді.

	– Онда бөтен емес екенсіз. Біз де Дегелең елінің тарақты деген атадан боламыз. Балаларды қуантып, ән айтқаныңызға рақмет. Мына бір алдыңызда отырған бала біздің бала еді, ән дегенде жанын үзеді. Тәуір әніңізден бір-екі ән үйретіп кетіңіз, - деп тілек айтты.

	– Олай болса, үйрене берсін, -деп Нұрта «Гауһартас» әнін шырқады. Әміре аузын аша тыңдап ұйып отыр. Біраз дем алып, Нұрта өзі жақсы көріп айтатын Жаяу Мұсаның «Ақ сиса» әнін, онан кейін «Құлыбай бай» деген күлдіргі ән айтты. Әннің бәрін бірден ұғып алмағанымен, Әміре бір-екі әннің жобасын көкірегіне тоқып қалды. Ол күні Нұрта әнін тыңдау осымен тоқтап, Әміре әкесіне кешірек барды.

	Нұрта Шакіман үйінде бірнеше күн болды. Әміренің ән құмарлығына қызығып, өзі айтқызып үйретіп, Әміреге екі ән үйретті. Бірі – «Ардақ», екіншісі «Ақ сиса». Бұл әндерді өзі кімнен үйренгенін де айтты. Бірақ, балаң әнші әннің айтуын ұққанымен, кімнің әні екенін ұғына қойған жоқ. Нұртадан үйреніп алған әндерін Әміре түрлендіре айтып, сол айналадағы шілдеханаларда шырқап, әншілік атқа ие бола бастады.

	Шакіманнан сұрап алған гармонына қосылып, Қаражанның қасап сарайының қақпасын татар, қазақ әндеріне ұя қылып алды. Бірде қырдан Серік ағасы келіп, өзі домбыра беріп, ән тіл ашарын жасаған Әміренің келістіре айтқан әндерін естіп, қуанып, орасан ықылас көрсетті. Серік қырдан келгенде, Байдалы баласы Исабек саудагердің үйіне түскен-ді. Ол бір күні Қашаубайға айтып, Әмірені Исабектің үйіне ертіп келіп, әнін айтқызды. Серіктің өзінің ән айтып, өлең шығарып жүретінін мақұлдамай, «жаяу сері» деп кекете тыңдайтын Исабек Әміренің әнін «а» дегенде онша елемеген-ді. Әміре «Ақ сисаны» төгілте айтқанда: «Мына Қашаубайдың жайын ауыз ұлының көмейі бүлкілдейді ғой. Тағы, қайта айтшы», - деп сүйсіне тыңдады.

	– Исеке, сіз байлық амалының ақылын тапқан кісісіз. Әнді қошеметтей қоймаушы едіңіз. Мына Жаяу Мұсаның күйіне айтқан әнін Әміре сайрандатқанда, таңдай қақтыңыз. Осы әнші балаңызды Қаражанның қорасын күзеттіргенше, атыңыздың делбесін ұстатып, ән айтқызып отырмайсыз ба? –деді.

	– Өзі сен сияқты әу-әумен жүріп, ат жегуді, делбесін ұстауды біле ме екен? – деді Исабек нығырлана сөйлеп.

	– Исеке, әу-әу ат жегіп, делбе ұстауға бөгет болмайды, қайта ат делбесін кербездеп ұстап, Исекеңнің әнші делбешісі деген атыңызды шығарады, - деді Серік.

	– Онда ана Қашаубай ағаңа айт. Ертеңнен бастап баласын өзі ертіп әкелсін, -деді.

	Сол айтқан күннен бастап Әміре Исабек атының делбесін ұстайды. Бұл үйдегі бір Әміреге ұнаған нәрсе Исабектің балаларына сән үшін алып берген 18 баспалы гармоны болды. Сұлыға семіріп, жеңіл тарантасқа жегіліп, делбенің ауыздығымен алысқан ат, еркіндей жортар жүріс Әміре әніне қанат байлағандай, ат делбесін қолына алғанда ән толқынына бөленді.

	Исабек сияқты бай саудагердің үйінен қонақ үзілмейді. Кейде қыр қазақтары, кейде қала саудагерлері, татар жастары болып қалады. Солардың көңіл көтерер әнші, гармоншысы - Әміре. Біраздан Исабек үйіне қатынасы бар Семей қаласының жастарына Әміреніңәншілікөнерітанылып, кейдеқымызшы, сырашы үйлеріне барып, ән шырқап жүрді. Осындай бір бас қосуда Әміре Ақымның Нұрлан дейтін баласымен танысты. Оның қасында бірге болған Жақып дейтін жігіт Әмірені сол көргеннен бастап мүлде өзіне тартып алды. Ол өзі, бір жағы, қалаға байланысты, негізгі тұрағы қырда екен. Өздерінің елдерінен қыз алып, қыз беріп отырған Абралы болысына қарайтын Жалықпас тайпасынан екен. Тіпті, сұраса келе бір жылы туған, төл құрдас болып шықты. 1888 жылы туған екі жас үйлесіп кетті.

	Осы күннен бастап Әміре Нұрлан, Жақып арқылы қаланың жігіт-желеңінің көбімен танысты. Әміренің ойын-тойға салына бастауы ағайын тартып қолына ұстаған Исабекке ұнай қоймайды. Өйткені, аттың күтімін, өзінің ауыр денесіне сүйеу болып, көлеңкесіндей қасында ербиіп жүруін қалайтын Исабек бір күні:

	- Қашаубайдың жайын ауызы, сен қоныс таппайтын әуейі болып барасың-ау. Мен сені Серік айтқан соң, жаттың есігінде болғанша, жақыным ғой, өз маңымда болсын деп ойлап едім. Олай болатын түрің жоқ қой, - деп жазғыра, кінәлай сөйледі. Оған Әміре ешқандай қарсыласқан жоқ. Тек ішінен: «Тегінде, мені құлданбақ ойы бар ма өзінің. Ол бола қоймас», - деп түйді.

	Осы кезде көптен сырқаттанып жүрген Қашаубай қайтыс болды. Ол кісіні жөнелту жағдайында да Исабек ондай ағайындық көрсете қоймады. Ендігі жесір шешенің, бой жетпеген үрпе-шүрпе қарындастың тіршілігі Әміренің мойнына жүктелді. Исабектің там-тұмдап берген айлығы күнкөріске дәнекер бола алмады. Арқа сүйері сонау танысқан ер көңілді замандастары болды.



	* * *

	Әмірені ең алғаш 1918 жылдың жазында көрдім. Сол жазда «Қазақтың атақты алыбы Қажымұқан Семейге келеді екен, ойын көрсетеді екен», - деген лақап тарап, Семей халқы ынтыға күтуде болды. Мен бұл кезде осы күнгі Жаңа Семей қаласының тұрғыны Әбдікәрім Нұрабаев деген жиен ағайдың үйінде тұратын едім. Бұл жиен ағай жаны сері, ел ішінде жауырыны жерге тимеген балуан адам-ды. Өзі содан бір жыл бұрын ғана Шәуешектен көшіп келген болатын. Жаңа Семейдің тұрғындарының сауықшыл, белгілі бірнеше әнші, гармоншы жігіттері болатын. Солардың бірі - Әміре біздің жиен ағаймен таныс екен. Олардың, көбінесе, бас қосар жері – қымызшы үйлері. Демалыс күндерінде аралға шығып кетеді. Жел қайықпен Ертісті өрлей құлдилап, саяхат жасайды.

	Бір күні жиен ағай үйге көңілдене келіп:

	- Әлгі Қажымұқан деген қазақтың алыбы келіпті. Өзі айтса, айтқандай-ақ екен, - деп сүйсіне сөйледі. – Мына Бейсекенің балаларымен Омбыда кездесіп, танысқан дос көрінеді. Солар ана қымызшы Мәкеттің үйіне апарды. Біз де сонда отыр едік. Олар Әмірені шақыртып алған екен, бір тамаша болғаны. Қажымұқан өзі осы бір жақта ойын көрсететін көрінеді. Оған дейін ана достарының үйінде болмақ. «Ертең аралға шығамыз, балуанға қаламыздың тамаша жерлерін көрсетеміз», - деп мүлде көтеріліп алыпты. Сөйтіп, ертең аралға мені де шақырды. Егер барғың келсе, алып барамын, - деп жиен ағай маған ұсыныс жасады.

	Мен оған қуанып кеттім. Өйткені, сонау 1913 жылғы «Айқап» журналынан Қажымұқан балуанның алып күші туралы оқып, өзін көруге ынтық едім. Тіпті ойламаған жерден сәті түсті. Келесі күні асыға күтіп, жиен ағаймен ілесіп, аралға келдік. Біз келгенде аралдың саялы ағаш, сазды көгалы қайнаған адам базары. Осы думанды көпшіліктің орта жеріне әкеліп төселген кілем, жайылған дастарқан, сары тегененің сағасына жете мөлтілдете толтырылған қымыз. Дастарқан басында нар түйедей алып тұлғалы Қажекең отыр екен. Оның айналасы өзіміз көріп жүрген Слабодкенің сері, сылқым жігіттері. Сары керсендегі сары қымыздың иісін бұрқырата құлаштай сапырып отырған сымбатты сылқым бойжеткен – Мәкет қыз. Біздің жиен ағайды жергілікті жігіттер құрметтей қарсы алды. Ол кісінің арқасында маған да орын тиді.

	Осы мәжілісті беделінің бедері артып, еркін сөйлеп отырған Жақып:

	– Әнсіз мән бола ма, Қашекемнің далбауызы, шырқап жібер, - деп қасында отырған аласа бойлы, сұр жігітке әмір ете сөйледі.

	Әлгі жігіт қасындағы бір жәшіктің сыртында сүйеулі тұрған домбыраны алып, құлақ күйін безілдетіп шырқай жөнелді. «А» дегенде оның шырқап жөнелгені «Қарға» болды. Сол әннің қайырмасын құйқылжытқан кезіндегі оның жанары қымыз сапырып сызылып отырған ана қызды жеп қоя жаздады. Қыздың да ақ құба бетінде қызыл рең ойнап, қабағында қан толқыны ойнатқан сүйсіну сызықтары көрінді. Содан кейін Қажекеңнің сұрауымен «Ғалияны» да өз мәнерімен құйқылжыта, құбылта соқты. Енді біразда Нұрлан өзінің сыпайы да сызылып шығатын үнімен:

	– Қажекеңе бұрын естімеген әнін шырқап жіберерсің. Әлгі бір жылап айтатын әнің бар еді ғой, - деп құлақ қағыс етті.

	– Е, оны айтпаса Әміренің ән құмары басыла ма, шырқайды, – деп Жақып киіп ала жөнелді. Әміре азырақ тыныстап, таңдайын жібітіп, домбырасын, серпе-серпе қағып жіберіп, «Ағашаяққа» баса жөнелді. Бұл әнді айта бастағаннан Әміре мүлде өзгеріп, бір құлпырған сипат тапты. Әсіресе, «Алсаң ал, алмасаң қой. Мендағы өлер деймісің», - деген жеріне келгенде, Мәкет қызды жыламсыраған көзімен жеп, күйзеліп кетті.

	Бұл күнгі мәжіліс мен үшін ерекше жаңалық, жан тебірентер жақсы әсер үйірді. Өйткені, сонау «Айқап» журналынан оқыған алып күш иесі Қажымұқан балуанды көрдім, әнімен бүкіл Слабодке жұртшылығын аузына қаратқан Әміренің әсем де аспандаған әнін қатар отырып тыңдадым. Сол сияқты уақыт өнерінің озықтарымен дидарласып, жүз таныстым. Мәжіліс аяқталып, үйге оралғаннан кейін, жиен ағайыма бар ықыласыммен алғыс айттым.

	Мен осы кездесуді өмірімнің ерекше бір сәті деп жүрген кезімде Әміремен ат үсті тағы бір кездестім. Бұл 1922 жылы жаз айында болды.

	Біздің Дегелең болысына қараған ел Семей уезінің Шаған, Бұғылыболыстарынақарайтынтобықтыруларыменқоныстас болатын. Қыстаулары іргелес, күзекте де, жайлауда да қанаттас көшіп-қонады. Осы көршілес елдердің арасында ат сайысы, балуан бәсекесі, аңшылық бәсекесі болып отырады. Осы бір жылдарда халқымыз еркіндеп, Октябрь нұрының сәулеті қыр елдерінің мерейін шалқытқан жылдар еді. Менің сол жылдары Дегелең болыстық атқару комитетінің бастығы болып сайланып, қызмет істеп жүрген кезім.

	Ел жайлауға көшіп, үйлерін тігіп, үйіріле өріс кернеп отырған. Біздің көшпелі кеңсе де жайлаудағы ел орталығына келіп орныққан болатын. Бір жауапты науқанды атқарып, демалыс тәрізді мәжіліс жасап жатқанымызда, менің хатшы серігім Шашым Жайлыбаев басқа бір ауылда еді, сол келді. Ол көңілді, сөйлеп тұрған, жаны серілеу әрі оқығаны бар жігіт болатын.

	– Болыстық атқару комитетінің төрағасы, мен бір жаңа хабар әкеліп отырмын. Кішкене бой сергітіп, ат бәйгесін көруге қалай қарайсыз? – деді ол. “Қайдағы ат бәйгесі?” деген біздің сұрағымызға:

	– Ана біздің Сылдырбай ағайдың Шимайқара атанған бәйге аты бар ғой. Сол қара атпен мына тобықты атбаздары сондай бәсеке болатын. Солар көктемнен бері сөз байлап, осы жайлауда ат жарыстырмақ екен. Соған хабар айтып, Көксеңгір деген жерде бас қосып, ат шаппақ көрінеді. Сол жиынға ана Сылдырбай ағай сізді де шақырады. Көтермеші емес, мына атын алып, топты бастап барсын дейді. Соған барып, қызық көрсек деп ойлап тұрмын, -деді.

	Ат бәйгесін естігенде желікпейтін, елегізіп елеуремейтін қазақ бола қоймаған шығар. Бізге де осындай көңіл көтеріс болып отырғандай еді. Тамылжыған шілденің айы, Мейзек жонының самал желі ескен жасыл жайлау, айдыны шалқып, аспанға төсін керген Бөріліқақтың айна көлі. Осы көлдің сағасында отырған Сылдырбай ауылына біз келгенде, Сылдырбай ағай әзілді әсем күлкісімен қарсы алды.

	– Уа, азаматтарың бәйгелі, абыройларың әйгілі болсын, - деп тақпақтай сөйледі. Сол жерден бәйге бәсекесіне баратын топ аттандық. Ат мәресінің сөресі шаншылған Көксеңгір шоқысының басы толған халық екен. Ел ішінің ежелгі дәстүрі бойынша, топтың бір жағынан біз де дөңгелене түсіп отырдық. Бәсекелес бәйге аттар іріктеліп, айдаушылардың алдына түсті. Балуандар балтыры жарқырап, майданға шықты.

	Екі жарыла отырған ат бәсекесінің жұртшылығы аттар бәйге өрісіне кеткенде, балуандар кезектесіп айқасқан кезде ғана тіл қатысқаны болмаса, араласа, сөйлесе, біреуге-біреу таныса, араластық болған жоқ. Біздің шағын тобымыз өзімен-өзі. Тобықты жағы аса көп келіпті. Қызылордадан да, Көкшеден де, Шыңғыстан да ер азаматы түгелге жақын десіп жатты.

	Бір кезде алыстан жіберілген аттардың да қарасы бұлдырап, будақтаған ат тұяғының шаңы бұрқылдап, үздік-создық көмбеге жақындаған кезде өңге аттан қара үзе, ұйытқи ойнақтаған Сылдырбайдың Шимайқарасы шыға келді. Ат тартусыз. Тек отырған жұрт ұран шақырып, айғай салуда болды. Онан кейінгі аттар да өз ретімен келіп жатты. Бір-екі жылдан бері кезене де, кіжіне де бәсекеге бел байлап, барынша бабымен барып қамданған Шаған, Бұғылы байларының лебі басылып, үстемдік біздің жаққа ауысып, қырлана күлісіп тұрғанымызда: «Ассалаумағалейкум, ағалар, ардақты, аруақты ауылым», - деп астында жұпыны құла бестісі бар, басында жеңіл ноғай бөркі бар Әміре атынан ырғып түсіп, Сылдырбайдың қолын алды. Сонан кейін бізбен амандасты. Біз Әміренің ол топта отырғанын білгеніміз де жоқ-ты. Қуаныса амандасып, қайдан, қашан келгенін сұрасып жатырмыз. Ақкөңіл, сөзге олақ Әміре күліп: «Менің жүріс-тұрысым қызық қой. Мына Шағанның жаңа Семейде тұратындары бар емес пе, жайлауға барамыз, ел қызығын көреміз деген соң, солармен бірге мына Әмзенің аулына келгем. Оның Смағұлы оқыған жігіт қой. Қызметтен демалысқа шығып еді. Солармен бірге отырғанда, жаңа қара аттың үстіндегі бала елінің ұранын айтқанда, тұла бойым шымырлап, орнымда отыра алмадым. Содан тұра сіздерге сәлемдесе келдім. Ел аруағын шақырған қиын екен», - деп біраз ойға келіп тұрғандай болды.

	Ойда жоқта қолымызға түскен Әмірені босатпадық.

	– Ал, сүйегің қызып, біздің топқа келген екенсің, бізбен жүр, – деп қолқаладық.

	– Туысқандық құрметтеріңізге қуанам, төбем көкке көтерілгендей мақтанып қалдым ғой. Ал, бүгін сендермен еріп кетпеймін, әлі де олардың тобына барайын. Бүгін Семейден келген досыммен бірге болып, ертең мына Сылдырбай ағайдың ауылына келейін. Сол жерден жолығалық, - деп, бізден рұқсат алып, Әміре Семейден бірге келген тобына барып қосылды. Бас бәйгені алып, Шаған мен Бұғылы болыстарының алқынып келген атбегілерінің сәйгүліктері ұршығын сылқылдатып тілерсегіне соқтырып, біз де ауылға оралдық.

	Біз сол күні қайта оралып, Сылдырбай ауылына келіп, өзімізше сауық құрып, қара ат пен Исмақ балуанның белдескен жерде мерейімізді үстем еткен өнерлерін мадақтап, думандадық. Ертеңіне күткен уақытта, айтқан уәдесі бойынша, Әміре де келді. Әмзе аулынан ертіп келген атқосшы жігіт Әміреге:

	– Әнші аға, аулыңызға келдіңіз, байқауымша, әзірге осында болатын түріңіз бар. Егер рұқсат етсеңіз, мен қайтайын, - деді.

	– Иә, мен біраз осы елде болам. Смағұлға айтқамын. Сәлем айт, - деп жолдасын қайтаруға кірісті. Қонақтарын күткізіп, үнсіз отырған Сылдырбай:

	– Әміре, сен ел сағынып, жер сағынып, ағайын ортасына келдің. Ана мініп жүрген атың өзіңдікі емес шығар. Оны да қайтар. Тарақты деген бір қауым елміз ғой, сен мінетін тай табылар, - деп күлді.

	– Сіз қайтар десеңіз, қайтарайын. Серік деген ағамның бір ауыз өлеңін естігенім бар еді. Сол есіме түсіп, жаяу қалам ба деп сенбей отыр едім, - деп күлді. Мына жерде әзіл-қалжың аяқсыз қала ма, біз де қандай өлең деп жабыса кеттік.

	– Ой, ол Серік ит менімен құрдас болатын. Ат қоңайсын дегенге шыдай алмай жүргені ғой, -деп, Сылдырбай әдеттегі сөзшеңдігіне салып, ол өлеңнің айтылмағанын ұнатты. Оған біз боламыз ба, Әміреге қоймай айтқыздық.

	АССАЛАУМАGАЛЕЙКУМ, мырза Сылдыр,

	Көзіме көрінесің алдыр-бyлдыр.

	Бyгін келсем, ертең кел деп жылжытпай,

	Құрбыңның ат СҰРАҒАН көңілін тындыр,



	- дегенін өзінен естіп едім. Мені әнге баулыған, гармонын үйреткен сол кісі еді. Әрі ақын, әрі әнші жаны сері адам еді, -деп, Әміре әнші ағасын есіне алып мұңайды. Біз әзілдес ағай Сылдырбайға:

	– Әміреге Әмзенің аулынан мініп келген тайды қайтар, тарақтыдан сен мінер тай табылар дегенге мырза кісі екен деп қалып ек, мына Серіктің өлеңіне қарағанда, сараң екенсіз, - деп жынына тидік.

	– Олай болса, мен сендерге сараңдықты көрсетейін, - деп сол жерде Әміреге қояндай бір боз бестіні ерттеп берді.

	Әміре қазақтың ән өнерін әлемге таратқан, асқақ үнімен жаңадан ірге жайған театр сахнасында, ел алдына баратын концерттерде өрге сүйреген әуен асқары еді. Ол 1934 жылы ашылған қазақтың тұңғыш опера театрының сахнасында ән шырқай алмады. Сол Әміре 1934 жылы 46 жасында қайтыс болды. Осы жерде бір ескертіп айта кетерлік анықтама, Әміренің туған жылы жайлы. Әміренің туған жылын «Ағашаяқ» деген атпен шағын кітап етіп жазған Н. Анов пен Қайнекей Жармағамбетов 1896 жылы деп жазды. Ал, түзетіп, архивтегі жазбаларға сүйенген Хабиев 1898 жылы туған деп жазды. Осы көрсетілген екі жылнаманың екеуі де жаңсақ. Әміре 1888 жылдың ішінде туған адам екеніне мына сияқты дәлелдерді айта кеткен жөн болар. Әміренің өнер жолынан көптеген дәлелдерді Әмірені өз көзімен көріп, тіпті сол Әміренің баласындай болған Тоқжігітов Мұқатай «Ән атасы - Әміре» деген кітапты жазып бастырып шығарды. Осы Мұқатайдың әкесі Жақып Тоқжігітовпен Әміре әрі дос, әрі бір жылы туған құрдас, өмірі бірге жасап, үй ішімен араласқан адам. Әміре өзі екі сөзінің бірінде Мұқатайды «менің балам, аузына тілі сыймайтын Жақыпқа мұндай бала қайда»,- деп күлдіретін. Сол Жақыптың туған жылы 1888 жылы екен. Сондықтан Әміренің туған жылы 1888 жылдан есептелгені дәлділік болады.

	Әміренің 1925 жылы Парижде профессор Перно жазып алған әндерін қолға түсіре алмай, ардақты асқақ әншінің даусына зар болып жyргенде, 1974 жылы бір қуанышты жағдай болды. Ол қуанышты халқымызға сыйлаған жас зерттеуші Шәкәрімов Жарқын болды. Осы бір жолың болғыр жас талмай, Әміренің 1925-1927 жылы фонограф валигіне жазылып, ораулы өнер қоймасында сақтаулы жатқан әндерін тауып, қазір пластинкаға түсірді. Бұл өлген тіріліп, өшкен жанғандай өте құнды табыс болды. Сөйтіп, Әміре әні қазақ даласына қайтадан оралды, туған аспанында қайтадан қанат қақты.

	Әміренің асқақ әнінің жан жүйені балқытар лебін ұрпақтан ұрпақ алтын мұра етіп, әлі де сүйсіне мақтана мадақтар, жыр етер. Өнер өшпейді. Талантты тат жасыра алмайды. Әміре әні аспан әлемінде шарықтай бермек.

	...Әміренің әлемге әйгілі ән қанатын Еуропа төрінде Париж сахнасында сермегені газет-журналдарда сан рет жазылып, жеке кітаптарда да ерекше мадақталып айтылған ғой. Әміренің онан басқа да ерекше көзге түскен сәттері болған екен. Әміре 1919 жылы Иркутск қаласында бір сауық кешіне қатынасып, бүкіл бурят халқын таңдандырған. Осы бір ерекше естелікті сол күні Әміренің қасында болған Ақыш баласы Қаби айтқан еді.

	Ол кездесу, яки сауық кешіне қатынасу мынадай жағдайда болыпты. Иркутск қаласында тұратын Идаятолла деген татардың оқымысты азаматы Қабимен таныс екен. Сол танысы арқылы Иркутск қаласынан кездеме, шай, сол сияқты саудалық заттар алып қайтуға Қаби баратын болып, Әмірені серік жолдас етіп ертеді. Олар Иркутск қаласына келіп, өздерінің сауда-саттығына кіріспес бұрын Идаятоллаға жолығады. Идаятолла Қабидің үйінде қонақта болғанда, Әміренің әнін тыңдап, сүйсіне танысқаны бар екен, ол Әміреге ерекше ілтипатпен амандасып:

	– Әміренің келгені бек яхшы болған, - деп Қабиға бір тосын хабар айта бастады:

	– Қаби, сенбілебермессің, бұл Иркутскқаласындасаналуан ұлттар тұрады ғой. Осында тұратын халықтың көпшілігі деп айтуға боларлық – бурят-монғол тайпалары. Сол елдің оқыған ғалым азаматы Турбашеев дейтін кісі бар. Сол ертең кешке Иркутск сахнасына өз елінің сауық кешін қоюға әзірленіп, бізді шақырып еді. Ол кісінің маған айрықша бір тілегі болған еді. Ол біздің татар жыршысын жырлатсақ деп еді. Мен соған жақсылап жыр айтар адамды таппай сасуда едім. Біз енді Турбашеевке Әміренің әнін айтқызуды ұсынамыз. Егер сіздер рұқсат етсеңіздер, мен оған кеште хабарлаймын, - деп өтінгені. Мен Әмірені өзін билеген кісі болмай: – Әнші осында отыр. Сауық кешіне баралық, ән салалық десе, өзі айтар, - дедім. Әміре әдеттегі елгезек мінезіне салып:

	– Әнді мен айтармын-ау. Олар түсінбей жүрмесе. «Мен бас дедім, ол құлақ деді» деп ертеде бір саңырау айтқан, солай болып жүрмесе, - деді. Идаятолла қуана сөйлеп:

	– Әміре абзи, сіздің әнді ұқпас құлақ, сезбес жүрек болмас. Тек айтуға уәде берсеңіз, мен қалған жағын өзім білем, - деді. Бізді ертеңіне ертесімен Идаятолла Турбашеевке апарып таныстырды. Турбашеев қуана қарсы алып, Әміренің аты- жөнін жазып алып, қазақ халқының қысқаша тарихын, Әміренің қайдан келгенін сұрап отырып:

	– Ермековті білесің бе? – деп сұрады. Біз білетінімізді айттық. Сонан сөз қозғап:

	– Мен Томск қаласында Ермековпен танысқан едім. Ол сонда оқыды ғой. Мен де сонда оқығам, - деп түсіндірді.

	Уәде бойынша кешкілікті ойын қойылатын клубқа келсек, Идаятолла бізді қарсы алып:

	– Сіздерден Турбашеев Ермековті білесіңдер ме деп сұрап еді ғой. Сол Ермековтің жұбайы Рахила деген апай болатын. Ол кісі де сол Томскіде оқыған еді. Сол кісілер бүгін бізге қонаққа келіпті. Келісімен ол кісі Турбашеевті сұрап, дидарласқысы келді. Мен Турбашеевтің сауық кешін ұйымдастыру жұмысымен шұғылданып жүргенін айттым. Ол кешке сіздерді шақырғанын да айттым. Әлекең оған тіпті көңілденіп кетті. Рахила апай екеуі ойын кешіне келеді, - деп бір жаңалық айтты. Бірлі-жарым болса да қазақ азаматының сол кеште болуы бізге де көңілді болды.

	Кеште Турбашеевтің әйелімен таныстық. Аты Мария, өңі де, аты да біздің елімізбен үйлесіп тұрған, өзі де бір ашық мінезді, сауатты адам екен. Енді біраздан соң Идаятолла бастап Әлекеңді әйелімен ертіп келді. Сол жерде бас қосылып, Турбашеев мектептес досын қуана қарсы алып, бізді сауық кешіне шақырғанын айтып еді. Әлекең ерекше құптай сөйлеп, Әміренің асқақ әншілігін жеткізе сөйлеп кетті. Турбашеев онан сайын қуанды.

	Сонан, қысқартып айтқанда, сауық кеші басталды. Бурят халқының музыка аспаптары әнші, күйшілерінің қолында, сыбызғысын тартып өнер көрсетті. Бір кішкене үзіліс кезінде Турбашеев сахнаға шығып:

	– Туысқан қазақ халқының атақты әнші азаматы біздің осы сауық кешімізде қонақ болып отыр. Сол кісінің айтуынан туысқан халқымыз – қазақтың әнін тыңдасақ, оған қалай қарайсыздар, - деп ұсыныс жасады. Клубта отырған жұрт дуылдай қол соғып, сахнаға шақырды. Домбырасы жоқ, гармоньға жатық ойнайтын Әміре 18 баспалы гармоньды ала шығып, ән шырқады. Алдымен күлдіргі де көңілді «Ағашаяқ» әнін айтты. Отырған халық дуылдай қол соғып, өздерінше тағы да айтыңыз, сұраймыз деп клубты басына көтерді. Халық тілегі қабылданды. Әміре «Екі жиренді» айтты, отырған тыңдаушы жұрт онан сайын дуылдап қол соғып отырып алды. Сонан Әміре «Жиырма бес» әніне басты. Әннің құйқылжи төңкерілген әуенінен толқығандай клубтың ішінен үздіксіз «бис-бис» деген, «ой чуер» деген үндер шығып, жібермей қойды. Енді Әміре Майраның әнін шырқады. Әннің аяғын тоспай дуылдап айтылған қошемет, шартылдай соғылған алақандар тоқталмады.

	Бұл Әміренің өзіне тілі таныс емес, тіршілік, өнер саласы бейтаныс бөгде ұлттың сахнасында тұңғыш ән шырқауы еді. Өзінің ана тілінде шырқаған әніне тілі, әуені басқа елдің адамынан естіген тұңғыш құрметі еді. Әміренің осындай бір кездейсоқ ән шырқауы халқымыздың әсем ырғақты асыл әнімен бөгде қауымның жан жүйесін тебіренткен бір көрініс еді. Әрине, Әміренің осы сауық кешіне қатынасып, халқымыздың әсем әнін бауырлас бурят халқына таныстырғаны ешбір баспасөз бетінде жазылған емес. Бірақ, көзімен көріп, сол кеште болған адамның сүйсіне айтқаны менің қойын дәптерімде жазулы еді. Бурят халқының атақты перзенті Турбашеев Әміренің әнін ерекше бағалап, өзіне таныс қазақ азаматтарынан Әміренің амандық-саулығын сұрап, сахна саңлағы болғанын, Парижге барып дүние жүзіне аты әйгіленгенін естігенде сондай қуанған екен.

	(«Сахара сандуғаштары» кітабынан, А. 1976 ж.)





	М. ҚАРАТАЕВ

	ЕСТЕЛІК



	...Менің ҚазПИ-ге түскен жылым еді. Қазақ республика- сыныңонжылдығынаарналғанконцерттікөруүшінстуденттер театрға бара қалдық. Театр атаулы онда біреу-ақ. Қарасам, алдыңғы қатарда Бейімбет пен өзіміздің оқытушымыз Сәкен Сейфуллин отыр. Көзімді екеуінен алмай отыр едім, бір кезде сахнаға атақты Әміре Қашаубаев шықты. Шашын ұстарамен алдырған, жазық маңдай, кең иық, тапалтақ келген ақсары жігіт ұршықша үйіріліп шықты да, сахнаға малдасын құрып отырды. Жасы 35 шамасында Тұғырдағы бүркітше тас түйін боп оқталып алған. Оның Парижге барып, дүниежүзілік концертте бәйге алып қайтқанын естігенмін. Әміренің салған үш әні – «Ағашаяқ», «Қорлан», «Ардақ» әлі есімде. Бұл әндерді мұндай салған әншіні қайтып көргенім жоқ. Ол қай ән болса да мөлшерсіз даусын мейлінше шырқап, аспанға асырып алады да, сосын барып сорғалатып, тамылжытып, төмен түсіретін сияқты. Оның дауысы жер үшін емес, бейнебір ғарыш үшін жаралған іспетті. Жұрт дуылдатып, ұзақ қол соққан тұста жазушыларға қарасам, олар да ғажап әншіге тамаша ризалық көрсетіп отыр екен.

	(«Би аға» кітабынан. А. «Жазушы», 1991.)





	Сәду МАШАҚОВ

	ДYЛДYЛ ӘНШІ



	Аласа бойлы, қаршығадай шағын денелі, кең, қасқа маңдайлы адамды мен 1916 жылы тұңғыш рет көрдім. Менімен бірге медреседе оқу оқып жүрген Ыбырай сабақтан қайтып келе жатып, бір үйдің терезесінің тұсына келгенде кілт тоқтап қалды.

	Жазғы күн, аздаған самал жел соғып тұр. Аласа үйдің бір терезесі ашық. Терезе түбіндегі стол жанында үш адам отыр: мұның бірі жоғарыда айтылған кісі, екіншісі жирен мұртты, жасы отыздың ішіндегі жуан сары адам, үшіншісі бұл екеуіне қарағанда жас, өңі жылтыр, арық қара жігіт.

	Ыбырай терезеге қарап тұрды да, үстінде көк бешпенті бар шағын денелі адамды нұсқап:

	– Анау отырған шеткі кісі – әнші Әміре, қазір ән салады, тыңдайық! – деді.

	Кішкене кеселерге құйылған алдындағы қымызды үшеуі де сарқа ішті, тегенедегі қымызды сапырып отырған шеткі арық жігіт кеселерге жағалай тағы да қымыз құя бастады.

	Бірсыпыра уақыт ұсталып, сырты қоңыр тартып тозған он сегіз баспалы күрең қызыл гармоньды Әміре алдына өңгеріп, қайысын оң иығына ілді де, гармонның ақ тілдерінің үстінен саусағын ойната жүгіртіп, сипап өтіп, белгілі бір әнді бастап кетті.

	– Уа, пәлі, кәне, “Қарғаны” шырқап жіберші, – деді жирен мұрт семіз адам. Бұл қаладағы белгілі саудагер Ахмади еді. Осыдан бірер сағат бұрын ол Әмірені көшеде ұстап алып, осы үйге алып келген екен. Бұл – Оралбай дейтін қымызшының үйі. Әміре көп жалындырған жоқ. Тамағын бірер кенеп алды да, дағдылы ащы айғайға салды. Кемеңгер Абайдың:

	Көбінесе ән басы келеді ащы, “Кел тыңда” деп өзгеге болар басшы…” – деген сөзі осыған орай айтылған болар.

	Әміре гармоньды шебер тартатын. Қай әнді тартса да көңілге қонымды, нәзік, құлаққа жағымды, майда тиетін. Ол гармоньда тек қазақ әндерін ғана емес, орысша, татарша да тарта білетін. Гармоньды құйқылжытып, түрлендіріп тартатын еді.

	Әміренің үні кең, дауысы әлдеқайда алыстан шырқап естілетін. Дауысы “Ә” дегеннен тыңдаушыны баурап әкетеді. Әнді мүлтіксіз, біркелкі, еркін шырқайды.

	Әміре “Қарға” әнінен басқа “Қанапия”, “Смет” әндерін айтты. Көшедегі жұрт үйді тегіс қоршап алды. Әннің әсерімен халық уақыттың қанша өткенін де сезген жоқ.

	Мен осы алғашқы кездесуден соң Әмірені шілдеханада, мәжілісте, сахнада талай көрдім. Әміре кішіпейіл, әзілқой, адамға тез үйір болатын кісі еді. Мен қырдан келген оқыған азаматтардың Әмірені орталарына алып, мәжіліс жасап, ән салғызып, көңіл көтеріп отырғандарын сан рет көрдім. Семей қаласындағы басшы қызметкерлер жұмыстан бос – жексенбі күндері Жаңа Семейдегі қазақ үйлерінде ет астырып, қымыз алдырып, Әміреге ән салғызғанын білемін. Тіпті ауылдан келген бірен-саран адамдар да қаладан Әмірені іздеп тауып, оның әнін мәжілісте тыңдайтын.

	Семей қаласында жиырмасыншы жылдарда мұғалім болып қызмет істеген Қалиакпар Төребаев былай дейді:

	– 1921 жылы Орынбордан Семейге Әліби Жангелдин бастаған қызыл керуен келді. Қызыл керуеннің құрамында бірқатар адамдар бар. Семей жұртшылығы партия мен үкімет жіберген бұл өкілдер тобын жақсы қарсы алып, үлкен құрмет көрсетті. Оларды Жаңа Семей қаласындағы үлкен, кең үйге шақырып, бір кеш бойына қонақ етті. Бұл мәжіліске қаланың басшы адамдарды да қатысты. Сол мәжілісте Әміре Қашаубаев астанадан келген қонақтарға бірқыдыру ән салып берді. Әміренің әнін қатты ұнатты. “Ағашаяқ” әнін бірнеше рет қайталап айтқызды. Әміре мәжіліс, шілдеханаларда таң атқанша ән салудан жалықпайтын еді. Әлекең:

	– Әміре сияқты өнерпаздардың күні туды. Мұндай дарынды адамдарды жинап, қазақтың ұлттық театрын ашпақпыз, оған Әмірені де шақырамыз, – деді.

	1923 жылы Семейдегі циркте қаладағы сауыққойлардың күшімен концерт берілді. Көшелерге жапсырылған афишаларда: атақты әнші Әміре Қашаубаев ән салады. Иса ақын мен Нұрлыбек ақын айтысады. Мәулікей жырлайды… деген хабарландыру болды. Сондықтан жақсы ән тыңдап, қызықты ойын көру үшін сол кешке халық көп барды. Цирктің сыртында бір топ жігіттер мен қыз-келіншек ойынның басталуын күтіп, өзара әңгімелесіп тұр. Бір кезде бұлардың қасынан Әміре өтіп бара жатты.

	– Аға, амансыз ба? – деп бір жігіт Әміренің қолын ұстап амандасты. Енді біреулері:

	- Ой, Әміре аға, мұнда да келеді екенсіз. Енді сіздің әніңізді цирктен де бір тыңдап көрейік.

	Әміре езу тартып күлді де:

	– Біз халық жиналған жерге бара береміз, әнді қай жерде болса да айтуға болады емес пе? – деді.

	Әміре сол кеште гармоньға қосылып, “Екі жирен” мен “Ағашаяқ” әнін шырқады. Жұрт қол шапалақтап тағы да одан ән айтуын сұрады. Енді гармоньға қосылып, “Қарғаны” айтты. Жұрт оның әніне риза болды.

	Қыстың орта шенінде Семейдің Жаңа қала деп аталатын шет жағында Жүсіп дейтін жігіт үйленіп, тойға шақырды. Сол тойдың иесі ат айдаушы (бержабайшы) Жүсіп болатын. Оны, көбінесе, бала Жүсіп дейтінбіз. өйткені, Семейде Жүсіп аттас адам көп.

	Күн аяз. Екі бөлмелі үйдің алдыңғы есігін ашқанда аяздың буы лап беріп үйге кірді. Есікті жауып, төрге көз салсам, Әміре гармоньды гүжілдетіп тартып отыр екен. Маңайын қоршап алған қаланың адамдары, ішінде кәрі де, жас та бар. Олардың бәрінің ынтызары – әншінің әсем әнін тыңдау, тәтті лебізінен, әуенінен ләззат алу. Ал, он сегіз жастағы менің есіл-дертім Әміренің құйқылжыта гармонь тартқан өнерін үйрену, соны құмарта тыңдау. Қыстың ұзақ түні. Әлі түн жарымы ғана. Ән салу тоқтаған жоқ. Әсіресе, Әміренің ән салғанына құмартып отырғандар көп. Бірақ, ол оқта-текте ғана бірер әнді орындап, көбінесе басқалардың, әйелдердің өлең айтуына, ән салуларына кезек беріп отыр. Ән салғандарды гармоньмен сүйемелдейді. Кейде Әміре қасындағыларға ән, күй жайында әңгіме де айтып қоятын.

	– Осы кезде өзім айтып жүрген 80-90 ән бар, – деді сол кеште отырғандарға. – Қазақта ән көп.

	Әміре гармоньды өте шебер тартатын-ды. Гармоньды қолына алысымен безектетіп, сайратып жіберетін. Сау- сақтары гармонь тілдерін сипай жорғалай жөнелетін. Ол мейлі қазақ әнін, мейлі татар жырын тартса да мүлтіксіз, майда үнмен түрлендіріп, құбылта, нақышына келтіріп тартушы еді. Домбыраны да шебер шертетін. Оның гармонь тартып, домбыра шерткенін тыңдаудан еш адам жалықпайтын. Қазақша гармоньды осындай әсем келістіре тарта алатын адамды ол күнде де, кейін де кездестірген емеспін.

	Әміренің гармонь тартқанын, ән салғанын тыңдап отырғанда қыстың жылдай ұзақ таңы қалай атқанын білмей қалдық.



	***

	Ертістің аралы (қазіргі Стадион) ерте кезде қала тұрғындарының демалыс күндері серуен жасайтын, мәжіліс құрып, көңіл көтеретін жері болды… Аралға ол кезде тек қана қайықпен өтетін. Қайықтың иесі – жеке адамдар.

	Мамыр айының аяқ кезі. Күн шағырмақ. Аралдың мәуелі биік ағаштарының көлеңкесі салқын, самал. Жер беті көкорай шалғын. Әр жерде жағылған от, қайнап тұрған самауыр. Біреулер қымыз сапырып, киіз, көрпе үстінде жағалай отырғандарға кішкене кесемен қымыз құйып отыр. Әне бір топтағы еркектер – қаланың бержабайшылары. Бұлар да қымыз ішіп, думан жасап отыр. Темекі түтіні бұрқырап, көкшіл тұман тұрған тәрізді. Бұлардың арасында гармоншылар, әнші-жыршылар да бар сияқты. Мынау түрегеп жан-жағын қоршап алған халық соларды тамашалап, тыңдап тұрса керек. Бір кезде сол тұрғандардың ішінен біреу:

	– Әне, Әміре келе жатыр, – деді. Сол-ақ екен мәжілісте отырғандар елең ете қалды, таяу тұрған Ертіс жағасына тіктеп қарасып тұр.

	үш адам қайықтан Ертіс жағасына түсіп, аяңдап осылай беттеп келе жатыр. Ортадағы аласа бойлы, кең майдайлы тығыршықтай, толықтау келгені Әміре. Оның үстіне кигені жұқа сары чесуча костюм шалбар, басында тоқылған ақ қалпақ, қолында бүктелген ақ шатыр. үшеуі де келген бетте сәлем беріп амандасты. Бәрі орындарынан тұрып, Әміреге төр жақтан орын берді. Жағалай отырғандар қымыз құйған кеселерін кезек-кезек ұсынып, Әміре олардың қымызынан ауыз тиіп, қайта қымыз толтырып қайтарып жатыр. Қымыз ұсыну біраз толастаған кезде:

	– Ал, Әміре, Әміре деп ауыздарының суы құрып еді. Енді оның өнерін көрейік, – деді сыртта түрегеп тұрған біреуі.

	– Ал, лебізіңді естірт, Әміре, көптен бері сағынып қалдық, – деді қасындағы жүзі таныс құрбысының бірі. Атақты гармоншы шала қазақ Боранбай гармоньға татар жырын тартып отыр.

	– Жырлап жіберіңіз, – десті біреулері. Семей тұрғын- дарының әдетінше Әміре де дереу татарша жырлады. (өйткені, мәжілістегілердің көпшілігі – бержабай айдайтын татар жігіттері).



	Алтын балдақ құйдырдым,

	Атсыз бармақ атына Жырым түгіл,

	Жаным пида Сіз достардың хақына…

	Уа пәлі, тусаң ту… деп жұрт дуылдасып кетті. Әміре бес- алты ауыз жырлады да, басқаларына кезек берді. Ол сол күні кешке дейін ән салып, гармонь тартты. Бірақ, оның бір әдеті өзі ғана ән салып, гармонь тарта бермей, қасындағы талапкер өнерпаздардың да әнін тыңдап, гармонь тартқызып отыратын. Тойларда, шілдеханаларда, мәжілісте Әміренің қалада сол жылдардағы шебер гармоншы Боранбай, Сұлтан, бертінде жас жігіт Мұқатай Тоқжігітов сияқтыларға гармоньды тартқызып, өзі тыңдап, арасында басқалармен әңгімелесіп отыра беретін. Кейде солардың сүйемелдеуімен ән шырқап, жырлайтын.

	Әміре сөз білетін, әзіл-қалжыңға ұста болды.

	Мен осыдан кейін Әмірені 1925 жылы көктемде қаладағы губерниялық оқу бөлімінің есігінің алдында кездестірдім. Ол кезде губерниялық оқу бөлімі М.Горький көшесінде, қазіргі қалалық Советтің үйінде орналасқан. Менің қасымда курста бірге оқитын Мәлікаждар деген мұғалім бар. Екеуіміз де жарыса сәлем беріп, Әміренің қолын алдық.

	– Ағай, бұл жерге не шаруамен келіп едіңіз? – деп сұрады Мәлікаждар Әміреден.

	– Оқу бөлімінің бастығы маған қағаз жазып, «оқу бөліміне тез келіңіз», – депті. Біреулерден сұрастырып, неге шақырғанын біліп едім, Жоғарғы жерден Мәскеуге шақырған телеграмма келіпті, – деді Әміре біздің бетімізге қарап. Әміремен бірге біз де оқу бөлімі кеңсесіне ендік. Бастық әзірге келмеген екен, аласа бойлы секпіл бет, көзі азырақ қысыңқы келген отыздар шамасындағы жігіт:

	– Әміре аға, бері келіңіз, сізді шақырған телеграмманы оқып берейін, – деді.

	Телеграмманы оқып шықты. Аяғына Луначарский қол қойыпты. Сол күні Әміре Мәскеуге баратын болып, құжаттарын, жол қаражатын алды.

	Мамыр айында пойызға отырып, Мәскеу сапарына аттанған Әміре сол жылы тамыз айында ғана Семейге қайтып оралды. Әміренің әуелі Мәскеуге, одан кейін Парижге барған сапары жайында газеттерде хабарлар басылып тұрды.

	Сол жылы күзде Әміренің Парижден қайтып келген кезінде қалада үлкен концерт ұйымдастырылды. Оның жарнамаларын көрнекті етіп баспаханаға бастырып, көшелерге іліп қойды. Сауық кешінің бағдарламасы бойынша концерт үш бөлімді болды. Оның әр бөлімінде Әміре ән салады. Қаладағы ең таңдаулы өнерпаздар: домбырашы, күйші, жыршы, тақпақ айтушы, бишілер концертке қатысады. Концерт Свердлов атындағы клубта өтеді.

	Бұл кешке келушілердің көп болғандығы сондай билет жетпей қалды. өйткені, сауық кешіне арналған билет бірнеше күн бұрын сатылған болатын.

	Әміре осы кешке аса бір шат, тасқындаған көңілмен, шабыттанған күйде қатысты. Біз бұрын көріп жүрген әнші Әміре бүгін тым өзгеше, құлпырып, жайнап кеткен. Парижге барған сапары, ондағы алған абыройы, әншілік өнеріне еуропалық білгірлердің қол соғып, құрмет көрсетуі көңіліне медеу болып, бойын да, ойын да өсірген сияқты. Бірақ, кейбіреулерше бет алды мақтануды сүймейтін Әміре әлі де сол кішіпейіл қалпында еді. Парижде өзіне көрсетілген құрметті ол жайында сұрағандарға қарапайым түрде ғана айтатын. өзін көтермелеп, дәріптеушілерге онша елірмейтін, салмақты мінез көрсететін.

	Бұл жолы да сахнаға домбырасын ұстап, салмақпен шыға келген Әміреге жұрт ерекше құрмет білдіріп, шапалақ соқты, тіпті залдағылар орындарынан тұрып кетті. Біраздан кейін Әміре бас иіп, ризалық білдіргендей сахна ортасына қойылған орындыққа барып, домбырасын безілдете тартып жіберді. “Қарға”, “Смет”, “Ғазиз”, “Екі жирен” әндерін шырқап, сахнаны сілкінтті.

	Свердлов атындағы клуб қалалық бақшаның Ертіс жағындағы бұрышында тұратын. Әміренің күшті дауысы клубтың сыртына да, Ертіс жағасына да естілерлік болды.

	Концерттің екіншібөлімінде де әншігежиналғанхалықтың ықыласы айрықша ауып, әнін тыңдауға ынта-құмары арта түсті. Әміре екінші бөлімде де үш ән айтты.

	Концерттің ең соңғы – үшінші бөлімінде халық Әмірені сахнадан шығарғысы келмеді. Әміре бұл жолы төрт ән салды, тіпті тыңдаушылар қол соғып, жер тепкілеп отырып алған соң бесінші рет ән салды. Ақырында сахнаға қайта келген Әміре

	үш ішекті домбыраның үзілген үшінші шегін салбыратып көрсеткенде ғана жұрт әрең басылды.

	Жұрттың әнге құмары қанар емес. Бірақ әншіні де аяу керек қой деген ой тежеу салғандай.

	Әміренің Парижден келген бойдағы ән өнерін Семей жұртшылығы осылай қарсы алған болатын.

	(“Жұлдыз” журналы, №7, 1978 ж.)





	Кәкім ОҢДАСЫНОВ

	ӘМІРЕ ӘНШІНІҢ ТОЙЫНДА



	1925 жылдың жазында Парижде өткен Дүниежүзілік этнографиялық концертте ән салып, қазақ халқының даңқын бүкіл әлемге шығарып, жүлделі орын алып, елге оралған әнші Әміренің құрметіне Семейде салтанатты сауық кеші өткізілді. Сауық кеші Семей қаласында тұратын Тобықты елінің атақты байы – Қаражан Үкібайұлының үйінде болды.

	Осы салтанаттың үстіне Шыңғыстаудан дәрігерге қараламыз деп, қалаға келген Көкбай ақын мен Уәйіс ақын тап болды.

	Көкбайдың өз атқосшысы бар, Уәйістің атқосшысы мен едім. Уәйіс пен Көкбайдың көптен бері қылтамақ ауруына ұшырап, науқастанып жүрген кездері еді.

	Әйгілі екі ақынның той үстіне тап келгеніне қала жақсылары қуанысып, Көкбай мен Уәйісті құрметтеп, Әміре отырған Қаражан байдың үйіне түсірді.

	Салтанатты мәжілісте Әміре ән салып, Париж сапарының әңгімесін айтты. Сонан соң кештің билігін өз қолына алған Көкбай Уәйіске қарап:

	– Екеуіміз де науқаспыз, мына Әміре тойының үстіне дәл келуіміз, елдің мына сауық кеші, біздің тірілгеніміз болсын, сен ән сал, – деп, домбыраны Уәйіске көп қолқа салдырмай, терлеп, шаршап отырса да білдірмей, бірнеше ән салып берді. Уәйістің әнін ұйып тыңдаған халық қатты риза болып, әншіні қошеметтеді.

	Әміре тойына жиналған қала халқы таң ата ғана тарасты.

	Қаражан бай үшеуіне сый тартып, бір қасқыр, бір түлкі, бір күзен ішікті әкеп, өздеріңіз бөлісіп алыңыздар деп, Көкбайдың алдына тастады. Көкбай жұмбақтай сөйлеп:

	«Биыл қыс қатты болатын шығар, сапарға аттанғанда тоңармын», – деп қасқыр ішікті өзі жамылып, түлкі ішік пен күзен ішікті Әміре мен Уәйістің арқасына жапты.

	Осы сапардан елге қайтып келген соң көп ұзамай, сол 1925 жылдың күз айында Көкбай қайтыс болды. Көкбайдан соң, сол жылдың аяғында Уәйіс те дүниеден қайтты.

	(Қ.Мұхаметқановтың «Абайдың ақын шәкірттері» кітабынан.)





	Иса БАЙЗАҚОВ

	ИСАНЫҢ ӘҢГІМЕСІ



	...Содан тамыз айы ішінде, - деді Исекең әңгімесіне көшіп, - Орынборға бара жатып, Семейге соқтым. Мұхтар, Жұмат, Әміре, яғни, ескі достар орнында екен. Дүрілдетіп концерт, спектакльдерін беріп жүр. Бір кеште концерт болардың алдында, Әміре халық әні «Назқоңырды» шертіп отырып кенет: «Әй, Иса, осы ән маған қатты ұнайды, тек сөзі тебірентпейді жанымды, сен бір әдемі қызға айтылған сөздер жазып, өзгертіп берші. Қазір халық әндерінің ескішіл, діншіл жерлерін өзгертіп айту керек деген сөз болып жүр ғой», – дегені. Сол сәтте жақында ғана таныссам да көңіліме талай әсем ән ұялатып, ойымды билей бастаған Шәрбану көркі көз алдыма елес берді де, мына бір сөздер жарыққа келді», - деп Исекең баяу ғана әндете жөнелді.

	«Ай қабақ, алтын кірпік, қызыл ерін,

	Кел десең неге аяйын аттың терін.

	Сар ағаш сазға біткен секілденіп,

	Қай жерде отыр екен бұраң белім.



	Базардан алып келген күміс құман,

	Жігітті адастырған қалың тұман.

	Арадан қыл өтпестей тату едік,

	Біздерді араз қылған қай антұрған!»



	– Байқайсың ба, балақай, - деді папам ән соңында, – бәрі Исанікі боп кетпесін деп, соңғы шумақта халық әндері стилін сақтадым, өйтпесе тағы болмайды.

	– Әміренің зеректігі ғажап болатын, - деп Исекең бір серпіліп, ескі досы еске түскенде сонау бозбала шағы, жас дәурені бір сәт қайта оралғандай, көзі балбұл жанып, сөзін шатты бір үнмен жалғастыра берді. – Не бары 10-15 минутта жаңағы сөздерді жаттап алды да, кешке «Назқоңырды» тамылжыта сайрады-ау, шіркін. Бар дауысымен шырқағанда қайда оған жететін әнші десеңші! – деп ақын бір күрсініп қойды. Аздан соң: – Міне, осылай сендердің аналарыңа арнаған өлеңім дүниеге келді. Содан соң халық әні

	«Қалқаның» сөзін де Шәрбануға арнадым. Жұрт халық ақыны Қалқаның әні дейді, ол қате, - деп бір шындықтың бетін аша кетті, осы тұста.

	(Таңдамалы, ІІ том, А. 1983 ж. (қызының естелігінен)





	Мyқатай ТОҚЖІГІТОВ

	ӘН АТАСЫ – ӘМІРЕ



	Мен Әмірені ең алғаш елдегі өз үйімде көрдім. Бұл 1913 жылдың күзі еді.

	Күн түс мезгілі болатын. Бір жаққа ойнап кетіп, қымыз ішу үшін үйге оралсам, төрде басы тап-тақыр, екі шекесі торсықтай доп-домалақ, сары шабдарлау қыршын жас жігіт отыр. Ол маған күлімдей қарады да, әкеме:

	– Өй, менің балам осы ма? – деді.

	– Иә, иә, осы. Өзі саған тартқан әнші болады-ау деймін, домбыраға әуес-ақ, – деді әкем.

	Сол-ақ екен, әлгі кісі балажандығы ма, болмаса маған шын мерейі түсіп кетті ме, білмеймін, әйтеуір отырған орнынан атып тұрды да, мені құшақтап сүйді. Бұрын көрмеген адамды жатсындым ба, қайдам, мен бетімді білегіммен бүркелей бердім. Ол жалма-жан мені жықты да, «аузыңа түкіремін, мен сияқты әнші боласың» деп бетіме аузын тақады, бірақ түкірмеді.

	Біраздан соң бүктемелі сырлы столға дастарқан жайылды, шай ішілді. Әміренің әнін есту үшін келді ме, әлде жай қыдырып келді ме, кім білсін, әйтеуір ауыл адамдары үйге сыймай кетті.

	Шай ішіліп, дастарқан жиналып жайғасқан соң, әкем:

	– Ал, Әміре, мына кісілер сенің әніңді естиміз деп келіп отыр, көрсетші бір өнеріңді, – деп жүкке сүйеулі тұрған домбыраны Әміренің қолына ұстатты.

	Талай әншілерді көретінбіз. Біз көріп жүрген әншілер қолына алған домбыраны қайтарып беретін, «бүгін дауысым келмей отыр» дейтін. Әйтеуір, бірнеше жалындырғаннан кейін әзер дегенде «болмас, болмас» деп домбыраның құлағын оңды-солды бұрап, тағы біраз отыратын. Ондай әншіні қазақ «кер» деп ұнатпайды.

	Әміренің әдетінде керігу, бәлсіну деген жоқ екен. Домбыра қолына тиісімен-ақ айғайы бірге шықты.

	Әміренің тағы бір ғажабы – біз көріп жүрген әншілер сияқты ән салғанда тістенбей «а-а» деп көтергенде-ақ аузы кең ашылып, көмекейіне дейін көрінеді екен. Айғайы күшейген сайын қысқалау мойыны жуандап, онан да гөрі қысқара түскен сияқтанады. Дауыс дегеніңіз, сұрамаңыз, құлақ тұндырады.

	«Үш дос» дейсіз бе, «Жалғыз арша» дейсіз бе, әйтеуір қазақтың керіп салма халық әндері бірінің артынан бірі айтылып жатты. Жастар:

	– Уәй, мына салың не дейді-ау. У ара-рақ! У ара-рақ! – деп айғайлайды.

	– Рахмет, балам! Көп жаса, өркенің өссін! – десіп жатыр ақсақалдар.

	Тыңдаушылардың құлақ құрышы қанғандай болды. Әміре домбыраны жанына қойып, терін сүртіп, дем алды.

	Біздің ауылда Ақымқұл, Сүтжан дейтін ағайынды екі жігіт болатын. Сүтжаны той-томалақ, шілдеханаларда әйелдермен айтыса беретін-ді. Енді жұрт сол Сүтжанға қадалды. «Әміре біраз демалсын ендігі кезек сенікі», – десті.

	Сүтжан қашқалақтап, «қойыңдаршы, өлең айта алмаймын» дей берді. Ол «қойшы» деген сайын үй толы кісі өршелене түсті.

	– Ал, шәпілдеп болмаушы едің, айтқыш болсаң енді айтшы, кәне!

	– Бол енді, кергімей!

	– Өй, айтпасаң өлеңіңді үйіңе бар да, езіп іш!

	Сүтжан қызыл сары жігіт еді. Тіпті қызарып кетті. Ауыл ақсақалы Жәкең:

	– Қойыңдаршы, ұялтпай. Өзі тым сүртиіп кеткен екен.

	Әміренің салауаты басып отыр ғой деймін, – деді.

	Қолына ұстатқан домбыраны Сүтжан әрі айналдырды, бері айналдырды, бірақ не тиегіне, не құлағына, не шегіне қолын тигізген жоқ. Тек алдына көлденең ұстаған қалпында отырып, тамағын бір-екі рет кенеп қойды да, бір мезетте:

	Уа... мінгенім дәйім менің қара керім, Кез келді бүгін мұнда Әміре серің, –

	деп барып ол бір тоқтады. Сол қолын домбыраның мойнымен ерсілі-қарсылы жүгіртті де, аз кідірістен кейін:

	Уәй, Әміре, ақсақалдар алдыңда отыр, Соларға өлең айтар келді кезің, – деп аяқтады.

	– Е, бәсе. Соқ, соқ!

	– Тағы да, тағы!

	Атыңнан айналайын, Әмірежан,

	Ойда жоқ, түсте жоқта келдің қайдан? Атақты атқа шыққан әнші едің, Арттағы жеткіншекке тиер пайдаң.

	– Пәле, пәле! Міне, қызық! Айтыс басталды деген осы...

	– Енді домбыраны Әміреге беріңдер!

	– Беріңдер Әміреге!

	Әміре домбыраны қолына алып: «Мен ақын емеспін, әншімін, қандай әнді айт десеңіздер де айтып берейін»,– деп еді, жұрт оған көнбеді. «Өзі – Әміре болсын да, өлең білмесін, о не деген сөз. Сүтжанның өлеңі жесір кете ме?» – десті.

	Сүтжанның басында түріктің шашақты қызыл тақиясы бар-ды. Әміре Сүтжанның бас-аяғына қарап отырды да, өлең шығармақ болып:

	– Басында қызыл тақиясы бар, сап-сары ағам... – деді де, аяғын қиыстыра алмай, сақылдап күліп жіберді. Әміремен қоса үй толы кісі түгел күлді.

	– Әміре ақын емес, айтыспайды. Онан да қалаған әндеріңді айтқызыңдар оған, – деп әкем тігісін жатықтырып жатыр.

	Әнші мен ақынның арасын айыра алмайтын кейбіреулер Сүтжанның намысын жыртқандай болып өзеуреп еді, әкем:

	– Жә! Болды, – деп қабағын шытты.

	– Ал, ал... Жақаң жолдасының сөзін сөйледі ғой, қойдық енді. Қойдық, – деп бәрі де жым болды.

	Сол келген сапарында әкем Әмірені жібермей, екі күн қонақ қылды. Екеуі бірін-бірі сағынысып қалған екен, айтылмаған сыр, шырқалмаған ән қалмады.

	Әміреге мен әбден үйір болып алдым, аузына қараймын да отырамын. Аузына қарайтын да бір себебім бар: өйткені әкем кейде оған қалжыңдап, «ой, далба ауыз» дейді. Сонда Әміре ерегесіп кетеді де, жаңа пісірген жұмсақ, кішкене бауырсақтың онын аузына бірақ сыйғызып жеп қояды.

	«Біздің ауыздың әннен басқа да осындай қасиеті бар, шамаң келсе, сен сөйтші» деп әкемнің аузына бауырсақ тығып тұншықтырады.

	Әміренің осы сияқты мінездері, әсіресе оның олақтау, еркелей сөйлейтін сөздері адам баласын күлдірмей қоймайтын-ды. Ол «айналайын» деген сайын мен қуана түсем, оның бауырына кіре түсем. Тіпті екі күндей қасына да жатып шықтым.

	Үшінші күн дегенде қонағымыз:

	– Естекбайдың Әлиіне ұзатқан апамыз бар еді. Соған амандасамын, – деп аттанды.

	Әлидің ауылы бізден әрі жиырма шақырымдай «Шорабай» дейтін жерде. Әлидің әйелі Сағындық Әміренің жақын апасы екені белгілі. Әкем мен екеуміз Әмірені «Ащысу» өзеніне дейін шығарып салдық. Менің әншіге деген жылы сезімім сол күннен басталды.



	ЖІГІТ СҰЛТАНЫ



	Екінші рет мен Әмірені Семейге оқуға келгенімде көрдім.

	Бұл даңқты он жетінші жылдың алды екен.

	Мен кешікпей-ақ оның үйін тауып алдым. Мекені – осы күнгі Жаңа Семейдегі қазақ зираты жағындағы бір кішкентай жер үй. Сыртының биіктігі: түрегеп тұрған кісінің кіндігінен аспайтын. Әміренің «тальянка» деп аталатын он сегіз баспалы гармоны бар. Менің гармоньға жаным құмар. Сондықтан да сабақтан бос уақытымды Әміренің үйінде өткіземін. Ол маған гармонь үйретеді, өзі сүйемелдеп ән де салғызады. Кейде «дауысым шықпайды» деп жалтақтай бастасам, ол: «Әй, әкеңнің баласы, дауысың жердің астынан шықса да айғайла...» – деп ақырады.

	Әмірені «мәжілістің гүлі» деп екінің бірі айтушы еді. Оны шақырушылар кезекке тұратын. Ол барған мәжілістің қызықтығы концертпен тең болатын. Он сегіз баспалы гармоньды құлаштай созып, қазақтың халық әндерін құйқылжыта соққанда, оның дауысы сай сүйегіңді балқытып, жан сарайыңды тебірентетін. Кейде қазақ әндерін қоя қойып, татар әндерін серпіткенде, татарлардың өздері аузын ашып, көзін жұмып: «и...и...худайым. Бик шәп үйни да, йырли да бу қазақ малайы» деп таңдайларын қағатын...

	Жаңа Семей тұрғындары жаз болса «көкке» шығамыз деп Үлкен Семеймен екі ортадағы Ертістің аралына баратын. Бұндай серуен кезінде де жұрт Әміреге таласушы еді. Ол кімнің мәжілісіне кетсе, соның абыройы артқандай болатын. Бір күні Белгібайдың Қажені, Бекбергеннің Бақиы, тағы толып жатқан адамдар Бұзау аралына шығамыз деп Әмірені шақырды. Ол қасына мені ертіп алды. Бардық. Ет асылды, шай қойылды, қымыз сапырылды. Қымызға арақ та араласып кетті ме қалай, түс қайта мәжіліс қыза түсті.

	Қажен жауырыны жерге тимеген балуан жігіт еді. Денесі қызған сайын тасыған күшті кімге төгерін білмегендей, жігіттердің әрқайсысына тиісе бастады. Қырдан келген Қамбар дейтін жігіт өзін осалмын деп жүрген жоқ екен. Қаженмен сарт етіп байланыса кетті. Отырғандар опыр-топыр болды. Ел Қажен мен Қамбарды арашалаумен әуреленіп жүргенде екеуміз қара гармоньды кезек арқалап, Бұзау аралының бір шетіне шығып та үлгердік. Судан өтіп, үйге келгенше Әміре тірі жанмен сөйлеспей қойды.

	Оның төбелесті жек көретінін мен сонда білдім.

	Әміре кешірімді болатын, кісі көңілі қалсын демейтін. Және жаңалыққа жаны құмар болушы еді. Сонысын білетін Қажен ертеңінде кешірім сұрай келді. Әміренің өкпесін тарқату үшін:

	– Әбілмәжін келіншек алыпты. Естідің бе? – деді.

	– Қайдан алыпты, кімді алыпты?

	– Өзім де соны толық білмеймін, түнде ғана естідім. Тегі Кереку жағынікі болу керек. Әйтеуір, жеңгей керемет әнші деседі.

	«Әнші» деген сөзді естіген Әміреде тағат қалсын ба, үшеуміз Әбілмәжіндікіне келдік. Үй иесі бізді көргенде отырған орнынан ұшып тұрды. Құшағын жая Әмірені қарсы алды.

	Қазақ ғұрпын сақтағаны ма, әлде қызғанғаны ма, кім білсін, келінді оң жақтағы батсайы шымылдықтың ішіне отырғызып қойған екен.

	Әбілмәжін оны айтып, мұны айтып, әрі-бері жосыды да, төрде тұрған кішкене столдың үстіндегі ақ шілтермен жабулы қара гармонь бетін ашты.





– Әміре, мынау замандасыңның гармоны. Саусағыңды сағындым ғой, бір жорғалатшы. Майра, әу, Майра, мен айтқан Әміре осы. Жақсылап тыңда, үйреніп ал, – деді гармоньды Әміреге беріп жатып.

	Әміре бірнеше ән орындап берді де, гармоньды Әбілмәжінге ұстатты.

	– Мә, гармоньды иесіне бер, лебізін естіртсін, – деді. Әбілмәжін гармоньды алып, шымылдықтың ішіне кірді.

	– Келістік, айтатын болды,– деді әлденуақытташымылдық ішінен шығып, шешесін бір шаруаға далаға шақырған ол.

	Осы мезетте біз өзгеше бір үн естідік.

	Қызы едім мен Уәлидің атым Майра,

	Отыз тіс көмекей мен тілім сайра.

	Гармоньмен Майраның даусы қалтқысыз бірдей шықты. Әйел үнінің көпшілігі скрипканың бірінші ішегі сияқты шырылдап шығатын еді ғой, ондай емес, Майраның үні қоңыр қаздың дауысындай, қоңырлап шығады екен. Оның аспай-саспай әнді кең көтеріп, баяулатып әкеп, қайырып тастағаны біздің құлағымызға ұзаққа жүгіретін, үнемі озар бәйгі аттың аяқ алысындай болып естілді.

	– Әнші, әнші-ақ екен шіркін. Мен әйелдерден мұндай дауыс естіген емеспін, – деді Әміре Қаженге сыбырлап.

	– Уәй, пәл-әй! – деп есіктен кіре көтермелеген Әбілмәжінге Қажен қадала бір қарап алды да, еркелей сөйледі:

	– Аға-ау, мұның қалай? Жоқ сұмдықты бастап, жеңгейден жалғанның жарығын аяғаныңыз ба? Жазықсыз ареске алғаныңыз не?

	– Жігіт бір сырлы, сегіз қырлы болады, менің бұл көп қырларымның бірі ғой. Бірақ, мен Әміре басына қыр қолдануымның қисыны жоқ... Майраш, әу, Майраш. Әміре болса, әзілі жарасқан құрбың, Қажен болса, өзіңнің қайның, қаймыға қоятын қайнағаң жоқ мұнда, – деп Әбілмәжін жарма шымылдықтың шығыршығын сыр еткізіп, екі жаққа қайырып тастады.

	Ақ төсектің үстінде ақ сұңқардай сыланған, ақсұр келіншек, ақ бөртпе шәлісінің шетімен бетін сәл көлеңкелей берді. Бірақ онысы мезіретісі болу керек, аз кідірістен кейін- ақ көптен үйір адамша жайраңдап сала берді.

	– Майра, – деді тағы да Әбілмәжін, – «соқ, соқ борлатқа, кетсін аулаққа». Ән ағасы Әміре отырғанда, айтпаған әніңді қайда айтасың!

	Майра Әміреге қасқая қарап алды да, гармонь баспалары- ныңбасынанаяғына, аяғынанқайтабасынадейіндомбыраның құлақ күйіндей желдіртпе бір күйді лепілдете ойнап:

	– «Сметті» айтайын, – деді Әйтеуір, сол күні Әміре мен Майра өлең айтысқан қыз бен жігітше күні бойы кезек-кезек ән салысты.

	Кәдімгі керекулік атақты әнші Майраның Әміремен бұл ең алғашқы кездесуі еді.



	***

	Ұлы Қазан революциясының дүмпуі басылмаған кезең еді. Семейге келіп-кетушілер көп. Алыпқашты сөз дегендеріңіз әртүрлі. Өкімет жиі ауысады. Алаш партиясының көсемдері де осында. Ақтар қуылса да, Совет өкіметі әлі нығайып орныға қойған жоқ.

	Дегенмен әркімнің өз пікірі ішінде. Әрине, байлар кедейдің болғанын жек көреді, ал кедейлердің байларды атарға оғы жоқ. Әзір сыртқа шығармайды. Бітеу жара. Аузын жұлып алса-ақ ашылайын деп тұр.

	Сонда да, ел ойын-сауығын тоқтатпайды. Мен бұ жолы да әдеттегідей Әміренің үйіне келдім. Ол шкафтың тартпасынан бір кішкентай қағазды алып маған ұсынды.

	– Балам, мына қағаз не айтады? – деді.

	Оқысам: «Құрметті Әміре, Кәмештің тойына рақым етіңіз. Тойды ертең сағат таңертеңгі онда бастаймыз, кешігіп қала көрмеңіз. Зинһар өтінемін. Ағаң Сержан», – деген екен.

	Дауыстап оқып шықтым да:

	– Кәмеші кім мұның? – дедім.

	– Әлгі Кәмила деген баласын ұзатқалы жатқан жоқ па?

	Кәмеші сол. Тәңертең ертерек кел өзің, – деді Әміре маған.

	Тойға қала тұрғындарының бірсыпырасы шақырылған екен. Сержанның алты бөлмелі үйіне сыймағандар көрші үйлерінде күтіліп жатты.

	Айтылған ән, тартылған гармонь, домбыра дауыстары ана үйден де, мына үйден де естіледі. Әншілеріне қанағат- танбағандары Әмірені сұрайды. Ол оған ерінбейді, бәріне де барып ән салып береді.

	Бір мезетте есіктен күле кірген бір жас жігіт:

	– Аға, аға. Сізді ақсақалдар шақырады, ән салып берсін, – дейді, – деді.

	Барсақ, Сержанның үлкен үйіне қаланың ақсақал, қара сақалдары тәуір-ақ көп жиналған екен. Іштерінде орысша киінген, орта жастағы адамдар дa отыр. Олары – алашорданың қаратаяқтары. Сержан – сөзге шебер епті адам. Ақсақалдардың алдында аяғынан тік тұрып, өзі қызмет істеп жүр.

	Есіктен кіріп келген Әміреге Сержанның өзі орындық қойды да, «ал, әншім, мынау отырған ақсақалдардың ішінде сенің әніңді естігені де, естімегені де бар шығар. Көрсетші өнеріңді бір», – деп мақтанғандай мұртын сипап, жан- жағына қарап қойды. Әміре «Сметтен» бастады. Қазақтың халық әндерін бір-бірлеп айтып отыр.

	– Пай-пай, шіркіннің үні ай!

	– Не деген дауыс!

	– Ой... Құдай тілеуіңді берсін!

	– Бір жасадық-ау!

	Азырақ дем алған соң Әміре «Ардақты» айтты.

	– Әміре, – деді орта бойлы, орта жастағы бір адам. – Ардақ апайларың қартайды емес пе, осы жаңа әндер жоқ па?

	– Иә, мына бір жаңа шыққан ән бар. Бірақ әлі толық үйрене қойғаным жоқ, – деді Әміре.

	– Е...е... соны айт. Соны айт! – десіп шулады бәрі.. Әміре гармоньға даусын қосып:

	Азамат, жүнжіме, жүрме бос

	Қол ұстас, бірігіп тізе қос.

	Ту ұстап дұшпанға барайық

	Теңдіктің ұранын салайық.

	Тізесін батырған залымнан

	Күн туды, біз теңдік алайық. –

	деп сыздырта жөнелді.

	– Өй, мынауың не оттап кетті!? – деді төрде отырған қара сақалды, қарны қабақтай біреу. Әміре бөгелген жоқ. Әлденеге өршеленгендей, көзін ақшита, кең аузын одан сайын соза түсіп, сықпырта берді. Әсіресе қайырманың:

	Азамат, сестеніп көзіңді аш, жүрме бос

	Ұран сал, алға бас, бірігіп тізе қос, –

	деген сөздерін айтқанда, Даусы құлақ тұндырып жіберді. Әнін тоқтатпады.

	...Қайырымсыз байлар көп еді,

	Жауыздық мейірімі жоқ еді.

	Жауыздың тамырын қиялық,

	Қулардың аранын тиялық. –

	дей бергенде, манадан бері не істерін білмей қопақтап тұрған үй иесі Сержан сасқалақтап: «Апыр-ай, Әмірежан- ай, мынауың дәл мына қонақтар еститін өлең емес қой, шырағым...!» – деді. Бір жақ бүйірден тағы да бір май қарын ұшып тұрып:

	– Тарт әрі! Әкет! Еститін кісісіне естіртсін. Сержан, сен неменеге, сонша мәймөңкөлей қалдың, шығар үйден мына итіңді үргізбей! – деді булығып.

	– Әй, итің кім!? Шығарың не!? Сен мені шын ит қой деп отырмысың, «шық» десе, шығып жүре беретін. Мені шығару үшін артыңа қара, – деді Әміре қатуланып.

	Сол сәтте шынында да майлы қарынның арт жағынан балуан пішінді Дүйсембі атып тұрып, оған тап берді:

	– Тарт тіліңді! Есірме! Есірген күнің болған, бірақ ол күнің өткен сенің.

	– Аш көзіңді! – деп босаға жақтан Төлепберген де ұмтылды.

	Елеуреген ел екі жарыла қалды.

	Әміре тобының ішіндегілер кедей намысына қызып жүр, кейбіреулер ауқатты болса да, Әміренің сөзін сөйлеп жатыр. Өйткені, олар әншіні жақсы көретін.

	Екі жаққа бірдей бәйек болып Сержан жүр.

	– Сержан! – деді Дүйсембі зілді, нығыз дауыспен. – Бізге қой дегенше, ана кебеже қарын буржуйлардың тілін тиғыз. Әлде сен де солардың жыртысын жыртқың келе ме? Сен кешегі көп кедейдің бірі емес пе едің?

	Сержан ләм демеді.

	– Әй, Сержан! Неге ғана айдап шықпайсың өздерін?! – деді бағанағы қара сақал тағы да зілденіп.

	– Ничего подобного! – деді Әміре үй иесіне қарап, – осы жуанның өзін айдап шықшы, айдап шықшы өзін!

	Сержан суырыла сөйлей жөнелді.

	– Ау, ағайын! Қызық менікі еді, қызықтаушы сендер ме деп едім, қателескен екем. Ұқпаған екем. Оны өмір көрсетті.

	«Ара ағайын әсте-әсте» дегендей, мен бүгін қай-қайсыңа болса да бірдей ара ағайынмын, ешқайсыңның да сойылыңды соғайын деген ойым жоқ. Ал, азаматтар, ойын бітті, той тарқады, рұқсат сіздерге. Келгендеріңізге рахмет, – деді де далаға шығып кетті.

	Жиын жан-жаққа тарап жатыр. Әміре, Дүйсембі, Төлепберген тағы да бірнеше жігіттер гармондатып көше бойлап кете барды.

	Мен осы жанжалдың ішінде болып, өзімше әрі қызықтап, әрі әнші ағаны жақтап жүрсем де, дау туғызған әнді бұрын- соңды естімеген едім. Кейін сұрастырсам, бұл әлдеқалай себеппен Ақмола жақтан келген ән екен. Кімнің әні, қалай келгенін де білгеміз жоқ. Әлдекімдер Әміреге үйретіпті. Бүгінгі айтуы алғашқысы екен.

	Әміре екеуміз сұрастырып жүріп, кейіннен бұл әнді Сейфуллаұлы Сәкен шығарғанын, ол «Жас қазақ марсельезасы» деп аталатынын білдік. Ән бізге ұнады. Әсіресе, сөздері көкейімізге қонды. Оны біз артынан талай рет қосылып айтып жүрдік.



	***

	Патша тақтан түскеннен кейінгі тоқсан түрге құбылып таралған лақаптан түйірдей түсінік: тек «бай» мен «кедей» деген сөз ғана. Оның ішінде «Балшабек байға қарсы» деген сөз еміс-еміс естіледі. Бірақ айтушылар «балшабекті» суреттегенде «оның көзі көрдей, мұрны үңгірдей, құлағы тебінгідей» екен деп бейнелейді.

	Әйтеуір, халықтың долбарлауынша байға тықыр таянған тәрізді. Байлардың ақшасын кедейлерге алып береді деген соң, дорба дайындаған үйлер де болды.

	Сан-сапалық, сөздерден құлақ сасиды, жұртта бір тыныштық жоқ, таңертеңгі шайын асыға ішіп, базарға барысады, әңгіменің бәрі сонда.

	Қаланың білгішпін деген қазақтары мен қаратаяқтарының көпшілігі: «Алаш өкіметін құрдық», – деп күмп-күмп етеді. Сөз көп, пәтуә жоқ. Жиылыс көп, тиянақ жоқ. Алаш өкіметі әлсіз, оған бағыну азая бастады. Әрі-беріден соң жұрт өз бетімен кетті. Әркімде өзінше бір қиял, бірақ сонысы халықтың ойындағысындай болып шыға ма, шықпай ма, сол арасы белгісіз.

	Осындай бір ой Төленнің Жақсылығында болды. Төленнен бұлар төртеу: Жақсылық, Игілік, Сүйіндік, Жармақ – төртеуі де етікші. Жақаң қаладағы етікшілерді ұйымдастырып, Сәлменнің үйінен етік тігінін ашты. Сол етікшілер арқылы көптеген кедейлердің басын қосып, «Жұмсат» деген ұйым құрды. Бұл ұйымның мақсаты – байларды жұмсату. Жұмсатып қана қоймай, ығы келсе олардың ақшасын тартып алу.

	Жиылыс үйде өткізілмейді, базарда, көше-көшеде, бұрыш- бұрышта өткізіледі. Оны митинг дейді. Елдің бәрі шешен бе, әлде өмір шешен етіп жіберген бе, әйтеуір мінбеден бірі түсіп, екіншісі шығып жатады. Тіл жағына сүйенгені сондай, сөйлеушілердің бірде біреуінің қолында бір жапырақ қағазы болмайды, жатқа соғады.

	Осы күнгі Жаңа Семей қаласы патша заманында «Заречная слабодка» аталды да, кейіннен алаш-ордашылар билеген кезде «Алаш» аталған болатын. Сол қаланың орталығындағы базар алаңында тақтайдан жасалған бір кішілеу мінбе болды. Митингінің көпшілігі сонда өтеді. Митинг күніне бір рет өтіп қана қоймайды, бірнеше рет өтеді. Желігіп алған жұрт соның біреуінен де қалмайды, барлығына қатысады.

	Шешендердің сөзінен «большевик» пен «меньшевиктің» айырмасын аңғарғандай болды жұрт. Бір күні сөйлеушілердің артын ала ұзын бойлы, шашты, қара жігіт мінбеге шықты да, кепкесін жұмарлап ұстап қолын сермей сөйлей жөнелді. Оны қала халқы танитын-ды. Өзі анық орыс болмауы керек, өйткені оны жұрт шоқыншы дейтін. Әлгі шоқыншы мұндай шешен болар ма, сөзді түйдек-түйдегімен тастайды. Анда-санда басын сілкіп-сілкіп жібергенде, ұзын шашы біресе бетін, біресе желкесін жабады. Ол сөзінде большевик партиясы мен меньшевик партиясын салыстыра келіп, халық тілегі большевикті жақтайтынын дәлелдеді. Сөзінің ең ақырында үкімет билігін көнсе қолынан, көнбесе жолынан алатынын айтып, оң қолындағы кепкесімен бірге жұмылған жұдырығын жоғары көтеріп білеп-білеп қойды.

	«Алашорда» басшылары енді істің насырға шабатынын сезді ме қайтты, олар қазақтан «милиция» құрмақболды. Өзім деген адамдардан елу-алпыс жігіт жинастырып, оларға атты әскер ойынын үйретті. Найза, қылышпен қаруландырды.

	Атты әскер ойыны үнемі базар алаңында өтетін. Бұрын мұндай ойынды көрмеген елге ол да таңсық. Әскер ойынын көрмек болып, жұртпен бірге Әміре екеуміз де келдік. Кенет бүйірден он шақты адам шықты. Қолдарында мылтық. Алаңда жаттығып жүрген алашорданың атты әскеріне олар оқ атты. Әскерлер бет-бетімен қаша жөнелді. Енді мылтық дауысы әр жерден шыға бастады. Бұрын мұндай атыс көрмеген жұрт шошып кетті.

	Ана бұрышта да, мына бұрышта да жиналған топ-топ адам. Біреуі большевик жеңеді десе, екіншісі меньшевик жеңеді деп дауласады. Әркім өз сөздеріне қисын тауып, себеп келтіріп дәлелдейді. Сондай бір сөздің реті келіп қалғанда, Әміре тұрып:

	– Ничего подобного! Бәрібір большевик жеңеді. Большевикті қолдайтын жұмыскер, қарашаруа кедейлер. Не көп, кедей көп. Олар және жансебіл келеді. Табанына шөгір кірсе, бір жұма ақсап жүретін бай-болпаштар емес олар, найза кірсе де мәу демейді. Мұндай қол күшке келгенде байлардың ақшасы төтеп бере алмайды, – деді.

	– Е, сен, өзің кедей болған соң айтып тұрсың ғой мұндай сөзді. Гәп ақшада, ақша не бол десе – сол болады. Сол айтып отырған кедейлерді ақшаға жалдап алып, байлар соғысқа жібереді әлі, – деді біреу Әміреге.

	– Қой әрі, жанын ақшаға сатып, құтырып кетіп пе?

	– Жоқ, сатады. Паберке жылдары білесің бе, қанша кісінің сатылғанын.

	Осындай дау бір бұл емес, бірнеше жерде, көшеде де, үйде де болып жатты. Күндер өте берді, өткен сайын жақсы лебіз жақындай берді, ақыры Семейге Совдеп келіп орнады.



	ҰСТАЗДЫҚ



	«Мейзек» пен «Қапшық» – төр жайлау. Кең жайлау құрттап кеткен бе дейтіндей, НЭП кезі. Жұт көрмеген ел құжынаған мал ішінде қалыпты. Жер шүйгін, мал күйлі, ел көңілді.

	Жылқы келген, ауыл адамдары бие байлап жатыр. Ауыл іргесінен құлай ағатын «Ақбұлақты» жағалап, екі салт атты келе жатыр, біреуінің жетегі бар, беті тура біздің ауыл.

	Бұл кім болар екен деп, күн сала қарасақ та айыра алмадық. Жақындап келеді. Қай елдің қазағы екенін тымағынан айыратын әдетіміз емес пе, «ой-бой, мынау Тобықты болды» дестік. Өйткені тымақтарының құлақтары шұнтиып, төбелері тәйпие қапты. Алғарақ келе жатқанының мінгені мейіздей боп қатқан қара ат, астында солдат ері, үстінде ертедегі төрелер киетін сюртук, аяғында лактаған қара етік. Қонышы күнге шағылысады. Бізді таныды-ау деймін, әлгі кісі анадайдан күліп жіберді.

	– Өй, мынау Әміре емес пе, жаным-ау! – деді әкем.

	– Дәл өзі.

	Басқа сөзге келгенім жоқ, мылтықтың оғындай атылдым әншіге қарай. Қаладан кеткелі айқаспаған екі құшақ жабыса кетті. Сүйісіп жатырмыз. Мына жағынан әкем де келіп құшағын ашты. Әміре оң қолымен әкемді, сол қолымен мені құшақтаған бойы үйге кірді.

	– Тобықты еліндегі бір тойға шақырған еді, – деп бастады ол әңгімесін. – Оншақты күн сонда болдым. Келген жолың деп астыма ат мінгізді, үстіме шапан кигізді. Шапанын бір жолдасқа «олжам» деп бердім, атын семіртіп, соғымға соямын деген оймен саған әкелдім. Мына жігіттің жетегіндегі сол. Жаздай жылқыда жүрсін, күзде әкеп берерсің, – деді әкеме.

	Әміренің біздікінде жатыр деген тек аты ғана. Оны қонаққа шақырғандар үйге түнетпейді.

	Қарабикені жайлайтын Дүйсембі қажы Қаукер деген қызын ұзатпақ болып, сол жылы ағайын арасына хабар таратқан. Той болады дегеннен-ақ маңайдағы ел ат жаратып, саба-саба қымыз жия бастаған. Қажының қалада тұратын Қажен деген інісі келіпті, бәйгеге қосу үшін құйрық жалын сүзіп, торы төбел ат әкеліпті деген де қауесет естігенбіз.

	– Өйтіп-бүйткенше той күні де болды. Әмірені ортаға алып біз де жеттік. Ортадағы ақ үйден шырқаған ән естіледі. Сұрастырсақ қажы ат жетер жердегі әншілерді жинатып алған екен. Абыралы ішіндегі әншілерден: Құдайберген, Игілік тағы басқалары бар. Ең аяғы кәрі Ұзаққа дейін келіпті. Ауыл сыртына келген бізді Қажен қарсы алып, ән айтылып жатқан үйге әкеп түсірді.

	Әкем мен Әміреге еріп мен де кірдім үйге. Дәл ортаға дастарқан жайылыпты. Дастарқан үстінде үлкен қызыл тегене толы қымыз. Бір жігіт құлаштай сапырып, бос кеселерге құйып беріп отыр.

	Әміре мен әкем сәлем беріп үйге кіріп келгенде іргелей отырған ел қақ жарыла төр төбесінен орын берді. Салынған ән, сапылдаған сөз бір сәт басыла қалды. Алқа-қотан отырған жұрттың назары Әміреде. Шапан жеңі етегіне түскен, етегі жерге сүйретілген қазақтардың арасында орысша киінген Әміре бейне бір бәйге аты сияқты болып көрінді. Ып-ыңғайлы қаршығадай құнтиған ол төрге шыққанда қаққан қазықтай бола қалды. Оның даңқын күні бұрын естіп отырған жұрт демін ішіне тарта қарайды.

	Қонақтарды қарсы алып, күтуші ретінде жүрген Қажен отырғандарға қарап:

	– Әміре деген атын естігендеріңіз болмаса көпшілігіңіз көрмеген боларсыздар бұл кісіні. Құдай айдап кез келтірген жоқ па осы тойға. Бұл отырғанның ішінде Әміремен ән таластыратыны жоқ, өйткенімен ауылдың «алты аузын» айтпасқа тағы қақыларыңыз жоқ. Сол жолды, Құдайберген, сен көрсет, – деді оң бүйірде отырған домбыралы жігітке.

	– Ой, қойыңдар! Дарияның қасында құдық қазба деген қайда? – деп жалтақтады Құдайберген.

	– Жарайды, жасқанба. Айт бір-екі ауыз. Игілікке де айтқызамыз сонан кейін, – деді бір ақсақал.

	Қыз дауысты Құдайберген домбырасының құлағын бұрап біраз отырды да, қара мұртын сылап-сипап баптанғаннан кейін, өзінің жіңішке даусына салып «Жеңеше-айды» айта жөнелді.

	– Уәй, пәле! Соқ, соқ! – десіп жатыр жұрт.

	Құдайберген екі ауыз өлең айтты да, домбырасын Игілікке ұсынды. Игілік домбыраны кейін итеріп көнбеп еді, көпшілік қаумалап еркіне қоймады. Игіліктің көзінде де аздаған ақауы бар. Сонысынан жасқанды ма, кім білсін, қысылып- қымтырылып әзер дегенде екі ауыз әнмен ол да құтылды.

	– Ал, кәрі тарлан, сен қаласың ба енді дүрмектен? Бас айғайға, – деді бағанағы ақсақал Ұзаққа қарап.

	Ұзақ іркілген жоқ. Домбыраның құлағын босатыңқырап алып, қоңыраудай сылдыраған әдемі даусымен «Ғазезді» аңыратып қоя берді. Әнді айтып болған соң Ұзақ:

	– Қарағым, Әміре, «асыл тастан, ақыл жастан шығады» деген бұрынғылар. Әрі жассың, әрі Әміре деген атағың жер жарады. Біздің көптен күткен адамымыз сенсің, аянбай бүгін шырқашы бір, – деді де домбырасын ұсынды.

	Әміре домбыраны қолына алды да, құлағын қатты бұрап, домбыраның сағасындағы ең ақырғы пернені басты да:

	– А...ха...а...а...у..! – деп бір тастады. Жұрт демін ішіне тартып тосып отыр. Сәлден соң аңыраған ән құйыла жөнелді.

	Жасымнан көп салдырдым қаршығаны,

	Аққан тер маңдайымнан тамшылады.

	Ныспымыз Қанапия болғаннан соң,

	Жиылып өңшең қашқын қамшылады.

	Ай, яй, яй, яй. Ай, яй, яй... –

	деп, келіп тоқтады.

	Әміре отыздан астам ән салды.

	Бір сәт топ ішінен: «Уа, мына Мұса ағасынан бата алсын, жол беріңдер! Жол беріңдер!» – деген дауыс естілді.

	Бейтаныс жігіттің қасындағы тәпелтек, домалақ мұрын қара бала ыржия күліп келіп сәлем берді де:

	– Аға, – деді Әміреге қарап, – аздап ән салушы едім. Сіздің даусыңызды естігенде шыдап тұра алмай, бойымнан еркім кетті. Батаңызды алайын деп келіп тұрмын.

	– Кәне, олай болса, ән сал естиін, – деді Әміре жайдары күле, домбыраны Мұсаға ұстатып.

	Қара бала именген жоқ. Домбыраның құлағына қол тигізбестен-ақ «Баянауылға» басты кеп. Әміре алғашқыдай емес, күлімдеген қалпын өзгертіп, терең ойға кеткендей, түсін суыта, әнді беріле тыңдап отырып қалды. Өйткені,

	«Баянауыл» әнінің жоғарылығы сондай, оны айтқанда қазақ домбырасының сағасындағы тоғызыншы пернесі сай келмейді. Сондықтан да пернесіз жерді басып көтеруге тура келеді. Ондай жағдайда мүлтіксіз, жәрікшексіз домбыраға дауыс қосуға көп әншінің үні жетпей қалады. Оны Әміре біліп отыр, ал Мұса болса, онан да жоғары дауысты алып кетуге шамасы еркін жететінін танытқандай. Оның үстіне қоңырлата қайырып әкелгенде, әннің иінін өз нақышына келтіріп, әсіресе үннің жартысына жақынын кейкіштеу келген кішкене танауынан жібергені, бейнебір ерекше музыка тәрізді болып естіледі екен.

	Әміре Мұса әнді аяқтаған соң:

	– Шіркін, жігіт міне! Кәне, қоңыр әнді қалай айтар екенсің.

	«Қорланды» айтып көрші, – деді.

	Мұса «Қорланды» күмбірлете жөнелді. Оның даусынан сонша бір сазды үн шығып, үй толы елді таңғалдырды.

	– Бала, – деді Әміре, – менен ән үйреніп тәлім алғың келсе, мына Жақаңдікіне кел.

	...Сонымен қажының қызы ұзатылды, ойын бітті, той тарқады. Ел үйді-үйіне қайтты. Ертеңінде айтқанындай біздің ауылға Мұса келді.

	– Әміре Мұсаны қасына отырғызып, дүркін-дүркін оған ән салғызды. Әннің кем-кетігін түзетіп, ерінбей, жалықпай өзі домбыраға даусын қосып, қайта-қайта айтып беріп отырды.

	«Шеннен шығып, зорланып айтсаң тамағың жыртылады»,

	– деп домбыраның құлағын өте қатты бұратпай, оның дәл өз даусын бұрап беріп үйретті.



	***

	Жазғы жайлауда айдан астам отырған аулымыз, қоныс аударып қонбақ болған еді.

	Түнде төр алдында қатар жатқан Әміре екеуіміз бір мезетте көзімізді ашсақ, басымызда үй жоқ, тек әр жерде қаңқайып ағаш төсек, кебеже сияқты үй ішінің кейбір заттары тұр. Таңғы салқын қандай суық, тұрайық десек дір-дір етеміз. Сол сәтте Әміре мені шынтағымен түртіп қалып:

	– Тоқташы, – деді басын көтере түсіп.

	Бұлбұлдай сайраған бір дауыс еміс-еміс талып естілді құлаққа. Дауыста аздап діріл бар. Әсіресе сол дірілі жүректі елжіретіп, бойды билеп барады. Әміре шыдамады, атып тұрды.

	Біз тұрғанда дауыс әлі сөне қойған жоқ еді, жақындаған кезде басыла қалды. Ешбір жан көрінбейді. Ауылдың барлық үйі жығылған, үюлі жүк, буылған тең. Қанқайған кебеже, жәшіктердің ара-арасымен іздеп келеміз. Әлден уақытта бір кебеженің түбінде кішкене тон жамылған қолтоқпақтай баланы көрдік. Қарасақ – Шәку.

	– Ой, Шәку, – дедім мен, – ән салып отырған сен бе?

	– Жоқ, – деп бетін басып күле берді ол. Өзі әбден тоңған.

	– Әлгі әніңді айтшы, — деп Әміре азырақ әурелеп еді, бала қорықты ма, ұялды ма, білмеймін, жылап қоя берді.

	Ауыл көшіп қонды. Әміренің есіл-дерті – әлгі Шәку. Шақыртып бала жіберсек, Шәку келмейді. Әкесі Жұмағұл:

	«Бар, антұрған, жасық боласың ғой деймін», – десе, тағы жылап қоя береді. Ақыры ауыл боп Шәкуге жалынып жүріп, әзер дегенде оның бірінші әнін тыңдадық. Шәку домбыра, гармонь дегендердің дауыстарын дәл басып ала алмады, өз бетімен айтты. Әміре оның даусын ептеп отырып, әуелі домбыраға дәлдеп алды. Сөйте-сөйте гармоньға қосты.

	Қалаға қайтар кезде Әміре Мұсаны да, Шәкуді де алдына алдырып, өзінің үйреткен әндерін айтқызып, олардан кәдімгідей емтихан алды.

	Әміре ұстаздық еткен сол Мұса Құлжановтың әншілігі Абыралы ауданынан асты, облыстан озды. Ол 1933 жылы жазда Алматы қаласында өткізілген бірінші олимпиаданың кезінде ән орындап отырып, сахна үстінде қайтыс болды. Мұсаның өлімі өте сирек кездесетін қайғылы бір оқиға болды. Оның өліміне Әміре қатты қайғырды.

	Шәку жас әнші еді. Жаңа жетіп келе жатқан ол 1932 жылы он сегіз жасында елде дүние салды. Ат жетер жерге Шәкудің де әншілік атағы жайылды. Әміренің айтуынша Шәку ipi әншiлepдiң бірі бoлмақ еді, бірақ қыршын жас жастай кетті. Әміре өз әншілігімен ғана қанағаттанып қойған жоқ. Ол бүкіл Семей облысы әншілерінің тәрбиешісі болды. Талабы бар талай жас әншілердің Әміреден сабақ алмағаны кемде-кем.



	САFЫНЫШ



	Қалаға келгеніме бірсыпыра болған, сабақ оқығанымнан бос жүргенім көп. Денсаулық аз, басым айнала береді. Сонда да бұрынғы әдетімше Әміренің үйінен шықпаймын. Ол да менің келіп жүргенімді жақсы көреді. Әмірені бір мәжіліске шақыра қалса, мен жанторсық сияқты жанынан қалмаймын, бірге барамын.

	Осылай той-думанмен жүргенімде Әміренікіне әкем келді. Әміре екеуі көп әңгімелесті. Әкем Әміреге менің денсаулығымның аздығын, сондықтан мені елге алып қайтатындығын айтты. Ұстазым екеуіміз әлгі жерде сүйісіп айырылыстық. Менің көзімнен жас та шығып кетті.

	...Бір арбада үшеуіміз Шағылдың төскейінде бара жатырмыз, бетіміз – ел.

	Әкем қасындағы жолдасына біресе қаланы, біресе қырды әңгімелеп келеді. Олардың сөзі менің құлағыма да кірген жоқ. Мен бірдемем ұмыт қалғандай артыма жалтақ-жалтақ қараймын. Ішімнен: «Қайран қала, қалдың-ау» деймін. Қаланың қызығы көз алдымда елестейді, елес ішінде Әміре.

	Жүріп келеміз, жүріп келеміз. Жалпақтың жазығы. Көз ұшында көгеріп көрінген Семейтау бір жақындатпайды. Біз қаладан шыққанда күн ашық еді, ерегескендей аспанға күздің сұр бұлты қаптады да кетті. Онсыз да жабырқап келе жатқан көңілім, сұр бұлтпен қоса сұрлана түсті. Жолға екі қонып, үшінші күні үйге зорға жеттік.

	«Құлыным!» деп алдымнан әжем (әкемнің шешесі) шықты. Қазақтың бар қызығы мал емес пе, аздан соң әжем мені алып шығып, «міне, малдарың» деп маған мал көрсетіп жүр. Әңгімесін айтады, соның бәрі менің қаладан шыққалы ойлаған ойымды ұмыттырып жібере алмады. Бар ойым, есіл- дертім – Әміре.

	Сөз арасында айта кетейін, бір кезде әкем Иркутск қаласына барған болатын. Менің гармоньға құмарлығымды білетін ол, маған арнап он алты баспалы, бір ретті «тальянка» аталатын гармонь сатып әкелген-ді. Менің бар алданышым осы гармонь. Дүниенің мен үшін бар қызығы тек соған ғана байланысты сияқтанады да тұрады. Қолымнан гармонь түспейді, ойымнан Әміре кетпейді. Ауыл маңайында әйел босанып шілдехана болса, не қыз ұзатқан, келін түсірген той бола қалса, онан менің қалар күнім жоқ. Гармонымды арқалап жетемін. Әміреден үйренген әндерімді айтып, күйлерімді тартып беремін. Қыр халқы о кезде не білді, не көрді. Гармонның өзіне таңданып, әсіресе әйелдер қырылып қала жаздайды, олар гармоньды қолдарына алып, олай қарайды, бұлай қарайды. Әр жерін шұқиды. Сонан соң «сырнай», «сырнай» деп тамсанады, кейбіреулері «әй, орыс- ай!» деп бастарын шайқап қайран болады.

	«Ел құлағы елу» емес пе, менің ептеп гармонь тартып, ән салатынымды біреуден-біреу естіп, жұрт маған қос атпен кісі жіберетінді шығарды.

	Ел жайлауда еді, Келгембай шақыртты деп маған кісі келді. Келгембай Күлмариям деген қызын Керей еліне ұзататын болған. Жігіттің жетегіндегі атына мініп, қара кигізбен қаптаған қара гармоньды қанжығама байлап алып, Келгембай ауылына бардым. Келсем, ақ отауды ауылдан оңашалау жерге тігіп тастаған. Ауыл айналасы ығы-жығы адам.

	– Қайда түсеміз? – дедім жолдас жігітке, шеткі үйден өте беріп.

	– Кекеңдікіне түспегенде қайда түсуші едің? Әрі жездең, әрі ақсақал, сәлем бермейсің бе және де өзі шақыртып отыр ғой, – деді жолдасым.

	Келгембайдың жездем екені рас, әкемнің апасын алып отыр. Бірақ өзі бір мазасыз адам болатын. Оның үйіне барғым келмей келе жатқам. Мені балдыз деп ойнай ма, әлде шын жек көре ме, кім білсін. Әйтеуір – отырсам опақ, тұрсам сопақ болып көрінетінмін о кісіге. Есікті ашып, кіріп келсем, үй толы кісі екен, алдымен менің көзім Келгембайға түсті. Ол оң жақтағы бетін сүйектеген ағаш төсектің үстінде шынтақтап жатыр, мен отырар отырмастан-ақ:

	– Уәй, сені ән салады дейді ғой! Кәне, айтып жіберші, – деп қойтас-қойтас қара бұжыр бетіндегі алақандай көзін аларта маған қарады.

	– Қоя тұрсаңызшы, кіргені осы ғой. Кішкене дем алып, сусын жұтсын, – деді тоқалы.

	– Шын жүйрік күй талғай ма, дыз етпе бірдеңе болса, өзі де түкке жарамай қалар, – деп сылқ-сылқ күлді Келгембай.

	Ішімнен ыза болып, булығып отыр едім. Қолыма гармонь тиісімен бастым кеп – «Үш досқа». Дауысым құлақтан өткендей болды.

	Әлгіндей емес, Кекең басын кетеріп:

	– Өй, мына ит, мына өнерді қайдан үйреніп жүр? Әке- шешесі түгіл, арғы атасы Төлебайдан бері «әу» дейтін кісі жоқ еді, – деп қарқылдай күлді. Күліп болған соң: – Әй... тоқта, – деді маған, – сен бұл өнерді кімнен үйреніп жүрсің, соны айт?

	– Әміреден үйрендім, – дедім мен.

	– Әміреден дейсің бе? Ол қай Әміре?

	– Қашаубайдың Әміресі. Тарақты.

	– Е... Ана жылғы Қажының тойында, жұртты таңғалдыр- ған Әміре ме?

	Әңгімемізді жастардан келген шақырушы жігіт бөліп жіберді. Сол тойда мен жұрттың аз да болса құрметіне бөлендім. Ойлаймын, бұл құрмет кімнің арқасы деп. Әрине, Әміренің арқасы ғой...

	Алысырақта ат дүбірі естілді. Аздан соң «ассалау- мағалайкум, уағалайкумәсселем» деген дауыстар шықты.

	Үйге Мұса кірді, мені көрген ол Әмірені көргендей сезінді білем, бас салып бетімнен сүйіп жатыр.

	Әңгіме жаңа жарасқандай болды, өйткені Мұса екеуіміздің мұңымыз бір. Әмірені еске алып, әрі-бері әңгімелесеміз де, «ал енді оның жақсы көретін әндерін айталық» деп домбыраны қолға аламыз. Сонан соң:

	– Өй, олай емес, мына жерін ол былай айтатын, – деп бірімізді-біріміз алма-кезек түзетумен боламыз.

	Той тарағанша, Мұса екеуіміз түйіскен тіземізді ашпадық. Әңгімеміз Әміре, сағынамыз, бір көрсек деп армандаймыз. Әміре қыс қалада болса, жаз елге шығатыны белгілі. Сондықтан, ол келіп қалар деген үміттеміз.



	***

	Ауыл көшіп жатыр. Қой маңырап, қозылардың шулағаны, сиыр өкіріп, жылқылардың шұрқырағаны, иттер таласып, балалардың жылағаны – бәрі қосылып, кең даланы күңірентіп жіберді. Үмітіміз зая кетпеді. Осы көшпен бірге арамызға Әміре де келеді.

	– Қақсал «Қапшақ» жайлауында отыр, қымыз ішіп аттаналық. Қай үйіне барғанымызды жөн көресің? – деді әкем Әміреге.

	– Топамбайдікіне барайық, – деді ол.

	Топекең – қызық адам. О кісінің үйінде соға-соға шыныдай жылтыраған жиырма бір асығы, жүре-жүре шақпағының бояуы өшкен дойбы-тақтасы бар. Ойынға құмарлығы сондай: үйіне ешкім келмесе, асығы мен дойбысын дорбаға салып, қара кигізін қанжығасына байлап, ойнайтын кісі іздеп кетеді. Сонан ойыны әбден қанған кезде үйіне қайтады.

	Біз Топамбайдікіне кірдік. Үйдегі үлкен-кіші түгел Әмірені құшақтады, сағынып қапты. Кірген соң-ақ әдетінше Топекең төрде тұрған ойын құралдарына жүгірді. Әуелі қара киізді жайып жіберіп, асық ойнадық. Онан жалыққандай болғанда дойбы ойналды. Ойынға құмарлығы сонша ол «әйдә жатасыңдар» деп біздің аттарымызды жылқыға қостырып жіберді. Ықтиярсыз қонатын болдық.

	Ай қараңғы, көзге түртсе түк көрінбейді, асық ойналып жатыр.

	– Апыр-ай, бүгін қойға қасқыр шаппаса не қылсын, – деп қойды Топекең асықты соғып жатып. Алшы тұрған қанды сұқ саусағының сыртына қондырып алып, енді қарғытайын дей бергенде, қотандағы қой дүр ете түсті. Сонда да ол асығын тастамады. Әміренің асық атқыштығы сондай екен, ұтылғаны үшін сия қарындашпен салған сақина Топекеңнің саусағына сыймай кетті.

	Енді асықты Әміре соға бергенде, есіктен ентіге кірді біреу:

	– Ұры түсірді, ұры!

	– Қайда, қайда?

	– Әбеңдікінде.

	Бәріміз де тұра жүгірдік. Барсақ ұрыны байлап қойып, жұрт сабап жатыр екен. Жексенбінің Әбіші. Керегеге таңулы тұр сорлы.

	Әбіш Әмірені көргенде жылап жіберді.

	– Әбеке, – деді Әміре, – мына Әбішті мен білем. Үйінде тышқақ лағы жоқ, адалға асы жоқ. «Біреу тойып секірсе, біреу тоңып секіреді» деген. Бұл байғұс ұрлықты жоқшылықтан істеп жүр ғой, босатып жіберіңіздер. – Әбішке ала көзімен қарап: – Өзіңде де бар. Ұрлап апарған бір тоқты не болады саған? Онанда Абай айтқан кәсіпті істесең болмай ма?!

	– Жарайды, – деді Әбдікей ақсақал, – Әміре айтты ғой, оған бір қасқырды байлайық. Бірақ ендігәрі біздің ауылдың ығынан жүруші болма, – деді де, Әбіштің байлауын шешті.

	Топекеңдікіне келген соң Әміре:

	– Мен әлгі Әбіштің бір қызығын айтайын, – деп бастады әңгімені, – жазғытұрым кез, жуанның жіңішкеріп, жіңішкенің үзілген шағы. Қыстағы соғым етінің жал-жая, қазы-қарталары ғана қалған. Ет баласы тек байларда болмаса, кедейлерде түк жоқ. Қарны ашқан Әбекең бір байдың шошалаға ыстау үшін іліп қойған еттерін көріп жүреді де, ұрламақ болып келеді, ел жатты-ау деген кезде.

	Әбіш шошаланың төбесіндегі шаңырақ тесігінен қараса, жалшы әйел қалғып-шұлғып сүт пісіріп отырады. Қол жетер жердегі, көлденең ағашта ілулі тұрған қазы-қартаның ыс сіңген исі мұрынды жарып бара жатады. Етке қызығып кеткен Әбекең не болса о болсын «тәуекел» деп еңкейіп, қарманғанда қолына бір жая ілінеді. Енді көтеріп ала бергенде, семіз жылқының жайлы жаясы қойсын ба, Әбеңді аударып әкетеді. Ол жая-маясымен қайнап тұрған бір қазан сүтке күп ете түседі. Сүт отқа төгіледі, жалшы әйелдің есі ауып қалады. Сол кезде Әбең қашып құтылады.

	Міне, жоқтық адамға не істетпейді дейсің, – деп бітірді ол әңгімесін...



	***

	Бейбіт сахарада өсіп-өнген қазақтың ерте кезде өзіне лайық ойыны болды. Ол «Сал ойыны» еді. Онысы өрескелдеу ойын болғанымен өз кезінде өз ортасына жарап жатты.

	Барсақбайдың Әбіл, Келгембайдың Нұрмағамбеті тағы толып жатқан адамдар «Сал ойынын» ұйымдастырамыз деп халыққа жар салыпты. Ойынға мүшелік жарна: бір қой, бір саба қымыз. Мәжіліс кезекпен әрбір мүшенің үйінде өткізілетін болыпты. Әнші, күйші, балуан ойынға мүшелік жарнасыз, тегін қабылдансын депті.

	Осыойынғаотызданастамадаммүшеліккеалынды.Ойынды басқару үшін бастық, орынбасар, хатшы және шабарман керек болды. Нұрмағамбеттің отауында көпшіліктің ұйғаруы бойынша бастыққа Әбіл, оның орынбасарлығына менің әкем Жақып, хатшылыққа Қадыр, шабармандыққа Тұрлыбек сайланды.



	Әміре, әрине, әрі әнші, әрі ел-жұрт сағынған қонақ, ойынға құрметпен шақырылды. Оның көлеңкесінде мен де, әншілер қатарында жарнасыз қабылдандым.

	Әншілерді сыннан өткізіп алу үшін Әміре бастатқан үш кісілік комиссия құрылды. Өйткені «әлә-ләкуді» білмейтін кісі жоқ, бәрінің де тегін ет жеп, тегін қымыз ішіп сайрандағысы келеді. «Әншімін» дегендердің әндерін тыңдайды да, Әміре «әлі үйрене түс» деп оларды қайтарып жібереді.

	Буырлысын сипай қамшылап, бір мезгілде Мұса да жетті. Есіктен ыржия күліп кіріп келген Мұсаны Әміре құшағын аша қарсы алып, қасына отырғызды. Амандық сұрап болған соң қасындағы комиссия мүшелеріне қарап:

	– Мынаған ән салғызайық па? – деді.

	– Ойбай-ау, бұл Мұсаны білмейтін кім бар? Исі Абралыға атағы жайылған әнші емес пе? – деп шу ете түсті олар. Сөйтіп отырғанда Қоби кірді үйге.

	Қобидің түбі тарақты, әрі әнші, әрі балуан жігіт.

	– Әміре аға, – деді ол, әнімді тыңдайсыз ба, күшімді сынайсыз ба? Ойындарыңызға менің қатысқым келеді.

	– Әніңді тыңдайын, күшіңді Нұрмағамбет біледі, – деді Әміре.

	Әміре ұстатқан ақ домбыраны қолына алып, Қоби «Гауһар тасты» сызылта жөнелді. Айтып болған соң Әміре:

	– Қарағым Қоби, дауысың тәп-тәуір екен. Домбыраны да жап-жақсы шертеді екенсің. Бірақ ән айтқанда аузыңды неге ашпайсың, тістенгеннен кейін даусың аузыңнан шықпай, астыңнан шыққандай боп тұр, – деді күліп.

	– Болысы басқа, бір атаның ұлы ғой алынсын, – десті комиссия мүшелері.

	– Жоқ, мәселе оның болысында, ата-тегінде емес, өнерінде. Бірақ өнерсіз жігіт деуге болмас, ал мұның күшін қалай сынайсыңдар енді? – деп Әміре Нұрмағамбетке қарады.

	Алдын ала келіскен көпшіліктің шешімі бойынша кім де кім Нұрмағамбетті жықса, сол ойынға жарнасыз қабылдануы керек.

	Қоби – көзге қораш, аласа бойлы, талдырмаш, қаңылдақ жігіт. Оның қасында Нұрмағамбет өркеші жоқ түйедей. Қымызға сіресе тойып, мұрын пыс-пыс етіп отырған Нұрмағамбет: «Шық», – деді Қобиға.

	Ду етіп ел далаға шықты. Кілем төсегендей көк майса шалғынның үстіне жұрт алқа-қотан отыр. Нұрмағамбет Қобиды қорашсынып, тым-ақ дандайсып тұр. Ол сыртынан бір жеңілтек шекпен киді де, белбеуін жүре байлап:

	– Әй, бері кел! – деді Қобиға. Анау тек тамағының түймесін ағыттыда, белбеуін бостау буынып, Нұрмағамбетке жақындай берді. Ау дегенде Қоби бір іліп тастады. Нұрмағамбет шалқалап барып қалды, жығылмады.

	– Ойбай-ау! Кесел ғой, мына бала! Мынау дәл Семей күресі,

	– деп ел шу ете түсті.. Сөйткенше болмады Қоби сарт етіп, Нұрмағамбетті іштен шалып алды. Нұрмағамбет екі аяғын кере тұра қалды. Елдің бәрі «а, а, а» – лап тұр.

	– Нүке, көтеріп ал!

	– Лақтыр, лақтыр!

	Сәлден сон, Нүкең Қобиды тік көтеріп лақтырды, бірақ Қобидің шалған аяғы шықпады, мысық сияқты дік ете түсті де, Нұрмағамбетті қайырып әкеп соқты және өзі тізесімен жаныштай, оның үстіне түсті. Қоби тұрып кеткенде, Нұрмағамбет орнында жатып қалды.

	– Ойбай, жалғызым-ай! – деп күрестің қызығын көруге келген әйелдердің ішінен бір жалпақ бет сары қатын тұра жүгірді. Жинала қалған ел опыр-топыр. Біреуі топырақпен, екіншісі сумен ұшықтап жатыр Нұрмағамбетті. Ішегі түйіліп қалған екен, көптен кейін есін жиды.

	Мал сойылып, ет асылып жатыр. Қымыз сапырыла түсті. Әбіл төрелік тағына мінді. Ақ дегені алғыс, қара дегені қарғыс, оның рұқсатынсыз бір кісі бөгде дыбыс шығаруға хақы жоқ.

	– Тыңдаңдар, жұрт, менің жарлығымды! – деді Әбіл, даусын көтеріңкіреп. Кімде-кім ойынның ережесін бұзса, менің жарлығымды орындамаса, оған жаза қолданылады. Жаза әртүрлі: бірінші – оннан жиырма беске дейін «қасық дүре» салынады. Екінші – ойыннан шығарылады.

	Әбіл мен әкем ойынның күнделікті жүргізілетін тәртібін жасады. Бір мезгіл ән салынады, бір мезгіл балуан күрестіріледі, арасында тамақ ішіледі, сейілге шығылады, дойбы, асық ойнаудың да көрсетілген мерзімдері бар.

	Төс қалтасындағы шынжыр баулы сағатына бір қарады да, Әбіл:

	– Ал, қазір ән салынады, – деді Әміреге қарап.



	Әміре әнді алдымен Мұсаға айтқызды.

	– «Таң самалын» айтсам қайтеді? – деп ол Әміреден рұқсат сұрағандай болды.

	– Айт, – деді Әміре.

	Мұса домбыраның құлағын қаттырақ бұрап алып:

	Жимаған мен бір сері дүние малын,

	Өнерге келгенінше жұмсап әлін,

	Жігіттер, жүрегіңе салып тыңда,

	Әміренің қоңыр салқын таң самалын, –

	деп айта жөнелді.

	– Әу-ей! Міне, Әміренің нағыз шәкірті!

	– Талабы мол бала, талай таңдандырады әлі бұл! Әміре ендігі кезекті Қобиға берді.

	– Аға, – деді ол. – Туысыңыз маған жақын болғанымен, жүрісіңіз осы елге жақын. Барыңызды Мұсаға төккен екенсіз, Көрмейсіз бе? Сіздің «Таң самалыңызды» да үйреніп алған.

	– Сенің үйренуіңе де уақыт жетеді, былшылдамай айтып жібер бір қалаған өлеңіңді, – деді Әміре күліп.

	– Ірі әншілер атақты әндерді айтады, бізге ауыл әндерін айтсақ та, жарап жатыр ғой, – деп күлімсіреді Қоби. Сөйтті де, «Екі ғашық дариғаны» айтты.

	– Талабың таудай екен, бауырым, талапты ерге нұр жауады. Түрлі өнерден құр емес екенсің, оның жақсы. Өнер ішінде «ән» нәзік нәрсе, ол қара күшке келмейді. Әнші болу үшін адамда дауыс ерекшелігі болу шарт. Сонсоң, сол дауысты дұрыс пайдаланудың да жолдары бар. Сенің мына ән салу әдісің дұрыс жолға қойылмаса, ауыл арасындық қана құның болады, – деді ағасы.

	Мұса мен Қобиға кезек-кезек ән салғызып, біраз тыңдады да, Әміре домбыраны өз қолына алды. О кісінің әдетінде ән салмас бұрын домбыраны құйқылжыта бір тартып алатыны болушы еді. Онысы күй де емес, құлақ күйі тәріздес бір өзгеше сарын. Оны тартқанда домбыраның әр пернесі асты- үстіне қосыла күмбірлеп, ат дүбірі, бұлақ сылдыры, жапырақ сыбдыры естілгендей болатын. Сол сарынды саусақ сезімінен өткізіп алған соң барып, «міне, былай айту керек» деп екі жағында отырған Мұса мен Қобиға кезек қарады.

	Үй толы кісі лебіз шығармай, демдерін ішке тарта қалды.

	Олар ұлы әншінің әнін күтіп отыр. Әміре:



	Қарқаралы басында жалғыз арша,

	Хатқа жүйрік сол қалқа мұсылманша.

	Кішкенеден бірге өскен сәулем едің,

	Өмірің аз ба, көп пе, уа шіркін, әлде қанша?!

	Өттің жалған кештім сайран,

	Жастықтың әсерімен салдым сайран. –

	деп барып тоқтағанда, жым-жырт орнағандай, тым-тырс отырған жұрт ду ете түсті.

	– Уә, уәй!

	– Өй, тәңір тілеуіңді берсін!

	– Жаса, жаса!

	– Ән, міне. Е, осылай айтсаңдаршы!

	– Тағы да, тағы.

	Еті қызғанда бауыры жазыла түсетін жүйрік тәрізді, Әміре енді «Перуайымға» басты. Ол керемет ащы екен.

	«Дегенге, перуайым-ай, перуайым!» деп домбыраның тоғызыншы пернесіне даусын қосқанда, ән тыңдау үшін таяу барып отырған бір саңырау жігіт құлағын басты. Онымен қоймай әлгі жігіт басын сілкіп-сілкіп қояды. Елде ішек жоқ, күліп жатыр.

	– Ойпырым-ай, мынаның құлағы тұнып қалды-ау!

	– Өзіңде де бар, дүлей неме.

	Әміре ақырын ғана бір мырс етті де, Мұса мен Қобиға:

	– Сендер «Интернационалды» естідіңдер ме? – деді.

	– Тырнасал... дейсіз бе? Ойбай-ау, өзіне тілім де келмейді, естігем жоқ. Сен естіген шығарсың, Семейге бара беруші едің,

	– деді Мұса Қобиға.

	– Естідім, бірақ білмеймін, – деді Қоби.

	– Ендеше, үйреніп алыңдар, – деді Әміре. Сөйтті де:

	– «Оян, қарғыс, таңба басылған»... – деп салмақпен жайлап айта жөнелді. Бастан аяқ бір рет айтып шыққан соң Қобиға сөзін жазғызды. Артынан тағы қайталап өзі айтып шықты.

	«Енді маған қосылыңдар», – деп, үшеуі қосылып айтты.

	– Менің сендерден сұрайтыным, – деді Әміре, – осы әнді жақсылап үйреніп алыңдар. Сонсоң басқаларға да үйретіңдер. Есіктен екі білегін сыбанған, алдына ақ алжапқыш байлаған жас жігіт кірді. «Дәм дайын, мына ортаны

	босатайық, қол жуыңыздар», – деді.

	Тамақ ішіп болған соң Әбіл:

	– Жігіттер, енді тоқбасар жасаймыз, серуенге шығамыз, күрес болады, – деді.

	Ауыл сыртындағы көк майсаның үстінде күрес басталып кетті.

	Қолына ұстаған құлаштай ағашымен жақындағандарды жасқап Әбіл жүр ортада. “Шәрри, шәрри!” дейді. Жігіттердің бірі жығып, бірі жығылып жатыр. Бір мезетте кезек Жұмахметке келді. Ол – ұзын бойлы, сом денелі, екі иығына екі кісі мінгендей жігіт. Тұлғасына қарап, оны балуан емес деп ешкім ойламайды.

	Екі жарыла отырған елдің бір жағынан Серікбайдың Әділі шешінді. Екінші жағынан – Жұмахмет. Жұмахмет қалш- қалш етеді.

	– Өй, Жұмеке, мұңың не? Тоңып отырмысың, әлде күшің тасып тұр ма? – дейді жігіттер.

	– Ей, жығыламын десем болмайды мыналар. Қорқып тұрмын, – дейді Жұмахмет. – Бірақ, ана бір жылы, Қондыбай еліне құдалыққа барғанымда, осы сияқты мені күреске шешіндірген болатын. Мен сонда мұнан да жаман қалшылдағам. Тілеуіңді бергір түрімді көрген соң, шошыды ма, кім білсін, бір балуан беттесейші маған. Бірі де белдесуге шықпай қойған-ды. Сәтін салғанда, Әділ де сөйтер ме екен деп отырмын.

	Әділ өйтпеді, шықты. Екеуі ұстаса кетті. Әділ талдырмаш, арық жігіт болатын. Екі балуан күрескенде, ел тыныш тұра ма, біреулері «шал-шал» десе, екіншілері «жамбасқа ал!» деп өз балуандарына әдіс үйретіп тұратын әдеті.

	Әділ әлден уақытта Жұмахметті іштен шалып алды, отырған ел шу етіп түре келісті:

	– Қайқайт, қайқайт!

	– Болма, болма!

	Әділ бір кез Жұмекеңді қайырып әкеліп соқты.

	– Өй, үйген омақадай, қорбиған неме! – деп ұрсып жатыр жұрт Жұмахметке.

	– Е, айтпап па едім. Жығылам десем өздерің болмайсыңдар,

	– дейді Жұмахмет.

	Жұмахметтің кескінін көріп, сөзін естіп тұрған Әміре көзінен жас аққанша күлді.

	Бұл ауылдағы мәжіліс осымен бітіп, енді жұрт екінші ауылға беттеді. Бір-бір атты жаратып мінген өңшең сылқымдар, атты әскердей қатар түзеп саулап келеді.

	Ойын кезегі келген үйге келіп түстік, бұрынғыдай тағы да ән, түрлі ойын-сауықтар басталып кетті. Сонымен осы ойын отыз күнге созылды. Күнде бір қызыққа душар болып отырдық. Отыз күннен кейін Әміре қатты риза болып қалаға қайтты. Ол қайтар шақта жайлаудың да қызығы кетіп, сары жұртқа айналған кезі еді. Сағынып көрген әншіні бүкіл ел боп Семей сапарына шығарып салды.





	ЖӘРМЕҢКЕДЕ



	Мамыр. Масайраған жан-жануар. Күлімдеген күн көкжиектен көтерілген сайын, дүние кемеліне келе түскен тәрізді. Қыстың қаһарлы қысымынан босаған қалың ел өзін бұғаудан босағандай сезінеді, ендігі арманы: жайлау мен жәрмеңке.

	Мамыр айын жұрт жәрмеңкенің дайындығы деп есептейді. Өйткені бұл айда мал семіреді, семіз мал базарлы болады. Әркімнің көкейтесті тілегі – осы. Олар қайтсе де «Қоянды» жәрмеңкесінен қағажу қалмаулары керек.

	Жәрмеңкеашылды. Жиналғанхалық Тоқбанныңдаласына сыймай, бір шеті «Қарасор» шығып кетті. «Қояндыға» тек қазақ елі ғана емес, көршілес елдерден де адамдар келіпті. Мәскеу, Ленинград қалаларынан келгендер де бар.

	Бір күні «әнші Әміре мен ақын Иса келіпті» деген хабар естілді. Елдің іздегені ойын-сауық емес пе, әнші мен ақын қоса келді деген соң амандасу үшін солардың түскен үйіне қарай жұрт топ-тобымен ағылды. Біреулер «адамның алыбы Қажымұқан да келіпті» десіп жатыр.

	Әнші мен ақынға амандасып болған соң, «осы бетімізбен бәріміз де балуанға барып амандасалық» десіп, енді Қажымұқан түскен үйге қарай жөңкілді. Жұрт араларында Әміре мен Иса да бар.

	Балуан Әміре мен Исаны бұрыннан біледі екен. Әмірені бас салып, балаша көтерді. Екі бетінен сүйгеннен кейін барып:

	– Аман ба? – деп күж ете түсті. – Ақыным, аманбысың? – деп ол Исаны да сүйіп жатыр. Иса оған қолын беріп еді, саусақтары балуанның алақанының жартысына да жеткен жоқ.

	Амандасып болған соң әлекедей жаланған жас жігіттер мол дастарқанды жайып жіберіп, қымыз құя бастады. Қымызбен қоса сауық та басталып кетті. Балуанды, әншіні, ақынды көрем деушілер үйге сыймай сыртта тұрды, сырттағылар жабықты көтеріп жіберіп, уық арасынан қарады. Кейбіреулер кез келген жердің кигізін тілгілеп, кереге көздерінен сығалады. Алғашқы әнді Әміре орындады. Ол ақ домбыраны қолға алып:

	– Аха-... а... а... у! – деп көтерді. Даусы бір минут мөлшеріндей, бір сөнбестен қалықтап тұрып алды. Демдерін ішке тарта қалған жұрт сәлден соң бар пәрменімен бақырып қоя берді:

	– Уә... уәй!..

	– Өй... пәләй!

	Әміре енді сол қолын домбыраның бас пернелеріне таман апарып, айтайын деген әнінің қайырмасын ғана тартты да:

	– Қыз қайда а... а... а... е... е... я... я... у... енді, сәулем, сенен асар, – деп «Алтыбасарға» дүрілдете жөнелді. Әннің түрлі ырғақтарын құбылтып, бірде жоғары шалқытып, бірде төмен түйілтіп әкелді де: «Әніне бір басайын Алтыбасар»,

	– деп аз кідірді. Сөйтті де: «Хала... ла... лай... лау... хала... ла... лай... лау» деген ән қайырмасынан бір-ақ шықты. Тапжылмай тыңдап отырған жұрт онан әрі тыңдауға төзімі жетпей, қызып кетіп, әншіге қосыла жөнелді.

	Балуан өзінің оң тізесін баса отырған әншіні айқара бір құшақтап сүйді де, тағы да ән айтуын тіледі. Әміре енді «Қос барабанды» айтты. Ол тағы да бірнеше ән орындағаннан кейін Қажымұқан сол тізесін баса отырған ақынға қарады.

	– Ал, Иса, ала қаптың аузын сен ашпайсың ба енді? – деді. Сол-ақ екен бағанадан бүйірі қызып отырған ақын домбыра тиер-тиместен суырылып ала жөнелді. Иса жай сөзден өлеңді жеңіл көретін. Ол қалжыңдасқанда қара сөзбен қиыстырып айта алмаған ойын өлеңдетіп айтып жіберетін. Сол дағдысымен Қажекеңнің келуін, оны халықтың қарсы алуын суреттеп берді. Жәрмеңкеге Майра да келгенін естідік. Бәрі «ертеңгі ойын Майраның үйінде өткізілсін» деген сөзге тоқтасып, үйді-үйіне тарасты.



	***

	«Қымызшылар қатары» делінетін киіз үйлер тізбегі көше- көше болып, ат шаптырым жерге ұзыннан-ұзақ созылып жатыр. Әр қымызшының үйінде өзінше бір думан-дырду: айтылған ән, сыңғырлаған сырнай, күмбірлеген домбыра.

	Сәске түс. Аспанда алақандай бұлт жоқ. Шілденің шақырайған күні көзіңді ұялтады. Жан иесі көлеңке іздегендей. Қымызшы көшелерінің бірімен келе жатырмыз.

	Бізді бастап келе жатқан жігіт аппақ жұмыртқадай алты қанат ақ үйдің кигіз есігін көтерді. Үйдің іші сәнді екен. Ақ көрпе, ақ жастық, ақ шілтермен өрнектелген, әрбір нәрсесі кірлі қолмен ұстағысыз.

	Ақ жібек бөртпе шәлісін бос жамылған, ат жақты, ақсұр келіншек күміс білезіктерін көрсете, ақ білегін сыбана түсіп, қымыз сапырып отыр. Келіншектің оң тізесін баса отырған Қажымұқан келгендерге «жоғары шық» деп төрді мегзей береді.

	Есіктен кіріп келген Әміре:

	– Майражан, сәлеметсіз бе? – деді. Келіншек шалқар түсте шақырайған күн көзіне қараған адамдай екі көзі жасаурап, кірпіктері жыпылықтап, қайтерін білмей абыржып қалды.

	Әміре қанша әзілқой болғанымен дәл бұл сәтте, ескі жараның аузын алмайын дегендей, Әбілмәжінді еске түсірмеді. Майраға қалжың айтудың орнына оны іштей аяп, шамасы келгенше жанашырлық жасап отырды. Ең аяғы ән салғанда да, «шаршап қаласың ғой, Майражан, мен айтайыншы» деп біресе домбырамен, біресе гармоньмен ән салып, мәжілістің барлық тауқыметін өзі көтеріп алды.

	Бұл мәжілісте сол кездегі «Жәрмеңкенің жұлдыздары» аталатын күлдіргілерден: Қалибек, Ахмет, Омар, Зәрубай; әншілерден: Қали, Қуан, Ғаббас тағы басқалар болды. Әміре мен Майра кезектесіп те, қосылып та әннің алуан түрін орындағаннан кейін:

	– Уа, әншілердің ағасы Кәкеңе беріңдер кезекті, – деген дауыстар шықты.

	– Дұрыс айтады!

	– Кәкеңе беріңдер домбыраны!

	Қали – Семей губерниясына аты жайылған ардақты әнші. Сол кездегі әншілерден оның жасы да үлкен. Ол бүкіл қазақтың мақтанышы болып есептелген Жаяу Мұсаның алдында да ән салып, сол кісінің сынынан өткен, атақты сал Біржанды, әрі ақын, әрі әнші Ақанды көрген адам.

	Қали қолына домбыра тиісімен оны құйқылжыта термелеп тарта жөнелді. Онысы домбыраның құлақ күйі еді.

	Орнынан бір қозғалып, оң жақ білегін сыбанды да: «Шамаң келсе «Шамаға» сал!» – деп жан-жағына қарап, отырғандарды көзімен бір шолып өтті. Қалидың репертуарында өзі сүйіп айтатын ең жақсы әні осы «Шама» болатын. Бұл әнді ол кез келген жерде айта салмайтын, не бір құрметті адамдар бас қосқан мәжілісте, не болмаса бір өнер таластырған ерегістерде ғана айтатын. Сондықтан оның «шамаң келсе «Шамаға» сал!» деуінде де терең бір мән жатыр.

	Енді қашан дегендей, елдің ынтасы құрып, әнді күтіп отыр. Әнші тамағын бір кенеп алды да «күн батар... е... е... е... е... й!» деп дауысын күндей күркіретіп соза жөнелді. Әннің кейбір жерлерінде қарапайым сөйлеп кеткендей болып, кейде шалқытып аспандатқандай әсер етті. Әнші ауыр денесі алқылдап, алқымы кеуіп, әннің ырғағына жан- тәнімен біржола берілгендей.

	«Шаманы» айтқан соң Кәкең шаршаған болу керек, қалтасынан орамалын алып жайлап бетін сүртті.

	– Әнді енді Ғаббас айтсын! – деді көпшілік. Үстінде жұпыны ғана киімі бар, қиылған қара мұртты қара жігіт босағаға таяу жерде отырған болатын. Жұрт сол жігітті мегзеп, оның ортаға келуін сұрады. Сөйтсек, Ғаббас сол екен. Оны әнші деп кім ойлаған. Өзінде селт еткен бір желік жоқ, ашуы да жоқ. Сабырлы бір маңғаз.

	Ғаббас ортаға келіп малдасын құрып отырды, тіпті жайбарақат, абдырап сасу дегеннің онда көлеңкесі де жоқ. Жайымен домбырасының құлағын өз даусына келтіріп алды да, «Қанапияны» айтты. Ғаббастың даусы құлақ тұндыратын ащы да емес, дүрілдеген жуан да емес, орта дауыс. Бір тамашасы, даусы толқынданып тамылжығанда тамағының қоңырауы бар ма деп қаласың. Ол асықпай-саспай ән жүйесін жік-жігімен бунақтап, бірде құйылта, бірде шалқыта шырқап, аяқ шенінде жайлап қайырып тоқтатты.

	– Тағы, тағы! – деді жұртшылық.

	– Мен енді әкемнің әндерін айтайын, – деп жауап қайырды Ғаббас.

	 Әкесі Айтпай әншілігімен орта жүзге аты шыққан адам екен. Сонысы есіне түсіп кетті ме, кім білсін, әкесі айтатын «Раушан», «Перизат» дейтін әндepгe салды. Бұл әндерді айтқанда елдің аузынан суын ағыза тамылжытты. Осымен ол өзінің аса жоғары талғамы бар әнші екендігін көрсетті. Ғаббас енді болды дегендей домбырасын қасындағы жігітке ұсына бергенде есіктен біреу жүгіріп кірді.

	– Ой не боп қалды?

	– Шашекең келді!

	– Оның кім?

	– Қошқарбайдың Шашубайы ше! Түсіп жатыр. Сөйткенше болмады, «ассалаумағалайком!» – деп қас-қабағы қылмиған, тышқан көзі жылмиған, бет аузы өз-өзінен ойнақшып тұрған, жасы алпыстар шамасындағы бір адам кіріп келді үйге. Бұл – өзімен-өзі дойбы ойнап, ұтылып бара жатқанда «бас, Шашубай, бас!» деп қыстайтын Шашекең. Ат үстінде түрегеліп тұрып, қашып жүріп, гармоньға қосылып өлең айтатын Шашекең. Руы Тобықты, Қарқаралы дуанына мейлінше аты шыққан адам.

	Шашубай шешініп төрге отырды. Танымайтындарға өзінің тегін кісі емес екендігін білдірейін дегендей қабағын бірер көтеріп қалып еді, басындағы тақиясы біресе желкесіне, біресе көзіне түсті.

	– Күллі қазақтың сүт бетіндегі қаймағы осы үйде деген соң әдейі іздеп келдім, – деді Шашубай Қажымұқаннан бастап жағалай бір шолып өтіп.

	– Дәл келдіңіз, Шашеке. Шөлдеген шығарсыз, қымыз алыңыз, – деп көмекші жігіттер асты-үстіне түсіп жатыр.

	Шашубай көп сапырылып салқындаған, қышқылтым дәмі өлген сары қымыздан үш-төрт кесені бір-ақ сімірді.

	– Шашеке, атыңызға алыстан қанықпыз, өзіңізді көріп отырғанымыз осы. Бір-екі ауыз лебіз естіртсеңіз қалай болар еді? – деді Қажымұқан.

	– Болсын, – деді Шашубай.

	Біреу домбыраны, біреу гармоньды алып, ұсына беріп еді, Шашубай басын шайқады.

	– Жоқ, менің өз аспабым бар, – деді. Ат қосшы жігіті қара киізбен қаптаған екі қатар тілді орыс гармонын әкеп берді. Кім екенін толық біле алмай, үнін әлі ести алмай елтіп тұрған елге Шашубай өзін әнмен таныстырды:



	Баласы Қошқарбайдың Шашубаймын,

	Болғанда малға жарлы, сөзге баймын.

	Күніне жүзді беріп, мыңды алсам да,

	Қалтамның түбі тесік – байымаймын.

	Шашекең тіпті тоқтар емес, айтқан сайын қызынып, құлпыра түседі. Өлеңді түйдек-түйдегімен тастайды. Көз алдында көгендей тізіліп отырған әншілерді кісіге есептеп отырған ол жоқ. Біраз асқақтық мінездер де көрсетіп жіберді. Шашубайдың мұнысына кішкене қитыңқырап қалған Әміре Майраның он алты баспалы гармонын ала салып, орыстың «Суббота» әнін ойнай жөнелді. Гармонның бір тілін екі-екіден басып, естушілердің құйқа тамырын шымырлатты.

	«Суббота» әнінен кейін «Ағашаяқты» шырқады. Оның әдеті тыңдаушылар ішінде өзінің жақсы көретін адамдары отырса немесе өзін сынайтын біреулер болса, құйындай ұйтқып, құландай ойнақтап, жүз құбыла жүйткіп, бәйгі атындай жарқылдап кетуші еді. Әміренің аузынан шыққан «Ағашаяқ» біресе шырқап аспанға көтеріледі, біресе сорғалап жерге құйылады.

	Шашубай бағанағыдай емес, желігі басылыңқыраған. Әміреге тіке тіл қатпай, сүзіле қарап, біраз отырып қалды. Тек бар айтқандағысы:

	– Заман жастардікі ғой. Айтыңдар, балалар, айтыңдар! – дей берді.

	Мәжілістің қызығымен тіпті уақыттың қалай өткенін де білмей қаппыз. Байқасақ, күн батуға таяп қалған екен. Қош айтысып тарастық.

	Былай шыққан соң бір жігіт:

	– Апыр-ай, әлгі бір гармоньға ойналған күйдің тамашасын- ай. Ол немене, не деген күй? – деп Әміреге сұрақ қойды.

	– Ол орыстың «Суббота» деген әні. Оны үйренуімнің өзінше бір тарихы бар, – деп жымиды Әміре.

	– Иә, иә, қандай тарих?

	– Бір жылы, – деп бастады Әміре әңгімесін. Жақып, Әмірғалы бар, бәріміз Үркіттен келе жаттық. Қысты күнгі мезгіл, бірақ вагонның іші ыстық. Әмірғалының үстінде үлкен қара күпісі болатын, онысын шешіп, жүнін сыртына айналдырды. Бәріміз өліп-талып әзер жайғастық. Жақыптың он алты баспалы «тальянка» гармоны бар еді, соны қабын ашқызып алып ойнай бастадым. Гармонь даусы шыққан соң ел бұрынғыдан бетер қаптады. Байқаймын өнерге менен жөнсізі жоқ сияқты. Кеудеме нан піскендей сезініп, өршелене ойнап отырмын. Екі көзі жоқ бір соқыр орыс жаныма таман жақындап келді де:

	– Можно? – деді.

	– А что? – дедім мен.

	– Немножко поиграть.

	– Ничего подобного! – дей беріп едім, мына жақтан өз жолдастарым шулап қоя берді:

	– Ә... бер, ойнасын! Оған несі кетеді?

	– Бірдеңе біледі ғой тегі, түк білмесе сұрай ма.

	Гармоньды соқырдың қолына ұстаттым. Ол оны белбеуі арқылы иығына киіп алып, аңыратып қоя берді.

	Әміре ойланғандай болып, сәл кідірді де, әңгімесін қайта жалғастырды.

	– Құдай сақтасын! Гармонь біресе соққан дауылдай гуілдейді, біресе қыран құстың қанатындай суылдайды, кейде сыңсиды, кейде жылайды. Бір мезгіл адамша тақ-тақ сөйлеп кетеді. Ойпырым-ай, неше алуан түрге құбылтып, құтыртқаны-ай, шіркіннің! Өз айыбымды, өзім мойындап, өз-өзімнен ұялып кеттім. Оның үстіне жолдастарым:

	– Ал, бәлем, ал! Тіпті әкең Қашаубай қажыдан келгендей құтырып едің, – деп жаныма тие түседі.

	Олкездебасымызғақарабарқыттантігілгентатартақиясын киетінбіз. Сасқаным ғой деймін, басымдағы тақиямды алып, орыстың алдына қойып жатырмын. Ананың оны көрмейтіні ойымнан шығып кетсе керек. Менің мұныма бәрі ду күлді.

	Сұрастыра келсек, бұл Новосібір қаласында тұратын бүкіл Ресейге аты шыққан гармоншы – И. И. Маланин екен. Мен онан кешірім сұрадым, біраз бойым үйренген соң маған ескерткіш есебінде бір күй үйретіңізші деп жалындым. Сонда сол Маланин осы «Субботаны» үйретіп еді. Шашубай гармонь ойнағанда, өз қылығым есіме түсті. Сонан барып «Суббота» да есіме түсті. Тегінде, жігіттер, естеріңде болсын асқақтық адамға абырой әпермейді, – деп Әміре сөзін бітірді.



	ӘНШІ АРМАНЫ



	Әміренің әрі көршісі, әрі ардақтысы – Белгібай балалары. Бұлар «Белгібайдың төрт қасқыры» атанған. Өңкей алып, шетінен балуан. Солардың ең үлкені Әйтіш Әміремен түйдей құрдас еді. Қазақ «Төрт аяқтыда бота тарту, екі аяқтыда құрдас тату» демей ме? Сол айтқандай-ақ екеуі өте тату болып жүрді. Құрдас жөнінде бұрынғылар: «Құрдас – құрт майыңды ұрлас», – деп те айтатын. Бұл мәтел «құрдасыңмен сырлас бол» деген мағынада айтылғанға ұқсайды.

	Сол Әйтішпен кездесе кеткен жерде Әміре ішегінің қырындысын ақтаратын. Бір күні қалың ағаш саясындағы көк майсаға көрпені төсеп тастап, екеуі ұзақ сырласты.

	– Әй, Әміре, осы Мәкет екеуіңнің араларыңдағы махаббат қалай тынды? – деп сұрады Әйтіш Әміреден.

	Әміре ойланғандай болып біраз отырды да:

	– Бұл ұзақ тарих қой, – деді даусын созып.

	– Тарих болса тіпті жақсы, айта бер асықпай. Немене қойың ығып бара ма? – деп жауап қайырды Әйтіш күле.

	– Ендеше айтайын, – деді Әміре. – Орта жатақ пен бас жатақ қымызшыларының ойын-сауықтарынан қол босамайтын еді ғой. Сөздің шыны, Тыныбай жатағына көп бара қоймайтынмын. Боз балалардың бір қауымы «уәй, шіркін қымызшы Кәріптің Мәкеті-ай» дей берген соң өзімше барымды киіп, бақанымды қолыма алып, Кәріптікіне бардым. Барсам, үй толы кісі. Үйге сыймағандары ауыз үйге шығып, қымыз ішіп отыр екен. Мені көріп, шу ете түсті. «Уә, жоғары, жоғары шық», – десіп жатыр.

	Кіріп барған бетте менің көзім Кәріптің қымызына емес, қызына түсті.

	Қабығын аршыған жұмыртқадай, томпиған аппақ қыз аласыз қара көзін маған қарай бір төңкерді де, орнынан атып тұрып, жол берді. Ол маңдайына маржан шеккен көк кәләпешін оң шекесіне қарай сәл қисайта киіпті. Кәләпеш астындағы мақпалдай қара шашы құладан қақ жарыла бөлініп, оның ұшы қос бұрым болып тірсегіне тиіп тұр екен. Жаңа туған айдай жіп-жіңішке қара қасының үстін ала жаратылыстың өзі сыйға берген қарақаттай қара меңі ақ жүзіне әдейі қолмен жапсырғандай көз тартады. Оның үстіне алтын алқа, дүзбелі сырға, кавказдаған қарала білезік пен тасты жүзіктер қосылып, оның сұлу келбетін онан әрі көрікті етіп жіберіпті. Әдемілігіне таңғалдым. Өне бойым елжіреп, басым айналып, көзім қарауытқандай болды. Бір жақсысы – «төрлет, терлет» деген сөздер құлағымда, соқыр кісіше төсек жағалап келіп, отыра қалдым.

	– Өй, өзің жай сөзге тақырлау едің, қыз әңгімесіне келгенде тіпті құлпырып әкетіп бара жатырсың ғой, – деп күлді Әйтіш.

	– ЕЙ, Әйтеке-ай, «басыңа түссе баспақшыл» деген емес пе. Адам өз басынан кешкен арманын айтқанда еріксіз бір шешендік пайда болады ғой. Сенің басыңа мұндай жағдай келмеген болар. Әйтпесе бүй демес едің, – деп Әміре Әйтішке әзіл айтып тастады. – Сонымен менің жағдайымды біліп жатқан жан болмады. Баяғы Әміре деп олар домбыра мен гармоньдарын іздестіріп жатыр. Аз отырып, өзіме-өзім келгендей болған кезде оң бүйірден «қарағым Әміре» деген сөз мойнымды бұрғызды. Сөйтсем, ол үй иесі – Кәкең екен.

	– Әмірежан, сен осы қаладағы сары алтын сияқтысың. Шын ба, өтірік пе, кім білсін, алтын адамнан қашып жүреді дейді ғой. Айсыз қараңғыда жарқырап жатқан сары алтын қасына адам жақындай бергенде жоқ болып кетеді деседі. Сол сияқты бізді маңыңа жақындатпайсың. Жоғарғы екі жатақтан аспайсың, мәжілісімізге шақыртып адам жіберсек таптыртпайсың. Әйтеуір, Әміре деген атыңа мәзбіз. Құдай айдады ма, дәм тартты ма, қарағым, мына мәжілісімізге тап болдың. Осы отырғандардың көпшілігі – әрісі әкеңдей, берісі ағаңдай адамдар. Үлкенді сыйлаған екі дүниеде де қор болмас, міне, соларға қызмет көрсет, – деп Кәкең қара гармонь мен ақ домбыраны айқастырып алдыма қойды. Әуелі гармоньды алып, «Орам» күйін ойнадым. Ол өзі созымды, қазақ құлағына да сіңісті, ішек-бауырыңды елжірететін зарлы күй ғой. Байқасам, елдің бәрі ентелей тыңдап, ауыз үйдегілер де келіп, қатықтай ұйып қалған екен. Гармоньды ойнай отырып, жан-жағыма қарағансып, Мәкетке ұрлана көз қиығын тастаймын.

	Мәкет маған тура қарамайды. Қарамаса да іштей толқып отырғаны беп-белгілі. Гармонның қатар ұрған қос тілі кей кезде қосарлана солқылдап зарлайды. Сол уақытта ол, шыдай алмайды-ау деймін, екі беті албырап, қарақат көзі жаудырап, аппақ тісін көрсете күледі.

	Қымыз ішіп, қызып алған жұрт мені босатар емес, менің де кеткім келмейді. Әнді бірінен соң бірін тек «шырқай берсем, шырқай берсем» деймін. Сол күнгі дауысымның саңқылдағанына өзім сүйсіндім. Байқасам, ол Мәкеттің берген нәрі сияқты. Жаратылыстың берген үні заулап тұрғандай, он саусағым аман тұрғанда Мәкеттен немді аяйын. Өнерімнің екінші түрін көрсетпек болып:

	– Кәке, – дедім, – қыздың әкесіне, – гармонь деген орыс пен татардың аспабы ғой. Өз ұлтымыздың аспабы өкпелемей ме?

	– Бәле, бәле, атамыздың ақ домбырасын ал қолға енді.

	– Қызығы сол емес пе?!

	– Ән өрнегі, шіркін, домбырада ғой!

	Гармоньды жаныма қоя салып, домбыраны қолыма алдым. Көкейімде де, көз алдымда да – Мәкет. Бірақ, қызға тіл қатар жер бұл емес, құмарлығымды оған әнмен жеткізіп жатырмын. Қызбен сөйлесе алмай, тек қымызды жұртпен ішіп-ішіп үйге қайттым. Алайда менің ойымнан Мәкет кетпей қойды. Сонан бастап сол үйге баруды жиілеттім. Менің келгенімді Кәкең теріс көрмейді: қонақтары үшін маған ән салғызып, қызына қымыз сапыртып қояды да, «қағанағы қарық, сағанағы сарық» жағасы жайлауға кетіп, мәз-мейрам болады да жүреді. Қымызшыға қымызының өткені керек, қымыз өтсе қалта тоқ, дүние түгел. Ал, менің өз есебім өзімде. Әдеттегідей Кәкеңдікіне тағы келдім, келсек, оның ұзақ сапарға жолаушылай кеткен бәйбішесі келіп қалған екен. Қызының қия басқанын қылға тізіп отыратын кемпір тіпті қимылдатар емес. Тау басында тұрып, томағасын тартқан бүркіт сай-саладағы тас-тастың арасын, бұта-қарағанның ішін көзімен тінтіп шығушы еді ғой. Тап сол сияқты көзімен үйдің ішін, әсіресе менің қимыл-әрекетімді тінткілеп отыр.

	«Құдай ұрды» дедім ішімнен. Байқасам, қыздың қабағы да түсіп кетіпті.

	Бір ретте Кәкең:

	– Бәйбіше, сенің кетуіңе ғана қарап тұр екен. Қол жүріп кетті. Халық қымызды тоқтатпай қойды.

	Оның үстіне мына бала, (өзің білесің ғой, әлгі атақты әнші Әміре) келіп, Құдай сақтасын, ел топырлады да, – дей беріп еді.

	– Өй, сендердің тапқан тиындарың құрысын бүйтіп. Үйді жын ойнағына айналдырғансыңдар ма, қайткенсіңдер?! Сөйлемеңдер әрі, жынымды түсірмей,— деді бәйбіше көзі алақ-жұлақ етіп.

	Сөз нәріне қарағанда кемпір қызына ұрсып алғанға ұқсайды. Әлгіден кейін үйдің іші тым-тырыс. Жетім балаша көрінгеннің бетіне жалтақ-жалтақ қарап мен отырмын. Біраз үнсіздіктен кейін кетейін деп ыңғайлана беріп едім, Кәкең:

	– Қарағым, Әміре, кейін бір келерсің енді, – деп қипақтағандай болып басын сипап, желкесін қасыды.

	Кетіп қалдым. Сол кеткеннен көпке шейін келе алмадым.

	Мәкетті бір көруге зар болдым.

	Бір күні өз-өзімнен отырып ойландым. «Осы менің мұным не? Мәкетпен әлі тілдескенім де жоқ. Оның мені сүйетін, сүймейтінін де білмеймін. Жым-жырт ойнаған баладай өстіп жүре берем бе? «Шегірткеден қорыққан егін екпес» деген сияқты, кемпірдің көзінен қорқып, қызына сөйлеспегенім жөн бола ма? Қой, не де болса барайын...» – деп үйден шықтым.

	Мәкеттікіне жақындағанда ойым он бөлек болып кетті.

	«Мәкет үйде болса жақсы. Олай болмай қалған күнде ше... Онда...» Осындай болымсыз ойдың үстінде келе жатқан мен ептеп басып, ақырын ғана қақпаны аштым. Қыбыр еткен жан жоқ. Жағалап үй алдына келдім. Үн жоқ. Терезелерінде перде бар. Сыртқы есікте құлып жоқ, бірақ жабық тұр. Есік ішкі жағынан ілінген тәрізді. Есікті ақырын қағып едім, ар жағынан «бұл кім?» деген жіп-жіңішке биязы дауыс шықты. Адамның жүрегі ақылынан жүйрік пе дедім. Жүрегім дүрсілдеп қоя бергені. Ә... мынау Мәкеттің дауысы болды».

	– Мен... мен... ғой, Әміре, – дедім жүрегімаузыматығылып. Мәкет есікті ашуын ашса да, бірдемеден қысылғандай, не ұялғандай болып, кейін шегіне берді. «Үйде біреу-міреу бар ма екен» дегендей байқасам, ешкім жоқ сияқты.

	– Үйдің іші тойға кеткен, – деді Мәкет күлімдеп.

	Құдай көктен сұрағанды жерден берді. «Ал енді, Әміре, сөз тап, сөйле», – деп өзімді-өзім қинап тұрмын ішімнен.

	– Мәкетай, мен саған ғашықпын, – дедім томаға тұйық. Сөйттім де қыздың қолынан ұстап, өзіме таман тарттым.

	Ұстаған қолымды ол босатып алды да:

	– Үйге кіріңіз, жоғары шығыңыз, – деді. Кіріп барсам, үйдің іші тап-тұйнақтай, оң жақта ақ одеялмен жабулы ақ кереует тұр. Кереуеттің бас жағындағы қабырғада сәл еңкейте ілінген үлкен айна, оның басына кестелі ақ сүлгі іліп қойыпты. Тұскиіз орнында кішірек кілем тұр. Басқа бөлек- салақ ештеңе көрінбеді. «Е... бұл қызға арналған бөлме екен» дедім ішімнен.

	Үйге кіруін кірсем де қайтерімді білмей қысылып қалдым. Отырайын десем орындық жоқ, бата істейтін молдаларша жерге жалп ете түсуді ұят көрдім. Қыз төсегіне рұқсатсыз отыру – әдепсіздік болады. Менен сәл кейінірек кірген Мәкет менің дағдарып қалғанымды байқап, кереуетке отыруыма рұқсат етті.

	Аз үнсіздіктен кейін қыз аянышты бір үнмен:

	– Аға, сізге не болған, өңіңіз қашып тұр ғой. Бір жеріңіз ауыра ма? – деді жақындап келіп. Жүрегімнің соғуы болым- сыз. Мен орнымнан тұрып, оң иығына қолымды салдым.

	– Мәкетай, мен ауырып тұрмын. Ауруымның емі өзіңсің,

	– дедім. Даусым дірілдеп шықты. Сол жақ қолтығымның астына тығыла түсті.

	– Ауырмаңызшы, аға. Сіз ауырсаңыз мен де ауырамын, – деді төмен қарап тұрып.

	Талтүс. Аспандағы алтын айнадан үйге еркелей кірген ақ сәуле үй ішіндегі көмескі жарықты тіліп өтіп, екеуміздің беттерімізді кезек аймалағандай болады. Мен ақырын ғана оң қолыммен Мәкеттің иегінен көтердім. Осы кезді тосып тұрғандай біреу есікті қағып-қағып жіберді. Құшағымдағы қыз ата жөнелді. Үйге Мұқан деген татар жігіті кірді. Қасында жолдасы бар. Келе ол:

	– Һм, оңаша үйде отыруларың жарасыпты ғой. Кәкең қызы мен күйеуін қысырақтың үйіріндей қамап тастап, өзі қайда кеткен? – деді қатуланып.

	– Немене, Кәкеңе күйеу болуға мен жарамаймын ба? Құдайға шүкір, байлығым болмаса да, шайлығым бар, – дедім мен ызаланып.

	– Сен әніңді сатып, күн көрген Әміресің, – деді ол мысқылдай. Босағаға барып жылап тұрған Мәкет қолымен ымдап, мені далаға шақырып әкетті.

	– Ренжи көрмеңізші ананың сөзіне, – деді даусы дірілдеп, – ақшалы ақымақ көп емес пе, ол да соның бірі. Айта берсін.

	Мен сізді ешкімнің ақшасына айырбастамаймын. Дүниеде не қуанбайтын, не қайғырмайтын адам болмайды. Сіз соның қуанышына да, қайғысына да ортақ болып, көңілін көтеретін адам дәрігері сияқты емессіз бе? Сіз енді тез кетіп қалыңыз. Мыналар бір ожарлау жігіттер көрінеді.

	– Мәкетай, сәулем, сүйем сені. Бірақ, амал не сүйіскеніміз- дің белгісін ала алмай, арманда қалдық-ау! – деп кетіп қалдым.

	Бұрын қызға ғашық болып көрмеген менің түнде ұйқым келмейді, күндіз күлкім келмейді. Есіл-дертім Мәкет болады да тұрады.

	Ертеңінде «көрген жерде ауыл бар» деп көзім үйренген көк қақпаға тағы да тәжім еттім. Келсем, қыздың шешесі үйде екен. Кешегі оқиғаны ол естіген болу керек, жыланша жиырылып отыр. Мені көрген соң, кәрі жыны тіпті қозып кетті. Кемпір көзі жасаурап, басы қалтақтап, оқты көзімен одырая қарады. Сөйтті де:

	– Әй, Қашаубайдың қаңғыған қу қайыршысы. «Жаман үйді қонағы билейді», – деп, ең аяғы сен де бізді билегің келді ме? Өшір қараңды. Мұнан былай көшеммен жүруші болма! – деп шарқылдай жөнелді.

	Амал бар ма, салым суға кеткендей сүмпиіп үйден шықтым. Мәкет көрінер ме екен деп жан-жағыма көз тастаймын. Көрінбейді. Енді қыз үйіне барудан қалдым. Мұнан былай оны жүзбе-жүз көруім де екі талай.

	Күндер өтіп жатты, күн түгілі айлар да өтіп барады. Қыздан хабар жоқ. Ақыры шыдай алмай, не де болса барайын, аю шешесі ақылына түскен шығар деп тура үйіне келдім. Келсем, бұрынғыдай сапырылысып жатқан ешкім көрінбейді. Үйге кірдім. Үйде менің жақын жолдасым Сабыржан отыр екен. Шошып кеттім.

	Қыз мені көріп, қуанғандай жалт беріп, өз бөлмесіне кірді де, сыланып-сипанып қайта шықты.

	Сабыржан маған солғын ғана амандасты да, біраз отырған соң: «Екеуміз біраз жүріп келейікші», – деп мені ертіп далаға шықты. Екеуміз көше бойымен жүріп келеміз. Әлден уақытта ол:

	– Әміре, дос едің, – деді. Дауысы дірілдеп шықты. Мәкет екеуіңнің араларыңда уағдалы сөз бар екен ғой. Ал, жұрт осы күні мені «Шәріптің күйеу баласы» деп жүр. Міне, менің жайым осы, Әмірежан. Тірідей өліп тұрмын. Өлтірсең өз қолыңдамын.

	«Енді қайтемін? Не деу керек?» Бір СӘТ ой дариясына сүңгіп кеттім. Әлден уақытта өз-өзіме келіп:

	– Сабыржан, сен қызды осы араға шақырып әкел, – дедім. Мәкет келді. Сондай жағдайда сөз бастау қандай қиын.

	«Не десем екен» деп тұрмын. Аз ойланған соң, «Мәкетжан» деген сөз аузымнан зорға шықты.

	– Мәкетжан, адамшылығыңа өле-өлгенше ризамын. Бірақ Абай айтқандай, «қолымызды кеш сермедік». Ендігі жолыңа мен тікен болайын...

	Қыз: «Жазығым не?» – деп жылап қоя берді.

	Екі көзін басып, буыны құрып, құлап бара жатқан қызды қасында тұрған Сабыржан ұстай алды.

	Мен: «Қош», – деп жүріп кеттім. Ұзаңқырап барып, артыма қарасам, Мәкет Сабыржанның иығына сүйенген күйінде әлі тұр екен...



	СYЙГЕН СҰЛУ



	Бір жолы Әміре өзінің Қайнышқа қалай үйленгенін әңгімелеп берді.

	– Біздің елдің жайлауы – осы арадан үш жүз шақырымдай тұратын Борлы деген көл, – деп бастады әңгімесін Әміре. – Ендігі ойым – сол жайлауға тез жету. Ондай ұзақ сапарға жүру үшін ат-тоныңды, азық-түлігіңді сайлауың керек. Жүру жабдығына бес-алты күндей аялдадым да, қасыма Терлікбайды ертіп, елге тарттым.

	Менің астымдағы Серік әкеп берген сары ат, Терлікбайдың мінгені – өзінің торы төбелі. Екеуміз екі-екіден төрт қоржын азықты бөктеріп алып, қаладан шықтық.

	Семей, Қарқаралы уездеріне қарасты қалың елдің қалаға қатынасатын үлкен қара жолымен Семейтауды бетке алып, жүріп келеміз. Жалпақтың азығына шыққанымызда Семейтау сағымданып, бұлдыр-бұлдыр ғана көрінген еді, Мұқыр өзенінен өтіп, Ақтастыға көтерілгенімізде оның көгілдір түрі қоңырқайланып, шоқы-шоқыларының аралары алшақтанып, «келе ғой» дегендей бізге жылы қойнын аша берді.

	Жыланша ирелеңдеген жол жетекпен отырып, бізді бір белден асырды, дәл маңдай алдымызда Қыземшек тұр екен шаншылып.

	Шіркін, жаратылыс-ай, қандай шебер едің. Қазақтар тұрған сұқсырдай екі қара төбе халық құрметіне бөленіп, қараған адамның көз майын суырып тұр.

	Кейінірек келе жатқан Терлікбай торы төбелін қамшылап жіберіп, менімен қатарласа берді.

	Қайқаң тартқан қара жол жоғары көтеріле берді. Артыма қарасам, Жалпақ жатыр жап-жазық болып, алдыма қарасам, Қыземшек тұр төстің үстінде. Жаратылыстың өзі салған осындай сурет кімді болмасын таңдандырмай қоймайды. Қыземшектің қилы-қилы жылғаларымен жүріп келеміз. Оның сылдырап аққан бұлағы, бұлақ жағалай желкілдеген хош иісті гүлдері бейнебір жұмақты елестетеді, қарап келе жатып-ақ көңілің күй шертеді. Осы бір кең көсілген жайдары жылға өрлей-өрлей көз ұшындағы үстіртпен ұштасып, содан қыр басындағы Қыземшекке жалғасады.

	Осылай жаратылысты тамашалап келе жатып, Қарасуға тақап қалғанымызды байқамай да қалыппын.

	Торы төбелімен тепеңдеп, Терлікбай артта қалып қойыпты, басын өз еркіне алған сары ат сыпылдап, көз көрім жерге ұзап кеткен екен. Ол мені қуып жетіп:

	– Е, тіпті жеткізер емессің ғой, шымылдығың желпілдеп тұрғандай, – деді.

	– Уәй, Терлеке-ай, қаланың құмына қайрандап, шаңына шашалғанша, қырдың қырмызы қызыл жібегіне тезірек орануға асыққанымыз жақсы емес пе? – дедім.

	Сонан Жанандатып, Жосалылатып, Шаған өтіп, Жайлау тарттық. Ұзын жол үстінде кім кездеспейді. Кездескен адаммен амандаса берсең ауылға жете аласың ба? Бірақ, бір қызығы Терлекеңнің тор төбелі қарсы келген адамға бір сәлемдестірмей өткізбейді. Ол қарсы келе жатқан жолаушыға таяқ тастам жер қалғанда тұра қалады. Ықтиярсыз сәлем беріп, жөн сұрасамыз. Атының сонысынан әбден запыс болған Терлікбай қарсы келе жатқан кісіден аулақ қашатын болды. Матай адырын аралап келеміз. Ел көшіп кеткен, қыстау



	қаңырап тұр. Бұл өңірдің шөбі қандай! Жасыл жібек сияқты жаңа қаулап келе жатқан көк майса шалғын масатыдай құлпырып, ат аяғына оралады. Қызғалдағы мен сарғалдағы жайнап, бозторғайы сайрап, тау жаңғырығы сылқым қыздай, әлдебір балалық шағыңды еске түсіреді. Күн желкемдеу. Жел лебімен ілесе келген қырдың хош иісті самалын құныға жұтқан сайын жұта бергің келеді.

	Адамның өз жері қандай ыстық көрінеді кісіге, Қара

	обадан өткенде:

	«Қаратаудың басынан көш келеді

	Көшкен сайын бір тайлақ бос келеді», –

	делінетін халық өлеңі есіме түсіп кетті. Оның:

	«Қарындастан айрылған қиын екен

	Мөлтілдеп қара көзден жас келеді», –

	дейтін жерін ойлағанымда, бойым босап кетті. Тамағымның ішінен жұдырықтай бір зат келіп, алқымымды қыса қалғандай сезілді. Ондайда өзімді-өзім жұбататын, көңілімнің ажары – әнім ғой.

	Елсіз, ессіз тау іші. Төңірек емін-еркін жусаған малдай тегіс мүлгіп тұр. Көкірегімді кере, мейірленіп, жұпардай аңқыған аулымның ауасын жұтып-жұтып алдым да:

	Келеді қара торғай қанат қағып,

	Астына қанатының маржан тағып,

	Бірге өскен кішкентайдан сәулем едің,

	Айрылдым қапылыста сенен нағып, –

	деп, «Қара торғайға» бар даусыммен бастым кеп. Ауылды айнала қоршаған қара таулар да менімен қосылып кетті. Жер сағынып, ел сағынып, егіле, екілене айғайлағандікі болу керек, тау жаңғырығы дыңылдап көпке шейін басылмай тұрды.

	Мен алда келем. Астымдағы сары ат былай да жүрісті, оның үстіне Терлекең екеуміз кішкене шоқытып алған соң, басын шұлғып тастап, алды аяңдап, арты желіп, есіп отырады. Терлікбай тепеңдеп жақындай берсе, ол екі құлағын қайшылап, көз қиығын артына тастағандай болады да, ауыздығын қарш-қарш шайнап, ақ көбігін аузынан ағыза алға қарай ала жөнеледі.

	Көлге жақындаған сайын алдымыздан салқын самал ескендей болады, тынысымыз кеңи түскен тәрізді. Алдымыздағы бір белеске жүгіртіп шыға келсек, көл деңгейі көкжиекпен ұштасып, көл мен көк арасының жымы білінбей, дүние көк теңізге ұқсап жатыр екен. Көлді жағалай қонған ел көз ұшында құж-құж қайнайды.

	Көл жақтан бір салт атты бізге қарсы келе жатыр. Анау жақындай бергенде Терлекең торы төбелін шаужайлап, қоян қағатын кісіше, тауға қарай тартты. «Мына арам қатқыр тағы амандастырмасын бізді», – деп қояды бұрылып бара жатып. Мен келе жатқан аттының алдын кес-кестей жүрдім, ЖӨН сұрамақ болып. Арамыз жақындай түсті, жақындаған сайын оқшия қарастық бірімізге-біріміз. Ол мені бұрын таныды ғой деймін:

	– Уа, адас! – деп атынан түсе жүгірді.

	Сөйтсем – Әмірғалы. Ол мені «адас» дейтін. Meн де аттан түсе сала қарсы жүрдім. Екеуіміздің құшағымыз айқаса түсті.

	– Кәдімгі, Шотанның Әмірғалысы ма, әлгі күлдіргі? – деді әңгімені тыңдап отырған Әйтіш.

	– Е, сол.

	– Апыр-ай, тілегі дұрыс екен өзінің.

	Сағынған екенбіз, сүйісіп жатырмыз. Мені құшақтап амандасқан адамды көрген соң Терлікбай да, тепеңдеп келіп қалды. Келе ол да атынан түсіп, Әмірғалымен қол алысып, амандасып жатыр. Әмірғалы оған:

	– Немене, қай төрелігің қысып тұр сенің. Адастан артықпысың? Неге құшақтамайсың мені, – деп ұялтып тастады.

	Әлгі жерде Әмірғалымен амандық сұрасып, біраз отырдық та, оның бізбен бірге болуын өтіндік. Ол өзінің тығыз шаруамен жүргендігін айтып, көнбеді.

	– Туысқан, – дедім мен енді ренжіген кейіппен, – мен күнде келетін адам емеспін, анда-санда келгенімде көңіл көтермесем, не болғаным. Біраз уақытыңды бізге қи. Әйтпесе ат кекілін кесіскен жеріміз осы.

	– Ойбай-ойбай, тіпті қатты кеттің ғой, шаруасы бар болсын, болды, болды, – деп, Әмірғалы атына қарай жүгірді.

	Үшеуміз келіп Сәрсен балуанның үйіне түстік. Бәріміздің арғы атамыз Тарақты болғанымен Бөкей мен Әлі қыз алысады, құдандалымыз олармен. Көл жағалай үйме-жүйме отырған ел «Әміре келді ауылға», «Әміре келділеп» әп-сәтте жинала қалды. Бөкей жағы «Құда баланың даусын естиміз» деп шулайды. Сәкең отырып:

	– Жарайды, шуламаңдар. Әміре ауылға келді ғой, бүгін қайтатын емес, сусындарың қанар әлі. Кішкене дем алсын, мазасын алмаңдар, ат қағып келді. Семей деген оңай жер емес, – деді даусын созып.

	Мал сойылып, ет асылып жатыр, шай ішіліп, өйткен- бүйткенше күн де қызыл шапағын шаша бастады. Жиналған жұрт киіз үйге сыймай, сыртта отыр. Біреулер домбыра қиыстырып жүр.

	Әлден уақытта бір жігіт саралалап сырланған, қақпағына айна салынған домбыраны әкеліп, менің қолыма ұстатты.

	Сол ауылда бақалшы, қаладан келген екі татар бар екен. Сәкең оларды да шақыртып алып: «Сендер де семейлік қонақсыңдар, Әміренің қасында болыңдар», – деп менің жанымнан орын берді. Олар Хайролла, Ғизатолла деген Семей татарлары екен. Хайролласы мені тани кетіп:

	– Иә, Әміре әфәнді, Исанмүсіз. Біз дә қазақ ағайынлар арасында қунақ булып ятабыз. Хұдайның биргәнінә тәубә, алар бик хурмәтлиләр бізні, – деп амандықты да, жақындықты да, қонақтықты да, қат-қабаттап бір-екі ауыз сөзге сыйғызып тастады.

	– Әй, осы ноғайдың да жүрмейтін жері жоқ екен, – деп Әйтіш Әміреге қарап қалжыңдап күліп алды. Оның бір жеңгесі татар қызы болатын.

	– Әкелген домбыраның құлағын бұрап, шертіп қалып едім, ол майда қоңыр үнмен күмбір ете түсті, – деді Әміре әңгімесін әрі созып. – Жұрттың көзі менде, ішіп-жеп барады. Бұлардың әуелі құлақ құрышын қандырып алайын деп ойладым да, домбыраның құлағын шерттіре бұрап алып, «Үш досқа» шырқадым. Жұрттың маған таяу отырғандары құлағын басты, алыстағылары айғай салып көтермеледі. Хайролла бір қу татар екен:

	– Әй, Әміре әфәнді, алай қышқырарға ярами, алла сақласын әйәлләрінің ішіндегі баласы ишқынып китә вит, – деді күліп.

	Біраз дүрілдетіп, желпінтіп алған соң «Көк көбелекті» айттым.



	Әуеде ұшып жүрген көк көбелек,

	Жазайын дертің болса су себелеп.

	Кеткенде аулың шалғай, ей, перизат,

	Жортайын аш бөрідей тау жебелеп, –

	деп қоңырлатып тоқтаттым. Сонан кейін бірде шалқыта шырқатып, кейде балбырата баяулатып, бірнеше ән салдым. Біраздан соң, «мен кішкене дем алайын, енді Адас айтсын», – деп домбыраны Әмірғалыға бердім. Әмірғалы бөгелген жоқ, домбыраның құлағын босатыңқырап алды да,

	– Мен тұтықпаның өлеңін айтайын, – деді.

	«С-са-са-лғаным, с-са-сал қаратқан ж-жжаппай күміс,

	Б-бі-білмеген, а-а-адам жайын а-а-адам емес», – деп қиқылдап, шиқылдады да қалды. Аузына сөз түспегенде тұтықпа қайтушы еді, Әмірғалы онан да асырып жіберді: бас терісі желді күнгі толқындай тулап, алқымы кеуіп, көзі ішіне кіріп, аузы-мұрны қисалаңдап кетті.

	Ел қыран-топан күлкі, ішек-сілесі қатып жатыр.

	– Тағы да, тағы! – дейді.

	Әмірғалы бірнеше күлдіргі өлең айтқан соң Сәкеңнің әйелі:

	– Ал енді, дәм дайын, асты қаратып қоясыздар ма, сонсоң түн де жетер ойынға, – деді...

	Ертеңінде ауыл жастары Бейсекен деген кісінің үйіне жиналып, бізді сонда шақыртыпты. Алты қанат ақ үйге кісі сыймайды, ине шаншар жер жоқ. Төрден бізге орын босатып қойыпты. Біз отырар-отырмастан-ақ ойнауға ілік таба алмай отырған жастар сөз бастады:

	– «Ұят болады, ұят болады» дегендеріңді қойыңдаршы осы, Әміренің туыстығынан біздің ауылға құдалығы жақын. Ән салып бермесе, қазақ атамыздың құдаға көрсететін жолын істейміз, – деді бір жас келіншек өзінен-өзі.

	– Кім сонша ұят болады деп жүрген?

	– Мына Қайныш.

	– Қыр мен қала халқының араларындағы тәртіп жер мен көктей. Қырдағы бейбастақтығымызды көрсетпейік дегенім рас, – деді Қайныш.

	Бір бойжеткен білектей шүберек белбеудің ортасынан тісімен тістеп тұрып, екі ұшын қосып есті де:

	– Ал, кім де кім өлең айтпаса, дүре соғылады, – деп белбеуді өзінің алдына көлденең салып қойды.

	– Қонақ десең қонақ кәдесі бар, құда десең құдалық жолы және бар, алдымен Әміре айтпағанда кім айтады өлеңді, – деді босаға жақтағы біреу.

	– Е, бәсе, дұрыс айтады, – деп бәрі де шу ете түсті. Әмірғалы отырып:

	– Қит етсе, «қазақ атамыз» деп таңдайларың тақ-тақ етеді. Қазақ атаңыз «алдымен ауылдың алты ауызы айтылсын» деген жоқ па еді?

	Қыз-келіншектер бір сәт ұйлыға қалып, бірін-бірі түрткілеп сыбырласты. Әлден уақытта Қайныш қоңыр үнмен «кәллә-кулләйлім» деген ауыл әніне сызылтып қоя берді.

	– Қыздың ән айтысы маған бірден ұнады. Осы сапарға аттанарда апамның да «ойыңда болсын» дегені осы Қайныш болатын. Мен Қайнышты өзімше сынға ала бастадым. Сөздің шыны, өңінің қоңырқайлығы болмаса, оның басқасы ойлаған жерімнен шығып жатты. Ауыл қызы болғанымен мәдениеттілік, әдептілік сезімдері бар сияқты бойында. Іркілместенәнсалыпқоябергеніөзініңөттілігінбайқатқандай болды маған. Кейбір сырты сәнді адамның білімі таяз, ойы шолақ, сезімі доғал, ақылы келте келеді. Сондайдан сақтасын. Сондықтан мен сыртын қойып, Қайныштың ішіне үңіле бердім.

	Әнді айтып болған соң Қайныш:

	– «Сөз тапқанға қолқа жоқ» деген, ана ағайдың айтқаны дұрыс. Ауылдың алты аузын айту – бізге міндет. Әнші болмасақ та міндетімізден құтылып жатырмыз, айыпқа бұйырмаңыздар, – деді жымиып қана.

	Мен домбыраны қолыма алдым да, Абайдың «Сегіз аяғын» айттым.

	Тамақ ішіп, жайланған соң түрлі ұлт ойындарын ойнадық. Ойын алдымен «Ханым қалай» деп басталды. Хан сайлану үшін асық иірістік. Иірген асығы алшы тұрып, Әмірғалы хан сайланды.

	Тәртіп бойынша ханның жақсылығы жағалай отырғандардан сұралып болған соң, Әмірғалы:

	– Жақсы екеніме көздерің жетсе, менің әмірімді екі етпейсіңдер. Ең алдымен отырысты реттелік. Кәне, бір жігіт бір қыздан отырыңдар. Сонсоң әркім бір ауыздан өлең айтады. «Осы жарлығымды орындат», – деп өзі таңдап алған уәзіріне бұйырды.

	Уәзір кімді қайда отырғызу жайын ойластырып тұрды да:

	– Алдымен Әміренің қасын қарайту керек, – деп ханға жалтақтай берді.

	– Әміре әнші екенін білесің, ендеше әншіге әнші лайық шығар, маған несіне жалтақтай бересің, – деді Әмірғалы.

	– Бұл дұрыс ақыл екен. Ал, Қайнышжан, мына орынға отыр, – деп уәзір оған менің оң жағымды көрсетті.

	Қайныш кейбір ауыл қыздарындай бетін басып, қиқаңдаған жоқ. Сыпайы ғана орнынан тұрып, аяғын нық- нық басқан күйінде келіп, менің қасымнан орын алды.

	Қалғандары әрі тартысып, бері тартысып, біраз ұйқы- тұйқы болысты да, әзер дегенде тиышталды.

	Хан жарлығын іске асыра бастады. Өлең білгендері құтылып, білмегендері тұтылып жатыр. Тұтылғандар тоғыз кесе су ішуі керек, болмаса, жылқы болып кісінеп, сиыр болып мөңіреуі керек. Белбеуден қорыққан жұрт осы шаралардың таңдағанын орындап жатыр. Кезек Қайнышқа келді. Қайныш менің арт жағымда, жүкке сүйеулі тұрған домбыраны алды да, оған даусын қосып, «Гауһар тасты» айтты. Оның ән иінін әдемі келтіргені сонша, өзім де шыдай алмай, қайырмасына қосылып кеттім. Өнерді біртіндеп, шым- шымдап шығарып отырған Қайнышты шын ықыласыммен жақсы көре бастадым. Осы тәртіппен біраз ойнаған соң, «Ханым қалай» ойыны аяқталды. Енді, «орамал тастамақ» ойыны басталды.

	Одан кейін «тақия жүгіртпек» ойнадық. Ойын тәртібі бойынша аяқтарының ұштарын тиістіріп, дөңгелек айнала отырған жұрт, тақымдарының астынан тақияны сездірмей жүгіртіп, бірінен-біріне беріп отырады. Ортада отырған адам «тақияны ұстаймын» деп азаптанады, қашан ұстағанынша ол тақия таяғын да жеп бағады. Бұл – шуы көп, күлкілі, жақсы ойын.

	Келгеннен бері Қайныштың әр қимылын қалт еткізбей, оның ой-өрісін, мінез-құлқын, іс-әрекетін қылға тізіп отырған мен, оның әсіресе орынды жерде жарқылдаған жайдары, орынсыз жерде түксиген тұйық мінезін ұнаттым. Жаны таза, пейілі түзу адам екенін аңғардым. Осы бір сезім бірте-бірте ұлғая түсті. Оның үстіне қыр қыздарының домбыра тартып, ән салатыны некен саяқ кездесуші еді, ал енді Қайныштың ән салу өнері өз жүрегімнің тынысынан үндестік тапқандай болды.

	– Үй ішіндегі ойын осымен тоқталсын, дала ойынын ойнап, біраз бой сергітелік, – деді бір жігіт.

	Екі үйдің белдеуінің екі жерінен арқан керіп, ортадағы алаңға «соқыр теке» ойнадық. Сонан кейін «серек құлақ», «жиен-жиен» ойындары ойналды.

	«Серек құлақ» ойынында қыз-келіншектер қой болып, жайылып жүреді, жігіттер екі тақияны қасқырдың құлағындай екі шекесіне серейтіп байлап алады да, қойға шабады, қойларды алып кетеді. «Жиен-жиенде» де сол сияқты жігіт жиен болып келіп, қой болып жүрген қыз- келіншектерді алып қашады.

	Ойынның осындай бір ығы келіп қалғанда, мен Қайнышты алып қаштым. Қойшы – Әмірғалы болатын. Ол ойбайын салып, қала берді. Ауылдан алысырақ бір ойпатта қалың ши бар еді, біз соған келіп жасырындық. Сол кезде самалдай болып тұрған айдың бетіне ақсұр бұлт ілініп, ши іші қара түнекке айналып кетті. Оңаша жерге алуын алып келсем де, қасымдағы қызға бір ауыз бөгде сөз айтуға шамам келмеді.

	Дегенмен не де болса жүректегіні айтуға бел байладым.

	– Қайныш, – дедім оның оң қолынан ұстап, – біз сендермен алыста жүрсек туыс, жақында жүрсек құдамыз. Бір-бірімізді білмейтін жай жоқ. Өзің білесің, менің жалғыз шешем бар, жасы болса келді, «көзімнің тірісінде келінді болсам» деп армандайды. Бүкіл Семейден қыз таба алмай жүргенім жоқ. Апамның да, өзімнің де ойымыз «өз еліміз, өз туысымызбен үйлессек» деген еді. Жасырып жабары жоқ, елге келгендегі ойым осы. Менің саған ұнар, ұнамасымды өзің айтарсың, ал мен сені ұнатып отырмын. Менімен өмірлік жолдас боламын десең, осы арада уағдаңды бер.

	Қайныш қапелімде қысылып, не айтарын білмей қалды. Төмен қарап, ойға кеткендей болды. Әлден уақта басын көтеріп:

	– Қайдан білейін, қазақ қыз туса, «қырық жеті» деп қуанбай ма? Біз сол қырық жеті емеспіз бе. Басымда билік бар ма. Әкем мені мына Атан Ахметтің баласына атастырып отыр. Ата-ана сөзін бұзу деген де қиын, қалың мал есебіне осы жайлаудың өзінде бірқауым мал алып қойды олардан. Басым бос болса, сізбен бірге жуа теріп жесем де арманым болмас еді, – деп әлсіз бір дем шығарды аузынан.

	– Ойың ойлаған жерімнен шықты, Қайныш, бірақ... сенің тағдырың сырттай шешіліп қойған екен. Бұл батаны бұзып шығу бізге қиын. Енді бір-ақ амал бар, не де болса тәуекелге бел байлап, бірге кету керек, – дедім. – Қайныш, мен әкеден ерте айрылдым, мақтанар мал менде жоқ, мал орнына өнерім бар. Әке орнына шешем бар, ал бақыт деген алдағы өмірге байланысты. Іздегенім өмірлік махаббат еді, қайталап айтайын, онымды таптым ба деп отырмын. Ол – өзің. Ендігісін сен ғана шеше аласың. Маған салсаң айтқаным айтқан, осы сапардан қалмай кетуіміз керек.

	– Мал дейсіз, – деді Қайныш күліп, – мал деген жолдас емес, ол – бір жұттық емес пе, махаббатымды малға айырбастайтын болсам, мен сізге бүйтіп уағда бермеген болар едім. Жалғыз- ақ қиыншылық өмір бойына тәрбиелеген, «менің табаныма кірген шөгірді маңдайыма кірсін» деп oйлаған әке-шешемді қалай ғана жылатып тастап кетемін? – деп жылап жіберді.

	Сол түні Қайныш екеуміз кетуге уәделесіп тарастық. Ертеңіне өз ауылымызға барып, Қайнышты қалаға алып кету қамына кірістік. Ауыл арасы көп алыс емес еді, ат- тұрманымыздысайлап, үш-төрткүнаялдағансоң Қайныштың дайындығын білуге кісі жібердік. Ол хатта «бүгін түн ортасы ауған кезде үй сыртындағы үлкен обадан тос» деген сөйлем ғана жазыпты.

	Терлікбай екеуіміз бір атты жетекке алып, түн қараңғысын жамылып, тартып келеміз Қайныштың аулына.

	Ауылдан алысырақ сайға аттарымызды бекітіп, айтылған обаның сыртына екеуіміз жаяу келдік.

	Тықырды құлағы қырымнан шалатын тайыншадай төбеттер тұс-тұстан андыздап, обаны қоршап алды. Қысылғанымнан: «Енді қайттік!» – деп Терлікбайға тығылдым. Ол:

	– Қорықпа, жата қал, үндемесең өзі кетеді, – деді. Біраз абалап, айнала жүрді-жүрді де, иттер жөніне кетті. Әлден уақытта қақырынып, түкірініп үйден біреу шықты да, тура біз жатқан обаға қарай жүрді. Үш қанат үйдің көлеміндей дөңгелене қаланған обаның ішіне кірді. Біз обаның сыртында тасқа жабыса жатырмыз. Ол жан-жағына қарап, біздің үстімізге бір-екі түкірді де, ештеме көрінбеген соң ізінше қайта қайтты. Сондағы қысылғанымды сұрама.

	Сөйтіп, Қайнышымды сарғая тосып жатқанымда бір елес бізге қарай келе жатқандай болды. Өз көзіме өзім сенбей, көзімді уқалап қайта қарадым. Қарайған жақындай түсті. Ол дәл қасыма келіп: «Әміре, бармысың?» – дегенде, жүрегім жарылып кете жаздады.

	– Қайныш! – дедім тура жүгіріп.

	– Өмірлік сүйгенім! – деді Қайныш құшағын жая беріп.

	Құшағымыз айқаса кетті, ерніміз жабыса түсті. Бұл біздің бірінші сүйісуіміз еді.

	– Бақытты болыңдар, – деп Терлікбай екеуіміздің құшағымызды жазды.

	Мұндайда көп аялдауға болмайды, жығыла-сүріне сайдағы аттарымызға келіп, аман-есен аттанып кеттік. Түнделетіп тартып келеміз. Бетіміз Семей.

	– Әміре, тыңдашы, біреу айғайлай ма? – деді Әйтіш.

	– Әй, серілер! Жүріңдер үйге, шай дайын, – деп айғайлап келе жатқан Дінәкеш екен.

	– Ал, жүр, шай ішелік.

	– Сонымен не болды?

	– Сонымен аман-сау Семейге жеттік. Кейін өкпе-наз айтылып жатты. Қайныш үшін де, мен үшін де ойдағыдай болып кездестік. Әзіліміз де жарасты, – деп Әміре әңгімесін аяқтады.



	СЕМЕЙДЕ



	Ақкөңіл, әзілшіл, әнші Әміре Ертістің аржақ- бержағындағы елді аузына қаратты. Оның әншілігі өз алдына, адамшылығын айтсаңызшы. «Ауырмаса қоң етін кесіп береді» дейтіннің тап өзі. Кедейлігіне қарамай сондай мырза, аңқылдаған ақ көйлек. Кісі көңілі қалсын демейді, арамдық пікірден түйір жоқ.

	Әмірені халықтың ерекше еркелетуіне бірінші себеп оның әні болса, екінші себеп осы мінезі еді.

	Әміреөнердіүйренгенүстінеүйренеберуденжалықпайтын, бір үйге келсе, сол үйдің кесесі дейсіз бе, стаканы дейсіз бе сол сияқты ыдыс-аяғын столға тізіп қойып, оларды ағаш қасықпен қағып әнге келтіретін.

	Адамның бала күнінде көргені ұмытылмай ма деймін, қайта оның есейе түскендегісі есінде көп сақтала бермейтін сияқты. Өйткені, көргені көбейген сайын олар бірімен бірі шатасып, тұмандана беретін тәрізді.

	1915-1916 оқу жылдары мен Жаңа Семейдегі екі кластық орыс-қырғыз мектебіне түстім. Анық білем, ақырғы алтыншы бөлімде Қамза Нахынжанов, Ыдырыс Мұстамбаев дейтін екі қазақ баласы оқыды. Екеуі де шұбар еді. Біз оларды қос шұбар дейтін едік. Екеуі де өте зерек болды.

	Сол Ыдырыстың әкесі Мұстамбай өте кедей болды. Үйі біз оқыған мектептен алыс емес-ті. Кәсібі жоқ, пима жамап үйде отыратын. Не себеп екенін білмеймін, сол Ыдырысқа Әміре үйір болды. Бір күні менің көзімше: «Мынаны балаң кисін, оқып жүр ғой, аяғы тоңар», – деп жап-жаңа пимасын аяғынан шешіп берді Мұстамбайға.

	Әміре бертін келгенше бала сүймеді, бұрынғы әйелінен де бала қалмады, ал енді өзінің балажандығы керемет еді. Ерінбей-жалықпай балалармен ойнап, олармен өтірік төбелесіп жүретін. Бір күні мен келсем таман баланы жиып алып, қамбасының ішінде солармен жұмбақ айтысып отыр. Әміре жұмбақ айтса, балалар шешеді, ал балалар айтса, Әміре шешеді. Заты көп айтысқан болу керек, жаттамалы жұмбақтары бітіп қалғанға ұқсайды, ыңыл көбейіпті. Бір қара бала:

	– Мен айтайын, – деді.

	– Ал айт, – деді Әміре.

	– Уащамси, уалқамари, уассамаи, уальарзи. Бұл не? – деді әлгі бала.

	– Әй, сен орысшылама!

	– Орысша емес.

	Әптиек оқып көрмеген Әміренің құран сөзіне шамасы қайдан келсін. Оған мен болыстым.

	– Ол күн мен ай, аспан мен жер деген арабтың сөзі, – дедім.

	– Уәй, ит! Сөйтпесең молданың баласы боласың ба?! – деп Әміре қара баланың басынан сипап жатты.

	«Әзілің жарасса, атаңмен ойна» деген мақал бар. Әміренің әзілі үлкенге де, кішіге де ұнап тұратын. Оның сондай бір әзілін келтіре кетейін. Әміре бір қымызшыдан шығып келе жатса, ауылдас жігіт Баймағамбет жолыға кетеді.

	Әміренің киім киісіне, жүріс-тұрысына қарағанда, оны ешкім де кедей деп ойламайды. Бір байдың солқылдақ мырзасы екен деп ұғады. Үстінде көк шұға костюм қара желетке, қатырма жаға шатырдай ақ көйлек. Аяқта қонышынан бет көрінетін лакты етік. Оның үстіне қымыздың қызуынан саршабдарлау бетіне алқызыл қан жүгірген соң Әміре гүл-гүл жайнай түседі.

	Әлгі арада Баймағамбет Әміренің осы түрін көріп аңырып тұрып қалады.

	– Бәке, қашан келдің? Немене, жай ма? – деп Әміре бастырмалата жөнеледі.

	– Иә, Әміре, тіпті жай да емес, қалаға келіп, біраз кәсіп істейін бе деген ойым бар еді. Соған бір пәтер таба алмай сандалып жүргенім, – дейді ренжіп.

	– Қой, халық көп емес пе, неге табылмасын.

	– Әй, болмады ғой. Шаршатып тұр. Әміре аз ойланғандай болып:

	– Апыр-ай, қиын болған екен. Онда біздің үйге тұр, – дейді қынжылған пішін көрсетіп.

	Баймағамбет қуанып, мекенжайын жазып алу үшін қалтасынан қағаз-қарындашын ала бастайды.

	– Өй, Бәке-ау, адрес жазбақпысың? Оның керегі не? Әміренің үйі қайсы десең кім білмейді бұл қалада? Қазақ зиратының жанындағы астылы-үстілі көк төбел үйді көрген жоқсың ба? Міне, сол үй, мына дөдеңдікі, – дейді бармағымен өзінің кеудесін түртіп.

	– Ендеше ертең барайын, – дейді Баймағамбет рахметін айтып.

	Ертеңінде Баймағамбет қазақ зиратына жақындай бергенде-ақ көк төбел үй анадайдан көз тартады. «Бәсе, айтса айтқандай, анадайдан-ақ атой беріп тұр ғой үйі», – деп ойлайды Баймағамбет ішінен. Баспалдақпен баса көктей үстіңгі үйге тартады. Бір есікті қағады, ешкім дыбыс бермейді. Екінші есікті қағады, дыбыс жоқ. Үшінші есікті қаққанда барып аржағынан беті табақтай, ұзыны мен көлденеңі бірдей былшиған сары қатын есік ашады. Көзінің былшығын кимешегінің ұшымен сүртіп, Баймағамбетке бедірейе қарайды.

	– Сізге кім керек?

	– Әміре.

	– Әмірең кім?

	– Осы үйдің иесі.

	– Мұнда ондай кісі тұрмайды, – деп сарт еткізіп жауып алады есікті әйел.

	Баймағамбеттің қуанған жүрегі су сепкендей басыла қалады. Ол қайтерін білмей кішкене тұрады да, көшедегі кісілерден әлгі үйдің иесін сұрайды. Сөйтсе, бұл үй – Мұсатай деген байдікі болып шығады.

	– Алда құдай-ай! Әміре мені қатырған екен ғой, – деп Баймағамбет санын бір соғып, ізінше қайтып жүре береді...





	ПАРИЖДЕ



	Екі Семейдің маңдайындағы жұлдызы, сүт бетіндегі қаймағы болған Әміренің атағы бара-бара бүкіл Қазақстанға жайыла бастады.

	Бір күні «Қазақ әншісі Әміре Қашаубаев Парижде болатын Жержүзілік көрмеде қойылатын этнографиялық концертке қатысуға келісім бере ме екен. Соның хабарын тез білдіруіңізді сұраймын. Жол қаражаты, гонорары төленеді. Мерзім – маусым, шілде айлары. РСФСР Халық ағарту комиссары – Луначарский» деген Семейдің губерниялық халық ағарту бөліміне жедел хат келді. Ол кезде мекемелер алашордашыл, байшыл оқығандардан арылып болған жоқ- ты. Солардың олай-бұлайымен жүргенде бірсыпыра уақыт өтіп кетсе керек. «Әнші қазақ Әміре Қашаубаев туралы менің берген жедел хатыма жауапты тездетулеріңізді сұраймын. Парижде болатын біздің концерт мәселесінің мемлекеттік маңызы бар» деген А.В.Луначарскийдің қолымен тағы жедел хат келді. Бұл 1925 жылдың жазы болатын.

	Парижде болатын концертке қатысу үшін Мәскеуге басқа ұлт республикаларынан бірнеше өнерпаздар келді. Дүниежүзілік концертке дайындық есебінде Мәскеудің Үлкен театрында байқау өткізілді. Бұл жөнінде «Правданың» 1925 жылғы 26 маусым күнгі нөмірінде:

	«Башқұрттың қурайшысы Исенбаев, қазақтың әншісі Әміре Қашаубаев, өзбектің бишісі және әншісі Тамара Ханум, армянның асбап триосы Сукиясов, Харибекишвили және Қахаров шын мәнісінде Одақтық республикалардың халық артистері, олардың шығармашылық өнері көркемдік сатысы мен орындаушылық жағынан еуропалық шеберлердің тәуір деген нөмерлерінен кем түспейді», – деп жазылды.

	Осы сапар жөнінде Әміре бізге былай деген еді: «Еліміздің астанасы Мәскеуге барып түскенде, бейнебір бөтен дүниеге келгендей болдым: қаланың құмырсқадай қайнаған халқы, зәулім биік үйлер, зуылдаған машина, айнадай жарқыраған асфальт.

	Мәскеуге таныс қайдан табылсын. Қаланы жатырқағандай елеңдеп елегізи бердім. Есіл-дертім Александр Викторович Затаевич. Өйткені, ол кісі менің ән тамырым емес пе. Енді былай қарағанша болмады, – дейді ол, – бір мезгілде ауыр қол оң жақ иығыма сарт ете түсті. Жалт қарасам Затаевичтің өзі, бізді қарсы алуға келген беті екен. Әкем Қашекең тіріліп келгендей қуандым. Жаным жадырап, жүрегім жай тапты да, тек оның артынан ере бердім. Қысқасы, қашан концерт болғанша Затаевич менен екі елі айырылмады. Бәйгеге қосатын аттай тәрбиелеп, маған ән салудың барлық амалын үйретті. Қазақ халқының мәдениеті мен өнерін зерттеп, сол үшін жан-тәнімен аянбай еңбектеніп жүрген кезі болатын.

	Үлкен театрға халық лық толды, танитыным – тек А.В.Затаевич пен жуырда танысқан А.В.Луначарский. Кезегім келіп, сахнаға шыққанымда таяқ тастам жерден бір пенсне көзіме оттай басылды. Ол Анатолий Васильевич Луначарскийдің көзәйнегі екен. Ең алдымен «Қанапияны» айттым, екі көзім сол көзәйнектінің қимылы мен қас- қабағында. «А-а...» деп әнді көтергенімде-ақ Анатолий Васильевич пенснесін қолына алды да, жан-жағына қарап, бір қозғалып қойды. Тыңдаушыларға дауысымның ұнап кеткенін сезіп қалғандай болдым. Әнді аяқтағанымда қол шапалақтаумен бірге «Бис-бис!» деген дауыстар естіліп жатты. Халықтың шақыруымен сахнаға қайта шығып,

	«Ағашаяқты» айттым. Бұл әннің көпшілікке сөзі түсініксіз болғанымен оның мәнеріне мән бермейтін кісі болмайды. Е...е...е...й... қалдау, қалдау...!» деп еңіреп қоя бергенімде, залдың іші менімен қоса күңіреніп кетті. Біреулер күліп жатыр, біразы жылаған да болу керек. Өйткені алдыңғы ретте отырғандардың ішінен мұрындарын қос-қостан тартып емсінген біреулерді байқап қалдым. Концерт аяқталғаннан кейін сахнаға Анатолий Васильевич келді. Қолымды ұстап құттықтады.

	– Парижде де осындай табысқа жетуіңізге тілектеспін, – деді.

	Профессорлар, композиторлар бас қосып, Парижде берілетін концерттің бағдарламасын жасады. Менің репертуарымды А.В.Затаевичтің өзі жасап берді. Біз орыс, украин, түркмен, башқұрт, кавказ халықтары өкілдерімен бірге Парижге жүріп кеттік.

	Париждің үлкен театрларының бірінде дүние жүзі өнерпаздарының концерті берілді. Сахнаға совет делегациясы шығады деген күні театрдың ішіне ығы-жығы кісі сыймай кетті. Мен осынысына таңдандым, ежелден бақ күндес ел болған соң, бұлар қайтер екен, қара білек жұмысшылардың қандай өнері бар екен деп әдейі сынамаққа жиналып жүр ме деп те қалдым.

	Концерт орыстың көп дауысты халық хорымен басталды. Би, жеке ән, тағы басқа өнерлер бағдарлама бойынша көрсетіліп жатты. Кезек өзіме келгенше домбырамды дауысыма дәлдеп, зар күйіне келтіріп алдым.

	Бір уақытта концерт басқарушы жігіт сахнаға шығып:

	– Қазақ әншісі Әміре Қашаубаев қазақтың ұлттық құралы домбыраға қосып, «Қанапия» дейтін халық әнін орындайды, – деді.

	Мен міз баққаным жоқ. Александр Викторович қорықпа деген. Үстімде ұлт киімі, қолымда қара домбыра, қаптап отырған француздарды кісі құрлы да көргем жоқ. Кердеңдей басып сахнаға шықтым да, орындыққа отыра қалып, мұнан бірнеше күн бұрын ғана Мәскеу халқын таңғалдырған «Қанапияға» бастым. Қайта-қайта биске шақырған соң «Ағашаяқты», тағы бірнеше ән айттым. Концерт біткен соң сахнаға Франция халқының жазушылары Ромен Роллан, Анри Барбюс келді. Таныстық. Олар мені құттықтады. Сонымен біз Парижде он шақты рет концерт бердік. Meн екінші орынға ие болып, күміс медаль алдым», – деп аяқтады ол әңгімесін.

	Әміре еш уақытта өтірік айтпаған адам, өзі өтірік айтқан адамды иттің етінен жек көретін. Оның осы айтқан әңгімесінде бір түйір қоспа жоқ. Оған «Париж апталығы» газетінің 1925 жылғы 31 шілдедегі мақаласы дәлел. Газетте былай деп жазылған:

	««Комедия» залында өтіп жатқан орыстың этнография- лық өнері әдеттегі біз болып жүретін концерттерден ерекше. Біз аса жоғары, қызықты сахна көрдік, біз Түркістанның, Украинаның, Оралдың, Кавказдың таза шынайы қалпында тұрған, жүрек қылыңды қозғайтын музыкасын естідік. Олардан гармониялық мелодиялық бұрмалау, дыбыс құрылыстарын өзгерту сияқты өзінің ерекшелік характерін бұзатын нәрселерді таба алмайсың. Қазақтардың, башқұрттардың, орыстардың әндері олардың төл интонациялары арқылы, ал аспаптық пьесалар өздерінің қолдан жасаған аспаптарында орындалды... Қазақтың әншісі Әміре Қашаубаев өзінің халықтық манерада айтылатын емін-еркін дауысына ұлт-аспабы домбыра сүйемелін қосып, өз елінің жанын толқытатын әндерін орындады...»

	Француздың «Ле мюзикль» журналында Әміренің сирек кездесетін музыкалық көрініс екендігі жазылды. Сорбонн университетінің профессоры Перно фонографқа оның орындауында қазақтың бірнеше әндерін жазып алды.

	Әміренің даусы қалмады-ау, – деп армандағанымыз болмаса, оныңайтқанәндері А.В.Затаевичтіңәнжинақтарына кірген екен. Оған бір мысал келтірейін.

	1925-1926 жылдың қысы. Мен Қарқаралы қаласында қызметте едім, қазақ әндерін жинау үшін қалаға бір композитор келіпті дегенді естідік. Композитордың түскен үйін сұрастырып білдім де бардым. Еңгезердей үлкен, сары қасқа кісі мені есік алдынан қарсы алды да, «пожалуйсталап» үйге кіргізді. Сөйтсем, ол Затаевичтің өзі екен.

	А.В. Затаевич ән жазатын жеке бөлмеге мені кіргізді де:

	– Кәне, ән сал, – деді.

	Өзімше боздатып отырмын, қай әнді айтсам да, Затаевич басын шайқайды, басқа әнді айтуымды өтінеді. Басқасын айтсам, ол тағы сөйтеді. «Е... бұл қасқа, көтеріңкі ән іздеп отыр ғой сірә» деп «Жалғыз аршаны» айта беріп едім, Затаевич сұқ қолының басын шошайтып, «тс...» – деді.

	– Бағанадан бері айтқан әніңіздің бәрін Әміре Қашаубаевич берген, шүбәлансаңыз тыңдап отырыңыз, мен айтып берейін, – деп ыңылдаған ақырын дауыспен «Жалғыз аршаны» жатқа айтып қоя берді. Сөйтіп менің білген әндерімді Затаевич те білді. «Енді қайттым», – деп едім. Ол кісі: «Адам естімеген ауыл әндері болса, соны айт», – деді. Жібі түзу бір ән есіме түспей, сасқанымнан ауылда әйелдер aйтып жүретін «Екі ғашық, дариға» дейтін, тағы сондай бір ұсақ-түйек әндерді құрастырып, үш-төрт ән бердім.

	Әндерімді жазып болған соң:

	– Көңіліңізге келмесін. Осында бірсыпыра әншілермен де кездестім, бірақ сіздерге Қашаубаевичтай болу қайда, – деді даусын созып Затаевич маған.



	АҚЫРFЫ САПАР



	Парижден қайтысымен Әміре сол кездегі Қазақстанның астанасы Қызылордаға барып, жаңадан ұйымдастырылып жатқан театр труппасына кірді. Театрда тек ән айтуға ғана емес, әртүрлі рөлдерде де ойнап жүрді. Әдетте ол сөзге олақтау, хат білмегендікі ме, әйтеуір көп сөзді рөлге жуымайтын. Ал енді, сөзі аздау, көтеріп соқпа кейбір кейіпкердің аумаған өзі бола қалатын. Мысалы, «Еңлік-Кебек» пьесасындағы қойшы Жапалдың рөлін ойнағанда, не жүрісінен, не тұрысынан, не сөйлеген сөзінен оны қойшы емес деп ешкім ойламайтын.

	Париж сапарынан екі жыл өткеннен кейін 1927 жылдың жазында оны тағы Мәскеуге шақырып әкетті. Бұл сапарында да ол үлкен табысқа ие болды. Қайтып келе жатқанында қайта шақырылып, профессор Г. Любимов бастаған Советтік этнографиялық ансамбльдің құрамында Германияның Франкфурт-на-Майне қаласында болатын дүниежүзілік музыкалық көрмеге жіберілді. Ансамбль Франкфурттың үлкен театрында концерт берді. Бұл концертте Әміре екінші рет дүние жүзінің өнерпаздарының алдында көзге түсті.

	Әміренің осы сапардан қайтар кезінде Жұмат Шанин жолдас басқарған Қазтруппаның әртістері Семейге келіп, ойын қойып жатты. Мен де қалада едім. Көп ұзамай Әміре де келді, оны көргенде өзім танымай қалдым. Үстінде кірпіш түстес костюм, әдейі заказбен тіккізген болу керек, құйып қойғандай. Шаңқай ақ көйлек, қара галстук, аяғында сықырлаған қара туфли, басында фетр қалпақ, көзінде шаңырақтай көзәйнек. Оның үстіне А. В. Луначарскийдің өзі жасатып берген қара футлярдің ішіндегі қара домбыраны қосқанда менің көзіме ол басқа дүниеден келгендей болып көрінді.

	Кірпіш-Семейде біраз күн болды. Бір күні Әміре Жұматты, Исаны, Құрманбекті, ұмытпасам Елубайды, Серкені тағы басқаларды қонаққа шақырды. «Өз әнімді тыңдап болдыңдар, енді мына баламның әнін тыңдаңдар», – деп маған ән салғызды. Сол сапарда Жұмат оны театрға шақырды.

	1928 жылы театр Алматыға көшті. Сол жылдан бастап Әміре «әкейді» көре алмадым. Сонан, 1934 жылдың жазында «Айман-Шолпан» атты музыкалық пьесасын Алматы әртістері Семейге қоюға әкеледі деген хабарды естіп, қатты қуандық. Айтылған күні әртістер де келді. Бірақ, олардың ішінде Әміре болмай шықты. Сөйтсек, оқиға былай болған екен.

	«Семей – Әміренің өз елі, өз жұрты. Оны Семей халқы сағынды, барған соң қонақтан қолы босамайды», – деп театр директоры оны тастап кетеді.

	Ол кезде Қазақстан Халық Комиссарлар Советінің төрағасы Ораз Исаев болатын. Директордың бұл қылығына шыдамаған Әміре Оразға барды. Ораз қолма-қол билет алғызып, оны театрдың соңынан қуғыза жіберді. Әміре Семейге пьеса қойылғалы жатқанда жетті.

	Пьеса Семейдегі А.В.Луначарский атындағы театрда қойылатын болды. Жеті жылда бір көрінетін астаналық әртістерді жұрт сағынып-ақ қалған екен. Көпшілігіне билет жетпей қалды.

	Біз алдыңғы қатарда отырмыз. Сахнаға шыға келген актерлердің көпшілігін тақау жерден тани кетеміз.

	Міне, сахнаға үстінде барқыт жағалы қара шапаны бар, жекей тымағын шекесіне қисайта киген жас жігіт шықты. Қолына ұстаған ақ домбырасын әуеге бір сермеп жіберіп, әнге басты.

	– Уа, мынау Әміре! – деп ел шу ете түсті.

	– Ойбай-ау келмей қалды дегені қайда?!

	– Қой, ол емес шығар.

	– Өй, сен қызық екенсің. Даусын көрмеймісің күңірентіп бара жатқан.

	Отырғандар осылайша бір сәт дуылдасып алды.

	Байқаймын, Әміре де көз қырын бір тастап қояды бізге. Бір қалт еткенде театрдың сахнаға таяу босағасындағы есігінен келіп, қолымен жерді көрсетті. Онысы «кетпе, орныңда отырып қал, мені күт» дегені.

	Ойын аяқталды. Біз орнымызда отырып қалдық. Бір уақытта балаша қуанып, екі қолын шапалақтап Әміре келді. Мен атып тұрып тұра жүгірдім. Құшағымыз қабыса кетті. Сүйісіп жатырмыз. Мені қатты құшақтап тұрды да, жылап жіберді. «Әкеңнің арт жақсылығын берсін», – деді. Аз кідірді де: «Ал енді қайтыңдар, мен қазір бара алмаймын, ертең күт», деп үйдің мекенжайын алды. Біз қош айтысып үйге қайттық. Ертеңінде айтқанындай Әміре біздің үйге келді. Қасына кісі ертпей өзі ғана келген екен, көп отырып әңгімелестік. Өткен-кеткендерді еске түсірдік. Біздің үйде бір нашарлау домбыра бар еді. Соны қолына алып: «Мынау ән сенің әкеңе салған азам болсын», – деп қоңырлатып қана, «Ақ баян, ақ жүрегім көпке аян» дейтін әнді айтты.

	Театр әртістері Семейде біраз күн болды да қайта жүріп кетті.

	Әнді біреулер анау жақсы, біреулер мынау жақсы айтады дейді. Меніңше, әнді Әміреден жақсы айтатын адамды көрмедім. Бұл, бәлки, құлақ үйренгендіктен солай естіледі дейтіндер де болар. Бірақ, асса бүкіл дүние жүзінің, қалса Еуропаның сахнасы қол шапалақтап қарсы алған оның әнін осылай ауыз толтыра айтпасқа хақың жоқ. Заман бір қалыпта тұрмайды, халықтың өнері жылдан-жылға өркендеп әнді қандай тамаша нақышпен әсемдеп айтып беретін әншілеріміз кейінгі мезгілде сахнаға шықпайтын болып жүр. Олар сондай дүбірден кейіндеу қалып жатқан сияқты. Өйткені сахна кең, көруші көп, халық талабы домбырадан асып, оркестрге жетті. Осыларды ойлағанымда Әміре есіме еріксіз түседі. «Әміренің әні Наркомпростың аласа төбелі кабинетін көтеріп тастай жаздады», – деп профессор Ахмет Жұбанов айтқан дауыс оркестрге қосылса, не болар еді?

	Ал, Әміренің өнер саласында алатын орны жеке дара.

	Себебі, Әміре арқылы қазаyтың әншілік өнері мемлекет- тік шекараны аттап өтті, орыстың, батыстық ұлы мәдениет қайраткерлерінің ауыздарына алынды.

	Бүкіл әлемге аты жайылған қазақ елінің – асқар тауы тәрізді Әміре «әкейді» бір мен емес, бүкіл қазақ халқы мақтан етеді.

	Қазақта өлең атасы – Абай, күй атасы – Құрманғазы десе, ән атасы – Әміре деп кесіп айтуға болады. Әміре сынды топтан озған тұлпардың аты қазақ халқының жүрегінде мәңгі өшпейді.





	Сәкен СЕЙФУЛЛИН

	ӘМІРЕ ҚАШАУБАЕВ



	«Әміре Қашаубаев дүниеден мезгілсіз өтті. Әміре еңбекші халықтың өкілі болды. Ол айтатын әндер, ерекше даусы қала мен дала еңбекшілер бұқарасының мүддесін айқындайтын. Затаевич Әміреден ондаған әндердің нотасын жазып алған. Ол әндер Анри Барбюс, Ромен Роллан тәрізді мәдениет қайраткерлерін шын көңілмен сүйсіндірген еді. Әміре Мәскеу мен Париж сахналарында өнер көрсетті. Оның даусы жөнінде мақтаулы бағалар әлемдік баспасөзде аз жазылған жоқ».





ІІ-бөлім Зерттеу мақалалар және түрлі деректер





	Ахмет ЖҰБАНОВ:

	«Әміренің аты тек Қазақстан емес, бүкіл Одаққа, бүкіл Еуропаға әйгілі болды. Әміре арқылы қазақтың әншілік өнері мемлекеттік шекараны сонау жиырмасыншы жылдардың ортасында-ақ аттап өтті, орыстың, батыстың ұлы мәдениет қайраткерлерінің ауыздарына түсті. Әміре – қазақтың қалай мақтаса да, қалай мақтанса да бола беретін, сыя беретін асқан өнерпазы».



	Мyхтар ӘУЕЗОВ

	ҚАЗАҚСТАН МЕМЛЕКЕТ ТЕАТРЫ



	...Қазақ труппасының пьеса, спектакльмен бірге жасап, дәуірлеп келе жатқан сенімді жақсы күштері осы болса, осымен қатар баяғы кәрі қазақ өнерінің анайы топырағынан келе жатқан асыл бұйымдай қадірлі ірі күштері тағы да бар. Бұл – Иса мен Әміре.

	Исадан соң өз жолында осы сияқты жайынан, жабайыдан шыққан сұлу өнердің иесі - Әміре.

	Әміренің әнінде ақындық тазалықтың шам-шырағы жанғандай. Жүректі тербетіп қуантатын, аспандаған қуаныш белгісі, балалық жарастығы бар. Әміре – әншіліктің ақыны. Әрбір ырғағынан жанын салған шыншылдығы көрінеді. Жүрегінің түпкірінде жылтылдап жанған өнер оты сезіледі. Сондықтан қазақтың қай түпкіріндегі қай алуан адамы болса да, кәрі, жасы, әйел-еркегіне қарамай, түгелімен Әміренің әнін қуана, сүйсіне тыңдайды. Әміре мен Исаны күнде тыңдап, күнде көріп, бірге сөгіп, мінеп, бірде болымсыз сөзбен жұбатқан болып, әрлі-берлі қақпайлап жүрген біз сияқты қала адамы, оқыған қазақ – олар туралы соңғы сөзді айтудан бұрын, қалың қазақ тыңдаушысы не айтатынын еске алуымыз керек. Егер олардың артында қошеметшісі, мақтаушысы болып иін тірескен қалың елді көрсең, сол бізге тоқтау беру керек. Оны көре тұра өнерлі, сыншы кісімсіп, қыңыр кеудеге салып, өрге сүйреу ұят. Ол – надандық белгісі. Қалың қазақ мақтаған өнерші – сыннан өткен өнерші. Заманының қауымы өнерін таныған, қабылдаған өнерші. Рас, бір түр ғана елдің мақтауымен тойып тұрып қалуға болмайды. Түріне түр қосқызу, ілгері бастыру, нағыз мәдениетті өнерге ұқсату жағынан көмек істеуіміз керек. Бірақ, осының бәрін мыналардың қадір-қасиетін танып бағалай отырып істеу керек.

	Жә. Біз бұл күнге шейін қазақ театрындағы өнерлілердің жақсылық белгілерін, ерекше көрікті көрінген қасиеттерін ғана айттық. Сынсыз мақтау құр қошемет сөз сияқты болып кетуге де мүмкін. Бірақ, мен өз білген мөлшерімде бұл уақытқа шейін айтқан сөздерімді сынап айттым деп білемін. Әрбір дені сау сынның бір беті жақсылықты атау болса, екінші беті, астары кемшіліктерін айтуға да арналу керек.

	Жаңағы мақталған труппа адамдарында сол жаңағы саналған жақсылықтармен қатар, әзірше жетіспей келе жатқан кемшілік те бар. Енді соны айтайық.

	Бұл жайда әуелгі сөзді соңғы тоқтаған кісім - Әміреден бастайық. Әміре Еуропа сахнасының оқымысты, білімді, мәдениетті әншісі емес. Ән салатын үлгісі, айтып жүрген сарыны – барлығы да әзіргі Әміренің, жалпы дайындық шамасына қарағанда, міні деп айтатын нәрсе емес. Біз білген, көпке танылған Әміре осы пішінде, осы күйімен қалар да.

	Әнінде таза дала сарынынан гөрі бояу кестесі басқарақ, жаңарақ көрінсе, ол Әміренің біреуден алған үлгісі, жұғындысы емес. Өзінің талантынан ғана туған жаңалық. Бірақ бұл жаңалық европаша емес, қазақша. Әміренің айтуында дала әні жаңашалау сезімділікке боялған. Осынысын қазақ әнінің бір саты ілгері басқаны, көркеюге ұмтылғаны дейміз.

	Әміре қай әнді болса да, өзінше кестелеп, қошқар мүйіз салып, үкі, маржан тағып алады. Осы бағытын дұрыс, жақсы бағыт дейміз.

	Бір-ақ кемшілігі: Әміре Семей әнін ғана айтады. Ән саны аз ғана. Таңдауы көп емес. Біразына екіншісі ұқсай береді. Өзіне бір нық қалып соғып алып, содан әрі аспай, жылжымай, тұрып қалатын сияқты. Анығында, бүгінгі халінде ол жалпы қазақ әншісі емес. Семей әншісі болып отыр. Қазақтың кең даласындай әр жерінің әні де кең, қорлы, алуан бөлек. Біріне- бірінің кестесі қайшы, жатырақ та болып шығатыны бар.

	Олай болса, қазақ сахнасының жалпыға бірдей әншісі сол Қазақстанның әр бұрышындағы ән үлгілерінің әрқайсысын да жақсы білу керек. Бір әнді Семей қалай салады, Ақмола, Қостанай, Түркістан қалай салады. Арқа әні мен Сыр бойының әні, Ұлы жүз бен Кіші жүз әндері, қазақтың романс сияқты ырғағы мол, сезімі зор Мұхит әні сияқты әндердің барлығы да Әміренің төл әні сияқты болу керек.

	Әнді бір қалыппен үнемі созып айтпай, анда-санда желісін үзгендей, екшеп тастап, толқын соққандай сатырлатып айтатын құбылысы көп үлгі Атбасарда бар сияқты. Әміреге со да жат болмау керек.

	Әміреге тоғыз болыс Қазақстанның әрбір бұрышына барып, жақсы әншіден ән үйреніп, түр жиып алып қайтып жүрсе де, обал емес. Болмаса, Затаевич, Ковалев жиған, нотаға түскен әндерді толық пайдалану керек. Онан соң бірен- саран күйлерді әнге айналдырып, жаңа үлгі сияқты қылып ұсынып байқауға да болады. Не қылса да, бір орында бір-ақ түрлі үлгімен, жалғыз Семей әндерімен қатып тұрып қалмай, кеңею, молаю, өсу керек. Өскенде жалпы Қазақстан әншісі боламын деген мақсатты қолдану шарт.

	(«Жұлдыз», 1964, №1. Мақала қысқартылып беріліп отыр.)





	Смаryл СӘДУАҚАСОВ

	ҰЛТ ТЕАТРЫ ТУРАЛЫ



	– Бізде ойнаушылар (артист) бар ма?

	– Әрине бар. Бірақ біздің ойнаушыларымыз әлі төселмеген. Жалпы көптің ішінен әлі бөлініп шыққан жоқ. Біздің артистеріміз әлі өздерінің жолын да анықтаған жоқ. Біздің артистеріміз әрі өлеңші, әнші, әрі ақын, әрі палуан, орысшалап айтқанда, біздің артист операда қандай ойнаса, циркте де сондай ойнауға шамасы келеді. Кейде артистеріміз пьеса жазушы да болып шығады.

	Биыл Семей губерниясында болған Қоянды жәрмеңкесінде олар талай ойындар көрсеткен. Ұсталары үстіне қоян болып секіріп шығып, үстінде тұрған қымыз, самауыр, шыны- аяқ соның бәрін қимылдатпай қайта жерге түсіп, қайтадан үстелге шығып, сол сықылды басқа ойындар көрсеткен. Көрген кісілердің айтысына қарағанда, осы жігіт театрда ойнауға да жарайтын болса керек. Биыл жаз Парижге көрініске барып келген Әміре Қашаубайұлын алайық. Бұл өте жақсы ән салатын жігіт. Әміренің әні туралы орыстың журналдарында, газеттерінде көп сөз жазылды. Бәрі де Әміренің әншілігімен қабат оның артистігін де мақтайды. Әміре «Ағашаяқ» деген өлеңді айтқанда шын артист болып кетеді. Қандай салмақты отырған адам «Ағашаяқты» естігенде еріксіз күліп жібереді. Күлдіретін сонда «Ағашаяқтың» өлеңі емес, Әміренің өнері, оның жыламсыраған дауысы, қыржиған беті, жұмылған көздері, қысқасын айтқанда, Әміренің артистігі.

	(«Еңбекші қазақ», 1925 жыл, 29 yазан.)



	Мyстафа КӨШЕКОВ

	«ҚАРАГӨЗ»



	Декабрьдің1 5-і күні мемлекет театрында Әуезұлы Мұхтардың 3 перделі 6 суретті «Қарагөз» деген драмасы қойылды.

	Сырымның жолдастары Қалыбек пен Әміре оның қас- қабағына қарап, ол күлгенде күліп, қайғысына бірдей ортақтық білдірді. Әсіресе, Сырым мен Қарагөз сөйлесіп отырған Ақбаланы ортасына алып жүріп, Әміренің ойда жоқ жерде өз жанынан шығарып әңгіме айтқанындай болуы келісіп тұрды.

	Әміренің осы күнгі әні қандай?

	Әміреге болсын, басқа әншілерге болсын, Жұмат пен Ковалев контролирующий винт жасап берген секілді. Әміренің әнін естіген адам сусап, тағы айтса екен деп отырады. Бейімді қимыл, бапты даярлығы – барлығы, өзін көптің қызметкері екендігін ұққандығы көрініп тұр. Әнді Әміредей салушы әзір жоқ секілді. Әміре бұрын жаман әнші ме еді дер. Әміре – көптен бері әнші, жақсы әнші. Бірақ, 25-26-жылдардағы театрдағы қалпы мен бүгінгі қалпы бір емес. Қазір ілгері өрлеп бара жатқаны көрініп отыр, біз соны салыстырып отырмыз.

	Бісмілдә да жақсы әнші, бірақ ол әлі Әміре болған жоқ.

	Жаңадан кірді. Баули бара күшті болуы мүмкін.

	(«Бел-белестер» кітабынан, Алматы, 1987 ж.)



	Әлкей МАРFҰЛАН

	ӘМІРЕ



	Семей қаласындағы атақты әнші Әміре Қашаубайұлының Мәскеудегі Халық ағарту комиссары жолдас Луначарскийдің телеграммасы арқылы, шақыруы бойынша 15 июльде болатын Францияның Париж қаласындағы Дүниежүзілік көрмесіне (әр ұлттың ғұрпымен қойылатын үлгілі әдеби-



	1 Мақаланың өз кезеңіне тән қалпын бұзбау үшін түзетуді жөн көрмедік.



	сауығына – «этнографический концерт») 27 майда жүріп кетті.

	Әміре есен-сау Париж қаласындағы әдеби-сауық көрмесінде ән салатын болса, күншығыс еліндегі Арқаның сұлу әндерін Еуропа композиторларына, әншілеріне сұлулап түсіріп береді деген үміт зор...

	1917 жылы еркіндік қайнаған кезде Әміре Семейге келіп, содан бері Семей сахнасында ән салып, сарынының анық мағыналы екендігін талай рет көрсеткен еді.

	Әміремен қойылған сауық кешіне сатуға билет жетпей қалатын уақыттар да болатын.

	Әміре – қырдың әдемі, сәнді әнін кейінгіге тапсыратын көзі.

	Осы жылы апрель айының ішінде Әмірені Орынбордағы қазақ азаматтары шақырып, ондағы Қазақстан съезінің уәкілдігіне арналған сауық кешінде де көркем әнін естіртіп қайтқан.

	Мәдениет гүлінің бір жапырағы Әміренің аман жүріп қайтуына тілектеспіз.

	(«Қазақ тілі» газеті, 1925 жыл.)



	***

	ПАРИЖ КОНЦЕРТІ

	Париж қаласындағы үлгілі сауық көрмесіне жіберілетін әнші-музыканттардың Мәскеуде сыны болып, күншығыс елінен барған әнші-жыршылар туралы, Ресейдің бір композиторы (ән шығарушысы) газет жүзінде күншығыс елінің ортасынан шыққан әншілерге сүйсінгендігін білдіріп отыр. Күншығыс орталығының сымбатты өнерге бейімділігін көрсетіп, әсіресе, ең алдымен, қазақ пен армян әндерін Германияның музыканттарының үнімен салыстырып баға береді.

	Композитордың толғауы бойынша, біздің тұсымыздағы не түрлі сұлу ән-жырлар, сымбатты күйлер, бұл күнге шейін ел арасында лайлы толқынға араласып, нелер сұлу үндердің, мағыналы орындардың қасиетіне халық түсініп баға бере алмағаны көрініп, белгісіз, ажары жоқ нәрседей, кім көрінгеннің аузында, саудагердің ләпкесінде шаңның астында басылып, талай асыл әндердің негізгі сұлулығы азайғаны айқын.

	Қазіргі уақытта күнделік қойып отырған сауықтағы үлгілі ән-жырлар – ескіліктен келе жатқан асыл сымбаттың жұрнағы; бұны тексеріп, дәуірден алғы дәуірге жүргізіп отырған ел ортасынан шыққан әр ұлттың белгілі жыршысы, музыканты, бұларсыз сұлу үндері тарихта, ел аузында қалмақ емес, әлгі айтқанымыздай тозаңмен араласып, ақырында тамыры құрып, әннің тек әлсіреген ізі қалмақ ия таза жоғалмақ.

	Мәскеудегі әншілер жарысында композиторлардың көзіне алдымен түскен башқұрттың қурайшысы Есен, қазақтың әншісі Әміре Қашаубаев, өзбектің биші-жыршысы Тамара ханум, армянның күйшісі Сокиасов, міне, осылардың бәрі де күншығыс елінің адамдары. Еуропаның атақты композиторларынан кейін екінші қатардан орын алып, өздерінің сымбатты сұлу әндерімен аз да болса, еуропа халқына ләззат бере алып отыр. Күншығыс Азиядан барған музыкант-әншілер ішінде қазақтың Әміресі мен башқұрттың Есені абзалырақ. Сондықтан қыр сахарасында табиғатпен бірге туысып, бірге өсіп сырласқандай. Табиғаттың сұлу түрінен үн алған қазақ баласының ілгеріде өнерге баюына, өмірі сымбатты өнерге пісуінде күмән жоқ.

	Бұған Әміре дәлел.

	(«Қазақ тілі» газеті, 21 шілде, 1925 жыл.)



	***



	ӘМІРЕ ҚАЙТЫП КЕЛДІ



	Париж көрмесінде ән салуға барған Қазақстан әншісі Әміре Қашаубайұлы августың 20-сында Семейге қайтып келді. Оның әкелген мағлұматтарына қарағанда, көрмеде салынған әндердің ішінде өзбек, қазақ әндерінің Еуропа (күнбатыс) әндерінен бағыты бөлек, ырғағы басқа, өзінше бір жаттық, күншығыстық көрсеткендігі сезіледі.

	Франция газетінің сөзіне қарағанда, әсіресе, қазақ әнінен көп дәме күтуге болатындығы байқалады.

	Біздің әншілер туралы Франция газеттерінің жазғандарын төменде көшіреміз.

	Париждегі француз тілінде шығатын «Комедия» газетінің 13 июльдегі санында жазады: «Қазақтардың сахарада айтылып жүретін үйреншікті әндерінен бірсыпыра әндерді Қашаубайұлы салып көрсетті. Оның ән салысында бізге ұнасын деп, біздің күнбатыс мінездерін сынау, мінеу жоқ.

	Оның созып, шырқап салған айғайы әсерлі, қоңыр ырғағы қазақ даласының жерде қалмайтындығы, оның поэзия аспанының кең екендігі туралы бізді ойландырды».

	«Соңғы жаңалықтар» деген ақпар газетінде олар былай деген:

	«Кавказдан басқа халықтың ән-күйлері түгел алдымыздан өтті. Біз орыстардың өзімізге жаңа болып көрінген башқұрт, қазақ, өзбек әндері, әсіресе, қазақ әндерін жуырда ғана А.Затаевич деген біреу жинап, Орынборда «Қазақ аймағын үйретті» ұйымы бастырған екен. Оған А.Кастельский дәйектеме жазыпты.

	Жиылған әндер 1000 түрлі. Соның ішінде 4-5 әнді Долибо мен Қашаубайұлы домбыраға салып өтті.

	Кастельский айтқандайын, «Қазақ әндері еркіндігі – өлшеу түрлерінің бірінен-бірі ғажап басқалығы, әсіресе, қалай созуға болса да келетіндігі, бөтен әндерден жаратылысының жаттығы, кейде күтілмеген жерден келетін қайтармасы таңдандырады.

	Башқұрт, қазақ, өзбек әндерінің сарындары естіген жерде- ақ біздің сарынға үйлеспейтіндігі байқалды.

	Біздің алдымызда әлі тесе тексерілмеген бай жаңа дыбыс дүниесі тұр деуге болады»».

	(«Қазақ тілі» газеті, 1925 жыл, 25 тамыз.)





	«М.А.»

	СӘТТІ КОНЦЕРТ



	30 ноябрь, іскерлік клубының залы лық толып тұр, программада: қазақ әндері, Чайковский мен Григтің әндері және дала күйлері. Халық әншісі Әміре және Еуропа музыкасының шебер орындаушысы Вербова өнер көрсетпек. Көне домбыра және рояль. Бұл өзі Шығыс пен Батыстың музыка жарысы емес пе? Әлбетте, қазақ әншісі Әміре өнер жарысына бірінші рет шығып тұрған жоқ. Оның даусы өз бабында және шебер айта алатындығына кәміл сенеді. Оның сенімді досы – домбыра сұлу үнімен, құлаққа жағымдылығымен әсерлі.

	Әміре сахнада. Ол кең де үлкен залда толып отырған халыққа көз тастап, домбырасын шерте жөнелді. Домбыра, шындығында, жақсы музыкалық аспап, бірақ мынандай кең залғаоныңүні, даусы жете бермейді. Ол, әсіресе, киізүйішінде отырып тартқанға жақсы. Енді залда Әміренің қуатты даусы салтанат құрды. Ол көзді ашып-жұмғанша тыңдаушыларды өзіне де, домбырасына да баурап әкетті. Біраздан соң Әміре залды да, толқып отырған тыңдаушыларын да ұмытты. Ән арқылы ол сұлулыққа, шексіз дала табиғатына жетектеп, адам жүрегін қуантады, жылытады. Әміре даусы бірде тау шыңына жеткендей көкке өрлеп, бірде қоңырлай баяулап, әуезді үнге ойысады. Мұндай қазақ әндерін оны көп тыңдаған және қазақ тұрмысын білетін адам ғана түсініп бағалар еді.

	Әміреден соң сахнаға қазақ өнерінің жанашыры, профессионал музыкант А.В. Затаевич шықты. Енді қазақ әндері рояль үнімен шарықтай шықты. Бұл домбыра емес қоңырқай тартылатын, бүгінгі заман аспабы.

	Әлгіндеғанадомбырадаорындалғанүндеррояльданмүлдем басқа колорит, тембрмен естіледі. Егер сіз орыстың халық әндерін балалайкаға қосылып айтқан халық әншісінен және сол әнді рояльға қосылып айтқан консерваториялық білімі бар шынайы жоғары білімді әншіден естіп салыстырсаңыз, екеуі екі басқа естілер еді. Бетховен вариациясындағы «Во саду ли в огороде» әні өзінің ұлттық түрін жоғалтқан жоқ, бірақ өзгешелігі бар...

	Затаевичтің орындауындағы қазақ пьесаларында (ән- күй) осындай өзгешелік бар. Бізден «күй» деген атауды таба алмайсыз. Бізде тек ән бар. Қазақ күйлерінің мазмұн байлығы соншалықты, тіпті, ол композитор қаламынан шыққан сюиталармен... таласа алар еді.

	Затаевич те тыңдаушылар құрметіне бөленді.

	Өз өнерін көрсеткен Нина Александровна Вербова да жұртты риза етті. Рахманинов, Гречанинов, Римский- Корсаков, Чайковский және Григ шығармалары да аса шебер орындалды.

	(«Советская степь» газеті, 1927 ж., 2 желтоyсан.)



	Николай АНОВ

	ҚАЗАҚ ҰЛТТЫҚ ТЕАТРЫНЫҢ ГАСТРОЛЬГЕ ШЫFУЫ ЖӨНІНДЕ



	Әміре Қашаубаев концерттік турнемен Еуропаны аралауға жолдама алды. Ол Германияға, Францияға және Англияға ән айтуға шақыртылды. Бірақ Әміре шетелдерге бару сапарынан бас тартып, өз театрының жазғы гастролімен ел аралауды дұрыс деп тапты.

	Академиялық орталық мынадай пьесаларды қоюды бекітті:

	Майлиннің бір актілі үш комедиясы – «Шаншар молда»,

	«Неке қияр», «Ел мектебі»; М.Әуезовтің екі пьесасы «Еңлік

	– Кебек» және «Бәйбіше–тоқал»; Н.Ановтың «Мерезден құтқарды»; Шаниннің «Торсықбай»; Оспановтың «Сеңсең бөрік»; Кемеңгеровтің «Алтын сақина» пьесасы.

	Спектакльдер ретін төмендегі аталған жерлерде қою ұйғарылды. Түркістанда – 5 спектакль, Шымкентте, Әулиеатада – 8, Пішпекте – 8, Ұзынағашта – 3, Алматыда – 8, Қарқара жәрмеңкесінде – 20, Қарақұмда – 5.

	Бұл мемлекет театрының Қазақстан бойынша бірінші гастролі болып отыр. Тәжірибе жинақтылығы қандай? Оны осы сапар көрсетеді. Труппа құрамында талантты әнші Әміренің, әйгілі импровизатор Иса Байзақовтың және дарынды актер Сералының болулары гастрольдің табысты өтуіне кәміл сендіреді. Қазақ көрермендері есімдері көпке белгілі ең жақсы деген әншілерін, артистерін көруге мүмкіндік алып отыр.

	(«Советская степь». 1926 жыл, 19 мамыр.)





	Жyмат ШАНИН

	ӘНШІ ӘМІРЕ ҚАЙТЫС БОЛДЫ



	Ноябрьдің 5-нен 6-на қарағантүнгісағат 3-те Қазақстанның белгілі халық әншісі Әміре Қашаубайұлы аз ауырып, қайтыс болды.

	Әміре – бұрынғы Қарқаралы округі Абралы ауданынан, әкесі жалшылықта болған батырақтың баласы.

	Әміре 12 жас шамасында Семейге келіп, Қаражан дейтін байдың терісін күзетуші болып, қызметке кіреді. Сол кездерден бері ән сала бастады. Әміренің сол кездегі тері үстінде отырып салған әні тері жанында босқа қалмайды, құлақтан құлаққа ілінеді.

	Аз жүргеннен кейін Әміре күзетші Әміреліктен қол үзіп, шілдехана, сауықтың Әміресі болады.

	1915-16 жылдардан бастап қазақша алғашқы сауық кеші, спектакльдер қойыла бастағанда, алғашқы сауықтарда Әміренің әні бірге естіледі. Содан 25-жылдарға дейін Әміре осы қалыпты сауыққа қатысумен өткізеді.

	1925 жылы Францияға Париж қаласындағы Жержүзілік ән-күй көрмесіне жіберу үшін ресейлік Оқу комиссары Луначарский телеграммамен шақыртып алып, Әміре Парижге барып, 11 концертке қатысады.

	1927 жылы Германияда Франкфурт-на-Майне қала- сына ән көрмесіне жіберілмекші болып Мәскеудің Yлкен театрында бірнеше қабат ән салады. Одан кейін Германияға барып қайтады.

	1926 жылы Баку қаласына Түркология съезіне барып, ән салып қайтты.

	Әміренің осы айтылған шетелдерге барып, жаңа Кеңес Одағының ірі қалаларында салған әндері қай жердің болсын ән-күй сыншыларына қазақ әндерін танытып, ал бұл әндерді тыңдату жағынан өзінің де шеберлігін көрсете білді.

	Бүгін Әміре қайтыс болды. Әміренің әні тәтті еді. Оның әнін естіген құлақ оны өлімге қимастай еді.

	Бірақ, әнші Әміре арманда емес. Бұрынғы қазақта қой соңында жүгіріп, босқа кеткен талайлар жоқ емес.

	Мына ұлы мереке Қазан төңкерісінің арқасында Әміре жарыққа шығып, өнерін көп алдына жая алды. Кеңес елінің талантты тәрбиешілері Әміренің сан орынбасарын шығарады. Әміреге соңғы «қош болды» айтып, Әміренің әйелі мен алды 12, арты 3-те қалған балаларына жолдастық көңілімізді айтамыз.

	(“Арқалық батыр” кітабынан, А. «Өнер», 1988 ж. (1934 жылы 10 yарашада «Социалистік Қазақстан» газетінде жарияланған)



	Серәлі ҚОЖАМҚҰЛОВ

	ДҰРЫС АЙТЫЛFАН СӨЗ



	Талантты қастерлеу - өнерді, өнер тарихын қадірлеу.

	Халық талант қадірін ұмытпайды.

	Редакцияға хат жазып, тініш білдіріп отырған Б. Айтжанов жолдас дұрыс айтады. Әнші Әміре, оның орындау шеберлігі жайлы бұрыннан-ақ белгілі болса да, әсіресе, оның өз дауысы табылғаннан кейін жұрт ықыласы бұрынғыдан да арта түсті. Ол жөнінде талай өнер адамдары пікір білдіріп бағалады. Республикамыздың белгілі азаматтары Әлкей Марғұлан, Сапарғали Бегалин, Жүсіпбек Елебеков, тағы басқалардың Әміре өнері жайлы ойлары құнды. Бұл тек бір адам ғана емес, бүкіл әншілік дәстүрімізге де қатысты пікірлер. Жуықта

	«Әміре» атты салмақты зерттеу кітабы жарық көрген өнер зерттеуші Жарқын Шәкәрімовтың да әнші дауысын тауып, насихаттаудағы еңбегі үлкен. Мұның бәрі көңілге қуаныш ұялататын жақсы жай, жарысымды лебіздер.

	Ал, енді «Қазақ әдебиеті» газетінің редакциясына түскен жоғарыдағы автор хатына орай өз ойымды ортаға салғаным жөн болар. Әуелгі сауал күйтабақ жөнінде екен. Күйтабақ осы Жарқынның ұйымдастыруымен бір рет шығарылды ғой. Ұмытпасам, 1975 жылы болатын. Онда Әміренің замандастарының естелігі және «Балқадиша», «Жалғыз арша», «Бесқарагер», «Дударай», «Ағашаяқ», «Үш дос», «Смет» әндері орындалады. Бұл біз үшін аз олжа емес. Осы әндер арқылы Әміре даусын тануға да, ән айту мәнерін аңғаруға да әбден болады. Әлгі «Әміренің тоқсан жылдығы алдында дауысы жазылған күйтабақтарын ала алар ма екенбіз?» - деген өтінішке орай осы жайды еске салғым келеді. Менің естуімше, республикалық әуен жазу мекемесі арқылы ондаған мың күйтабақ таратылған екен, енді әнші мерейтойына орай тағы да шығару жоспарланып отырған тәрізді. Өте жөн іс .... Атақты әнші дауысын халықтың қалауынша тыңдап отырғанына не жетсін.

	Сөз орайы келгенде, Әміре атына байланысты айтар әңгіме көп. Әншімен сегіз жылдан аса уақыт бірге жүрдік. Талай қуанышқа ортақ болдық. Әміре Қашаубаев 1927 жылы Германияда өткен өнер фестиваліне шақыртылды. Онда бір



	топ әнші, күйшілер Ақтөбеде гастрольде жүр едік. Әміре сол жерден аттанды. Бәріміз қуанышпен шығарып салдық.

	Парижде болғанын да, ондағы өнерпаздық даңқын да жақсы білесіздер. Оған қосарым Ә. Қашаубаевтың Одақтың, шет елдің сахналарына шығып, көзге түсуіне бір жағынан белгілі қоғам қайраткері А.В. Луначарский қамқорлық жасады. Парижге де әншіні өзі шақыртып алып жіберген-ді. 1927 жылы Қазақстаннан оншақты әнші, көркемсөз оқушы адамдар Мәскеу театрларында өнер көрсеттік. Қалибек, мен, тағы басқаларымызды Чайковский атындағы концерт залында көрермендер арасында А.В. Луначарский зайыбымен болып, тамашалады. Соңынан бізге жолығып танысып, әңгімелесті. Сонда да байқадық, Әмірені жақсы танитынын білдіріп, арнайы хал-жайын сұрап отырды.

	«Домбыра қалай?» - деп, иек қағып қойды (кейін білдік, Әмірені Парижге жіберерде әзірліккезінде, осыкүні Орталық музейде тұрған әдемі домбыраны А.В. Луначарский арнайы жасатқан екен). Сол жылы бәрімізді қуантып, желпінткен ол кісінің бір сөзі еді. «Міне, көрдіңіздер ме? Жап-жақсы театр болып қалыпсыңдар!» – деген-ді бәрімізбен қол алысып танысып тұрып. Бұл сөздерді еске алуымның себебі бар. Қазақстанда театр ашу жөнінде сөз болғанда, жауапты қызметтегі жолдастар: «Бұл мәселені А.В. Луначарскийдің өзі қоштап, асықтырып отыр», – дегендері есімде. Сірә, бұған сол кездегі халық таланттарының өнері, Затаевичтің «Мың бір әні», Әміре таланты – бәрі-бәрі себеп болған тәрізді ... Әрине, Әміренің Парижге барған сапарының театр ашылу қарсаңымен үндес келуінің де өз заңдылығы болса керек.

	Иә, ол күндер бәріміздің ортақ қуанышымыз еді.

	Әміренің әншілігі, орындаушылық шеберлігі жөнінде де айтылар сөз мол. Мен өзім байқаған бір жайды ғана бөле-жара білдірмекпін. Ең басты артықшылығы - әнші дауысының жақсылығы, күштілігі еді. Әлгі ел ішінде айтыла беретін: «Әлі жеткен алып та жығады; шалып та жығады» – деген есті сөз осы жерге дәл келеді. Ол қандай қиын әуендерді де дауысымен, табиғатынан біткен орындаушылық ұшқырлығымен алып шығатын. Ол нота білмесе де, өзіне лайық дауысымен, талант күшімен қандай әнді болсын жеріне жеткізе орындайтын. Тіпті, қайсыбір әндерді айтқанда құйқылжыта нұрландырып, әсерлендіріп, әдеттегіден де өзгеше құлпыртып жіберетін. Басқалардан оқшау қасиеті де осы. Оған көзіміз әбден жеткен.

	Қазір ойлап отырсам, сол Әміре, сол Майралар – өз кезеңімен, өз ерекшеліктерімен бір мектеп. Қайталануы қиын өнер мектебі екен. Олар – өзара дара, әншілік орындаушылықты шығармашылық биікке, шынайы өнер тудырушылыққа («творение» - дейміз ғой) көтергендер. Майра дауысы да осындай. Бірақ, Майра біздің ортамызға келе алмай кетті. Ол өз алдына әңгіме. Оның есесіне, бізге келіп қосылғаннан кейін Құрманбек екеуі Майраның әні деп талай әуенді айтып жүрді. Әміре «Сметті», «Жалғыз аршаны», «Қарғаны», тіпті қай өлеңді болсын өзінше айтатын, өзінше әуелететін. Басқаша айту, басқаға ұқсау, әдеттегі әуенді қаз- қалпында қайталау оның қолынан келмейтін. Ол – сондай сирек, сергек таланттың ғана қасиеті. Мұны күйтабақтағы әндерден де байқау қиын емес.

	Әміре жөнінде әңгіме етер жайлар жеткілікті. Ол турасында айтылып та, кітаптарда жазылып та жүр. Әншінің ескерткішін жасасақ деген ұсыныстар құптарлық. Әміре әні, табылған даусы жайлы қысқаша айтар пікірлерім осындай.

	(«Қазақ әдебиеті» газеті, 23 маусым, 1978 ж.)





	Қапан БАДЫРОВ

	«ЕҢЛІК – КЕБЕК» СПЕКТАКЛІНЕ

	ҚАТЫСУШЫЛАР ТУРАЛЫ



	«Еңлік – Кебек» спектакліне қатысушылардың кім екендігін анықтамақ болып, алғашқы режиссерлеріміз Серке, Құрманбек, Елубайлардан сұрап, 1961 жылы өзім жазып алған актерлер тізімі әлі сақтаулы. Олар:

	1. Абыз – Елубай Өмірзақов; 2. Кеңгірбай – Елубай Өмірзақов; 3. Таңшолпан – (Абыздың әйелі) – Ғазиза Шәлімбекова; 4. Кебек батыр – Хұсайын Оңғарбаев; 5. Еңлік

	– Шәмсия Әлібекова; 6. Есен батыр – Рахым Иманбаев; 7. Ыхан (Еңліктің әкесі) – Мұқажан Байтеров; 8. Қалампыр (Еңліктің шешесі) – Жанқия Малабаева; 9. Қараменде - Әбдулхай Абдуллин; 10. Еспенбет би – Серке Қожамқұлов; 11. Көбей би – Сейфулла Байғожин; 12. Жомарт би – Құрманбек Жандарбеков; 13. Кембай – Қапан Бадыров; 14. Жәуетей – Иса Байзақов; 15. Жапал - Әміре Қашаубаев; 16. Матақ - Әбен Мұхамедияров; 17. Жігіт – Дүйсенғали Мырзағалиев еді.

	1926 жылдың басында келгендіктен Қалыбек Қуанышбаев бұл тізімге кірмей қалды. Бұл да көне факті, көпшілік біле бермейтін мағлұмат.

	(«Естен кетпес есімдер» Алматы, «Өнер», 1981 ж.)





	Сәтжан КӘРІПБАЕВ

	ӘН АТАСЫН АЯЛАFАН АҚБҰЛАҚ



	Есімі ел ішінен шарықтап, әлемдік деңгейге көтерілген қазақтың ән жұлдызы - Әміре Қашаубайұлының туғанына 120 жыл толған торқалы тойы әншінің кіндік қаны тамған Ақбұлақ ауылында аталып өтті. Салтанатты шараға берісі Абыралыны қойып, арысы Алматыдан ат арытып келген қадірлі меймандардың көп болғаны Ақбұлақ ауылының мерейін өсіре түскені анық. Мәселен, Республикалық «Әміре Қашаубаев естелігі мен мәдени мұрасы» қоғамдық қорының президенті, филология ғылымдарының кандидаты ақын Амандық Якуда, Ықылас Дүкенұлының атындағы музыкалық аспаптар мұражайының директоры көрнекті қоғам қайраткері Хасен Қожа-Ахмет, «Үркер» журналының бас редакторы, белгілі жазушы Қуандық Түменбаев, Ақбұлақ ауылының тумасы, талантымен танылып келе жатқан ақын,

	«Тәрбие құралы» журналының бас редакторы Қайырбек Шағыр, тағы да басқа халық құрметіне ие азаматтар бас қосты. Сонымен бірге Семей қалалық мәдениет және тілдерді дамыту бөлімінің бастығы Құсмілия Нұрқасым, Семей қалалық ауыл шаруашылығы бөлімінің бастығы Амантай Доғалақов, Семей қаласы әкімінің Абыралы өңірі бойынша өкілі Берік Көпбаев сияқты басшылар да той ортасынан табылды.

	Ақбұлақ ауылындағы клуб үйінің ғимаратында өткен салтанатты жиналыста «Ән Ата» қоғамдық қорының директоры Құмар Ыбыраев Ақбұлақ ауылының ірге тасы қаланғанына 80 жыл және Әміренің мерейтойына қатысты мазмұнды баяндама жасады. Сөз реті келгенде айтқан жөн. Құмар Омарұлы – Әміренің тойын ұйымдастырумен бірге ауылдағы клуб үйінің халық игілігіне берілуі үшін аянбай еңбек етіп жүрген азамат. Ұлы әншінің өз дауысы жазылған пластинканы 1975 жылдан бері сақтап келе жатқан оның өнерге деген құрметі атап айтуға тұрарлық. 1974 жылы белгілі өнер зерттеушісі Жарқын Шәкәрімнің мұрындық болуымен Мәскеуден шыққан бұл пластинканы жиналған қауым сүйсіне тыңдағаннан кейін өлмес жәдігер жаңадан ашылған Әміре Қашаубайұлының мұражайына тапсырылды. Ақбұлақ ауылында тұратын қарт ұстаз С. Мусин пластинка ойналатын радионы қоса табыс етті.

	Семейге қарағанымен шалғайда орналасқан ауылда болса да Ақбұлақтықтар Әміренің тойын жоғары деңгейде өткізуге белсене араласқаны байқалып тұрды. Әсіресе, мұражайға қойылған фотоқұжаттар, Әміре жайында жарық көрген кітаптар, әнші домбырасының үлгісімен жасалған домбыра, тағы да басқа тарихи жәдігерлердің мұражай төрінен табылғаны қуантады.

	Әншіге арналып ас берілгенде Бекен Исабаев, Қабдырахман Қабдоллин, Қалихан Сағатбеков сияқты шежіреші қариялар тартымды да тағылымды естеліктерін айтты. Сонымен қатар Ақбұлақ ауылының тумасы, кеңестік алғашқы сүңгуір қайықтың теңізшісі болған бірінші қазақ Біләл Мұқашовқа да жерлестері үлкен ілтипат білдіріп, құрметпен қарсы алды.

	Бұл аста Әміренің аталас туысы Бегайдар Халиевтің естеліктері жұртқа аса құнды деректер берді.

	Астан соң Абай ауданының ауылдарынан және Абыралы өңіріне қарасты ауылдардан жүйрік аттарын суытып әкелген атбегілерге бәйге берілді. 5 шақырымдық тай жарысынан бастап 30 шақырымдық ат бәйгелеріне үш орыннан сыйлық белгіленіпті. Тұлпарларының тұяғы сүрінбей мәреден алғашқы лекте өткендердің барлығы да бағалы сыйлықтармен марапатталды. Бұл күн ақбұлақтықтар үшін ақ түйенің қарны жарылған күн болды десек те, алдағы уақытта да шешімін күтіп тұрған мәселелер жетерлік екенін айтпасқа болмайды.

	Мәселен, клуб ғимараты әлі күнге дейін иесіз күйде қалып келеді. Келешекте бұл мәдени нысанды қалалық мәдениет бөлімінің қарауына берілуі қаралу үстінде. Егер қала әкімі бұл жөнінде арнайы шешім шығарса, халық тілегі жүзеге аспақ.

	Әміре тойының ажарын кіргізген әншілер өнерін де көпшілік үлкен ықыласпен тамашалады. Кезінде талай рет аталып өткен Әміре Қашаубаев атындағы республикалық әншілер байқауы жұрт есінде болар. Сол байқауларда топ жарған Бақыт Үдербаева, Келденбай Өлмесеков, Тұрсынғазы Рахимов, Толғанбай Сембаев сияқты ұлттық өнерді ұлықтаған әншілер лайықты өнер көрсетті. Сонымен бірге

	«Қайнар» халық театрының әртістері қойған «Парижден келген домбыра» атты қойылымды да ел сүйсіне көрді.



	Ахмет ЖҰБАНОВ

	ӘМІРЕ



	«Әміре сахнада. Ол халық сыймай отырған залды бір шолып өтіп, домбырасына қарады. Әміре залдағылардың құлағын жарып кететіндей бір-екі айқай дыбыстар алды, бірақ ол тек бастауы екен. Онысы залдың дыбыс ерекшелігін байқайын дегені болу керек, енді өзінің дауысының да, домбырасының да қандай күш дәрежесінде шығуы керек екенін түсініп алғандай болды. Енді аз ғана уақыт өткенде әнші залды да, онда құлаққа ұрған танадай болып тыңдап отырған публиканы да ұмытып кеткендей болды. Оның ойында осы бір ән тыңдап отырғандар бұл арадағы жағдайды ұмытып, онда осы сияқты адам жүрегі қуанышпен де, ренішпен де соғатын сонау отарланған малмен, алқақотан отырған ауылдары бар сахараға қарай ойлары ауысса деген пікір болу керек. Әміренің даусы күннің күркірегеніндей кейде аспанды жерге түсіріп дүрілдеп, кейде баяу соққан самал желмен қозғалған бидайықтың шашағындай сусылдап, сыбырлап кетеді”, — дейді, 1927 жылы сәуір айында Мәскеуде болған бүкілодақтық советтер съезінде шыққан концертке жазылған бір мақалада. Әміренің аты тек Қазақстан емес, бүкіл Одаққа, бүкіл Еуропаға әйгілі болды. Әміре арқылы қазақтың әншілік өнері мемлекеттік шекараны сонау жиырмасыншы жылдардың ортасында-ақ аттап өтті, орыстың, батыстың ұлы мәдениет қайраткерлерінің ауыздарына түсті. Әміре — қазақтың, қалай мақтаса да, қалай мақтанса да бола беретін, сыя беретін асқан өнерпазы.

	Әміре 1888 жылы (кейбір деректерде 1886 жылы) Семей облысы, Абралы ауданына қарасты Дегелең тауының етегінде туды. Әкесі Қашаубай кедей адам болып, тек күнелту айналасында ғана, күнбе-күнгі өмірді қуып жүрді. Ауылды жерде тиянақты кәсіп болмаған соң, Қашаубай көп ұзамай Семейге көшіп барды. Қалада да кәсіп істеу оңай болған жоқ. Дала байы мен қала байының кедейдің, жалшының еңбегін жеуде қандай айырмасы болсын, Әміре әрең дегенде үй ішін асырап тұрды. Бірақ жасынан бейнет шегіп, иықбасты болып қалған Қашаубайдың денесі нашарлап, қажып, бара-бара қара жұмысқа жарамайтындай халге келді. Ал, Әміренің шешесі Тойған да үй-ішінің ұсақ- түйегі болмаса білекпен келетін ауыр жұмысқа о да жарамай қалды. Мұның бәрі келіп, ақыры жас Әміренің мойнына үлкен ауыр бейнет қамытын кигізудің басы болды. Басқа амал болмаған соң, жас Әміре Жаңа Семей жағында тұратын Исабек деген байдың (кейбір деректерде Қаражан деген бай) көлік айдаушысы болады. Әміреге бұл бөгет болған жоқ. Өйткені, ашық ауада, аузы бос, жол қысқарту үшін болса да, іштен лықсып шыққан үн болса да Әміре ыңылдап әндетіп жүретін болды. Бара-бара Әміре дауыстап, өзінің үн қабілетінің барлығын сезіп, кей кездерде ат айдаушы екенін ұмытып кетіп, әннің қызығына түсіп, қожасынан, біздің тілімізбен айтқанда, сөгістер, қатаң сөгістер алып қалып жүрді. Бірақ оның бәрі де Әміре үшін мәнді нәрсе емес, әйтеуір аузының бостығы да әбиер болып, осы алған бетінен қайтпады.

	Әкесінде айта қалғандай өнер жоқ болса да “жаман” Қашаубайдың баласының музыкаға деген қабілеті оның атшылығынан бұрын “әнші бала”, бері келе “әнші жігіт” деген атағын шығарды. Көшенің екі жағында тұрған, ашық қақпаның ішінде самауыр қойып жүрген қыз-келіншек, кешкітұрым әңгіме-дүкен құрып отыратын үлкендер тобы, ойында жүрген бозбала фаэтонның “ешкісінде” отырып, арбаның доңғалағының айналған ырғағымен қосылып, кешкі Ертісті жаңғыртып салып бара жатқан Әміренің әнін сілтідей тынып тыңдап тұрысты. Бүкіл Жаңа-Семей болып енді Әмірені жақсы білетін болды. Ол арада болған ойын-сауық Әміресіз өтпейтін болды. Әншілігінің үстіне әсем мінезді, ақкөңіл жігіт халықтың назарын үнемі өзіне тез аударып алатын. Осындай екі бірдей қасиетінің арқасында Әміренің атағы көп ұзамай Ертісті кесіп өтіп Семейдің қаласына жетуге айналды. Бұрынғы бұрынғы ма, енді Қашаубайдың “жаман баласы” бүкіл қаланы аузына қаратуға айналды.

	Мұның бәрі де Исабек байға ұнамай, ол қалай да Әміренің, мына бір кедейге “келіспейтін” қылығын тоқтатқысы келді. Бірінші шара есебінде ол Әмірені жәмшік айдағанда қаланы аралап, көзге түседі, қалаға танысады, құлағын түріп, оның әнін тындайтындар көбейеді, сондықтан бір жерге қадап қою мақсатымен, Әмірені тері күзеттіріп қойды. Ондағысы Әміренің жолын кесіп тастау, әншіні сүйген халықтан айыру еді. Бірақ, ол мақсатына Исабек жете алмады. Әміренің дауысы түнгі Семейді тегіс аралап, көше бойы қыдырып, сайрандаған жастар, терезесін ашып қойған әнқұмар үлкендер құлақтарын тосып тыңдап ләззат алды. Жаратылыстан күшті дауыс кешқұрым салқынмен бұрынғыдан да дүрілдеп, “мына байлаудан құтқар, еркіндікке жібер, қанатымды бір қарыштайын, аспанға бір шырқайын” деген сияқты болып, Әміренің дауысы өзінен бұрын Исабектің сасық иісті тері складынан іргені аулақ салуды сұрап тұрғандай Арқаның жазығына, Ертістің еркін ағысына шыққысы келгендей кейіп білдіретін.

	Бұл кездерде Әміре аз да болса бірқатар ақылай табысқа ие болып, оларын үйіне беріп, өзі Семейден сыртқа шыққысы келді. Қаншама қиын болғанымен, мейірімді әке-шеше өнерлі баланың алған бетінен қақпады. Әміре енді әніне бостандық алатын болды. Бірнеше күн тынығып, Исабекпен есеп айырысып, Арқа әншілерінің Меккесі болған Қояндыға жол тартты. Бұл Әміре үшін үлкен, игі сапар болды. Жалпы кең дүниеге шығумен қатар, Әміренің бұл ән сапарына, музыка жәрмеңкесіне тартқан сапары болды. Өйткені, осы күнге дейін өзінің ғана білгенін айтып келген Әміре, небір саңлақ, топтан озған ән иелеріне кездесті. Жасы келіп қалса да, әлі қунақ, күлдіргі қалпынан таймаған, қарт дауысымен әлі де әннің нақысын бұзбай айтатын аға әнші Жаяу Мұсаны көрді. Семейде жүргенде оның “Ақ сисасын”, “Гауһар қызын”, “Хаулауын” айтып, Жаяу Мұсаның өз жүзін көрмесе де шығармашылық жүзіне қанық болатын. Енді, міне, “құлақ естігенді көз көреді” болып, қарт әншінің өзін де көрді. Жас талапкер үшін бұл үлкен рухани олжа болды. Ал, тап осы кезде нағыз бабында тұрған Бапидің Мәдиі, Ғаббастың Айтпайы, Байжанның Қалиын есіткенде Әміренің бұл күнге дейінгі орындап жүрген әндерінде көптеген “күнәлар” бар болып шықты. Ол бір дүниені сындырып алған жазықты баладай, үндемей, томпиып, құлағымен де, көзімен де бірдей тыңдады. Мынау әннің базары Әмірені еліттіріп, енді қайтып Исабектің терісінің иісіне оралмастай іштей уәде етті. Қандай жолмен болса да Әміре бұдан былай өзін бүтіндей ән өнеріне бағыттауға бел байлады. Жоғарыда айтылған әншілерден жаңа ән үйреніп, репертуарын біраз байытты да, оның үстіне Семей әндері мен Баян, Көкшенің, Ақмоланың ән дәстүрлерінде аса алшақ жатпаса да ептеген айырма бар екендігін сезді. Әр әнді өзінің стилінде орындауға бар күшін салды. Қабілетті әнші ол мақсатына да жетіп қалды. Жеке дара жүргендегі ән түсінігі бұрынғыдан көп байып қалды. Тек қана сан жағынан емес, сапа жағынан да Әміре бұл Қоянды жәрмеңкесінен түрлі айна, тарақ, иіс су, шүберек — пұл, кәмпит, шекер алып қайтқан қалашылардан өзінше олжалы қайтамын деп қуанды. Он үш жасынан ән салып, Жаңа Семейдің шала қазақ, татарлар арасында “әнші бала” атанып, жасы он сегізге жаңа таянғанда мына Қояндыға келуі Әміре үшін ән дүниесін ашуын былай қойғанда, басқа да дүниелік, өмірлік үлкен жаңалықтар көрген жүрісі болды.

	Әміре қойын-қолтығын әнге толтырып қайтып, Семейге келеді. Енді бұрынғы жәмшік, күзетші Әміре емес, ысылған, өмір көрген, жақсылардың қасында болған тәжірибелі Әміре болып келді. Семей оны бұрынғыдан да қызу қарсы алды. Әміре енді жиі шақырылатын болды. Оның үстіне бұл кезде Семейге келіп жатқан атақты Майрамен кездесіп, екі ән алыбы біресе домбырамен, біресе гармоньға қосылып, Семейдің ән базарын қыздыра түсті.

	Қазан революциясының қазақ даласына келуі саяси- экономикалық өзгерістермен қатар, мәдениетте де үлкен революция жасады. Қазақтың кешегі заманда еңсесін бейнет басып, кеудесін көтере алмаған Әміре сияқты әншісі, қараңғылықты жарып шыққан Майра сынды өнершісі шүйделерін көтеріп, дауыстары бұрынғыдан да сыңғырлады. Майра Кереку мен Семей арасында ән базарын көтеріп, Әміре Семейде жиынның, кештің сәні болып кетті. Әміренің күшті үні революцияның дүбіріне қосылғандай аңқылдап аспанға шығып, бір күні ұлы астана Мәскеуге да жетіпті...

	Семейдің губерниялық халық ағарту бөліміне “Қазақ әншісі Әміре Қашаубаев Парижде болатын Жержүзілік көрмеде қойылатын этнографиялық концертке қатысуға келісім бере ме екен? Соның хабарын тез білдіруіңізді сұраймын. Жол қаражаты, гонорары төленеді. Мерзімі— маусым, шілде айлары. РСФСР Халық Ағарту Комиссары — Луначарский” деген жедел хат келеді. Халық ағарту бөлімі де, Әміре де сасып қалады. Күні кеше Исабектің терісін бағып, жәмшік айдаған Қашаубайдың баласын қапелімде Парижге шақырғанына түсіне алмай, оны-мұнымен біраз күн өткізіп алды. Бұлар солай тамсанып-таңырқап жүргендерінде Мәскеуден тағы: “Әнші қазақ Әміре Қашаубаев туралы менің берген жедел хатыма жауапты тездетулеріңізді сұраймын. Парижде болатын біздің концерт мәселесінің мемлекеттік маңызы бар” деген Луначарскийдің қолымен тағы жедел хат келді. Енді ойланатын, кеңесетін уақыт жоқ, жедел хатты тек орындау қалды.

	Әміре Мәскеуге жол тартты. Қоянды барғанын Меккеге барғандай ұзақ сапар көрген Әміреге енді мына бір жол тіпті қызық сияқты көрінді. Кедей Қашаубайдың баласы анау- мынау ауыл арасын қойып, міне, Совет үкіметінің арқасында ата-бабасының түсіне де енбеген шетелге шықпақ. Бұл не деген бақыт! Теміржолдың әрбір рельсінің қосқан жеріне соққан пойыз доңғалағының ырғағымен бірге Әміренің жүрегі де соғады. Мезгіл-мезгіл вагонды басына көтеріп әндетіп, кейде үлкен ой теңізі билегенде жай сызылтып, ыңырсып қана отырады. Әміре енді мына бір жағдайға ие болған кезде құдайдың да, пайғамбардың да, оларды уағыздаған молдалардың да жақсылықты әрі ысырып, о дүниеде болады деп уақыт несиесіне қаратқанында бір шикілік бар шығар дегендей де бір тұжырымға келе түсіп, бірақ алысқа бармай, пойыздың тербетуімен нәрестенің ұйқысындай таза ойын аяқтауға түсінік қауқары жетпей, көзін жұмып, қорылдай кетті.

	Парижде болатын концертке қатысу үшін Мәскеуге Қазақстаннан басқа ұлт республикаларынан белгілі өнерпаздар келді. Бұл шеберлердің, оның ішінде Әміренің Париж концертіне дайындық есебінде өткен Үлкен Театрдағы концертке шығуы үлкен табыс болды. Бұл жөнінде “Правданың” 1925 жылғы 26 маусым күнгі нөмірінде:

	“Керемет концерт! Маусымның “шын шыңы”. Керек болса — башқұрттың қурайшысы Исенбаев, қазақтың әншісі Әміре Қашаубаев, өзбектің бишісі және әншісі Тамара Ханум, армянның аспап триосы Сукиясов, Харибекишвили және Кахуров — шын мәністегі Одақтық республикалардың халық әртістері (үкімет берген құрметті атақпен емес). Олардың “жабайы өнерлері” шығармашылығының көркемдік сатысы жағынан, орындаушылықтан еуропалық шеберлердің тәуір деген нөмірлерінен кем түспейді, ал, қолдарындағы аспаптарын салыстырсақ, олар тағы бірінші орын алады: тыңдаушыларға эмоционалдық, эстетикалық әсер етуде олардың қолдарындағы қандай жұпыны құрал десеңізші”, — деп жазды. Айтушылар Әміре “Ағашаяқтың” басындағы жоғарғы нотасын шырқап алғанда, партердің алдыңғы қатарында отырған бір әйел: “Мынау не деген күшті дауыс!” – деп, шошып кетіпті деседі.

	Әміре этнографиялық ансамбльмен Парижге барады. Париж халқы неше түрлі өсек есітетін совет елі туралы мәліметтерінің үстіне өнер өкілдерін көретініне қуанады. Көздерімен көріп, есіткеннің жаңсақ жерлерін түзетіп алғысы келеді. Сонымен қатар, олар бұл келе жатқан совет елін жайлайтын халықтың бірқатарының ғана өкілдері екенін жайылған жарнамалардан есітеді. Совет өнершілері Париждің залдарында 11 концерт береді. Сол концерттерде Әміре өзінің сүйікті әндері: “Ағашаяқ”, “Үш дос”, “Екі жирен”, “Дудар”, “Қос барабан”, “Қызыл бидай”, тағы басқаларын айтады.

	Ансамбльдің концерті бұрын-соңды ондай музыканы тыңдамаған Париж халқына қатты ұнайды. Неше түрлі ұлттардың әндері, олардың сан-алуан түрлі аспаптары, неше түрлі түсті киімдері, орындау шеберліктері совет өкілдерін үлкен табысқа бөлейді. Әсіресе, бұрын аттары шықпаған Ресейді жайлайтын аз ұлттардың Совет үкіметі орнаған аз мерзім ішінде мұндай табысқа жетуіне дос сүйініп, дұшпан күйінеді. Бір кезде Ертістің асау толқынының аккомпанементімен ән шырқаған Әміренің енді Сена өзенінің сылдырап аққан дыбысына сиқырлы үнін қосуынан тек ән өнеріндегі емес, халықтар достығын нығайтудағы совет саясатының өнерді үлкен рухани құралға айналдырғаны көрінді. Совет өнер өкілдерінің үндері “Идеяның шекараны танымайтыны” сияқты бір жағынан советтердің әділ ұлт саясатын да үгіттеп кетті.

	Париждің газеттері совет өнершілерінің концерттері жайлы үзбей жазып отырды. “Париж апталығы” атты газет өзінің 1925 жылғы 31 шілдедегі нөмірінде:

	““Комедия” залында өтіп жатқан орыстың этнографиялық өнері әдеттегі біз болып жүретін концерттерден ерекше. Біз аса жоғары, қызықты сахна көрдік, біз Түркістанның, Украинаның, Оралдың, Кавказдың таза шынайы қалпында тұрған, жүрек қылыңды қозғайтын музыкасын есіттік. Олардан гармониялық, мелодиялық бұрмалау, дыбыс құрылыстарын өзгерту сияқты өзінің ерекшелік характерін бұзатын нәрселерді таба алмайсың. Қазақтардың, баш- құрттардың, орыстардың әндері олардың төл интонациялары арқылы, ал аспаптық пьесалар өздерінің қолдан жасаған аспаптарында орындалды... Қазаyтың әншісі Әміре

	Қашаубаев өзінің халықтық манерада айтылатын емін- еркін даусына ұлт аспабы домбырасының сүйемелін қосып, өз елінің жаныңды толқытатын әндерін орындады. Солардың бәрінде де өздерінің өнерлерін Парижге көрсетуге келген адал көңілді әртістердің өз Отанына деген жалынды сүйініші сезіледі”, — деп жазды.

	Француздың белгілі музыка зерттеуші ғалымы “Ле Мюзикаль” журналында Әміренің сирек кездесетін музыкалық көрініс екенін жазды. Сорбонн университетінің профессоры Перно фонографқа Әміренің орындауында қазақтың бірнеше әндерін жазып алды. Бір айта кететін жай біз осы күнге шейін Әміренің сол фонографқа түскен әндерін шетелмен байланысты мекемелер арқылы қанша талаптансақ та, ала алмай жүрміз.

	Әміре Парижден елге келеді. Мәскеуде болып, одан туған қаласы Семейге келеді. Бірақ, онда көп бола алмай, күзге қарай Қызылордаға келіп, ол кездегі Қазақстанның астанасында ашылғалы жатқан театр труппасына кіріп, солармен бірге дайындық жұмысқа кіріседі. Келесі 1926 жылы қаңтардың 13 күні Мұхтар Әуезовтың “Еңлік-Кебек” пьесасымен қазақ тарихында бірінші рет профессионалдық театрдың шымылдығы ашылғанда Әміре қойшы Жапалдың рөлін ойнайды. Оны сол кезде көрген адамдар әлі күні аузынан тастамайды. Өйткені, Әміре тек әнші емес, жақсы әртіс те болды. Ол сахнада жасанды қимыл-қозғалыссыз, қандай образда болса да, шын жүректен, нанымды, қарапайым етіп келетін. Солай бола тұрса да Әміренің шын шүйдесі көтеріліп, шоқтығы аспанға шығатын кезеңі концерттерде болатын. Афишада Әміре шығады деген концерттер ол кезде үнемі лық толы болады екен. Күлкілі сөз шебері Қалибек, поэзияның жас перісі, әнші Иса, характерлі нөмірлерді жандырып шығаратын Елубай, от боп жанған Құрманбек — бәрі бірінің артынан бірі шыққанда концерт көп уақытқа созылып, публика уақыттың қалай өткенін сезбей де қалады екен.

	1927 жылдың сәуір айында Әміре тағы Мәскеуге шақырылады. Онда, осы әңгіменің басында баяндалғандай, советтер съезінде концертке шығып, үлкен табысқа ие болады. Сол жылдың жазында Әміре Германияның Майндағы Франкфурт қаласында болатын Жержүзілік музыкалық көрмеге жіберілді. Бүкілодақтың шетелмен байланыс жасаушы қоғамы онда көрменің советтік бөлімін ашты. Бөлімнің концерттерінде біздің әр ұлтымыздың өкілдері шықты. Шілденің 22-сі мен 31-і арасында көрмеде орыс музыкалық апталығы болып, онда қатысуға РСФСР-ға еңбегі сіңген артист, профессор Г.Любимов бастаған советтік этнографиялық ансамбль құрылды. Сол ансамбльдің ішінде Әміре де болды. Ансамбль Франкфурттың Үлкен театрында 9 концерт берді. Концерттер аса қызғынмен қабылданды. “Франкфуртер цейтунг” газеті: “Аса қабілетті жеке орындаушылардың қатынасуымен профессор Г.Любимовтың



	көрсеткені біздің күткенімізден асып шықты... СССР-дың ұлттық музыкасының бай жақтарынан нағыз шыншыл, айта қалғандай етіп көрсету арқылы ВОКС өзінің уәдесін орындады”, — деп жазды. Советтер Одағы халықтарының өнерлерін екінші рет шетелде көрсетуде, осылай, Әміре екінші рет көзге түсті. Қазақ халқының ән байлығын шетке көрсетуде өнер қайраткерлерінің ішінде Әміре пионері болды.

	Әміре қайтып Қызылордадағы қазақ театрына келді. 1928 жылы театр Алматыға көшкенде Әміре де бірге келді. Әміре драма театрында бірнеше рөлдер атқарды. Әсіресе концерттерінде басты әртіс болып жүрді. 1933 жылы драма театрының бір бөлек адамынан құралған “Музыкалық студияның” ішінде бірінші болып Әміре кетті. Ол студия келесі 1934 жылы қаңтардың 13 күні “Музыкалық театр” болып, Мұхтар Әуезовтің “Айман — Шолпан” атты музыкалы пьесасымен ашылды. Әміре “Айман — Шолпанда” басты рөлдің бірін ойнады. Бірақ, өмірі ұзақ болмай, сол жылдың күзінде қайтыс болды.

	Әміренің негізгі ресми қызметі театрда болғанымен, ол үнемі концерт беруде болатын. 1926 жылы Қ.Жандарбековпен бірге Шымкент, Ташкент қалаларында концерт берді. Қала халқы, оқушылар үлкен ынтамен қарсы алды. “Әміренің залды күңірентіп жіберген ащы айғайы мен сыңғыраған көмейінен бұралып шыққан үнге таңырқамаған жұрт болмады. Бір кешті Әміренің бір өзі алды”, – дейді, өзінің “Әміре — топтан озған әнші” деген мақаласында Қ.Жандарбеков.

	“Әміренің дауысы — тенордың жоғарысы” деген мақаласында жалынды ақын, әнші Иса Байзақов: “Әлі есімде, 1926 жылы Қазақстан мемлекет театры ең бірінші рет ел аралауға шықты. Бастығы Әзез Байсейітұлы болып, барлығы жиырма-жиырма бір адам едік. Қызылордадан шығып, Түркістан, Шымкент, Әулиеата (Жамбыл), Пішбек (Фрунзе), одан Алматы келдік. Концерт әншілерінің ағасы Әміре Қашаубайұлы болатын. Әсіресе, Әміреге бір риза болған жеріміз Қарқара жәрмеңкесінде болды. 1916 жылдың “Албан көтерілісіне” 1926 жылы он жыл толуымен байланысты Алматыдан Жандосұлы Ораз бен Көшкінұлы Ыдырыс келді. Бір күні ерте менекі-үшмыңдай кісі жиналды.

	Ыдырыс пен Ораз жолдастар патшаға қарсы он алтыншы жылдың көтерілісі туралы баяндамалар жасады. Соңынан қазақ тобының әртістері бастығы Әміре болып концерт берді. Күндікке демонстрацияда жүріп, ән салып, өлең айтып, шаң жұтып, шаршағанына қарамай, әртістер концертті жақсы өткізді. Әсіресе жұрттың ынтамен тыңдағаны Әміре әндері болды. Әміре шығады дегенде жиылған жұрт қол соғып, сахнаға шығуын қошеметтеді. Әміре жайтаңдаған бойы көпке басын иді де, орындыққа отыра салып, шалқып, даусын бір көтеріп алды да қоңыраулатты. Біраз әнді айтып, кетпек болып еді, жұрт үсті-үстіне қол шапалақтап жібермеді. Әміре “Жалғыз арша”, “Сырғақты”, “Ісмет”, “Қанапия” әндерін айтты. Қасында бір-екі жігіті бар, қалыпты “Қыз-Жібектің” қиссасын жазған Шайқы-Ыслам Жүсіпбекұлы келіп, сахнаның сыртында Әміреге танысып, рахмет айтты. Әміренің бұдан басқа да талай үздік шыққан жерлерін көрген едік. Бір есте қалғаны осы”, — дейді.

	Өзінің “Екі естелік” дегенінде Қалибек Қуанышбаев 1924 жылы Семейде өнерпаздардың ақпан айында болған жиналысында болғанын айтады. Ол Қарқаралы, Өскемен, Павлодар, Баян — бәрі бір облыс екен. Павлодардан Майра, Семейден Әміре, Қарқаралыдан Қали Байжанов болады. Басқа әншілер жарысқа түсіп, кезектесіп әндер орындағаннан кейін, топталып келе жатып, қарақшыға жақындағанда шұбалып, біртіндеп шыға бастайтын бәйге аттарындай аяғында Қали мен Әміре қалады. Бұлар баста әрқайсысы әртүрлі ән айтып, кейін бір әнді екеуі бірінің аузынан бірі жұлып алып айтып, біресе домбыра, біресе гармоньмен сүйемелдеп, қыза-қыза екеуі сахнадан шықпай қояды. Қазақтың ескі әдеті қала ма, Қали айтқанда Қарқаралы, Павлодар, Баяндықтар қошеметтеп, Әміре айтқанда Семейдің көпшілігі шулап, айқайлап қостайды. “Ала қойды бөле қырыққан жүнге жарымайды” дегендей, екі әншінің бірінен-бірін бөлмей, екеуінің де пірлі екенін көрген төреші топ, бірінші, екінші бәйгені қосып жіберіп, Қали мен Әміреге бөліп береді.

	“Әміренің адамшылығы аса зор еді. Барынша әділ, жүректі еді. Қаннен-қаперсіз, қалай болса-солай жүретін. Дүние үшін қабақ шытып, бір тарықпайтын. Қоң етін кесіп беретін жомарт еді... Біздің Әміре Қасым жомарт қой, – деп күлуші едік. Кейде бір нәрсеге үлкен ерні томпайып, балаша өкпелейтін. “Ой, сорлы Қашаубайдың баласы-ай!” — деп, бір саусағыңды шошайтып, қытықтасаң, күліп, ол өкпесін әп- сәтте ұмытып кететін... Әміре ән салғанда әнді көркемдеп, иықтандырып, аспандата айтар еді. Қандай әнді болса да түзеп, кесек бейнелі ән қып жүрсе де, “мынаны мен түзедім” демес еді. .“Ағашаяқ”, “Шіркін-ай”, “Баянауыл”, “Қарға”, “Екі жирен”, “Толқын”, “Қос барабан”, тағы толып жатқан әндерде Әміренің аса көп еңбектері бар. Әміре ән салғанда қандай күшпен, айғаймен бірнеше әндер айтқанда, түсі бұзылмас еді. Күшпен айтатын әндердің алдында демін бір-ақ жиып алатын. Оң жақ алқымында мойнының қалтасы бар еді. Соған бар демді толтырып алып, үнемдеп шығарып, көпке дейін дем алмайтын. Әміре әнді ылғи сүйіп, ұнатып, өзі әнге ғашық болғандай айтатын. Халық көп болса делебесі қозып кететін... Халықтың ішінде өзінің жақсы көретін жолдастары отырса немесе сырттан біреулер болса, тіпті құйындай ұйтқып, құландай ойнақтап, жүйткіп, дабылдай саңқылдап, кішірек театр, клубтарға сыймай кетер еді... Аса көтеріліп ән салғанда, біресе қуанғандай күлімсіреп, біресе жеке келе жатқан бәйге атындай жарқылдап, ойнақтап кетер еді. Кейде өршеленіп, даусынан әртүрлі құбылыстар, бұрма- бұрма иіндер, біресе сұңқылдаған, біресе толқынданып, әсерлі үндер үсті-үстіне боздап шыға берер еді. Әміре қала мен даланы кезген, ел дәстүрін анық білетін сері әнші еді. Қыз ұзату, жар-жар, шілдехана, дүбірлі тойда Әміре талай сайраған болатын... Әміре халық қазынасын советтік Қазақстанға өз қолымен алып келіп, тапсырып кеткенін атап айтуға тиіспіз”, — дейді сол естелігінде Қ.Қуанышбаев.

	Әміремен бірінші кездескенін Қалибек былай деп жазады:

	“1925 жылдың қазан айының ішінде “Еңбекші қазақ” газетіне бірсыпыра адамдардың аттары жарияланды. Солардың басын қосып, құрастырып, театр кұру керек деп, Оқу Комиссариаты шақырған болатын. Семейден Әмірені, Исаны, Павлодардан Майраны, Қостанайдан Серкені, Орынбордан Елубайды, Ташкенттен Құрманбекті, Қарқаралыдан мені атаған екен. Осылардың соңын ала желтоқсан ішінде мен де келіп жеттім. Қызылордаға келісімен Әміренің үйін іздедім. Біреуден біреу нұсқап, көрсетіп, әйтеуір таптым-ау.



	Келген бетімде есігін қағып едім, қысқа маңдай, үлкен ауыз, шашын тап-таза қып қырған, кіршіксіз таза киінген, тығынын алған шақшадай таңқиған, жап-жас, түрі сарылау, бір инабатты жігіт есік ашты. Маған жақсылап тұрып сәлем берді. Оның маған сәлем беретін жөні де бар: менің сақалым жоқ болғанмен, қияқтай қалың қара мұртым бар еді. Түлкі тымақты шалқайта киіп, қара шапанды желбегей салып, ойда-жоқта есігінің алдында тұрған мені өзінен бес-алты жас кіші деп ойламаған сияқты. Оның үстіне өзі туып-өскен Қарқаралының киімімен тұрған соң сәлем беру Әміреге міндет болды.

	Амандасқаннан кейін:

	— Әміренің үйі осы ма? — деп сұрадым. Осы дегесін үйге кіріп шешініп, жуынып жатқанымда, Әміренің өзі орамалды ұстап, күтіп тұрды. Жайланып болып, шайға отырғанда, әйелімен амандасып, аз кідіріп:

	— Әміре ағай қайда? — дедім. Ерлі-зайыпты екеуі біріне- бірі қарап күлді. Сол сәтте Иса кіріп келді. Ол екеуміз бұрыннан таныс болатынбыз. Ар жағын Иса жөндеп әкетті,— дейді.

	Қалибек өзінің қысқа естелігінде Әміренің сырт түрін, адамшылығын, әншілігін әдемі-ақ суреттейді. Әміремен көп жылдар жолдас болған, советтік қазақ өнерінің алыбының, іргетасын қалаушысының, талантты әртісінің бірі Қалибектің айтқанын біз оқушыларымыздың алдына әдейі тарттық. Өйткені оның ішінде көп жайлар кездеседі. Әміренің қазақ әндерін көп ажарлағанын, байытқанын, қазақтың тұңғыш режиссері, халық әртісі, үлкен өнер қайраткері Жұмат Шанин де, ұлы жазушы Мұхтар Әуезов те айтып кетті. Сонымен қатар қазақ музыкасын жинауда, қағазға түсіруде үздік енбек сіңірген А.Затаевич те Әміреден әндер жазып алған кезде оның әншілігі жайында пікір айтып кетті. Оны да келтіргіміз келеді.

	“Әміре Қашаубаев, — дейді, А.Затаевич, өзінің “Қазақтың 500 ән-күйі” деген кітабының соңындағы түсінік сөзінде, — Қарқаралының атақты әншісі, 1925 жылдың көктемінен қазақтың мемлекеттік театрының тобында. Қазіргі қазақ әншілерінің ішінен шетелге шыққанының біріншісі, ол: 1925 жылдың жазында Парижде, бір жылдан кейін (А. 3. бұл жерде қателескен, екі жыл кейін деу керек. А. Ж.) Майн өзені бойындағы Франкфуртте болды, екеуінде де Росфил (Париж), ВОКС (Германия) ұйымдастырған, белгілі музыка этнографиясының қайраткері, еңбегі сіңген әртіс Гр. П.Любимовтың басқаруындағы этнографиялық топпен барды.

	Қ.-тың көркем, күшті, нық, даусы (тенор) бар, демі кең, қорлы, үлкен. Оның әншілігіне, музыканттығына баға беру үшін, “ақын” Ғаббас Айтпаевпен, “қарадүрсін” Қали Байжанов сияқты қарқаралылық екі дарынды әншімен салыстыру керек. Ондай жағдайда Қ. екеуінің арасынан орын алған болар еді. Өйткені, сахарада көбірек жүрген ана екі әншіге тән ашық, күшті әсерге жетпесе де, ол екеуінің жанрында да айта қалғандай орындау дарынын көрсеткен, репертуар жағынан ол екеуінің де әндері бар. (Қ. қалада көп тұрды, әлі тұрады). Таза дауыс жағын алғанда Қ. ол екеуінен де асып түседі. Сахарадан қол үзіп, қаланың алданышына түсу бұл сияқты жақсы әншіні, табиғи сезімді таза адамды бірден тартып кететін шынайы, қарапайым шығармашылығын қаланың жасанды, суық, белгілі бір қалыппен орындауына түсіріп кете ме деген қауіп бар.

	Бірақ, шетелге де шығып, көріп келген әнші бұл байқаудан өзінің қазақтың ән өнерінің көрнекті өкілі екенін түсініп, үлкен абырой, ұтыспен өтеді деп сенеміз де, соған тілектеспіз”, — дейді.

	Әрине, А.Затаевичтің Әміре қалада жүріп, қазақтың халықтық ән орындау дәстүрінен айрылып қала ма деп қорқуы дұрыс та шығар. Бірақ, жас басынан халықтың әншілік дәстүрін бойына әбден сіңірген Әміре ол жолға түспестен кетті. Екінші, Әміренің дем алысының аса үлкен, созымды екендігін “алқымында қалтасы бар еді, соған демді толтырып алып, біртіндеп шығарып отыратын еді” деп Қалибекше суреттемесе де, А.Затаевич те оның демінің шамадан ұзақ екенін анықтап айтып кетеді. Дем алу – әншінің шеберлік сатысына көтерілуіндегі бірінші шарт. Дем алысы тәртіпке түспеген профессионал әнші де көздеген мақсатына жете бермейді. Әнді көркемдеп айтуда, белгілі идеялық- көркемдік мазмұнын ашуда демалудың үлкен мәні бар. Міне, ешбір консерваторияда “дауыс қою, демалысты тәртіптеу” сабақтарын өтпеген Әміренің табиғи түрде ерекше ұзын демалысының әншілік үшін үлкен мәні болумен байланысты А.Затаевич те ол жайды бөліп айтып отыр.

	1934 жылдың қыркүйек айында Қазақстан Халық ағарту Комиссариатының үйінде көптеген өнерпаздар бас қосқан үлкен мәжіліс болды. Оған әншілерден: Әміре Қашаубаев, Темірболат Арғынбаев, Қуан Лекеров, Манарбек Ержанов, Жүсіпбек Елебеков, Ғарифолла Құрманғалиев, Биби Сәрсенбаева тағы басқалары келді. Мәжіліс алдағы 1935 жылда Алматыға келетін граммафон пластинкаларына ән- күй түсіретін бригаданың жұмысына дайындық, музыкалық нөмірлерді, орындаушыларды саралап алудың басына арналған болатын.

	Әнді сазбен асықпай қоңырлатып айтатын, баритон дауысты Темірболат, салған жерден қырандай аспандап, шырқап кететін Қуан, әр нотасынан сахараның кең тынысы сахнаға ере келіп тұрған Манарбек, әнді еркелетіп, уілдетіп, лебізімен жыланды іннен шығаратын Жүсіпбек, дауысының жоғарысы әйелдің сопраносының “бақшасына кіріп кететін” Ғарифолла, жүрекке жылы тиетін, жұмсақ меццо- сопрано Биби – бәрі де бәйгеге түсетін болғасын, бірінен-бірі оздырамын деп, бар шеберліктерін салып, небір сүбелі әндерді комиссияның алдына табақтай тартып жатыр. Қазанның арқасында еркіндік алған елдің ән шеберлерінің дауыстары да еркіндеп, сонау Алатаудың басынан асып кеткендей болып жатыр.

	Ең артынан бір бұрышта бүкшиіп қана, жұпыны киімде отырған Әміре басын көтерді. Аздап сырқаттанып жүрген кезі болатын. Сондықтан біреулер оны келмес деп, енді біреулер келгенімен жай басқаларды тыңдап, ән айта қоймас деп отырған. Бірінші қараған кісіге сырт түрі қораш көрінетін шын жүйріктей, айғай шыққаннан кейін Әміре лезде басын көтеріп, бет-аузына жаңа бір өң еніп, қысқа мойынды, өзінен басқа кісі құлақ күйін түсіріп тарта алмайтын қара домбырасын дыбысын қатты шығармай, бір-екі тықылдатып бұрады да, Қалибек суреттегендей әншейіндегіден мойны жуандап, алқымы кебіңкіреп, екі ұрты бір томпайып, бір қусырылып, алдыңғы отырысынан тікейіңкіреп алды да, айғайға басты. “Ағашаяқ”, “Үш дос”, “Екі жирен”, алдында Манарбек айтқан “Смет” тағы басқа әндер кетті. 7—8 әнді бірінің артынан бірін тастап жібергенде отырғандар біріне- бірі қарап, бір сәт пауза болды. Алдыңғы әншілер де бастарын шұлғып: “О, сорлы-ай, сырлы аяқтың сыры кетсе де, сыны кетпеген екен ғой”, – десіп, рахаттанғандықтарын білдірді. Әміренің әні Наркомпростың аласа төбелі кабинетін көтеріп тастай жаздады. “Әміренің дауысы қалды, енді бізбен таласа алмайды”, – деп, әншілердің кейбіріне тән әңгүдіктеніп, барын ортаға салып “қырдым” деп отырғандар бүгінгі Әміренің әніне тең келе алмағандарын сезсе де, сыр бермегенсіп, жасанды күлкіге салып, басқалармен бірге мақтау хорына қосылып жатты. Өзінің адресіне деген осындай өсектің барын білетін Әміре соңғы әннің аяғында маңдайдан аққан терімен бірге, жұртқа білдірмей ғана көзінен шыққан ызалы жастың моншақ тамшыларын да сүртті де, ар жағындағы оқиғаның не болатындығында жұмысы болмай, кабинеттен жылдам басып шығып кетті. Отырғандардың ішіндегі орындаушылар асықпай, аспаптарын қабына салып, енді қашан, қайда жиналатындарын сұрап, тарасты да, комиссия мүшелері әдетше мәжілістің белгілі сарынымен жұмыстарын соза берді. Әміренің бұдан кейін сахнада ән салмағанын көрген біздер үшін осы бір күн халқы сүйген, қазақтың ән абыройын Сена мен Майн өзендерінің ағысымен жалғастырып, дүниеге әйгі еткен, өзіне тиісті құрметті өнер атақтарын ұсақ өтірік-өсек үшін ала алмай кеткен ардақты әншісінің “бой жасағаны” сияқты болып көрінді.

	Әміре оқуы көп болмағанымен, тоқығаны, ескергені көп адам еді. Осы жолдардың авторы Алматының музыка техникумында істеп тұрған кезінде ол бір күні техникумға келіп, екі сағаттай сөйлесті. Әңгіменің мазмұны — өзінің бұрынғы заман өктемдігімен оқи алмай қалғаны, енді мына бір кішкене қыздарын музыкаға оқытқысы келетіні болды. Оның үстіне Әміре: “Сіз, шырағым, жасыңыз кіші де болса мамансыз ғой, осы жұрт менің даусымды түрлі-түрлі бағалайды, бір тыңдап көрсеңіз деп едім”, – деді. Екеуміз келісіп, күн белгіледік. Бұл 1933 жылдың күзі болатын. Мен онда да Әміренің дауысынан тоқырауды таппадым. Әміренің ән формасын жақсы түсінуі, орындау кезінде дыбыс топтарының өршу мен бәсеңдеу кездерінің кезектесулерін өте заңды түрде беруі, драмалық және лирикалық әндердің әрқайсысының өзіне тән ерекшеліктерін тауып айтуы, неше түрлі өрнектер, әшекейлер, Кәлләкише (драма театры коллективінің Қалибекке жақсы көріп қойған аты) айтқанда “бұрмалары”, “иректері”, біресе самғап көкке шығып, біресе құлдилап төмен түскендегі ән делбесін (бозжысын) қатты ұстап, ерікті үнге біржолата беріп жібермей отыруы, мың бұралған әсем дыбыстардың бірінен-бірі асып түсіп, еркіңді билеп кетуі, әсіресе, басқада жоқ (кейін Жүсіпбекте қалған) өз алдына бір музыкалық “әңгіме” болып жататын домбырадағы сүйемелі — оқудан жаңа келіп, кең байтақ Қазақстанның жер-жерінің әншілік дәстүрлерімен танысып болмаған біз сияқты нота сауаты бар да, халықтық музыка дәстүрінің небір жарқыраған асыл тастарының түстерін танып, аттарын біліп болмаған кісіге ұмытылмастай әсер қалдырды. Бірақ, жоғарыда баяндалған, Әміре “бастаған” әншілер тобының Наркомпрос үйіндегі әсерінің бойы бұдан әлдеқайда биік еді. Сондықтан, осы жазда “Қазақстан правдасы” бетінде республиканың бір облысында Әміренің қызы Күләш әншілердің тобын басқарады, ән орындағанда халық жақсы қарсы алады дегенде, бір жағынан, осыдан отыз жыл бұрынғы Әміремен кездескенім еске түсіп, екінші — оның ізін қуған жұрағаты болғанына қатты қуанып қалдық.

	Әміре — ұлы әнші, азамат. Оның өмірі мен қимылы әлі де зерттеле түседі. Ол жөнінде талай кітаптар, дастандар жазылмақ. Оның аты ән-би мектебінде мәңгі қалды.

	(“Замана бұлбұлдары” кітабынан. А.1975 ж.)





	Мақсyтбек МАЙШЕКИН

	ӘН ШЕБЕРІ - ӘМІРЕ



	Мен Әмірені Парижден қайтып келгеннен кейін, Семейде ең бірінші рет көрдім. Ол 1925 жылдың тамыз айының бас кезі еді. Бір күні кешке жақын біз жатқан үйге үстіне қайырма жаға қоңыр шапан, басына тобықты үлгісімен тігілген қара елтірі тымақ, аяғына биік өкшелі жеңіл етік киген орта бойлы, ашаңдау, ақсары жігіт сәлем беріп, кіріп келді. Оның қасында оң қолына гармонь, сол қолына домбыра ұстаған ұзын бойлы, қала адамдарынша киінген бір жастау жігіт бар.

	Артынан үй иесінен сұрастыра келгенімізде... олардың алғашқысы – Әміре, соңғысы оның шәкірті – Мұқатай әнші болып шықты. Байқасақ, бұлар сол үйдің әдейі арнап шақырған қонақтары екен.

	Жайлана, жөн сұрасып біраз отырғаннан кейін, әлгі қарапайым, жайдары мінез, жарқын жүзді, ақпейіл ашық сөзді Әміре әңгіме бастап, Парижде көрген-білгендерін, онда өзінің қандай баға алып, қандай орынға ие болғанын бастан-аяқ бізге тәптіштеп айтып та үлгерді. Сөз арасында ол: «Айналайын, қазақтың әсем әндері, Қашаубайдың мына қалқан құлақ сары баласын әлемге бір танытты ғой», - деп отырғандарды ду күлдіріп те қойды.

	Сонымен әңгіме аяқталғаннан кейін, енді бір мезгілде, әдет бойынша әнге де кезек келді. Әміренің лебізін естуге құштарланып, бағанадан бері асыға күтіп отырған біздер құлақ түре, ән тыңдауға ерекше назар аудара қалдық. Бұл кезде Әміре шәкірті – Мұқатайға бірнеше әндер айттырды да, соңынан домбыраны өз қолына алып, біраз безілдете түсті де, «Топай көк» атты халық әнін шырқата жөнелді.

	Әміре әнді а деп бастасымен-ақ, адамның жүрек қылын шертіп, жан дүниесін еріткендей, аса шебер орындаушылығымен отырғандардың ой назарын өзіне аударып әкетті. Оның аспанға өрлей ұшқан асқақ үні

	– Сейдәлінің кең сарайдай үлкен залдарына сыймай, атыраптағы көше алаңдарын жаңғырықтыра түсті.

	Әміре сол кеште кейде домбыраға, кейде гармоньға қосыла: қазақша, орысша және татарша түрлі әндер айтып, тыңдаушылардың жан сезімін сергіте, сонша сүйсіндіргені, әсіресе, оның ән айтуын тұңғыш рет естіген біздерге ерекше әсер етіп, тамаша таңдандырғаны әлі күнге дейін есімде қалыпты.

	Ал енді осындай ән өнерінің алыбы - Әміренің қысқаша өмірбаянымен, өнер саласындағы шығармашылық өсу жолымен таныстыралық.

	Әміре Қашаубаев 1892 жылы, Семей облысына қарасты Абыралы ауданындағы Дегелең тауының бөктерінде, кедей шаруаның отбасында өмірге келген. Жасынан жоқшылықтың тақсіретін тартып, көп азап шеккен Әміре өзінің балалық шағында ақысыз-пұлсыз тек тамақ үшін ғана ауылдас байлардың есігінде жалшылықта жүріп, отымен кіріп, күлімен шығуға, жаз болса қозысын бағып, қойын күзетуге мәжбүр болды.

	Алайда, «таң атпайын десе де, күн қоймайды» демекші, дарынды жастың бойына біткен табиғи талант оның ой- сезіміне түрткі салып, өнер жолына түсуіне үлкен себепкер болды. Демек, ол отбасында, ошақ қасында отырғанда да, қолындағы көсеуін домбыраша қағып, өзінің сынаптай толқыған сұлу үнімен, сыңғырлата ән салуға әуестенеді.

	Сөйтіп, жоқшылықтың желке бастылығына жасымаған, жасынан әнқұмар Әміре – жаңбырлы, жеті қараңғы түндерде, қырық жамаулы қоңыр шекпен жамылып, қой күзетінде отырғанда да ән айтуын қоймады.

	Әміренің аспан әлемін шарлап, айналадағы тау-тасты жаңғырықтыра шырқаған асқақ үнін естіп, шырт ұйқысынан оянған жастар:

	-Үнің асқақ, өрең кең, үлкен өнерлі жанның бірісің-ау, Әміре! Бірақта амал не? Сенің өскелең өнеріңе өгей өмір өре салып, өрісіңді тарылтып тұр ғой. Әттең, шіркін! Шерленген көңіл шаттанып, күрмелген тұсау шешілер ме еді, - деп арман ететін көрінеді.

	Ал, Әміренің әншілік өнері өркендеп, өсе беруіне тілектес әлгі ауыл жастарының осындай ізгі ниеттеріне қарама-қарсы, осы тұстағы кейбір тоңмойын топас қауым өкілдері:

	«О, тоба! Ауызы асқа жарымай жүріп, әнші болмағына не дерсің бұл жаман неменің», – дегендей кекете келемеждеп, мысқылдай күлісетін сияқты. Бірақ әуелден сергек сезімді, жас талант Әміре ондай сасық ой, пасық пікірлердің бәрін аулаққа серпе тастап, өзі сүйген өнер жолына түсуге талаптана берді.

	«Өзің де біл, өзгеден де сұра» дейтін халықтың нақыл сөзін есінде сақтаған Әміре өз білгенін осылайша айта жүріп, енді ел ішіндегі ең жақсы әншілерден де ән үйренуге, орындаушылық өнерінен үлгі алуға көбірек көңіл бөледі. Олардың айтқан әндерін әп-сәтте-ақ үйреніп алып, оны көп алдында кемеліне келтіре, керекті жеріне жеткізе айтып бере алатын болады.

	Міне, осындай ән үйрену жайын әңгіме еткенде: «Маған ең алғаш ән үйретіп, ұстаз болған кісі, әкемнің досы – Жұмаш әнші еді», – дейтін-ді Әміре марқұм. Ал, енді осыған орай, мына бір мәселені айта кетуге тура келеді.

	Әміре бір жылы, жаз айларында, әдейі арнап шақыртуы бойынша өзінің нағашысының ауылына барып жатады. Бір күні ол ауылдан алысырақ жерде қозы қайырып, ән шырқап жүргенінде, бір жақтан жолаушылап келе жатқан жаңағы Жұмаш әнші жанындағы жолдасымен екеуі оның асқақ әнін алты қырдың астынан-ақ естиді де, әсем әнінің әдемі ырғағына сүйсіне түсіп, құлақ түре тыңдайды.

	Амал не? Өкінішке орай, енді бір сәтте ән әуені естілмей тына қалған соң, жолаушылар сол маңда қозы айдап жүрген екі баланың жанына келіп:

	– Жаңағы ән айтқан қайсың еді? Кәне, аты-жөніңді айтшы, - дейді Жұмаш. Осы кезде олардың бірі – ашаңдау, ақсары бала тұрып:

	– Ол мен едім, атым – Әміре, әкем аты – Қашаубай, - деп жауап береді.

	– А... солай ма? Онда бөтен емес екенсің, балам. Ал басқа жайды ауылыңа барған соң айтыса жатармыз. Менің атым – Жұмаш, - дейді де анадайда көрінген ақ ауылға бет ала жүріп кетеді.

	Жолаушылар кеткеннен кейін Әміре таңдана қалып:

	– Апыр-ау, әлгі кісі мені бөтен емес екенсің деді-ау. Бірақ, оны мен танымаймын. Мүмкін, әлде сен білетін боларсың, ол кім өзі? – деп жанындағы жолдас баласынан сұрайды.

	– Иә, оны мен бұрыннан білемін. Ол осы атыраптағы әйгілі әнші - Жұмаш деген кісі. Өткен күзде біздің үйде қона жатып, ән салып, ауыл адамдарын бір тамсандырған болатын-ды, - дейді оның серігі.

	Сонымен жаңағы жолаушылар сол ауылдағы Мұрат дейтін бір таныс жігіттің үйіне ат маңдайын тіреді. Жасынан ойын-сауықшыл жан болғандықтан да, кейіннен жаяу сал атанып кеткен, әлгі үйдің иесі келген қонақтарды құшағын жайып, қуана қарсы алады, барынша сый-құрмет көрсетуге айналады.

	Сөйтіп, шілденің сол бір аса ыстық күндерінде ұзақ жол жүріп шаршаған жолаушылар қымыз ішіп, біраз жайланғаннан кейін, «Жұмаш келді», - деген хабарды естіген ауыл адамдары ән есту үшін қонақтар отырған үйге жинала бастайды. Олардың ішінде көктен іздегені жерден табылғандай қуанып, ән тыңдауды асыға күтіп жүргендердің бірі Әміре де бар еді.

	Бұл келген ауыл адамдары жолаушылармен амандасып, жөн сұрасқаннан кейін, төр жақта отырған бір қария:

	– «Айран сұрай келсең, шелегіңді жасырма» дегендей мына жиналған жұрт сенің лебізіңді естігелі келіп отыр. Кәне, енді қонақ кәдеңді бастап жібер, - дейді де Жұмашқа қарай сөз тастайды. Бұл кезде әлгі қарияның сөзін үй иесі Мұрат та қостай кетіп:

	– Иә, өнерлі қонақтан кәде күткендердің бірі – мына домбыра да сіздің қолыңызға барып қонақтауға асығып тұрған сияқты, - деп әзілдей күлді де, керегенің басындағы ілулі тұрған домбыраны әкеліп, Жұмаш әншіге ұсынады.

	Ежелден дағдылы әнші қолына домбыра тиісімен көп іркілмей-ақ, түлеп ұшар қыранша қомдана отырады да, қос ішекке тіл бітіргендей, күңгірлетіп тарта бастайды. Бір кезде үйдің оң жақ босағасын ала отырған бағанағы көрген әнші бала Әміреге көзі түсе кеткен Жұмаш оны шақырып алып, өзінің жанына отырғызады. Мұны көрген үйдегілер таңдана қарап:

	– Апыр-ау, бұлар қайда жүріп таныс болып қалған? – десіп, өзара сыбыр сөзге айналысады. Осы кезде үй иесі Мұрат әзілі жарасқан қонағына күлімдей, көз қиығын тастай беріп:

	– Жұмаш! Сен қиядан көре қоятын қыран сияқтысың- ау. Бұл Әміре біздің бәйгеге енді ғана қосқалы жүрген жас үміткеріміз еді. Мұнымен сен бұрын қайда кездескенсің? – дейді. Мұраттың осы сөзіне орай, Жұмаш тартып отырған домбырасын тоқтата тұрады да, әңгімеге кірісіп кетеді.

	– Бұл баланы мен бұрын емес, дәл бүгін ғана көрдім. Анығырақ айтқанда бағана осы ауылға беттеп келе жатқанымызда айдалада асқақтата ән шырқап, қозы қайырып жүрген екі балаға кездескенбіз. Солардың бірі менің әрі замандасым, әрі әріптес досым болған Қашаубайдың баласы – тап мына жанымда отырған Әміре екен.

	– Ал, Қашаубайды әріптесім дейтін себебім – ол бір кезде жап-жақсы әнші еді. Онымен біздер ауыл ішіндегі талай той- думан, ойын-сауықтарда бірге болып, барған жерімізді сан рет ән базары еткенбіз. Сондықтан да, «ат аунаған жерінде түк қалады» демекші, сол сыйлас досымның артында, оның әншілік өнерін ұстап қалған осындай мұрагер ұрпағы барлығына қатты қуандым да, мен қайтқанша қасымда болуға шақырған едім, - дейді Жұмаш.

	Бағанадан бері Жұмаштың осы бір тартымды әңгімесін тыңдап отырған қауым көңілдеріндегі түйткіл мәселенің түйіні шешілген соң, енді әнге кезек берілуін тілейді.

	Сонымен, сөзден сөз туып, біраз кідіріс жасаған Жұмаш домбырасының құлағын босаңдау бұрап, күйіне келтіріп алады да, ән айтуға кіріседі. Ең алдымен ол өзінің даусына жайлы Естайдың “Жайқоңырын” баяулата айтып береді.

	Жұмаштың құлаққа жағымды, көңілге қонымды қоңыр дауыспен ғана, сан алуан сұлу ырғақтарына келтіре салған бұл кербез әні тыңдаушыларын тамаша сүйсіндіре түседі. Бұдан кейін ол тағы да Біржанның “Бурылтайын” айтып болған соң, домбыраны қасындағы Әміреге ұсынып:

	– Мен жол жүріп шаршаңқырап келген адаммын ғой. Ал, ендігі әнді, Әміре шырақ, сенен тыңдайық,- дейді Жұмаш.

	Ән кезегі кенеттен келіп, оның үстіне дағдылы үлкен әншінің алдында суырыла ән салып қоя берудің өзі де бірден оңайға түсе қоймай, біраз дағдарып қалған Әміре әр әннің әуенін домбыраға қайталап қоса береді.

	Бұрын топқа түсіп, көп алдында ән айтуға әлі де төселе қоймаған жас таланттың әуелі қандай әнмен бастауының ретін таба алмай, тосаңсып отырғанын түсіне қойған Жұмаш оған күлімдей қарап:

	– Шырағым Әміре! Сенің мына домбыра шертісіңе қарағанда әрбір ән – әуелі мені айтшы,- деп мазаңды да алып тұрған сияқты. Сондықтан басқасын қоя тұрып, домбыра тіліне ең алғашқы орала кеткен Ақан серінің “Қара торғайынан” бастасаң қайтеді? – деп ұсыныс жасайды.

	Әнші ағаның айтқан осы бір сөзі арна толы ән тасқынының тиегін ағытуға себепкер болады да, Әміренің күміс көмейінен сынапша сырғи аққан ән бұлағы да сыңғырлай бастайды. Ол енді өзінің тоқсан толқыған, кіршіксіз таза, сымға тартқандай сұлу даусымен айтылатын “Қара торғай” әнін сызылта жөнеледі.

	Әміренің «құлақтан кіріп, бойды алатын» әсерлі әсем әндерін үнсіз ғана ұйып тыңдап отырған үйдегілер ән аяқталысымен-ақ, ду қол соғып, әншіге қайта-қайта көп алғыс айтады, тағы да ән айта түсуін тілейді.

	Алғашқыдай емес, беті бір ашылып алған соң-ақ бүйірі қызып, бауырын жазған жүйріктерше, жайраң қаққан жас әнші Әміре енді “Ардақ” атты халық әнін асқақтата айтып береді.

	Осы кезде бұрын әңгімеге көп араласа қоймай, барлық ынта-назарын тек, ән тыңдауға ғана аударып, шеткерілеу отырған бір ақсақалды адам Әміреге қарап:

	– Ой, өркенің өссін, өмірлі бол, қарағым. Әншілік өнерің мұнан да гөрі өсе берсін, – деп батасын берді де, сөзінің аяғын Жұмашқа қарай аударып:

	– Шырағым Жұмаш! Елдің еркесі де, серкесі де сендер сияқты ән шебері-саңлақтар ғой. Бүгін “ауылда қозы баққан баладан өзіме серік таптым” деп қуанып отырсың. Тек жүрген жолың әрдайым осындай олжалы бола берсін. Ал, ендігі айтарым: мына Әміре деген бала қанша айтқанмен де, әзірше май шамдағы тұтанбаған білте тәрізді. Осыған қамқорлық жасап, қанаты талмай, жетер жеріне жөн сілтегейсің, – дейді.

	– Дұрыс айтасыз, ақсақал, мен баланың келешекте қозының қожасы, қораның күзетшісі емес, ел мақтанышы, үлкен өнер иесі болып өсуіне өз қолымнан келгеннің бәрін де, әрине, аямаспын-ау. Бірақ мұның бойына біткен табиғи таланты жаңағы сіз айтқан теңеуден анағұрлым алшақтау жатқан тәрізді. Демек, бұл Әмірені мен қазірдің өзінде-ақ алдыңғы саптағы әйгілі әншілердің деңгейінен орын алуға сай тұрған, болашақтың тірі Біржаны, оның ән аруағы тап осыған қонған дер едім. Себебі, бұл орындаған әндердің ішінен қырып-жонып тастарлық мін бар деп айта алмаймын. Қайта мұның аузынан шыққан ән туындылары әуелгі қалпынан да әдеміленіп, түрлене түсетін көрінеді.

	Мысалы, жаңағы Әміреайтқан“Ардақ” аттыәнді Арқадағы белгілі ән шеберлерінің бірі – Жарылғапберлі ести қалса: “Бұл ән менікі емес, сенікі. Бұл ән – сен қанаттандырып ұшырған балапан”, – деген болар еді. Өйткені, менің байқауымша, Әміре айтқан әрбір ән өзінің нағыз иесін жаңа тапқандай болып, адамның жан жүйесін жылыта, жүрек пернесін тап басатын сияқты, - деп Жұмаш әнші Әміре жөніндегі әңгімесін аяқтайды.

	Сыншының осы сөздерін өзгелер де түгел қостай түсіп, талапкер жастың шығармашылық өсу жолына тілектестік- терін білдіре тарасады. Ал, сонан келесі күндердің бірінде аталған Жұмаш әнші Әмірені қасына алып, ауылдарда ән дүкенін құру үшін ел аралауға аттанады.

	Міне, осы сияқты Әміренің өмір жолында нелер ащы да, тұщы да, аянышты да, қуанышты да оқиғалар бірінен соң бірі тізбектеле өтіп жатады. Ал, олардың әрқайсыларына оқушыларымызға түсініктірек болу үшін, тұс-тұсында толығырақ тоқталуға тура келеді.

	Әміре бір кездерде, әкесі Қашаубай мен шешесі Тойған бәйбішенің ұйғарулары бойынша, үй іштерімен бірге Семейге көшіп барады. Ондағы мақсаттары: ауыл ішінде тұрудың өз тұрмыстарына қолайсыздығын еске алып, “қалада жеңіл- желпі кәсіп істеу орынды болар” деген ой еді.

	Сөйтіп, онда барғаннан кейін, Әміре Жаңа Семейде тұратын Исабек дейтін бай саудагерге ат айдаушы болып жалданады да, әке-шешелері де өз әлдері келгенше түрлі кәсіптер істеп, шама-шарқынша күнелтумен ғана тұра береді.

	Жасынан әнқұмар Әміре, онда да сол әдетін ұмытпайды, қолы жұмыста болса да, аузы әннен босамайды. Оның арба үстінде, божы ұстап отырғанда асқақтата шырқаған әсем әндерін қала тұрғындары аса құштарлана тыңдайды. Олар аздан соң-ақ Әмірені “әнші бала” деп атайды. Оған аса сый- құрмет көрсете бастайды. Қалада болған той-думан, ойын- сауықтарға арнаулы қонақтар қатарында шақырып, төрден орын беретін болады. Бұл Әміренің 13-14 жастағы ғана кезі екен.

	Жас таланттың тамаша ән шебері болып, жұрт алдында осылайша беделі арта түсуін онша ұната қоймаған Исабек бай оны енді ат айдау жұмысынан ауыстырып, түнде тері- терсек күзетуге қояды. Бұл оның Әмірені жаңағыдай жиын- тойларға жібермеу үшін әдейі жасаған әрекеті болса керек.

	Сөйтіп жүрген кезде, бір жылы саяхат жасап, Абай ауылынан қайтқан сапарында сол қалаға әйгілі әнші Қали Байжанов келе қалады. Ол біреуден “осында бір керемет әнші бала бар” деген хабарды естиді де, бір күні әдейі соны іздеп, әлгі Исабек байдың үйіне барады.

	Тап сол күні өзінің қызын ұзату тойын жасап, Исабектің де аса бір көңілді отырған кезі екен. Сондықтан да ол, тойға жиналған жұрттың қалауы бойынша, өзінің қарауындағы жалшысы Әміреге ән айттырып отырған үстіне Қали да тура келеді. Ол жайланып отырғаннан кейін жаңағы ән салып отырған - алақан көз, ақ сары балаға қадала қарап, бұрын көрмесе де көңіл жорамалымен оның Әміре екендігін жақсы біледі.

	Бір мезгілде ән тоқталып, тойшылар тарауға айналған соң, Қали: «Әнші бала тағы бір ән айтса екен», – деп тілек білдіреді. Соңырақтау келген бөгде қонақтың бұл сұрауын өте орынды санаған үйдегілер де оның сөзін түгел қостай түседі.

	Міне, осы кезде, Әміре тамағын бір кенеп алып, “Көк көбелек” атты халық әнін көкке өрлете шырқай жөнеледі. Ән аяқталысымен Қали Әміренің қасына барып, бетінен бір сүйеді де:

	– “Естіген құлақта жазық жоқ” демекші, жұрт айтса айтқандай-ақ, аса жақсы әнші болғалы тұр екенсің, Әмірежан. Тек, өмірлі бол, өнерің өрістей берсін. Менің саған айтар ағалық кеңесім: сен енді басқа жұмыстардың бәрін де тастап, бірыңғай әншілік өнер жолына түс,- деп ойындағы ізгі тілектерін білдіреді. Қалидың осы айтқан сөздері жанына жаға қоймаған жатыпішер Исабек бай кекесін тілмен:

	– Уа, қауым! Мына жаңа келген қонақтың өзі әнді өте сүйетін сияқты. Соған қарағанда, әлде өзі де ән айта білетін болар. Ендеше осы кісіден қонақ кәдесін тыңдап көрсек қайтеді? – деп қарқ-қарқ күледі. Оның ондағы ойы – Қалиды ән айта білмейтін, әлдебір ашық ауыз көріп, сонымен ұялтпақ болса керек. Исабектің мысқылдай сөйлеген, кекесін тіліне түсіне білген Қали да оған есесін жібермей:

	– Иә, аздап болса да, ән айта алатыным да рас. Ал, жақсы әнді бір ғана мен емес, бүкіл атамыз қазақ баласы қадірлейтінін сіздің әлі күнге дейін білмей жүруіңіз, әрине, үлкен өкінерлік жай екен және сіз бен бізден гөрі де өмір жолын жақсырақ түсіне білетін ақын Абай да:

	Құлақтан кіріп бойды алар,

	Жақсы ән мен тәтті күй.

	Көңілге түрлі ой салар,

	Әнді сүйсең менше сүй, -



	деді емес пе? Ал, осыған орай айтарыңыз бар ма? – деп Исабектің топастығын топ алдында бетіне басады да, Әміренің ақ домбырасын қолына ала салып, Қали “Жалғыз арша” атты халық әнін айта береді.

	Қалидың таңдай қақтырғандай, шабыттана шырқаған осы бір тамаша әсерлі әнін тыңдап, таңдана қалған үйдегілер енді оның аты-жөнін тәптіштеп сұрай бастайды. Ол:

	– Қонысым Қарқаралы, атым Қали, Байжан деген кісінің баласымын, – десімен Әміре орнынан ұшып түргеліп, төрде отырған қонаққа әдеппен қол береді де:

	– Ардақты Қали аға! Мен сіздің атыңызды көптен бері естісем де, өзіңізді бір көре алмай, үлкен арман үстінде едім. Ал, бүгін ойда жоқ жерде ол мақсатыма да жеттім, – деп ол өзінің қуанышты ойын ортаға салды.

	Осы кезде Қали да орнынан тұрып, оған жылы шыраймен шын достық білдіре:

	– Бауырым Әміре! Мен дағы сені сыртыңнан естіп, осында әдейі іздеп келіп отырмын. Ал, енді келешекте бал жаласқан тату-тәтті дос болудың белгісі үшін, келші бері төске-төс тигізелік, – деп Қали Әмірені қаусыра құшақтай алады.

	Бұл екі өнер алыбы: Қали мен Әміренің ең алғашқы кездесулерінің бір ғана көрінісі еді.

	Мұнансоңғыжылдарыоларбелгілі Қояндыжәрмеңкесінде, Семейде болған өнерпаздар жарысында, Мәскеуде сан рет кездесіп, ілгеріде айтылғандай екеуі өмірлік дос болып кетеді.

	Әміре өмірінің жаңағы Исабек үйінде болған оқиғадан соңғы кезеңіне тоқталалық.

	Әміре аздан соң-ақ, ат жалын өзі тартып мінуге жарап, ержеткен сайын өзінің асқақ әншілік өнерімен жұртқа жағып, жылдан-жылға халық арасында беделі арта береді. Бірақ та Исабектің құлдауынан көпке дейін құтыла алмай жүреді.

	Әміренің әншілік өнерін өте жоғары бағалайтын қала тұрғындары оның табиғи таланты жалшылық торынан шыға алмай жүргеніне аянышты көзбен қарап, өзара бас қосады да, қайткенде оны малайлықтан босату қамын ойлайды. Сол мақсатпен олар бір күні Әмірені орталарына алып отырып:

	– Қарағым Әмірежан! Сен енді қара жұмысты қой. Егер саған керегі қаражат жағы болса, онымен біздер сені толық қамтамасыз ете аламыз. Атап айтқанда, Исабек байда жалшылықта жүріп, табатын жылдық табысыңды біздер бір- ақ күнде жинап бере аламыз. Сондықтан, сен енді жасыңнан өзің сүйген әншілік өнерін іздену жолына түс. Ол үшін бір ғана Семей қаласында тұра бермей, атқа мін, ел арала, тәжірибелі үлкен әншілермен таныс, олардың орындаушылық өнерінен үлгі алып, тапқан олжаңды өз білген өнеріңе қос. Сөйтіп, көп алдында айтарлық әніңді көбейте бер, – деп достық ақылдарын айтады.

	Достарының бұл қамқорлығына қатты қуанған Әміре сол күннен бастап, біржолата Исабек баймен есеп айырысады да, енді жаңағы дос-жарларының айтқан ақылдары бойынша ел аралауға аттанады. Ол өзінің осы тұңғыш сапарында, ең алдымен халық аса көп жиналатын Қоянды жәрмеңкесіне баруға ұйғарады.

	1913 жылдың жазы. Белгілі Қоянды жәрмеңкесінің мейлінше қызып тұрған кезі. Бір күні Әміре сол алғашқы көрген жәрмеңкенің түрлі қызықтарына таңдана қарап, көшені өрлей тартып келе жатқанында, таяу жердегі қаз- қатар тігілген қымыз сатушылар үйлерінің бірінде асқақтаған әсем әннің бір әдемі үні естіле қалады.

	Ән десе ішіп отырған асын да қоя сала ұмтылатын Әміре алды-артына қарамастан, қуана-қуана әлгі үйге түсе қалады да, атын белдеуге байлай тастап, сәлем бере кіріп барады. Онда отырғандардың бірі – өзіне бұрыннан таныс әнші Қали. Оны көрісімен-ақ орнынан ұшып түрегеле келіп, құшақ жая қарсы алады да, өз қасынан орын береді.

	Әміре жайланып отырғаннан кейін, Қали оны үйдегілерге, соңынан оларды Әміреге біртіндеп таныстыра бастайды. Сол сәтте, алты қанат ақ үйдің оң жақ қабырғасын ала орнатылған үлкен қара сабаның алдында, құлашын кере қымыз сапырып отырған Семейлік саудагер әйел Ажар да Әмірені тани кетіп, оны көпке таныстырудың Қалидан қалған кем-кетігін толықтыра түседі.

	Сөйтіп, Ажар әңгімесі аяқталысымен, өзінің сұлу көркіне сай, ұлт киімдерін сәнді киінген керекулік әнші Майра:

	– Иә, Семейде Әміре деген бір әнші бала бар деп естуші едім. Ал, міне, бүгін өзін де көріп отырмыз. Сондықтан “жігіт қадірі өнермен өлшенеді” демекші, кәне, енді лебізіңді естірте отыр, замандас,- деп Әміреге қарай сөз тастайды.

	– Оныңыз дұрыс. Бірақ та, мен алыс жерден іштеріңізге келген қонақпын да, сіздер осында бұрыннан орын алып отырған ауыл адамдары сияқтысыздар ғой. Сондықтан алдымен ауылдың алты ауызы дейтін салт бар емес пе?- дейді Әміре.

	– Апыр-ай! “Жүйелі сөз жүйесін табады, жүйесіз сөз иесін табады” деген осы екен-ау, аңдамай сөйлеп, ақыры ән айтуға өзім борышты болып қалғанымды қараңыздаршы, – деп Майра үйдегілерді бір күлдіріп қояды да, қолына он төрт баспалы гармонын ала сала:

	Қызы едім Уәлидің атым Майра,-

	деп басталатын өз атындағы әйгілі әнін әлденеше түрлендіре, шыңға өрлете, шырқай жөнеледі.

	Ән, әсіресе, тосын тыңдаған Әміреге өте ұнайды. Оның орындаушылық әдістері оған үлкен әсер етеді. Ән болған соң Майра Әміреге күлімсірей қарап:

	– Ал, әнші жігіт Әміре! “Орамал тон болмайды, жол болады” демекші, әзірше осыған риза болып, енді қонақ кәдесін орындауды өзі де көп кешіктіре қоймас деп сенеміз, – дейді.

	Майраның бұл сөзін басқалар да түгел қостай түсіп, Әміренің қолына домбыра береді. Міне, осы кезде ол домбыраны біраз безілдете шертіп-шертіп алады да, белгілі “Ағашаяқ” атты күлдіргі әнді айтып береді.

	Әміре әнді ә деп бастасымен-ақ, музыка тілін түсіне білетін өңшең өнер саңлақтары бірде күліп, бірде тынып, құлақ түре тыңдап отырады да, ән аяқталысымен әрқайсылары өздерінің ой-пікірлерін ортаға салады. Ең алдымен ақмолалық атақты әнші Сәтмағанбет сөз бастап:

	– Ау, шырағым Әміре! “Білім көпке жеткізеді, өнер көкке жеткізеді” дегендей біз бүгін сенің әншілік өнердің шыңына шығып, көкке өрлей қанат қаққан тамаша талант иесі екендігіңді көрдік, тағы қатты қуанып қалдық. Сондықтан келешекте де құлашыңды кең жайып, көздеген мақсатыңа жете беруіңе шын ниетпен тілектестік білдіреміз, – дейді. Сәтмағанбеттің осы сөздерін Қараөткелдік Ғазиз ақын да қостай кетіп:

	– Иә, Сәке! Сіз де өте дұрыс айттыңыз. “Жігіт қадірі өнермен өлшенеді” деп жаңағы Майра айтқандай-ақ, бәріміз де ән салып, сан рет өнер жарысында сайысқа түсіп жүрміз ғой. Бірақ та, “өнерлі өрде озады” демекші, Әміренің өнер салмағы таразының бір жағын баса беретін тәрізді көрінеді, – деп әңгімесінің аяғын әзілге айналдырып әкетеді.

	Ғазиз сөзін бітірісімен Әміренің қасында тізелес отырған Қали да қалыңдау қара мұртын бір сипап қойып:

	– Әрине, есеп бар ма, (есеп бар ма дейтін оның әуелден сөз салты болатын-ды). Бұл Әміренің әйгілі ән шебері боларын мен мұнан гөрі де жасырақ, бала шағында-ақ байқағанымда:

	– Шырағым Әміре, “өнер өрлейді, үміт сөнбейді” деген халық сөзі бар. Сондықтан да, алдағы уақыттарда сенің өнер төрінен орын алуыңа мен кәміл сенемін. Ендеше, осы әншілік өнеріңді өміріңше тастамай, талпына бер, алға қарай қарыштай қадам баса бер», – деп ағалық ақылымды да айтқанмын.

	Ал, енді мұның жігіт шағында, қандай өнерлі жан болып өскендігін бүгін өздеріңіз де көріп отырсыздар, - деп танауын тыржита күледі де, Әмірені арқаға қағады.

	Тыңдаушыларынан, әсіресе, белгілі ән сыншыларынан аса жақсы баға алып, көңілі үлкен қуанышқа бөленген Әміре оларға өте ризашылығын білдіре отырып:

	– Ардақты ағалар! Құрбы-құрдастар, замандастар! Сіздер мен туралы талай тәтті сөздер айтып, азды-көпті талабыма жаңадан табыс қосқандай болып отырсыздар. Оларыңызға, әрине, көптен көп рақмет. Бірақ, мен сіздер айтқандай дәрежеге әзірше жете қойғаным жоқ. Өздеріңіз сияқты үлкен өнер иелерінен үлгі алып, әлі де үйрене түсуім керек.

	Ал, енді осы отырған сіздердің құрметтеріңіз үшін, Семейге бір барған сапарында, мына Қали ағадан үйреніп қалған “Жалғыз арша” атты әнді айтып көрейін, - дейді де Әміре тағы да әнге басады.

	Жұртқа әйгілі осы бір кербез әнді шабыттана шырқаған Әміре өзінің керемет шебер орындаушылығымен тыңдаушыларын тағы да тым таңдандыра түседі. Олар әншіге алғыс айта, сатыр-сұтыр қол соғып, мақтау хорына қосылғандай болады. Міне, осындай қызу құттықтаулар аяқталысымен Әміре отырып:

	– Мен сіздерден үлгі алып, үйренгім келетін ойымды жаңа да айтып едім ғой, әлі де сол ниеттің үстіндемін. Ал, ендігісін өздеріңіз біліңіздер, - деп ишарат етеді.

	– Ендеше, алдымен мен-ақ бастайын! – Қали өзінің дүріл қаққан, сиқырлы даусымен “Шама” дейтін әнді жүйткіте жөнеледі. Онан соң Ғазиз “Аттандым Ғазиз ақын бала жастан” деп басталатын өз әнін қалықтатып, ән базары барған сайын қыза түседі.

	Міне, осылардың бәрін де бар ынтасын сала, үнсіз тыңдап отырған Әміре әлде бір ән мектебінен өткендей сезінеді. Өйткені, бұл оның мұндай үлкен өнер иелерімен тұңғыш рет кездесуі еді.

	Сөйтіп, әр арнадан сынаптай толқып, судай тасыған сұлу әндерге сол үйде отырғандар әбден сусындағандай болған кезде, Сәтмағамбет көпке қарап:

	– Уа, жігіттер! Күн бір бұл емес қой, өмір болса тағы да талай рет кездесерміз. Сондықтан, бүгінгі ән сауығын, сірә, осымен аяқтауымыз жөн болар, - деп ұсыныс жасайды. Бұл ұсынысты басқалар да қостай түсіп, бәрі де біртіндеп үйді- үйіне тарасады да, Әміре ол күні өзінің таныс жерлесі, осы қымыз сатушы Ажар атты әйелдің үйінде қонып қалады.

	Әміренің өнер іздеу жолындағы саяхат жасаған ең алғашқы сапары осылайша басталады да, бір ай бойы болатын сол Қоянды жәрмеңкесінде жүріп, жаңағы айтқандардан басқа да әр жерден келген: Иса, Ғаббас, Темірболат сияқты бірсыпыра ән шеберлерімен танысады.

	Әміре Қоянды жәрмеңкесіне барған осы жолынан Семейге үлкен олжамен оралады. Демек, ол онда көптеген көркем өнер уәкілдерімен кездесіп, бұрын өзі білмейтін талай таңдаулы халық әндерін үйренді. Сонымен қатар, ол сол жәрмеңкеге әр жерден жиналған көп жұртқа өзінің тамаша талант иесі екендігін таныта білді.

	Сөйтіп, Семейге осындай шығармашылық табыспен келген Әміренің беделі қала тұрғындарының арасында бұрынғысынандаартабастайды. Оларөзорталарынаншыққан керемет ән шеберінің өнер шыңына өрлеп, орындаушылық қабілеті шыңдала түскендігін шын көңілден үлкен қуаныш етеді, кезекпен қонаққа шақырып, сый-құрмет көрсетеді.

	Сонымен арада жылдар өтеді. Бір кездерде Ұлы Октябрь социалистік революциясының жеңіс туы желбіреп, алтын арай бақыт таңы атқан шақта Әміре де зор шаттыққа бөленіп, ежелгі аңсаған арманына жетеді. Оның шабыттана шырқаған әсем әндері енді бүкіл аспан әлемін шарлап кетеді.

	Әміре осылайша ән салып, Семей қаласында сейіл құрып жүрген кезінде, бір жылы өзінің әріптесі керекулік әнші Майра келе қалады. Бұрын Қоянды жәрмеңкесінде тұңғыш рет танысқан досын ол құшағын жая қарсы алады. Оны көрген семейліктер де үлкен қуанышты сезіммен ең сыйлы қонақтары қатарында санап, ерекше құрмет көрсетуге кіріседі.

	Сөйтіп, екі өнер саңлағы Семейде әннің туын тіккендей, тізе қоса ән салып, талай күндер қызықты сауық кештерін жасайды. Барған жерлерін базар етіп, тыңдаушыларының құлақ құрышын әбден қандырғандай болады. Бірақта, ән адамның рухани жан азығы екендігін жақсы түсіне білген, әнқұмар қала халқы олардың айтқан әсерлі әндерін тыңдаудан тіпті жалығар емес. Сондықтан да Майра қашан еліне қайтқанша үйде де, клубта да, Ертіс жағасындағы орман арасында да ән айттыруды әдетке айналдырып алады. Майраның Әміремен үшінші рет кездесуі 1924 жылы ақпан айында Семей қаласында өткізілген облыстық өңшең өнер шеберлерінің жарысында болған екен. Ол кезде: Қарқаралы, Өскемен, Павлодар, Баян – бәрі де Семей облысы деп аталатын-ды. Сол кезде Семейде болған Совет Одағының халық әртісі Қалибек Қуанышбаев ақсақалдың айтуына қарағанда, сол жарысқа Павлодардан - Майра, Семейден Әміре, Қарқаралыдан – Қали, тағы басқа да көптеген әншілер қатысқан көрінеді.

	Сондағы жарыс қорытындысын Қалекең былай деп баяндайды:

	– Әрбір әншілер жарысқа түсіп, кезектесіп әндер орындағаннан кейін, топтанып келе жатып, тап қарақшыларға таянғанда ғана шұбалып, жекелене бастайтын бәйге аттарындай аяғында көптен іріктеліп Қали мен Әміре қалды. Бұлар әуелде әрқайсысы әртүрлі әндер айтып отырды да, кейіннен бір әнді екеуі бірінің аузынан бірі жұлып алғандай кезекпен айтып, біресе домбыра, біресе гармоньмен сүйемелдеп, қыза- қыза екеуі сахнадан шықпай қойды.

	– Қазақтың ескі әдеті қала ма, Қали айтқанда: Қарқаралы,

	Павлодар, баяндықтар қошеметтеп, ал Әміре айтқанда Семейдің көпшілігі шулап, айқайласа қостап жатты. Ақырында, “Ала қойды бөле қырыққан жүнге жарымас” дегендей, екі әншінің бірінен-бірін бөлмей, екеуінің дарынды әнші екенін көрген төреші топ бірінші, екінші бәйгені қосып, Қали мен Әміреге бөліп берді, – дейді Қалекең.

	Әншілік өнерін ең алғаш рет ауылдағы көрші-қолаңдар арасында, киіз күрке көлеңкесінде отырған кезінен бастаған жас талант Әміре жыл сайын сатыдан-сатыға өрлеп, енді міне, сол өнердің ең биік шыңына шықты. Оның құрметті даңқы бүкіл кең-байтақ қазақ даласын кезіп, шартарапқа тарап кетті. Енді бір кездерде Әміренің аты республика көлемінен асып, астанамыз Мәскеуге да барып жетті.

	Әміре 1925 жылдың аяғында, сол кездегі РСФСР халық ағарту комиссары А. В. Луначарскийдің екі рет жедел хат жіберіп шақыруы бойынша Парижде болатын бүкіл дүниежүзілік өнер қайраткерлерінің концертіне қатысу үшін сапарға аттанды.

	Әміре осындай бақыт сапарына аттанып, Мәскеуге барғаннан кейін басқа да республикалардан келген өзі сияқты өңшең таңдаулы талант иелерімен бірге 25 маусым күні Үлкен театрдың сахнасында қойылған концертке шықты. Оның тұңғыш рет Үлкен театр сахнасында асқақтата шырқаған әсем әндері Мәскеу жұртшылығына, оның ішінде, әсіресе, музыка тілін тереңірек түсіне білетін өнер сыншыларына да өте ұнайды.

	Парижге бару алдындағы дайындық есебінде берілген осы концерт жөнінде “Правда” газеті өзінің сол жылы, 26 маусымдағы санында арнаулы мақала жариялап, Әміренің әншілік өнеріне жақсы баға береді. Расында да, “Әміре сияқты әншіні сирек кездестірдім”, – деп А. Барбюс те, әрине, кездейсоқ айтпаған.

	Мәскеуде сыннан сүрінбей өткен советтік сан алуан өнер саңлақтары Парижге барып, дүниежүзілік өнер сайысына түсе бастады. Олар онда әлденеше күн жатып, он бір рет концерт берді. Совет өнерпаздары үнемі алдыңғы сапта болып, сыбағалы жақсы орындарды иеленіп отырды. Бұған дәлел есебінде мынадай фактілерді айта кетуге тура келеді:

	Сол өнер сайысы өтіп жатқан кездегі совет өнерпаздарының орындаушылық шеберліктері жөнінде Париждің түрлі газеттері үзбей мақалалар жазып тұрды. “Париж апталығы” деп аталатын газеттің сол жылы 31 маусым күні шыққан санында, Совет Одағынан барған бірсыпыра өнерпаздар жайлы айта келіп:

	“Қазақтың әншісі Әміре Қашаубаев өзінің жанрлық айтылатын емін-еркін дауысына, ұлт аспабы домбыраның сүйемелін қосып, өз елінің жаныңды толқытатын әндерін орындады. Солардың бәрінде де өнерлерін Парижге көрсетуге келген адал көңілді әртістердің өз Отанына деген жалынды сүйінші белгісі сезіледі”,- делінген.

	Әміренің асқан әншілік өнеріне француздың атақты жазушысы әрі әйгілі сыншысы Р. Роллан да өте жоғары баға берген. “Қашаубаевты тыңдап отырғанда, - деді Роллан, - Шығыста әншіні бұлбұлға не себепті теңейтінін түсіндім, онда әншілік қабілет өте басым”.

	Әміре сол Парижде берілген концерттерде әуелден өзі ұнататын, жұртқа белгілі: “Ағашаяқ”, “Ардақ”, “Қанапия”, “Қарға”, “Қос барабан”, “Үш дос”, “Смет” сияқты көптеген әндер айтқан екен. Солардың бірсыпырасын Париждегі Сорбонна университетінің профессоры Перно фонографқа жазып алыпты да:

	– Қашаубаев мырза! Бұдан былай сіздің дауысыңыз ғасырлар бойы мәңгі сақталады! – депті.

	Амал не? Әміренің сол фонографқа жазылған әндері әлі күнге дейін біздің қолға түспей келеді.

	Ән шебері Әміре Қашаубаевтың шет елдерге бірінші барған осы сапары өте сәтті болады, ол жоғары дәрежелі баға алып, елге үлкен абыроймен оралады.

	Бір кездерде Исабек байдың тері-терсегін күзетіп, есігінде жүрген жалшы Әміренің сонау Париж сахнасының төрінде ән шырқап, бүкіл совет өнерінің мақтанышына айналуы қандай үлкен бақыт, қандай зор қуаныш десеңіздерші.

	Әміре Қашаубаев сол Париж сапарынан қайтқан жылдың күзіне қарсы Қызылорда қаласында жаңадан ұйымдасқан қазақ драма театрына шақырылады. Онда ол Қалибек Қуанышбаев, Серке Қожамқұлов, Елубай Өмірзақов, Иса Байзақов, Құрманбек Жандарбеков, Қапан Бадыров сияқты өңшең өнер қайраткерлерімен қол ұстаса қызмет істеді. Астана халқына қызықты ойын-сауық көрсете бастады.

	Театр ең алғашқы жылдары бір пьесаны бүтіндей қоюға кадр жағының жетімсіздігіне байланысты әрбір сауық кештерінде, алдымен, пьесадан үзінділер ойнаудан бастап, аяғын концертпен бітіретін болған. Сондықтан да ол кездегі ойындарда күштің көбірек салмағы Әміреге түсетін-ді. Себебі оның жүрекке жылы, құлаққа жағымды сыңғырлаған сұлу үнімен жан сүйсіндіре салған әсерлі әндерін бір тыңдаған жұрт қайта-қайта қол соғып, көпке дейін сахнадан жібермей қоятын-ды.

	“Әміренің әнінде ақындық тазалықтың шамшырағы жанғандай, жүректі тербеп қуантатын аспандаған қуаныш белгісі бар. Әміре – әншіліктің ақыны. Әнінің әрбір ырғағына жанын салған шыншылдығы көрінеді. Оның жүрегінің түкпірінде жылтырап жанған өнер оты сезіледі”, - деп Мұхтар Әуезов жазғандай-ақ, оның айтқан әндерін халықтың аса сүйсіне тыңдайтындығы соншалық, Әміре концертке шығады деген күні театрға келушілерге тіпті орын да жетпей қалатын-ды.

	Анығын айтқанда, Әміре тек әнші ғана емес, ол керемет кейіпкер, нағыз актерлік өнердің де үлгісі еді. Мысалы, сол кезде театр сахнасында жиі көрсетілетін “Еңлік- Кебек” пьесасындағы Жапалдың, “Айман-Шолпандағы” Жарастың рөлдері сияқты комедиялық образдарды жасауда ол көрермендерді күлкіге батыра тым тартымды етіп орындайтын-ды.

	Әрі әртіс, әрі әнші Әміре театрда осылайша қызмет істей жүріп, советтік өнер қайраткерлерінің құрамында еліміздегі талай үлкен қалаларды, сонымен қатар шет елдерді де аралады. Атап айтқанда, ол 1927 жылы сәуір айында Мәскеуде болған Советтер съезінің делегаттары үшін берілген өнер шеберлерінің концертіне қатысып, бұл жолы да өте жақсы баға алып қайтты.

	Әміре сол жылдың жазында Германияның Франкфурт дейтін бір қаласында болған бүкіл дүниежүзілік музыкалық көрмеге барып, сол көрменің советтік бөлімінде тоғыз рет берілген концертке шықты. Қазақ әндерін шет ел халықтарына мейлінше жақсы таныстыра білді. Әміренің шет елдерге осымен екінші рет баруын еске алғанда, ол қазақ өнерінің уәкілі есебінде, басқа халықтарды ең алғашқы аралаған өнер пионері екендігін де айтпай кетуге болмайды.

	Әміренің әншілік өнері мен адамгершілік қасиеттері жайлы әңгімелер айта берсе таусылмайды. Алайда, өзімен бірге қызметтес болған әріптестерінің кейбір қызықты естеліктерін, сондай-ақ ол жөніндегі қайсыбір музыка мамандарының ой-пікірлерін және оның озат өнеріне берген арнаулы бағаларын айта кету керек сияқты. Ең алдымен советтік қазақ өнерінің ақсақалы Қуанышбаев Қалибекке сөз берелік:

	– Әміренің алқымында үлкен тыныс бар болатын-ды. Ол әрбір ән айтар алдында сол тынысқа іштегі демін толтырып алып, оны үнемдеп қана шығаратын-ды. Сондықтан да оның үні созымды, тынысы кең жататын, керекті жеріне талмай, еркін жетіп отыратын,- деп бастаған әңгімесін Қалекең.

	– Әміренің адамгершілік қасиеті де аса жақсы еді. Ол өзінің асқан әншілік өнерінің үстіне, жайраң қаққан жайдары мінезімен де жұртқа жаққан, ақкөңіл, адал ниетті жан еді. Ол дүние үшін қамығып, қабақ шытпайтын, қолда барын ешкімнен аямай бөліп беретін аса жомарт адам еді. Ол әрдайым қағытып қалжың сөздер айтып, қасындағыларды күлкігеқарққылыпотыратынөтеойыншыл, әзілқойболатын- ды. Егер кейде бір нәрсеге ренжісе, үстіңгі ернін томпитып, төменгі ернін салпитып, балаша өкпелей қалатын-ды. Бірақ, ол кекшіл емес еді. Демек, сол өкпе үстінде отырғанның өзінде де, “ой, сорлы Қашаубайдың қасқасы-ай!” – деп бүйірінен бір түртіп, қытықтай қойсаң болғаны кеңкілдеп күліп, әлгі өкпесін әп-сәтте ұмытып кететін-ді.

	Әміренің басқа әншілерден тағы бір ерекшелік қасиеті – ол өз репертуарындағы әндерге үнемі өңдеулер жасап, бұрынғы қалпынан анағұрлым артығырақ ажарландырып жіберетін. Сондықтан да, оның елегінен өткен әрбір ән өзіне тән жаңа түр, жаңа ырғақтар тауып, тамаша түрлене түсетін- ді. Мысалы, “Ағашаяқ”, “Шіркін- ай”, “Баянауыл”, “Қарға”, “Екі жирен”, “Толқын”, “Қос барабан”, “Қызыл бидай”, “Жиырма бес”, “Көк көбелек” сияқты көптеген әндерге қосқан едәуір үлесі бар.

	Әміренің үлкен дарын иесі екендігін толық дәлелдерлік толып жатқан түрлі көрсеткіштер бар ғой. Бірақ та оның бәрін тәптіштеп, түгел айту үшін көп уақыт керек. Әйтсе де оның көз көрген кейбір елестерін еске түсіргім келеді.

	Ерте кездегі ескірек тілмен айтқанда, Әміре нағыз перілі әнші еді. Олай дейтін себебім: ол әнді жайшылықта айтқандағыдан гөрі халық аса көп жиналған ұлы дүбір той-думандарда делебесі тым қозып кететін-ді. Демек, ол ән айтар алдында томағасын сыпырған қырандай-ақ жан- жағына жалт-жұлт қарап, қомдана отырып қолындағы домбырасын безілдете қағып, шырқата жөнелетін-ді. Қандай күшті айғаймен айтылатын әндерде де оның өңі ешбір бұзылмайтын еді,- деп баяндайды Қалекең Әміре жайындағы естеліктерінде.

	Әміремен көп жылдар бойы театр сахнасында да, сахарадағы ауыл еңбекшілері арасында да түрлі ойындар көрсетіп, көптеген концерттер бергенде жанында бірге жүріп, бірге тұрған әріптес достарының бірі - Қазақ ССР-ның халық әртісі Елубай Өмірзақовтың да ол туралы талай қызықты естеліктері бар. Солардың ішіндегі газет жүзінде жариялаған мынадай бір естелігін айта кетуді мақұл көрдік:

	– Әміренің мінезі жас баланың мінезіндей аса қызық еді. Алдаса нанатын, айтса тыңдайтын, аңқау да, арлы да адам еді Әміре. Қарқара жәрмеңкесінде алғашқы ойын көрсеткен күні “Жұрт көп жиналсын, алдымен сен шырқап ән сал”, – дедік. Тілалғыш баладай елгезек Әміре айғайға басты. Ән біткенше сары масаның ызыңы естілгендей тып-тыныш еді. Әміренің шарықтаған әсем әні аспан әлемін кезіп келіп, төмендей сорғалап барып, кенет үзіліп тынғанда тып-тыныш тұрған халайық аттары бәйгеден келгендей-ақ у-шу болды да қалды.

	– Ой, көп жаса!

	– Сені тапқан шешеңнен айналса болмас па!

	– Уа, бәрекелді, шырағым! - деген алғыс сөздер, ақсақалдардың айғайы айналаны азан-қазан қылды... Соншама құрметке жасынан-ақ бөленсе де, жұрт аузына ерте ілініп, өнерінің игілігін ерте көрсе де Әміре таспайтын, шарасынан аспайтын аса әдепті жан еді,- дейді Елағаң.

	Міне, сол Қарқара жәрмеңкесіне концерт беру үшін барған бригаданың құрамында Байзақов Иса марқұм да болады. Оның осы сапарында Әміре жөнінде айтқан естеліктерінің қысқаша мазмұны былай екен:





– Әміреге аса бір ырза болған жеріміз Қарқара жәрмеңкесінде болды. Бір күні жұрт көп жиналған бір үлкен концертте бригада құрамындағы өзге орындаушылар ішінде Әміренің әншілік өнері ерекше көзге түсті. Мүмкін оның есімін және әйгілі ән шебері екендігін ертеден естігендіктен- ақ, халық ду қол шапалақтап, құрмет көрсете бастады.

	Әміре әдеттегісінше отырғандарға сәлемдесу ишарасын білдіре, әдеппен басын бір иді де, ортаға қойылған орындыққа отыра қалып, Қанапияның әнін қалықтата жөнелгенде жиналған қалың жұрт қыбыр етпестен, үнсіз отырып, ұйып тыңдай берді. Әміре оған жалғастыра: “Жалғыз арша”, “Сырғақты”, “Смет” сияқты біраз әндер айтып, енді кетпек болса дағы көпшілік тұс-тұстан үн қоса айғайлап, “тағы да айта түссе екен” деп тілек білдірді де, оны көпке дейін жібермей қойды.

	Әуелден ән айтуға ерінбейтін елгезек Әміре халықтың қалауы бойынша, сол күні тағы да әлденеше әндер айтып, тыңдаушыларының көңіл сүйінішін дәл тапқандай болды. Осыған орай, жұрт та оған деген алғыстарын үсті-үстіне жаңбырша жаудырып, өте ризалықтарын білдіріп жатты. Ән аяқталғаннан кейін жанында бір-екі жігіті бар, “Қыз Жібек” қиссасын жазған Шайқы Ыслам Жүсіпұлы сахнаның сыртына келіп, Әміреге танысты да, үлкен рақмет айтты.

	Әміренің бұдан басқа жерлерде де үнемі оза шауып, жүлде алып жүргенін сан рет көрген едік, солардың ішіндегі бір есте қалғаны осы,- дейді Иса марқұм.

	Әміре туралы айтылған осындай түрлі деректерге қарағанда, ол театр сахнасындағы еңбектеріне қоса, үнемі ел аралап, ән айтуды әдетке айналдырғандығын, сонымен қатар ол қайда жүрсе де халықтан өте жақсы баға алып отырғандығын аңғаруға болады. Оған дәлел үшін, жоғарыдағыларға қосымша тағы да мынадай бір фактіні айталық.

	Әміре 1926 жылы театр ұжымының бірнеше адамдарымен бірге Шымкент, Ташкент қалаларында болып, көптеген концерттер береді. Ол бригаданы басқарушы Қазақ ССР-нің халық артисі Құрманбек Жандарбеков сол жүрген сапарында аталған қала тұрғындарының өздерін тамаша жақсы қарсы алғандығын, берген концерттерін, әсіресе, Әміренің шырқата салған алуан әндерін аса назар сала тыңдағанын айта келіп:

	– Әміренің залды күңірентіп жіберген ащы айғайы мен сыңғыраған көмейінен бұралып шыққан үнге таңырқамаған жұрт болмады. Бір кешті Әміренің бір өзі алды, - деп жазған өзінің “Әміре – топтан озған әнші” деген мақаласында.

	Сол сияқты, Әміренің асқан ән шебері екендігі жайлы советтік қазақ өнерінің көрнекті уәкілдерінің бірі Жұмат Шанин де және қазақтың музыкалық асыл мұраларын жинап, оны нотаға түсіруде мейлінше көп еңбек сіңірген Александр Затаевич те өте жоғары баға берген көрінеді.

	Профессор Ахмет Жұбанов 1933 жылдың күзінде Әміремен кездескенін, оны тыңдап көргеннен кейін өзінің қандай пікірде болғанын баяндай келіп:

	– Әміренің ән формасын жақсы түсінуі, орындау кезінде дыбыс топтарының өршуі мен бәсеңдеу кездерінің кездесулерінөтезаңдытүрдеберуі,драмалықжәнелирикалық әндердің әрқайсының өзіне тән ерекшеліктерін тауып айтуы, неше түрлі өрнектер, әшекейлер Кәлләкише (драма театры ұжымының Қалибекке жақсы көріп қойған аты) айтқанда “бұрмалары”, “иректері”, біресе самғап көкке шығып, біресе құлдилап төмен түскендегі ән делбесін (божысын) қатты ұстап, ерікті үнге біржолата беріп жібермей отыруы, мың бұралған әсем дыбыстардың бірінен-бірі асып түсіп, еркіңді билеп кетуі, әсіресе, басқада жоқ (кейін Жүсіпбекте қалған) өз алдына бір музыкалық “әңгіме” болып жататын домбырадағы сүйемелі, оқудан жаңа келіп, кең-байтақ Қазақстанның жер- жерінің әншілік дәстүрімен танысып болмаған біз сияқты нотаға сауаты бар да, халықтың музыка дәстүрінің небір жарқыраған асыл тастарының түстерін танып, аттарын біліп болмаған кісіге ұмытылмастай әсер қалдырды, - деп жазған.

	Осылардың бәрін айта келгенде, аса өкінерлік бір жай – Әміренің өз орындауымен бірде-бір ән пластинкаға немесе пленкаға жазылып қалмауы. Осыны еске алғанда: Әттең шіркін! Оның кіршіксіз таза, сыңғырлаған сұлу үні өзінен соңғылар үшін мәңгі сақталса еді деген ойға келесіз.

	Ал, енді бұл жөнінде қуанарлық бір жағдай: “Нелер шебер ұста бар, олардан қалар нұсқа бар” демекші, оның айтқан әндерін өз аузынан үйреніп, орындаушылық әдістерінен де үлгі алған кейбір шәкірттері әнді Әміреше айтуға әдеттеніп, онан үйренген әлденеше әндерін пленкаға жаздырды.

	Мысалы, дауыс сұлулығы жағынан болсын, орындау шеберлігі жағынан болсын, өзінің сол ұстазына өте ұқсас кешегі Ержанов Манарбек марқұм өзінің бір әңгімесінде:

	– Мен Алматыға келіп, ең алғашқы актерлік қызметіме орналасқаннан кейінгі, көптеген әндер үйренген және ән айту әдістерінен үлгі алған нағыз ұстазым Әміре болатын- ды. Менің қазіргі концерттік репертуарымдағы: “Ардақ”, “Ағашаяқ”, “Үш дос”, “Смет”, “Топай көк”, “Келіншек”, “Қарға”, “Қорлан”, “Ақ сиса”, “Сырғақты” сияқты әндердің бәрін де мен содан үйренгенмін-ді,- дейтін еді. Сондай-ақ, жаңағы Ахаң айтқандай, Әміренің ән айтуға асқан шеберлік үлгісі Жүсіпбекте де қалған.

	Өзінің асқан әншілік өнерімен көпке үлгі көрсеткен халқымыздың ардагер адал перзенті, үлкен өнер иесі Әміре Қашаубаев 1934 жылдың күзінде, 42 жасында мезгілсіз қайтыс болды. Бірақ, оның ардақты есімі ешуақытта ұмытылмайды, еліміздің есінде мәңгі сақталады. Өйткені, ол халқымыздың қалаулы ұлы, сандуғаштай сайраған бұлбұлы еді.

	(«Портреттер» кітабынан А. «Жазушы» , 1969 ж.)





	Борис ЕРЗАКОВИЧ

	МҰХТАРДЫҢ АБАЙ ӘНДЕРІН НОТАFА ТYСІРТУІ



	...Алайда, одан кейінгі жылдары Абайға, сол сияқты революцияға дейінгі басқа да көптеген ақындарға, кеңес әдебиетінің, ғылымы мен өнерінің алғашқы қайраткерлеріне деген сыңарезу қате бір саясат өріс алып, Абайдың әндерін концертте орындауға тыйым салынды. Өз басым, мұны 1931- 1938 жылдары “Қазақ радиосында” қазақ музыкалық радио хабарының редакторы әрі пианист болып қызмет істеген кезімнен жақсыбілемін. Абайәндерімузыкалықхабарлармен көпшілік концерттерде бағдарламалардан алып тасталынып жүрді. Сондықтан ол кезде мен оның ән мұрасымен онша таныс емес едім. Сол себепті де радиоға мен жазып алып, нотасын түсірген 500 қазақ әнінің ішінде Абай шығармалары жоқ болатын. Ал, сол кезде маған басқа әндерді айтып берген әншілердің көбінің-ақ репертуарында оның әндері бар еді. Мұның мысалы ретінде бір ғана деректі келтірейін. Мәселен, Е.Г.Брусиловскийдің маған мынандай бір жайды айтқаны бар. Әйгілі халық әншісі Әміре Қашаубаевтың (1888-1934) дүние салардан аз уақыт бұрын өзінен Абайдың екі әнін, атап айтқанда «Біреуден біреу артылса» және «Қор болды жанымын» жазып алуын өтініпті. Абайдың осынау әндері, сөз жоқ, әншінің сол кезде қатты күйзелген жан дүниесін ашып бергендей еді. Достарының дені оны өте жақсы білді. Өз өмірінің соңғы жылдарында басшылықтың күдіктене қарауы және әділетсіздігі салдарынан айтулы әнші басынан көп қиындық кешірді. Оның жан күйзелісі, әсіресе, Франция мен Германияға концерттік сапармен барып келгеннен кейін үдей түсті.

	(«Ақиқат» журналынан, 1997 ж.)





	Шахмет ХҰСАЙЫНОВ

	ХАЛЫҚ ӘНШІСІ ӘМІРЕ ҚАШАУБАЕВ



	Халық әншісі Әміренің туған жері – бұрынғы Қарқаралы уезі, өскен ортасы – Семей қаласы.

	Қатал заманда қанаушы таптың қысымына кіріптар болған кедей шаруаның тұрмысының қиын екені мәлім. Күнкөрістің қиындығынан кедей Әміренің әкесі Қашаубай туған жерінен кетіп, Семейге келіп, Ертістің қыр жақ қабағындағы слободканың моласын күзетеді. Он жастағы Әміре қала саудагері Қаражан Үкібаевтың терісін күзетеді. Басында жатақ болып құралып, кейін сауданың ұясы болған слободкада қыр салтанаты мен қала жаңалығы араласып, саудагер жатақтың үйлері сапырылған қымыз, салынған әнмен толықсып, татар жыры мен қазақ әні жарыса айтылды. Бірақ бұл сауықтың барлығы да қалада отырып, қырдың момын шаруаларын еркін сорған саудагерлер мен көпестердің үйінде болып жатады. Таң атқаннан күн батқанша арқасына ыңыршақ салып жүк тасып, қайық айдаған, шаң жұтып, шарқ ұрған кедейлердің көргені бейнет, тартқаны жоқтық азабы болатын. Сол жоқтықтың азабын тартушы Қашаубай мола басында сарғайса, балдырған бала Әміре бай сарайында тау-тау болып үйілген қаңсыған терінің үстінде сарғаяды. Күздің сұрғылт, қыстың аязды ұзақ түндерінде көз шымырын алмай, зарыққан баланың ермегі ән ғана болады. Оның әнінен ұзақ түннің, сылбыр өмірдің, ұзын көштегі самарқаулықтың сарыны естілгендей еді. Қағілез жас баланың үніндегі зар мен шырқай көтергендегі қоңыр, сазды даусында қымызшының үйін жағалаған басқа әншілердің әндерінен гөрі жүрекке жылы, көңілге жағымды тиетін ерекшелік бар еді.

	Ол ерекшелік Әміренің дарындылығымен қатар, шу деп ән үйреткен ұстаздары жеңіл-желпі әнші емес, рудан асқан бір тайпа елге белгілі әншілер еді. Соның бірі - өзінің жақын туысы, бүкіл Қарқаралыға белгілі Серік болатын. Серік – атақты Кемпірбай ақынмен өкшелес шыққан. Әсет ақынмен тұстас, өз дәуірінде ел сүйсініп тыңдайтын елеулі әншінің бірі болады. Арқасын аяз сорған Әміре тері күзетіп отырып, ағасы Серіктен үйренген әндерін айтса, бертін келе тері күзетуден құтылып, Қаражан саудагердің қолында ат айдаушы болып тұрған кезде, қыр әншілерінен атақты Жарылғапберлінің шәкірті, Ақбота елінің үлкен әншісі Нұртаның әндерінен үлгі алады. Нұрта жуан ата, шонжарларға кіріптар болмай, оларға тілемсектеніп өлең айтудан гөрі, өзінің бойға біткен әншілік өнерін, көптің жиналған жері – базарда көрсету мақсатымен, Әміренің жас албырт кезінде Семей қаласына жиі келеді. Күндіз базар алаңында ән шырқаса, кешке қарай кедей жатақтардың үйінде ән дүкенін құрып, өз алдына думан жасайды. Жаңа «пері», жас талап Әміре әнші болып қасына ереді. Жарылғапберлінің орындауындағы «Ардақ», «Алтыбасар», «Қанапия», «Әудем жер» тәрізді әндерді осы Нұртадан үйренеді. Бауыр еліндегі Жарылғапберлі мен Жаяу Мұсаның әндерін Қарқаралы, Семейге жайған да осы Нұрта. Өйткені, Нұрта Жарылғапберлінің әнде серігі, өмірде тізе айырмаған жолдасы болады. Арқаның ұлан-байтақ жатқан ән мұрасын еркін меңгеріп, бабын жеткізіп айтуда Әміренің Жарылғапберліге сабақтас ән мектебінен үйренуінің бұл бір саласы болса, екінші сала – Абай төңірегіндегі әншілермен байланысты екендігі байқалады.

	1914 жылы Семей қаласында ұлы ақынның қайтыс болғанына он жыл болуына арналған сауық кеште Абай әншісі Әлмағамбет Абай әндерін орындаумен бірге, «Жарқ етпесті» орындайды. 1915 жылы Семейдегі оқушы-мұғалім жастардың сауық кешіне ат айдаушы Әміре де қатынасып, Әлмағамбеттен үйренген әнін сахнада айтады. Бірақ та Әміренің әнге өзінше иық қондырып, бірқатар өзгеріс кіргізгендігі байқалады. Жаңалыққа ұмтылған оқушы жастардың сауық кешінде Әміренің қыр әншілерінен үйренген әндеріне әр беріп, мазмұнын тереңдете, өте шебер орындағаны жұрттың есінде қалады. Осыдан бастап халық алдында Әміре ірі әнші атанып, Семей қаласындағы ойын- сауықтарда жұрт сүйсіне тыңдайтын қалаулы әншінің бірі болды.

	1917-18 жылдары Семей қаласына атақты Майра келіп, Әміремен танысады. Қырдың небір сұлу әндерін қала салтына кіргізген екі өнерпаз бүкіл Семей қаласын жаңғырықтырып, қымызшының дүкенінен бастап пристаньда, пароход ішінде ән айтады. Майраның гармонына Әміре де қосылып, екі шебер халықты таңдандырады. Осы сапарда Майра Әміреден «Жарқ етпесті» үйренеді. «Жарқ етпес» Майраның сүйіп айтатын әнінің бірі еді.

	Әміре «Ағашаяқ» – «Қыз қалды-ау» деген әнді айтады. Бұл әнді Әміре Қоянды, Семейдің жәрмеңкелерінде иығына бақан байлап, үстіне әлем-жәлем қызылды-жасылды киімдер киіп, ойын көрсететін ойынпаз «қу» Рақымбектен үйренеді. Рақымбек тобықты елінен шыққан ойынпаз әнші болған адам. Аяғына бақан байлап, базар алаңында ойын көрсеткендіктен, «Қыз қалды-ау» әні халық аузында «Ағашаяқ» әні болып аталып кетеді. Оны ойынпаз «қудың» өз аузынан естіген Әміре «Мен бұл әнді Ағашаяқтан естіп ем, шынында да, бұл ән Ағашаяқтың өз әні», - дейді екен.

	Жоғарыда аталған әншілермен қатар, Әміренің алуан баптағы қазақ әндерін түр-түрімен меңгеруіне Арқадан Ертісті жағалап келетін лирикалы жайма-қоңыр әндерді шығарушы Естай ақын, Қарқаралыдағы Ғизат сияқты әншілердің де әсері болғанға ұқсайды. Мәселен, «Құсни – Қорлан» әнін Естай ақынның өз аузынан естісе, ертеректе өткен атақты Төлебай салдың шырқамалы төгіп айтатын әні

	«Шама» және «Смет», «Алтыбасардың» екінші нұсқасын Ғизат әншіден үйренеді.

	Әміренің алғаш кездегі әншілік өміріне шолу жасағанда, оның осы жоғарыда аталған әншілер мен әншілік өнерінің сабақтас екендігін көреміз.

	Әншілікті тері күзетуден бастаған Әміренің революцияға дейінгі өмірінде тұрақты бір жағдай болмағанға ұқсайды. 1916 жылы қаладан қырға кетіп, окопқа қара жұмысшы «аладының қаупімен» би, болыстарды сағалап, мал-мүліксіз, үй-күйсіз, жалғыз басты, от түтетпейтін, кезбе Әміре аталады. Кейін 1917 жылы революция кезінде қайтадан қалаға келіп, өзінің ат айдау кәсібін істейді.

	1923 жылы Семейде оқушы жастардың күшімен ұйымдасқан ұлт театр тобына кіреді. Қымызшының үйінде домбыра, гармоньмен қазақша, татарша бірдей айтатын, қыз кәде, қызыл панарларда халық ойындарын қыздыра соғып, қызығына жұртты қайран қалдыратын той-думанның иесі Әмірені ұлт театр тобына әртіс етіп алады. Бұл дарынды әншінің жұрт алдына сахнаға 1915 жылы оқушы жастардың сауық кешінен кейін екінші рет шығуы еді. Аяғында байпақты етік, үстінде жұпыны ғана қара бешпент, басында түлкі тымақ, орта бойлы, сары жігіт сахнаға шығады. Елеусіз жігіттің бойында қандай өнері барлығы тыңдаушы жұртқа белгісіз. Көруші халық көп әншінің бірі деп ойлайды. Жұпыны жігіт домбыраны қолына алып, лебізін шығарғанда- ақ, оның аяқ алысы өзгеше екендігі сезіледі. Танушылар бұл бұрынғы Әміре емес, үнінен жаңа бір толқынның екпіні, жаңа өмірдің самал лебі ескендей екен дейді. Сахнаның кең төріне лайықты мол дауысын бұрын үйдің ішінде байқай алмай келген Әміре әннің басын шырқамалы айғайдай бастап, құба жонға, қырдан-қырға қалықтатып, қоңыр төгіліспен барып аяқтайды. Театрдың сахнасына қазақтың кең даласын көшіріп әкелгендей болады. Тыңдаушы жұрт сахнадан жібермей, жеті-сегіз рет шақырып айтқызады. Шынында да, Әміре бабында еді. Қымызшы саудагерлер мен қала мешандарының мағынасыз есіргенінде әніне толық баға ала алмай келген әнші әділ төрешінің театрдағы көруші халық екенін сол жолы жете ұғынады. Дарынды әнші бойындағы әндерін халықтың мүддесі, елдің игілігіне жұмсауды ойлайды. Губернияда болатын ұлы жиын, үлкен мәжілістер мен халықтың мерекелі мейрамдарында өзінің өнерін көрсетеді.

	1924 жылы гу берниялық партия комитеті мен оқу бөлімінің басқаруымен губерния көлемінде ардақтаған ірі әншілердің жарысы өтеді. Әншілер жарысына Кереку, Баян, Қарқаралы, Семей елдерінен отыздан аса халық өнерпаздары, әншілер қатынасады. Жарыс үш күнге созылады. Бәйге комиссиясы халық әндерін бұзбай, өте шебер орындауда Әмірені барлық әншіден үздік деп тауып, бас бәйгені соған беруді ұйғарады. Алайда, бәйге комиссиясы мәдениет қызметкерлерінің араларында алалық туғызбау мақсатымен бас бәйгені Әміре мен Қали екеуіне тең бөліп береді. Екінші бәйгені Керекуден келген әнші Барбар алады.

	Затаевич «Қанапия», «Смет», «Үш дос», «Ардақ» сияқты халық әндерін айтқызып көргеннен кейін: «Әміре - әншіліктің ақыны», – деп өз ойын айтады. Әміренің аузынан қазақтың небір сүбелі әндерін жазып алады. Бұл жерде ескере кететін мәселе, халықтың бірқатар әндерін Әміренің жазғызуында айтарлықтай өзгешеліктер бар. Мәселен «Ағашаяқ», «Жиырма бес», «Дудар-ай» тәрізді халық әндері Әміренің көркем орындауынан өткен әндер десе де болады. Бұл ерекшелікті байқаған Затаевичтің Әмірені әншіліктің ақыны деуі де содан болуға тиіс.

	1925 жылы маусым айында РСФСР-дың Халық ағарту комиссары А.В. Луначарский жедел хат арқылы Әмірені Мәскеуге шақыртады. ...Семейдің оқу бөлімінде отырған кейбір бастықсымақтар бұл жедел хаттың мазмұнына түсінбейді. Әміренің Парижде не шаруасы бар деген көзқараспен жедел хатты кезінде Әміреге тапсырмайды. Жедел хатқа мезгілінде жауап болмағаннан кейін: «Әнші Әміре Қашаубаевтуралыменбергенжеделхатқатезіненжауап беруіңізді сұраймын. Парижде болатын біздің концертіміздің мемлекеттік мәні зор», – деп А.В. Луначарский екінші рет жедел хат жібереді.

	Осы жедел хат бойынша Әміре Мәскеуге барып, Мәскеудің академиялық Үлкен театрының сахнасында Советтер Одағындағы барлық ұлттардан келген өнерпаздармен бірге сынға түседі. Сынаушы бәйге комиссиялары Әміреге:

	«Сахараның сар даласына сәулет берген тамаша әншінің сұлу әні бізді қатты сүйсіндірді. Кең даладағы көшпелі халықтың рухани күшінің ұмытылмас өрнегі деп атаса да болады», – деген бағаны береді.

	Мәскеу сыншыларынан мүдірмей өткен Әміре Совет Одағының өнерпаздарымен Париждегі дүниежүзілік этнографиялық концертке барады. Париж театрының сахнасында он бір рет ән салып, дүние жүзінен жиналған өнерпаздардың алдында екінші бәйгені алады.

	...Әміренің әндерін Парижде кімдер тыңдады және өзінің алған әсері туралы жазылған очерк-әңгімеден үзінді келтірейік.

	«Әміре Қашаубаев бір будақ қағазды алдымызға тастай берді де: “Оқыңдар, осында бәрі де жазылған”, - деді.

	Жоғарыда Луначарскийдің берген жедел хатынан бастап оқып едік, ол өзінің есіне қатты сақтаған бір құжатты оқытуға құмартып:

	– Мынаны оқышы, – деді, онда Әміре он бір рет ән салды. Сол әндердің ішінде «Қарға», «Ағашаяқ», «Қараторғай», «Ардақ» атап көрсетіліпті. Дала халқының рухани байлығын, ән байлығын осы әндерден-ақ тануға болады деп жазыпты.

	– Ойбай-ау, менің әндерімді кімдер тыңдады, соны оқысаңшы, - деді де, бізге өзінің белгі қойған қағазын көрсетті. Қағазда екі адамның фамилиясы бар екен. Ромэн Роллан, Анри Барбюс.

	– Осы адамдар мен туралы кітап жазам дейді, рас, иә, мен олармен бірге үлкен биік мұнараның басына шықтым. Осында сол мұнараның аты да жазылған.

	Оқып көрсек, ол мұнараның аты – Эйфель.

	Әміре өткен өміріне өкініп, кенет жабырқағандай болды. Домбырасын алып, «Ағашаяқтың» бір ауызын айтты да, көзіне жас алды.

	– Өй, Әміре, саған не болды?

	– Жай, әншейін, әкем марқұмның мола күзетіп, менің тері күзеткен бақытсыз күндерім есіме түсіп кеткені... – деді де, қайтадан жайдарыланып, - я, тері күзетуден құтылып, Қаражанның атын айдаушы көшір болғанымда айына үш сом алушы едім. Әкем марқұм соны да қанағат етіп еді. Енді менің жалақым үш сом болмайтын болар. Осы сапар – менің бақытымның ашылған сапары. Луначарский мені шақырмаса, Мәскеуді көре алар ма едім? Мәскеудің ән- күй мамандары менің әнімді бағаламаса, Парижде екінші бәйге алар ма едім, - деді де, әншілік жолының ашылғанына зор сенім білдіргендей болды». (Н. Ановтың Әміре туралы жинаған материалдарынан).

	1925 жылы 25 қарашада Үкімет қаулысы бойынша Қазақтың ұлттық театры ашылатын болып, Қазақстан Халық ағарту комиссариатының арнап шақыруымен Әміре Қызылордаға келеді. Қазақ ұлт драма театрына әртіс болып алынады. 1926 жылы 13 қаңтар күні Қазақ театры өзінің шымылдығын Мұхтар Әуезовтың «Еңлік-Кебек» пьесасымен ашқанда, әнші Әміре Жапал рөлін ойнап, екінші бөлімінде астана жұртшылығының алдында өзінің әнін айтады. Театр шымылдығының ашылған күнінен бастап Әміре театрда жай ғана әртістің бірі емес, жас театрдың жанды афишасы, халық әндерінің небір саңлақ үлгілерін сахна арқылы халыққа таныстырушы, өзінен кейінгі жастарға ән үйретуші ұстаз болады. 1920 жылдан 1930 жылға дейін театр жөнінде газет бетінде басылған рецензиялар мен мақалаларда Әміренің әншілігі, оның асқан шебер орындауы жайында, кемінде жүздеген жерде аты аталады.

	«...Әміренің әнінде ақындық тазалықтың шам-шырағы жанғандай, жүректі тербетіп қуантатын аспандаған қуаныш белгісі мен балалық жарастығы бар. Әміренің ән ырғағынан жанын салған шыншылдығы көрінеді. Жүрегінің түкпірінде жалтылдап жанған өнер оты сезіледі. Сондықтан қазақтың қай түкпіріндегі қай ауылдың адамы болса да, кәрі-жасы, әйел-еркегіне қарамай, түгелімен Әміренің әнін сахнадан сүйсіне тыңдайды. Қалың халық тыңдаушысы мақтаған өнерші. Совет қоғамы жұртшылық өнерін таныған, қабылдаған өнерші. Әміре – соңында көптеген мақтаушысы мен қолдаушысы бар халықтың ең сүйікті әншісі». (М.Әуезов) Жаңадан құралған жас театрға халық әншілері мен халық өнерпаздары шақырылып, қазақтың актер кадрларына қамқорлық жасалады. Бұрын ойын-сауықтарда өнерлерін әрқайсысы әр жерде көрсетіп келген халық өнерпаздары театр сахнасында тоғысып, жас театр бір жылдың ішінде өзінің мол келешегі, оралымды өнері барлығын танытады. Желпініп үзілмей соққан сар даланың желіндей Иса ақындығымен, Әміре әншілігімен, Қалыбек күлдіргіш-қуақы ойынпаздығымен, Серке, Елубай, Құрманбектер алуантүрдегі өнерімен театр көркемөнерінің іргесін қалап, репертуары аз, оқыған кадрлардың жеткіліксіздігіне қарамай, негізінде халық қазынасына сүйене отырып, қазақ совет көркемөнерінің іргесін қалайды. Сол қаласушыларының бірі - Әміре Қашаубаев. Ол 1927 жылы Германияның Майн- Франкфурт қаласында болған дүние жүзі өнерпаздар жарысына екінші рет қатынасады. Сол жылы Мемлекеттік музыка ғылыми институтының этнография секциясының шақыруымен Әміре бастаған бір топ әнші-әртістер халық әндерін таныстыру ретінде Мәскеуде концерт береді.

	Мемлекеттік музыка ғылыми институтының этнография секциясы Әміре бастаған қазақ әншілерінің концертіне берген бағасында:

	«Сіздер көркем орындауларыңыз арқылы қазақ халқының халық әндерімен біздерді қатты сүйсіндірдіңіздер. Орыстың этнографиялық музыка қызметкерлері халық музыкасы шығармашылығының үлгілерін барлық жағынан зерттеп, қазақтың халық әндерімен шұғылдануына сіздердің берген концерттеріңіз байланыс жасаудың алғашқы қадамы болды. Біздерді қазақ халқының ән-күй байлығымен танысуымызға, онымен қатар, қазақтың ән-күй фольклоры ғылыми зерттеу мәселесін дұрыс жолға қоюда бұл байланыстың маңызы өте зор. Этнографиялық секциямызға қатынасушы қазақтың халық әншілері Ғаппас Айтбаевқа, Қали Байжановқа, әншілік дарынымен қазақ әндерінің сұлулық қасиетін шебер жеткізген, әсіресе, Әміре Қашаубаевқа, Иса Байзақовқа, Құрманбек Жандарбековке, Дәлилә Оңғарбаеваға, Елубай Өмірзақовқа, Қалыбек Қуанышбаевқа бұл игілікті істі ұйымдастыруға себепші болған Қазақстанның халық әртісі А. В. Затаевичке шын жүректен алғыс айтамыз», - деді.

	Театрдың жазғы маусымдарында Әміре бастаған концерттік бригада Қарсақбай, Екібастұз, Қызылорданың сексеуіл базы және басқа Қазақстанның өндіріс орындарындағы жұмысшылар арасында концерт береді. 1928 жылы Қарсақбайдың шахтерлері Әміренің әндеріне сүйсінгендіктері сонша, «театрдың әнші – әртістері, оның ішінде Әміре келіп, өздерінің шебер орындайтын әншілерімен бізді қатты қуантты. Бұдан былай да келіп тұруын сұраймыз» деген тілектерін білдіреді. 1929 – 1930 жылдары Түрксіб жолын салушы жұмысшылар арасында да Әміре өз алдына жеке концерттер өткізеді. Колхоздастыру кезінде колхозшылар арасында болады. 1933 жылы Қазақстан Халық комиссарлары Советінің қаулысымен Музыка театрының студиясын ұйымдастырғанда әнші Әміре студияның қарамағына беріліп, «Айман – Шолпанда» ақын рөлін ойнайды. Біздің білуімізше, 1933 – 1934 жылдары халық әншісі Әміренің тұрмыс халінің төмендеген кезі, оған себеп Халық ағарту комиссариаты және театр басшылығында болған халық жаулары мен ұлтшылдар түрі ұлттық, мазмұны социалистік көркемөнеріміздің дамуына кедергі жасаған және оның кадрларын ыдыратып, тұрмыс халіне жауапсыз қараған зиянкестері де болды. Әміре 1934 жылы қайтыс болды. Көркемөнер мен мәдениетіміздің балалық шағында халықтың ән-күй мұрасының туын жоғары ұстап, кейінгі ұрпаққа өшпестей үлгі қалдырған Әміренің әншілік талантын бүгінгі ұрпақ жоғары бағалайды.

	(“Өнер өрімдері” кітабынан, А. “Өнер”, 1991 ж.)





	Қайым МҰХАМЕТХАНОВ

	ӘЙГІЛІ ӘНШІЛЕР ӨМІРІНЕН



	Әлемге аты әйгілі өнерпаздар – Майра мен Әміре жайында аз жазылған жоқ. Олар жайында қалам қайраткерлері – ақын, жазушылар өлең-жыр, поэма, драмалық шығармалар жариялады. Өнер қайраткерлері олардың әншілік, композиторлық, ақындық өнері туралы зерттеу жұмыстарын жазып, жарыққа шығарды. Осының бәрі – халықтың қалың ортасынан қайнап шыққан табиғи дарынды ардагер ұлы мен қызының, ұлттық мақтанышының қадір-қасиетін терең түсініп, олардың тарихи-мәдени еңбегін құрмет тұтып, бағалай білудің айғағы.

	Әміренің де, Майраның да көздері тірі кезінде олардың нақтылы өмірбаяндары қағаз бетіне түсірілмеген. Алайда, Әміре мен Майраны көрген, білген, істес болған өнер, әдебиет қайраткерлерінің, замандастарының олар туралы азды-көпті естеліктері бар. Бірақ, осы мағлұматтар тарихи, ғылыми тұрғыдан зерттеліп, жүйеге келтіріліп, олардың ғылыми өмірбаяндары осы күнге дейін толық жазылған жоқ.

	Ол үшін түрлі естеліктерді салыстыра зерттеп, әсіресе, архивтерде сақталған тарихи деректерді тауып, өнердің әйгілі екі қайраткерінің нақтылы ғылыми өмірбаянын жазу қажет.

	Тіпті Әміре мен Майраның туған, өлген жылдарын әркім әр кітапта әртүрлі жазып келеді. Мысалы, бір жерде Әмірені 1892 жылы туып, 1933 жылы қайтыс болған десе, енді бір мақалада 1896 жылы туып, 1934 жылы қайтыс болған дейді. Тағы бір еңбекте 1888 жылы туған, енді бір кітапта 1886 жылы туған делінеді.

	Майра туралы зерттеушілердің бірі оны 1896 жылы туып, 1927 жылы өлді десе, біреуі 1926 жылы өлді, енді біреуі 1929 жылы өлді дейді. Тағы бір мақалада Майраны 1884 жылы туған деп болжам жасайды. Бір кітапта: «Майра бойжеткеннен кейін Шорман тұқымдарының Өржан деген біреуіне тиеді» - десе, екінші кітапта Майраның күйеуін «Зәржан» деп атайды.

	Осы келтірілген азғана мысалдың өзі-ақ Майра мен Әміренің өмір жолдарының үстірт, шалағай зерттеліп отырғанын көрсетеді.

	Біз бүгінгі әңгімемізде Майра мен Әміренің нақтылы өмірбаяндарын баяндап берейік деп отырғамыз жоқ. Ол – өнер тарихын зерттеуші мамандардың абыройлы борышы.

	Біз Майра мен Әміренің Семей қаласындағы өмір кезеңдерін айқын көрсететін архивте сақталған нақтылы тарихи деректер жайын қысқаша баяндамақпыз.

	Ең алдымен Майраның алғашқы күйеуі жайында бір-екі ауыз айта кетейік. Тарихта белгілі Шорман бидің төрт баласы болған. Олар: Мұса, Мұстафа, Иса, Әужан. Мұсаның балалары: Сәдуақас, Біләл, Жәмі, Қабыш. Біләлдің баласы – Жаржан. Жаржан Біләлов – 1884 жылы туған адам. Павлодар уезд начальнигінің тілмашы болған, болыс та болған адам. Жаржан 1912 жылдары Майраға үйленіп, Майрамен бірге екі жыл өмір сүріп, 1914 жылы қайтыс болған.

	Жаржан өлген соң, Майра өз еркімен сүйген өнерін қуып кетеді. Енді Майраның Семейдегі өмір кезеңіне келейік. Ол туралы архив документін келтірер алдында Әміренің ауылдасы, Семейде үнемі қасында болған шәкірті – Мұқатай Тоқжігітовтың естелігінен үзінді келтірейік. 1964 жылы,

	«Ертіс» («Семей таңы») газетінде жарияланған Әміре туралы естелігінде «Екінші рет мен Әмірені Семейге оқуға келгенде көрдім», - деп келіп, жауырыны жерге тимеген палуан, Белгібайдың Қажені, тағы басқа адамдармен Әміремен бірге бір мәжілісте болғанда Қаженнің төбелес шығарғанына Әміренің өкпелегенін айта келіп, екінші күні Қаженнің Әміреден кешірім сұрағанын көрсетеді.

	«Жаңалыққа жаны құмар Әміренің сырын білетін Қажен:

	– Әбілмәжін келіншек алыпты, естідің бе? – дейді Әміреге.

	– Қайдан алыпты, кімді алыпты?

	– Өзім де соны толық білмеймін, түнде естідім, тегі Кереку жағынікі болу керек, әйтеуір жеңгей керемет әнші деседі.

	«Әнші» деген сөзді естігенде Әміреде тағат қалсын ба:

	«Әйдә жүр, Әбілмәжіндікіне барайық олай болса», - деді.

	Үшеуміз Әбілмәжіндікіне келдік. Үй иесі құшағын жая Әмірені бас салып:

	– Сағындым-ау, сәулем, әкем Дүйсенбі, шешем Қалипа, жалғыз қарындасым Сақыштан сені кем көрмеуші едім, - деп зуылдай жөнеледі.

	– Өзеуремей тұра тұршы! Қайырлы болсынымызды айтайық та, әуелі, - деді Қажен күліп.

	– Иә, иә айтуыңа тұрады, жеңгең Әміре сияқты әнші өзі, - деді Әбілмәжін масаттанып.

	Қазақ ғұрпын сақтағаны ма, әлде қызғанғаны ма, кім білсін, келінді оң жақтағы батсайы шымылдықтың ішіне отырғызып қойған екен.

	Әбілмәжін оны айтып, мұны айтып, әрі-бері жосыды да, төрде тұрған кішкене столдың үстіндегі ақ шілтермен жабулы қара гармонның бетін ашты.

	– Әміре, мынау замандасыңның гармоны, саусағыңды сағындым ғой, бір жорғалатшы. Майра-ау, Майра, мен айтқан Әміре осы, жақсылап тыңда, үйреніп ал, - деді Әбілмәжін гармоньды Әміреге беріп жатып...

	– Паһ шіркін, сақылдап-ақ тұр екен, тіпті алып қашады, қол тигізер емес, замандас та осындай болса жарар еді, - деп Әміре Қаженге көзін қысып қойды.

	..Әннің әртүрлісінен екі-үш ауыз өлеңнен айтты да, Әміре Әбілмәжінге гармоньды ұстатып:

	– Иә, гармоньды иесіне бер, лебізін естіртсін ... - деді.

	Осы мезетте өзгеше бір үн естідік:

	- Қызы едім мен Уәлидің атым Майра.

	Отыз тіс, көмекейден тілім сайра ...

	Гармоньмен Майраның даусы қалтқысыз бірдей шықты ...

	- Әнші, әнші-ақ екен, шіркін! Мен әйелдерден мұндай дауыс естіген емес едім, - деді Әміре Қаженге сыбырлап».

	... Кәдімгі керекулік атақты әнші Майраның Әміремен бұл алғашқы кездесуі еді...

	Енді осы естеліктің шындығын, яғни Майраның Әбілмәжін Дүйсенбинге күйеуге шығып, 1917 жылы Семейде болғанын дәлелдейтін Семей архивінде сақталған тарихи деректі келтірейік.

	Бұл құжаттан Майраның басынан кешкен өмір кезеңдерінің тағы бір көңілсіз көріністерін көреміз және осы құжатта Майраның өз қолымен жазған қолтаңбасы сақталған. Онда араб әрпімен: «Маһира Дүйсенбина» деп қол қойыпты. Құжатты сол кездегі жазылған қалпында келтіреміз.

	- 1917 года 19 июня я, помощник комиссара Слабодки (кейінгі Жаңа Семей қаласы. Қ.М.) постановил настоящий протокол в следующем: сего числа явилась в канцелярию жена киргиза Абралинской волости Каркаралинского уезда

	– Абдулмажина Дюйсенбина Майра Дюйсенбина и заявила, что киргиз Маралдинской волости Павлодарского уезда Абдулгалим Кулакбаев-Чегулов заходил к ним в дом вчера т.с. 18-го июня с двумя револьверами в боковых карманах спрашивал ее мужа Абдулмажина Дюйсенбина, осматривал кругом комнаты, немного постоял и ушел, Майра Дюйсенбина добавила, что Габдулгалим Тулакбаев – Чегулов известный хулиган в г. Павлодаре, ввиду его плохого поведения волосное управление не выдает паспорта, его она знает по Павлодару, т.к. она рожденка г. Павлодара, она Майра Дюйсембина объясняет, что он покушается на ее жизнь. В настоящее время он Габдулгалим Тулакпаев – Чегулов находится в гостинице Пастухова в 3 ч. г. Семипалатинска. Дюйсембина просит задержать его и отправить к месту его жительства.

	Подпись заявительницы. («Маһира Дүйсембина» деп араб әрпімен қол қойған. Қ. М. ).

	Біз бұл арада өзіміз жақсы білетін палуан, сері жігіт Әбілмәжін жайына және оның Майраға үйлену тарихына тоқталмаймыз. Ол өзі бір төбе әңгіме.

	Енді Әміренің 1917 жылы, Әбілмәжіннің Майраға үйленген кезінде Семейде болғанын көрсететін архив құжатын көрейік. Ол мынау.

	«Список»

	Киргиз, принятых на работу по консервированию баранины «Кувардак» для нужд Фронтовых учреждений Комитета Западного фронта Всероссийского Союза городов».

	Осы тізімде оныншы болып Әміренің аты тұр.

	Сөйтіп, 1917 жылы Майра Семейде болған кезде Әміренің де болғанын архив құжаты көрсетіп отыр.

	Және 1917 жылы майданға қуырдақ даярлау жұмысына алынғанда Әміренің 25 жаста екені жазылған. Осы архив құжатына сенетін болсақ, Әміре 1892 жылы туған.

	Ал, 1934 жылы Әміре қайтыс болғанда жазған «Әнші Әміре» атты мақаласын Жұмат Шанин: «Осыдан отыз алты жыл бұрын, Әміре 12 жасында, бүгінде Жаңа Семей, ол кезде Заречная Слободка кешегі байдың босағасында жүрген жалшы Әміре еді», - деп бастайды. Бұл мағлұматқа сенсек, Әміре 1886 жылы туған болады.

	Жоғарыдағы келтірілген тізімге қол қойған агроном Сабатаев үлкен білімді мәдениетті адам болған. Ол М.Рамазановпен бірге 1914 жылы Мәскеуде басылып шыққан «Восточный сборник в честь А.Н. Веселовского» атты кітапқа Абайдың 4 өлеңін («Аул ночью», «Лето», «Пожалейте меня», «Поэт») орыс тіліне аударып жариялаған екен.

	Ал, Майраның 1917 жылдан кейін Семейде екінші рет болуын белгілі этнограф Александр Викторович Затаевичтің 1931 жылы жариялаған «Қазақтың 500 ән-күйі...» жинағының ескертпе бөлімінен оқып, Майраның толық тұлғасын көз алдымызға келтіреміз.

	«...Омбыдан Семейге қарай, Ертісті жоғары өрлеп келе жатқан «Ленинград» атты пассажир пароходы Павлодардың пристанынан шықпай жатып, төмендегі үшінші класс каютасының терезесінен әсем қоңыр, жұмсақ тембрлі контральто, әйелдің ең жуан дауысы естілді... Гармоньмен қосылып, қазақ әндерін айтты. Бір минут та өтпей-ақ мен де төменге түстім. Айнала қамалап тұрған халықтың ортасында, жасы отыздан асыңқыраған, арықша келген, көрікті, жағы ғана сәл сопақтау... қараторы әйел отыр. Құлағында ұзын сырға, омырауында бірнеше қатар тізілген алқа. Үстіндегі жібек көйлегі, иығына бос салған шәлі аса жарасып тұр. Осының бәрінде де ерсі көрініп тұрған ешнәрсе жоқ... Бұдан келіп мен профессионал әнші екенін сезе қойдым.

	Мен оның әнін тыңдадым. Ән салғанда бірінші планда қоятыны: өршіл өктемдік, кең құлаш, от мінез екен. Мен көріп жүрген қазақтың бұйығы қыздарынан дәл мынадай өршілдікті кездестірмеп едім. Оның сопақшалау болып келген беті де жалпы қазақ қыздарына ұқсамайтынын көрсетіп тұр. Енді бұл жұмбақты шешу ғана қалды. Әнін аяқтауын күтіп тұрдым да, аты-жөнін сұрадым. Ол еркін де салмақты сөйлеп: – Майра, – деді. Осы есімнің өзі-ақ маған біраз нәрсені түсіндіргендей болды. Мен сырттан білетінмін. Өзімнің кім екенімді айтқанымда, ол да мен туралы естігенін және мені көргеніне аса қуанышты екенін айтты. Өзі жап-жақсы орысша сөйлейді екен».

	Сөйтіп, 1926 жылы жаз айында Майрамен тұңғыш кездесуін Затаевич осылай бастап әңгімелейді. Одан әрі:

	– Семейге дейінгі екі тәуліктік жолда Майра менің 1 класты салоныма бірнеше рет келді. Пианинода ойнап отырып, мен оның өлеңдерін нотаға түсірдім. Семейге келген соң да мен Майрамен қымызханада кездесіп, әндерін тыңдадым.

	Омбыға қайтып бара жатып мен Майраны тағы да Павлодар пристанында жолықтырдым. Қоштасып тұрып, әншімен ақырғы рет көрісіп тұрғанымды білмедім ғой. Осыдан төрт айдан кейін Майра аурудан қайтыс болып, Мәскеуде өтетін қазақ концертіне қатыса алмай кетті, - дейді.

	Ол концерттің Мәскеуде 1927 жылы сәуір айында болғаны мәлім. Ендеше, Майраның дүниеден қайтқан уақыты 1927 жыл.

	Мәскеудегі концертке: Қали Байжанов, Жанбике Шанина, Әміре Қашаубаев, Дәлила Оңғарбаева, Жұмат Шанин; Қалыбек Қуанышбаев, А.В. Затаевич, Ғаббас Айтпаев, Серке Қожамқұлов, Иса Байзақов, Елубай Өмірзақов, Құрманбек Жандарбековтар қатысқан болатын.

	Әміре келер жылы (1928) тағы да үлкен концертке қатынасып ән салыпты.

	Бұл жөнінде газетте мынандай хабар жарияланған.

	Студенческий концерт

	«Студенты Казахстана, обучающиеся в Москве, Ленинграде, и Ташкенте устраивают 6 января в межсоюзном клубе, концерт-бал. Сбор пойдет в пользу улучшения быта студентов. В концерте примут участие артисты Ольхов, Затаевич, Амре, а так же силы, выделенные из среди студенчества».

	Біз бұл жолы Майра мен Әміре жайындағы тарихи нақтылы деректердің біразын ғана келтіріп отырмыз.

	(“Жұлдыз” журналы, 1976 ж. №12.)





	Медеу СӘРСЕКЕ

	АБЫРАЛЫНЫҢ МАҚТАНЫШЫ



	Бұл арада біз Әміре Қашаубайұлының жұртшылыққа кеңінен мәлім өмір жолын қайыра баяндап, жеріне жеткізе тәптіштеуді қажет деп білмедік. Біздің мақсат – дүлділ әншінің нақты туған жері, өскен елі мен ата-тегі жөнінде аз-кем мағлұмат беру. Яки бұрын нақты айтылмай келген немесе бұлдыр баяндалған жайттарға тоқталмақпыз.

	Соның бірі әншінің туған жері туралы дерек. Бұл болса бір кезде өмірбаян парағынан алынған, әншінің өз айтуымен құжатқа түскен «Семей облысының Қарқаралы оязына қарасты Дегелең болысында 1888, тышқан жылы дүниеге келдім» деген сөз бертінде Әміре туралы жазылған естелік (кейбірі соның ой-жотамен қиялданған, бірақ деректі баян деген тәрізді бопсалаумен қисындастырылған) жазбалардың бәрінде мүлтіксіз қайталанып келеді. Мысалы, Әмірені Семейге ауысқан кезінен білетін, жерлестік даңқына қарадай жығылған Сапарғали Бегалин ағамыз ол туралы жария еткен «Ән асқары – Әміре» атты хикаятында әншіні «Дегелең болысының «Атан» ауылына қарасты Алакөз Шәку деген атаның ұрпағынан болады. Ол кездегі қоныстары осы күнгі

	«Қайнар» алқабында...» – деп жалпылама дерек айтады. Ал, ән-күйдің белгілі зерттеушісі, академик Ахмет Жұбанов 1936 жылы жария еткен «Ән-күй сапары» атты жолжазбасында Әмірені 1886 жылы, Семей облысының осы күнгі Абыралы ауданына қарайтын Дегелең тауының етегінде туды...» деген жаңсақ ақпар айтқан.

	Әміре туралы 1970-жылдары көл-көсір хикаяттар жазып, соны әр жерде молдап жариялаған, өзін Әміренің сүйікті шәкірті деп атаған Мұқатай Тоқжігітов (солай деуіне иланымды дәлел де келтіреді: әкесі Жақып мырза Әміремен түйдей құрдас болыпты, әмбе Мейзек тауының маңайына екі ауыл жайлауға шыққанда Әмірені ауылына алдырып, әлденеше тәулік үйінде ұстайды-мыс, сол күндерде Мұқатайдың өзі әншінің тізесінде отырып, жайлау кешінде шырқата салған әнін талай мәрте сүйсіне тыңдаған, әнқұмар баланың өз өнеріне тәнтілігін ырым етіп, әнші ағасы батасын беріп, таңдайына түкірген-біс) өз жазбаларының бірде- бірінде оның туып-өскен қыстауы туралы сөз қозғамайды.

	Өйткені, Әміре туған Тергеубай ауылын (әншінің немере ағасы) жоғарыда аталған естелік жазушылардың, иә оған сипаттама берушілердің бірде-бірі жете білмейді. Білмеген соң «Е, солай шығар» деген ойжотаға ұрынады. Немесе «Біз білеміз» деп ауызша айтушылардың ойдан шығарғанына жығылады...

	Бұл жерде шүбәсіз шындық біреу – Әміре Қашаубай- ұлының Дегелең болысында дүниеге келгені рас, бірақ нақты туған жері – Дегелең тауының етегі, иә оның қойнауы емес. Ол туған жер – осы болысқа қарайтын Матай адыры, бұл болса Дегелең тауынан кем дегенде қырық шақырым түстікте тұрған жер. Матай адырынан Дегелең шошақ тымақтай боп ту алыстан көгеріп көрінеді. Анығында оған Дегелеңнен гөрі Шыңғыстау жақынырақ, 15-20 шақырымдай ғана. Тергеубай ауылының жұртын іздеген жанға бүгінде айтар бірден-бір белгі: Семей–Қайнар даңғылының 219-шақырымында сол жаққа қарай небары 18 шақырымдық жөнең тасжол шығады, бұл болса бұрынғы Ақбұлақ кеңшарының орталығына апаратын жол, соны бойлап, қозы көш жер жүрсеңіз – Матай адырының жатаған бұйраттары басталады. Ол болса күнбатыстан шығысқа қарай көлденең сұлап жатқан, аумағы он шақырымдай ғана бұйратты адыр. Көдесі бұрқыраған, құдығының суы тұщы әрі екі-үш құлаш таяздан шығатын, мал-жанға да аса жайлы қоныс. Мен бұл жерді біршама білемін, өйткені менің де атақонысым сол бұйраттың төрінде – Саршоқы деген, басында тастан үйген обасы бар тымақтай шоқының түстік бөктерінде, бертінде Ақан қыстағы атанған (әріде Ақан ауылы орныққан, мен өзім де осы ауылдың тумасымын), бүгінде де жеке шаруашылық иемденген елді мекеннен екі-үш шақырым жердегі ескі қораның орны жақсы сақталған. Ал, Тергеубай ауылының жұрты да біздің қыстақтан қашық емес, қозы көш теріскейде, оны табу үшін қазіргі тас жолға қиыстап жүру керек...

	Тегінде Ақбұлақ кеңшарының барлық жері – қыстақтары мен жайлауы болған кең атырап бағзы уақытта төрт старшын ел болып (ту бастапқыда бұл атырап Тарақты болысы атанған) қаулап өскен Тарақты руына құтты қоныс болған. Тарақтының Қармыс бұтағынан тарайтын 12 атаның Сары мен Әлі ұрпақтары осы жерді түпкілікті қоныстанған. Бұл жайында біз 1994 жылы «Атамұра» баспасынан жарық көрген

	«Тарақты және Қаракесек шежіресі» атты кітабымызда мынадай уәж айтқамыз-ды: «Енді бірер сөз Тараққтының екі ТАРМАҒЫНЫҢ Абыралы атырабына келуі жайында. Ә.Бөкейхановтың «Қарқаралы уезі» кітабында (1905 жылы Санкт-Петербургте жарыққа шыққан «Каркаралинский уезд» деп аталған қалың кітап. Оның материалын дайындап, жарыққа шығарушы – санақшы ғалым, профессор Н.А.Щербина экспедициясы. Сол топ шығарған 13 том сүбелі еңбектің бір томы – «Каркаралинский уезд» кітабы. Ал, Ә.Н.Бөкейханов осы томға жауапты дайындаушы болған) бұл қақында 45-49 беттерде әлденеше дерек келтірілген. Солардың тұжырымы – Әлінің Қонысбай әулетіне дейінгі төрт буыны 1899 ЖЫЛҒА дейін Сарысудың Ақтау мен Ортау аталатын ЖОҒАРҒЫ атырабында (БYРЫНҒЫ бөлік бойынша Ақмола уезіне қарасты жерлер) тyрыпты; ал 1763 жылы бұл аталар ауа көшіп, осы маңатқа келіпті; Жантоқа yрпақтары қырық жылдай мезгіл Қу тауын қыстаудан соң, 1837 жылы Дегелең болысына қоныс аударыпты. Тараyтының Сарысының СОЙЫРҒАС әулеті, оның бәйбішесінен ТУҒАН Жақсыберді мен тоқалынан ТУҒАН ұрпақтары XVIIІ-ҒАСЫРДЫҢ аяy шенінде Омбы уезіндегі Ебейті көлінің ЖАҒАСЫНАН Темірші болысының Көкшетау тауына (Қарқаралы тауының түстігінен кyншілік жер) қоныстап, бірақ онда көп тyрақтамай, АҒАЙЫНДАРЫ жиын



	ОТЫРҒАН Дегелең БОЛЫСЫНДАҒЫ Матай адыры деген жерге қоныс ауыстырыпты...»

	Әміре Қашаубайұлы Тарақты руының Әлі бұтағына жатады, соның ЖАНТУ–АТАН тармағынан. «Тарақты және Қаракесек шежіресі» кітабының 26-бетінде бұл атаның төменгі буынын біз былайша таратқамыз: Атаннан

	– ӘЛМЕНБЕТ, одан ЕСЕНӘЛІ, осы атадан – Өтеп пен ШӘКУ туады (Алагөз Шәку атанған, Сапаекең де ұрпақтары молырақ тараған осы атаны нұсқап отыр, олардың бертіңгі әулеті Семей мен Ақбұлақ ауылында тұрады). Шәкуден

	– Есенбай, Қоңырбай, ТЕРГЕУБАЙ, Күзеубай, Жанай, ҚАШАУБАЙ және Кежембай туады. Тергеубайдан – СЕРІК ақын. Жанайдан – Исабек, одан Нығмет... (Қайнекей Жармағанбетовтің «Әнші азамат» атты деректі хикаятында Әміренің әнші атағы мәлімсіз кезде, Семей қаласына келген бетте атын айдады, мая боп үйілетін терісін күзетті дейтін бақалшы көпес ағайыны – осы Исабек). ҚАШАУБАЙДАН – ӘМІРЕ жалғыз...

	Тергеубайдың Серігі – Абыралы, Дегелең атырабында суырыпсалма қабілетімен танылған ақын атанған. Біздің бала кезімізде сол атыраптың үлкендері оның өлеңдерін жатқа айтушы еді. Амал қанша, сол сөздер келешекте керек болар деп кезінде жазып алмадық. Серік ақынның кейбір жырларын әдебиетші Серік Қасымбеков білуші еді, одан да гөрі – 80-жылдары опат болған оның әкесі Мұсағали ағай (бұл кісінің өзі де өлеңнен қара жаяу болмайтын). Сапарғали Бегалин жоғарыда аталған «Ән асқары – Әміре» хикаятында Серік Тергеубайұлының бір ауыз өлеңін келтіреді (басқа бір шығармасында осы өлеңнің оншақты шумағын жария еткені – еміс-еміс есімде). Өлеңнің шығу тарихы мынадай: елдің жайлауға шыққан кезі болса керек, тегене толы сары қымызды алдарына алып, ауылдастарымен дойбы ойнап, одан да гөрі мәндірек ермек іздеп зерігіп отырған бай ауылдың иесі, Ақан ауылының көшбасшысы Сылдырбай Төкірұлы (Ақан Жолбарысұлы – Дегелең болысының биі, менің төртінші атам) киіз үйдің жаппасынан ішке аттай берген Серік ақынға: «Әй, құрдас, сол жерде тұрып, бір ауыз өлең айт, әйтпесе қымыз түгілі су татырмаймын!..» – деп қалжыңдаса керек, сонда Серік ағамыз:



	«Ассалаумағалейкум, мырза Сылдыр,

	Көзіме көрінесің алдыр-бұлдыр.

	Бүгін кел, ертең келің таусылмайды.

	Құрбыңның ат сұраған көңілін тындыр...» –

	деп он шақты шумақты судырата жөнелгенде, төкпе ақынның өткір шымшымасын тоқтатуды қалаған бай туысы:

	«Жә, жә, сөз тапқанға қолқа жоқ деген осы. Жылқыдан бір құр ат ұстап әкеліңдер, мініске емес, басы бүтін бердім...» – деп бәсіре атап, әрең құтылыпты.

	Тегінде Әміре өскен дегдар ортадағы дара шыққан әнші де, ақын да – осы Серік Тергеубайұлы. Немере ағасының шаңырағында дүниеге келген әнқұмар жасөспірімге Серік ақын білген өнерін үйретіп, домбыра, гармонь тартқызып, талабын ұштаған деседі. Әміренің ауылға келгенде:

	«Ақындық маған қонбады, ал әншілікті ағамнан асырып, әрі қарай дамыттым...» – деген сөзін еске алушылар бар. Ауылдастары жадында сақталған тағы бір дерек: Жанай деген ағасының қозы көш жерге жетерлік зор даусы болыпты, соған орай қыр елінде атағы мәшһүр ірі әнші атанған; бірақ сол өнерін өзі әуей көріп алысқа өрістетпеген, тіршілік тауқыметін жеңуді көбірек ойлап, шаруа қаузаумен кеткен деседі... Бірде, сірә, Әміренің алты жасқа шыққан кезі болса керек, қозы қайырып жүріп, жас баланың айдалада шырқата салған әнін естіп, інісінің шошаласына келіп: «Қашаубай інім, Тойған келінім, мен білсем сендердің Әмірелерің әлей әнші болады, баланың бетінен қақпаңдар, тегінде біздің әулеттің атағын осы боқмұрын шығарады... Баланың аузы даладай кең, көмейі де ерекше кең, соны бүгін байқадым, ал даусы ерекше күшті, ән шырқағанда сағағы түсіп, тіпті салбырап тұрады екен. Құдай тағала бұл баланы қас пен сұқтан аман қылсын?..» – депті-міс...

	Біздіңше, жоғарыдағы бір ауыз өлең Тергеубай ауылының тұрмыс халін нақтырақ айқындайды. Ауыл иесінің жалғыз перзенті, есімі елге мәшһүр Серік ақынның тақымына басар дербес аты жоқ. Демек, күллі ауыл тақыр кедей. Сондықтан да олар қолындағы азын-аулақ күнкөрістік ұсақ малын, бірер сауын сиырын қыстауда бағып, төр жайлауға сирек шыққан. Ал, ересектері осы маңаттағы дәулетті ағайындардың малын бағып, шаруасына қолғабыс етіп тірлік еткен. Сапарғали ақсақалдың естелігінде осы ауылдың бірер азаматының ұрлықпен айналысып, соның салдарынан ел ішіне симай, Ақмола жағына да қоныс аударғанын жазыпты. Бұл да қарақан бастың қамы, қайткен күнде жан сақтап, тіршілік етудің шарасы... Шәку ұрпағы Жанайдың Исабегі еті тірі жан болса керек, қыр елінен тері-терсек, жүн-жырқа жинап, Семейге апарып жүріп, аз-кем дәулет жыйса керек, ақырында Ертістің қыр жағындағы бөлегінен, «Қайық аузынан» үй сатып алып, қалаға көшкен. Тетелес інісі Қашаубайдың ағасын сағалап, қалаға келуіне, сірә, осы жайт түрткі болған деседі бұл ауылдың жай-жапсарын білетіндер. Әміре туралы жазылған естелік, бірталай хикаяттарда оның 1917 жылдан бері де (сірә, бұл да атақты әншінің тағдырын Қазан төңкерісіне тікелей байланыстырудан, яки таптық- социологиялық көзқарастан туған қисынсыз бопсалау) Семейде біржола тұрақтағаны жазылған. 17–жылы Әміре 29 жаста, сөйте тұра оны мадақтаушылар жас күнінен Семейге келтіріп, Исабек көпеске атшы бала етеді. Екі бопсаның бір- біріне кереғар пайымдау екенін соны жазушылар тіпті де ойламаған...

	Біздіңше, Қашаубайдың Ертіс жағасына қоныс аударуы жиырмасыншы ғасырдың басында, Әміренің 14-15 жасқа толған шағында жүзеге асқан. Мұқатай Тоқжігітов алғаш рет Семейге келіп, 1915-1916 оқу жылында өзінің бергі жағадағы 2-кластық орыс-қырғыз мектебіне шәкірт болғанын тәптіштеп жазады. Әмірені де алғаш рет сол кезде, Жақып мырза атанған әкесінің қаладағы үйінде көрген. Бұл кезде ол жиырманы орталаған сақа жігіт. Әмбе атағы дүрілдеп тұрған әлей әнші. Шынында да Әміренің ел құрметіне бөленген шағы жиырмадан асқан кезінде басталды десек, Мұқатай ақсақалдың елу жылдан кейін есіне алып отырған оқиғалары шындыққа жанасады...

	20-жылдардың бас кезінде Семейде қазақ зиялыларының қарамды тобы шоғырланып, қыр елін білім жолына бұрып, мәдени-ағарту ісімен белсене шұғылданғаны жұртшылыққа мәлім. Нақ солар туған жұртын қалың ұйқыдан оятып, Еуропаның игі үлгісін ел арасына таратуға да әуей болған. Осы ниетте жолды болған игі істердің бірі – Жұмат Шаниннің бастауымен етікшілер артелінің иесі жұмыскер ақын

	Жақсылық Төленов төрағалық еткен (Ол кісінің өзі ту баста

	«Жұмсат» атты ұжым да құрған) «Ес-Аймақ» ұйымы. Осы топ қазақ тұрмысынан түрлі драмалар жазғызып (авторлары – Жүсіпбек Аймауытов, Мұхтар Әуезов, Жұмат Шанин), оны көпшілікке көрсетіп, ойын-сауық кештерін ұйымдастырған. Бір ғажабы, соның бәріне қатысушылар – мектеп мұғалімдері, зиялы қауым өкілдері, педтехникумның оқушы жастары. Бұлардың тобында сақа жігіт болған кезінде оқу жолына түскен ересек азаматтар да болған. Әрине, солардың қатарында ән дүлдүлі Әміре де жүрген. Әмбе ол ойын-сауық қана емес, шілдехана, қыз ұзату, келін түсіру, бала сүндеті сияқты үлкенді-кішілі тойлардың көбіне қатысады. Әлбетте той иесінің қалауымен, құзыр-мәзір боп шақыруымен. Өйткені дөңгелек дәулетті Семей қазағының қайсысы болсын Әміренің қатысуымен той өткізуді өзіне бақ-бедел санайды. Сол себепті тойдың күнін ең алдымен Әміремен келісіп белгілейтіндер де бар...



	* * *

	Осы ретте өзімізге жақсы мәлім бір оқиғаны еске алуға тура келеді.

	1918-1919жылдардаАлашқаласында(кейінгіЖаңаСемей) ашылған екіжылдық мұғалімдер курсын бітірген, Дегелең болысының тумасы Дүйсебай Есенжолов есімді азамат бір қыс Шыңғыстаудың күнбатыс сыртындағы ағайынды Ике- Мұсатай ауылында ашылған бастауыш мектепте мұғалім болып ұстаздық етуден соң, Семейге қайтып келіп, қала мектебіне жұмысқа орналасқан. Бұл болса 1921 жылдың екінші жартысы. Көзі қарақты жас мұғалім домбыра шертіп, ән салудан да қара жаяу болмаған. Сірә, осы жайт оның «Ес-Аймақ» ұйымының бұқара арасындағы игі жұмысына қолғабыс етіп, ұжым мүшелері қойған ойын-сауыққа белсене қатысып, ән айтып, драмалық қойылымдарға да қатысып, жұрт көзіне түсуіне түрткі болған. Сөйтіп жүріп, ол Семей әншілерінің дүлдүлі Әміренің ойын-сауыққа ертер серігіне айналады. Сірә, екеуінің өзара етене жақындасуына Дегелең болысының тумасы болғандығы да мұрындық болған сияқты...

	Содан күндердің күнінде саяқ жүрген жас мұғалім отбасын құрып, шаңырақ көтеру жайын ойлап, өзіне лайық қалыңдық қамдайды. Бірақ көңілі құлаған жан – бір атаның жалғызы әрі ауқатты ата-анасының шаңырағында өскен еркебұла қыз екен...

	Ақыры, не істерін білмей құса болған жігіт өзі тап болған қысылтаяң жағдайды аға тұтып, Әміреге айтады. Жас серігінен он екі жас үлкендігі бар Әміре бұл шаруаға бірден кірісіп, Семейдің Татар слободкасы аталған, кілең көктөбел, екі қабатты тас ғимараттардан тұратын орталық бөлігінің теріскей тұсына ірге тепкен (осы күнгі № 16 қазақ орта мектебіне ұрымтал тұс) Әкімбай көпестің әсем үйіне барып (асты-үсті қызыл кірпіштен сомдалған сол үй XXI ғасырдың басына дейін коммунальдық меншік атанып, қаз қалпында сақталды, төңкеріс кезінде Володар атанған, бертінде Ғабдолла Тоқай көшесінде алыстан андыздап тұрушы еді), үй иелерімен «жеңгетайлық» сөз жүргізеді. Таңға дейін шырқап салар ұшы-қиырсыз мол әнге болмаса, ұзақ сөзге жоқ және ойындағысын аңқылдап отырып бірден айтар Әміренің жалғыз қызын әлпештеп, бар өмірін соның тілеуіне бағыштап отырған кексе жастағы ата-анаға сол күні нендей желеу айтып, қандай ұтымды сөз сөйлегені – бізге беймәлім, алайда олжалы оралғаны – өмір шындығы. Дүйсебай інісінің жалдап тұратын жөнең тұрағына қайыра оралғанда айтқаны мынау болыпты: «Әй, Дүйсеш, көкейкесті шаруаңды біржолата тындырып қайттым, құдай жолымды оңғарды. Майнұр бойжеткенге құда түсіп қайттым. Қалыңдығыңның ата-анасы құдайға қараған оңды жандар екен. Бөтен емес, мына Семейтаудың арғы бөктеріндегі Көкен тауының уағы (ру аты – М.С.) екен, ертеден біздің елмен қойын-қолтық араласқан байауылдың ұрпағы болып шықты. Ал, өздерінің қаладағы үйі де сән екен, хан сарайындай сыңғырлап тұр, астын білмеймін, үстіңгі қабатында отырдым, бақандай алты бөлме. Ал, сен, сондай кең жайды жалғыз жайлап өскен сұлуды мына жер жалдаған жеркепеге әкелемін дейсің?.. Қой оны, Әкімбай отағасымен мынаған келістік: алдағы жұмада Үлкен мешітте некелеріңді қиямыз; сол күні сен қайын атаң үйіне бала болып біржолата кіресің, үстіңгі қабат – басы бүтін сенікі... Оны аз десең – Әкімбай шал жалғызының жансерік тапқанына қатарынан үш күн той жасайтын болды. Маған қойған шарты – жолдас-жораларыңмен үлкен топ болып, сән-салтанатпен келесіңдер... Мен келістім соған. Бұл уәдені бұзбайсың, өйткені мен уәде беріп келдім. Ал, Дүйсеш, Майнұр екеуіңнің құдай тағала бақтарыңды ашсын! Қысқасы, қаладағы ағайынның бетке ұстарына хабарла, қалыңсыз қыз бола ма, сый-сияпат алып, бір қауым ел боп барамыз да, Әкімбай көпестің жиған-тергенін үш күн бойы шашамыз. Күйеу жолдасты іздеме, мен өзім-ақ ол міндетті атқарамын, сен үшін бес-он жасты кемітіп айттым қайын жұртыңа...» – дейді білем.

	Ақыры, Әміренің дегені болады. Дүйсебай Есенжолов пен Майнұр Әкімбайқызы екеуі алпыс жылдан астам уақыт (мұның аттай 12 жылы, яки 1937-1949 жылдар аралығында Дүйсебай мұғалімнің «Халық жауы» қамытын киіп, Сібір лагерьлерінің дәмін татып, еркінен тыс қапаста болғанын есепке алмасақ) тату-тәтті өмір сүріп, үш қыз, бір ұл сүйіп, бақытты ғұмыр кешті. 80-жылдардан беріде екеуі де сексен жасты еңсеріп барып, бақилық сапарға аттанды. Ал, төрт баласынан тараған ұрпақ бүгінде кең-байтақ Қазақстанның 4-5 қаласында ғұмыр кешіп жатыр.

	Бізге енді соншама тәптіштеп баяндаған отбасылық хикаяттың кілтипанын ашу ғана қалды: Дүйсекеңнің екінші қызы – Клара Есенжолова менің өмірлік қосағым... Осы хикаятты жазып отырып, мен қайын енемнің әкесінің есімін сұрасам, қосағым бетіме аңтарыла қарап: «Нағашы атамның аты – Әкімбай, сол кісінің атамекені былтырға дейін аман тұр еді, жақында көрдім, бір байшыкеш сатып алып, тас-талқан ғып бұзып, орнына жаңа коттедж тұрғызыпты. Сол үйді менің әке-шешемнен 1928 жылы қазынаға тартып алған, әкеме 37-жылы байланған кінәнің бірі – байдың қызына үйленіп, байлардың рөлін ерекше рухтанып, сахнада тым әсерленіп бейнелейсің... деген жала айып (бұл кісі «Ес-Аймақтағы» әлеуметтік міндетін, Семей театры құрылып, дербес шаңырақ көтерген кезде де тастамай, ұстаздық жұмысымен, әрі қосағы Майнұр Әкімбайқызымен 1937 жылға дейін, яки түрмеге түскенше сахнаға шығуды тастамаған. Мысалы, М.Әуезовтің

	«Қарагөз» трагедиясында Сырым салдың рөлін айрықша жақсы ойнаған)...» – деп көкірегінде шемен боп қатқан шерді ағыта жөнелді...

	Енді осы хикаяттың түйткілді эпилогын баяндайын....

	1975 жылдың қыс айы екені есімде. Алматыға жолаушылап барған сапарымнан Әміре Қашаубаевтың грампластинкаға жазылған әндерін алып қайттым. Оны Мәскеу архивінен тауып, жарық дүниеге шығарған музыка зерттеушісі Жарқын Шәкәрімов ініміз еді. Фонографқа жазылып қалған Әміренің жеті әнін Семейге әкелгенімде Дүйсекең атам мен Майнұр енем біздің үйде болатын (қыс айларында, соғым сойған кезімізде ол кісілер Алматыдан келіп, жас күндері өткен Семейде бірер ай шеру жасап қайтатын-ды). Кешкі асты ішіп, дастарқан жиылған соң мен үйдегі грамофонды ортаға қойып, грампластинка табақтың кіріспе сөздерін аттап өттім де, ән басталатын тұсына инені қададым. Әуелі табақтан қырылдаған жағымсыз үн естілді (25-жылдардың үн жазу техникасының ақаулығына не істейсің?), ақыры оны әншінің саңқылдаған даусы көмді. Дыбыс күшейткішті көтере түсіп едім, еңсесі едәуір көтеріңкі қонақ бөлменің іші күмбірлеген үнге толды. Үйдегілер түсінік күткендей маған аңырая қарап отыр. Ал, мен қасақана үндемей, грампластинкадан шыққан сиқырлы күмбірге ынта қойған қалып аңғарттым. Әуелі «Балқадиша», артынша «Жалғыз арша» аңырады, ән кезегі «Бес қарагерге» жеткенде қайын атамның қарақоңыр жүзі қып-қызыл бояқтай болып, өзін ұстай алмай абдырай бастады. Ал, қайын енемнің де өзіндік майда қоңыр даусы бар, ақсақалына қосылып, баяулата ән салатын жан еді. Ол кісі де әлдеқашан жоғалтқан асыл дүниесін қайта тапқандай бір нұрлы қуанышпен аққұба жүзі күлімдеп, үстел басында отырған бала-шағасына еміне қарап, дегбірсізденген күйге түсті. Қосағым: «Бұл не жұмбақ?» – деп, маған түксие қарап еді, әкесі сабыр ет дегендей, сұқ саусағын шошайтты. Мен байғұстарды әлі де қинай түскім келіп, тіл қата қоймадым. Содан «Дударайды» тауысып, пластинкадағы үн «Ағашаяқты» көтеріңкі бастап, қайырмасына жетіп, сақ-сақ күліп, дем алмастан жылауға ауысқан тұста қайын атам, сірә, өзі де не істегенін аңғармаса керек, қолын сарт-сұрт соғып: «Өй, мынау Әміренің үні ғой, нақ өзі, бәйбіше, не білдің?!..» – деп тебірене үн қатты. Қайын енем де есесін жібермей: «Пәлі, жаңа білдің бе, Әміренің үні екенін мен «Бес қарагерді» айтқанда-ақ сезгемін», – десін.

	«Үш дос» пен «Сметті» айтқызып алып, мен пластинканы ту басынан қайыра қойып, Сапарғали Бегалин мен Серке Қожамқұловтың кіріспе естелігін тыңдадық...

	Апырай, Мәскеуден Әміренің үні табылыпты дегенді былтыр естіп едім, рас болды. Мынаны қайдан алдың, балам?

	– Пластинкаға жазылып, көпшілікке тарағаны көрім болды. Бұл енді халық мұрасы ғой және кім-кім, Әміренің жоғалған үні!..

	Мен табақтың сыртындағы мұқабасын көрсеттім, онда:

	«Асыл аға, Ғабеңе, Илья, 20 ноябрь, 75-жыл» деген қолтаңба бар-ды. Өзіммен әріптес әрі замандас Илья Жақанов

	«Мелодия» фирмасының Ташкенттегі зауытынан шыққан осы пластинканың біреуін Ғабит Мүсірепов ақсақалға сый етіпті. Құдай оңдап мен соның артынша Ғабең үйінде отырып, Әміре туралы сөз туып, қандас туысымның әндері жазылған пластинканы күні бойы іздеп таба алмағанымды мұң ғып шаққанмын. Ғабең қайтарда маған жымия қарап: «Медеу, ағаңның жоғалған үнін іздеп бекерге шаршама, ол жоғыңды мен шығарайын», – деп, жазу үстелінің бір қуысынан осы пластинканы суырып алып, маған ұсынған. Мен болсам соны енді ұлы әншінің ғажап үнін талай жыл естіген, дәмдес болған ата-енеме естіртіп, танымал үнді айнытпай таныған кексе жандарға қайран қалып отырмын...

	Біз жоғарыда бүге-шігесін тәптіштей баяндаған үйлену хикаяты да алғаш рет сол кеште айтылған еді. Тағдыр шіркіннің бұлтарыс-қалтарысында шек жоқ. Екеуінің шаңырақ түзеуіне қалтқысыз көмек еткен қандас туысым ұлы Әміре сол күнде осы ісі оңға шығып, әнші рухына бала күнінен тәнті ағайындас ұрпағына қызмет етерін, сірә, ойлады ма екен? Шүбәлімін.

	Әрине, соншама жыл күткізіп, туған халқының қолына тиген әншінің асыл мұрасы менің үйдегі архивімде ең қастерлі мүлік санатында сақтаулы.



	* * *

	Қай елдің болсын мақтаныш тұтып, өскелең ұрпағына үлгі етер көрнекті тұлғалары бар. Көбіне ол бір аудан, иә бір қауым ел емес, тұтас бір халықтың алға ұстар жарық жұлдызы іспетті кемеңгер ой иесі, сөз өнері қонған тілмар шешен, не ақын-жазушы, иә дүлділ әнші болады. Осы жөнмен зерделеп қарағанда қазақтың жампоз әншісі Әміре Қашаубаев – қаладан қиян шет Абыралы атырабында, көшпенді қазақ ауылында туса да, елден асқан өнерімен туған халқының даңқын төрткіл дүниеге паш еткен, өз ұлты атынан Париждің, Германиядағы Франкфурт қаласының атақты театрларының сахнасында ән салып, Еуропаның талғампаз қауымын сүйсіндірген дарабоз тұлға.

	Сол себептен де Абыралы жұрты Әміре Қашаубайұлының есімін қадір тұтып, жадында сақтап, ардақтаудан жаңылған емес. Осы ауданның бұрынғы әкімшілік орталығы Қайнар мекенінде Мәдениет сарайы бой көтергенде, соның іргесіне қойылған тас мүсіннің Әміреге арналуы – соған айғақ. Сірә, бұл – атақты әншіге қойылған ең алғашқы, әзірше ең соңғы да мүсін болса керек. Өйткені, өткен ғасырдың 30-шы және 60-жылдарында Қазақстан үкіметінің әншіге ескерткіш қою туралы бірнеше қаулысы жүзеге аспай, қағаз жүзінде қалғаны – жұртшылыққа мәлім... Әншінің есімі 70-жылдары Семей полигонының ғылыми орталығы болған Курчатов қаласының күнбатыс іргесінде қоныс тепкен, Бесқарағай ауданында жаңадан құрылған кеңшарға (орталығы Бөденелі ауылы) берілді. Ал, Семейдегі облыстық филармония 1968 жылдан бері Әміре Қашаубаев есімін абыроймен иеленіп келеді. Оның құрамында көп жылдар бойы Қазақстанның халық әртісі Мәдениет Ешекеев, республиканың еңбек сіңірген әртістері Болат Сыбанов пен Дауыл Хайруллин (бертінде үшеуі де бақилыққа аттанды) ән шырқап, республиканың шартарабын аралап, әсем әуенге бөледі. Әншілердің Әміре Қашаубаев атындағы республикалық бәйгесінің жеңімпаздары – Қазақстан Республикасына еңбегі сіңген әртіс Бақыт Үдербаева, әншілер тарланы Келденбай Өлмесеков, Санақ Әбеуов, Толу Сембаев сияқты күміс көмей әншілер осы ұжымда тұрақты жұмыс істейді. Осы филармонияға соңғы жиырма бес жыл бойы есімі республикаға танымал әнші, сазгер, ақын Аймұханбет Бейсенбеков сәтті басшылық етіп келеді.

	Әрине, біртуар талант Әміредей асыл дарын иесіне құрмет осындай бірлі-жарым игі шаралармен шектелмесе керек. Сірә, оған Семей қаласында үлкен бір көше арнап, сол көшенің бойына, ел демалатын Ертіс жағасына да гранит тастан қашалған мүсінін қойып, халыққа дабыра атағына лайық марапат жасасақ, нұр үстіне нұр болар еді...

	(Қолжазбадан, Семей қаласы, 14 тамыз 2006 жыл.)



	Жарқын ШӘКӘРІМ

	Ұлы әнші Әміре Қашаубаевтың дауысын 1974 жылы Мәскеуден тауып әкеліп, халқымызды зор қуанышқа бөлеген, әншінің күйтабағын шығарысып, Әміре туралы қыруар зерттеу мақалалар, деректі шығармаларды дyниеге әкелген әміретанушы, белгілі кyйші, өнер зерттеушісі, Қазақстанның еңбек сіңірген қайраткері Жарқын Жақияyлы Шәкәрім - Әміре жөнінде әр жылдары орыс және қазақ тілдерінде шыққан бірнеше кітаптың авторы.

	2007 жылы «Арда» баспасынан Ж. Шәкәрімнің «Әміре Қашаубайyлы» деген тарихи-ғyмырнамалық эссесі жарық көрген болатын. Төменде осы кітаптан ықшамдап алынған yзінділерді жариялап отырмыз.



	ЕРТЕ YЗІЛГЕН АСҚАҚ YН



	... Сонымен Әміре атамыз жайлы жазған тұңғыш зерттеу кітабым 1977 жылы Әлкей Марғұлан, Сапарғали Бегалин, Серәлі Қожамқұлов, Жүсіпбек Елебековтардың ақ батасымен жарықа шығып, жұртшылық назарына ұсынылды.

	«Жарқынның бұл еңбегі жастықтың астына тығып ұстайтын, сүйіп оқитын кітап болады», – деп Сапарғали Бегалин айтқандай, шын мәнінде қалың оқырманның қолынан түспейтін кітап болғанын жасырмаймын. «Күні кеше ғана Әміренің дауысын тауып әкеліп еді. Енді, міне, кітабын шығарыпты. Алматыдағы көнекөз қариялардың басын қосып, Әміре жерленген жерді іздеуге кірісіп, зыр жүгіріп жүр. Жарқының жарады», – десті жұрт.

	Бұған дейін Әміре жайлы жазылған Қайнекей Жармағамбетовтың «Әнші азамат» повесі мен замандас, дос, сырластарының естелік мақалалары болмаса, оның әншілік қырын музыкалық тілмен, ноталық үлгімен талдаған, актерлік ерекшеліктерін айшықтаған, шығармашылығын қоғами сипаттаған зерттеу еңбек жазылмаған болатын. Сондықтан да Әміре жайлы атқарған еңбектерім ел құлағына шалынып, ерекше еленді.



	* * *

	Мен әуелі Әміре жайлы ой бөлуіме ұйытқы болып, жол көрсеткен Қазақ ССР-нің халық әртістері Серке Қожамқұлов,



	Жүсіпбек Елебеков, академиктер Әлкей Марғұлан, Рымғали Нұрғалиев, революционер апамыз, қоғам қайраткері Сара Есова, жазушы Сапарғали Бегалин, Сұлтан Оразалин ағаларымызға рахмет айтуды парыз санаймын.

	Баспасөз беттерінде жарияланған мақалалар тәрізді, мені жігерлендіре түсіп, Әміре жайлы хат жазып, ой-пікірлерін айтып, тілек білдірген адамдар қаншама.

	Ол кезде Әмірені көзі көрген замандастары баршылық еді. Солардың бірі Әміреге аталас туыс Өміртай Мустиннің жазған хаттарының кейбірін қысқаша да болса келтіре кетуді орынды санадық.

	– Жарқын, өміріңнің ұзақ болуына тілектес шалдан дұғай сәлем, – деп бастапты Өміртай қария. – Хатыңды 24 қаңтар күні алдым. Сұрағыңа айтарым... Қашаубай кедейліктен күй құра алмай кәсіп іздеп барып, Қарқаралы маңында бір байға жалшы боп жүргенде, Әміре сол байдың ауылында туғанын, сол байдың қойшысы болғанын, әкемнің шөбере інісі Ысқақ Оразалыұлынан естідім. Ол кісі 1967 жылы қайтыс болды. Қашаубайдың туған еліне қайта оралуы жайлы бұрынғылардан естігендерімді Абай ауданының газетіне жібергемін. Оным «Совхоз туы» газетінің 1966 жылғы 13 мамырдағы 5 санына «Серік ақын жайында» деген мақалам да басылған. Сондағы айтылғандарым ақиқат. Ол қолыңда болмаса көшіртіп ал...

	Әміреніңәкесі Қашаубайтуыпөскен «Матайадыры» дейтін жер «Ақбұлақ» совхозына қарайды. Совхоздың жұмысшы қызметкерлері Тарақты руынан. Қашаубайдың Әміресі Тарақты руының «Атан» дейтін бөлімінен. Қашаубай со тұқымның «Алакөз-Шәку» дейтін 10-15 үйлі кедей ауылдан.

	«Тарақты» руы арғын, найман, қоңырат, қыпшақ дейтін елдерге қосылмайтын ескі тайпаның бірі – 12 рулы ел… Қытай жеріндегі «Қызай» дейтін елде де бар.

	Қашаубайдың қай жылы өлгенін анық білмеймін.

	«Заречная слободкада», қазіргі Жаңа Семейде өлген… Қазір де Қашаубайдың қай жылы қайтыс болғанын, қай

	зиратқа жерленгенін білетін тірі кісі қалған жоқ… Георгиевкада тұратын шал, Сыдық Мұхаммеджанов:

	«1934 жылы Алматыда оқуда едім, Октябрь мерекесі болатын күнге қарсы Әміренің үйіне барып едім, өліп жатқанының үстінен түстім. Әмірені жерлеуді Елубай Өмірзақов дейтін әртіс басқарды… Әміренің әйелі мен үш қызын, мені табыт басына отырғызып, драмтеатрда суретке түсірген. Екі қызы өлген. Бір қызы Күләш Қашаубаева – Қостанайда әртіс.

	Абай ауданындағы «Ақбұлақ» совхозы Әміреге ескерткіш орнатты десіп жүр. Ол совхоз Алагөз - Шәку атанған ауылдың жеріне қоныстас. Совхоз жұмысшыларының көбі Тарақты. Сау бол.

	Сәлем жолдаушы Өміртай - Өлмейтін тай.

	3 тамыз, 1974 жыл.



	* * *

	Кyләш ӘМIРЕҚЫЗЫ:

	(өз қолымен жазып жіберген қысқаша өмір жолы).

	Әйгілі әнші әкеміз - Әміре Қашаубайұлы Париж сапарынан оралғаннан кейін бір жылдан соң, яғни 1926 жылдың маусым айында дүниеге келіппін. Әке қызығын, оның аталық мейірімін өз қара басым шала-шарпы көріп қалдым. 1934 жылы әкеміз Әміре қайтыс болғанда мен әлі мектепке де бармаған екенмін. Анамыз Оразке де денсаулығы нашар, менен 3-4 жас үлкен апам Күлән да әлі жас, тек әкеміздің аруағын құрметтеп жәрдем көрсетумен болған үкімет орындары, әкеміздің көзін көрген бірі серік, бірі шәкірті болған, жолдас-жорандарының арқасында жетілдік, ел қатарында болдық.

	Бала да болсам есімде, әкемнің әріптестері, қазір барлығы дерлік марқұм болып кетті ғой, Жұмат Шанин, Иса Байзақов, Қалләки (Қалыбек Қуанышбаев), әлем чемпионы Қажымұқан, Серке, Жүсіпбек, Манарбек ағайлар бірде кезек келіп, кейде бәрі бір топ боп келіп, бізге ештеңені уайымдатпай, жүдетпей көңілімізді көтеріп кетуші еді...

	Мектеп қабырғасынан білім алып, өмірге жаңа қанат қаға бастаған шақта ауыр жылдарға кездестік. Ұлы Отан соғысы басталып кетті. Әке жолын қуғандық па, өнер жолына деген біраз дарындылық болды ма, ақыры 1943 жылы апам Күлән екеуіміз белгілі композитор, өнер қайраткері Бақытжан Байқадамов басқарған Қазақтың мемлекеттік филармониясы жанындағы ән-би ансамбліне әншілікке қабылданып, 17 жасымда әртіс боп кеттім.

	1954 жылдың жазында Қазақтың мемлекеттік хор капелласы ұйымдасты. Осыған байланысты мен филармонияда жеке ән орындаушы ретінде қалдырылдым. Өнердегі қиын кезеңім енді басталды. 10 жыл ұдайы 50 – 60 кісі қатынасатын хор ұжымында жұмыс істеген маған, енді сырнайға қосылып, халық алдында жеке шығып, ән салуға тура келді. Алғашқы әншілік сапарым Қазақ ССР-ның еңбек сіңірген әртісі, әнші, термеші Әли Құрманов басқарған бригада құрамында болды. Осы сапар менің жеке басымның да келешегіне үлкен әсерін тигізді. Әли ағайдың ұстаздығы үстіне, сол бригадаға жаңа келіп орналасқан қостанайлық жігіт, ысылып қалған эстрадалық әртіс, көркем сөз оқушы, музыкадан көп хабары бар Сейтім Жақыповпен кездестім. Бұл кісі маған жеке ән орындаудың әрқилы ерекшеліктерін айта отырып, тіпті сахнаға келіп-кетудің өзінде көп мағына барын алғаш рет санама жеткізді.

	Кейін, 1956 жылы Қостанай филармониясына ауысқанда да осы өмірлік жолдасым боп кеткен Сейтімнің сахналық тәжірибесі көп, сүйенетін тірек боп кетті.

	Алматы филармониясында қызмет істеп жүрген шақта Қазақ ССР халық әртісі Манарбек Ержановтың бригадасына біраз уақыт мүше болдым. Әкем тәрбиелеген белгілі әнші енді 20 жыл өткенде маған ұстаз болып, ағалық, тіпті әкелік қамқорлығына алып, ертіп жүріп, ел танытты, жер көрсетті. Манарбек ағайдың менің әншілік өсуіме тигізген көмегі өз алдына бір төбе. Ешқашан ұмытпаймын.

	Қостанай филармониясында 10 жылдай қызмет еткен кезімде бұрын көрмеген, таныспаған аймақтарда болып, байтақ Республикамыздың бүкіл облыс, аудан, ауылдарын араладым. Қайда жүрсек те ата даңқын аздырмай, халыққа шын жүректен қызмет етіп, құрметіне бөлендік. Біраз жыл құрамында болып, ән шырқаған, ыстық-суығын бір көрген Қазақ эстрадалық ансамблі қазір де Қостанай филармониясының «Ақ бидай» атты ұжымы болып, елге өнер көрсетуде. Біздің орнымызды басқан, салтымызды жалғастырған жастарға зор абырой, ақ жол тілеймін.

	Қостанай қаласы, 1980 жыл.

	Әміренің үлкен әкесі Жанайдан ТУҒАН Темірбай, қашаубай, Есенбай, Тергеубай, Исабек атты бес АҒАЙЫНДЫ ҒОЙ. Осылардың Исабегінен ТҰҒАН НЫҒМЕТ қариямен де хат алысып ТYР,АНЫМДЫ айта кетейін. 1975 жылы 15 ақпанда ЖАЗҒАН бір хатында ол:

	...Әмiре аға туралы айталық:

	Бiздiң руымыз Тарақты, оның iшiнде Алагөз – Шәку деген атаданбыз. Арғы атамыз Жанай деген кiсi екен. Жанайдан 5 ұл туыпты. Олар: Темiрбай, Қашаубай, Есенбай, Тергеубай, Исабек деген бес ағайынды ұл. Тергеубай, Есенбай, Темiрбайлардан ұрпақ жоқ. Қашаубайдан қалған Әмiре едi, ол өлдi. Ал, Әмiреден қалған ұрпақ жалғыз қызы – Күләш. Исабектен – мен және менiң туған қарындасым Мақып. Әмiре ағай менен 10 жастай үлкен болмаса кем емес едi. Ол кiсiнiң әкесi Қашаубай атамыз ерте күнде өлсе керек. Әкесi өлген соң, Әміре аға менің әкем Исабектің тәрбиесінде болып өскен. Әміреге Тарақты ішінде Бөкей табынан Сәрсен деген кісінің қызын әперді. Совет өкіметі орнардан бірнеше жыл бұрын ол әйелі қайтыс болды. Содан өз қалауы бойынша Тобықты Ермағамбет дегеннің қызы Оразке деген әйелді алды… Қашаубайдан бір ұл бір қыз қалған. Әміре атамыздың бірге туған апасы Бәтима, Әміре екеуі де әкесі өлген соң біздің әкейдің тәлім-тәрбиесінде болып өскен жандар. Бәтима Олжай деген кісіде тұрмыста еді, ол кісілер қазір жоқ, қайтыс болған. Олардан ұрпақ жоқ.

	Әмiренiң де, менiң де әкемiз Жаңа Семейде жерлендi. Қазiр ол кiсiлердiң жерленген жерiндегi қабiрi үстiне үйлер, монша салынып кеткен. Бұрынғы уақытта Семейде ән-күй сахнасы, театр болған жоқ-ты, бiрақта Семей қаласындағы Ертiстiң аржақ, бергi жағында Әмiресiз жиын-той өткен жоқ. Жасы 90-ға тақаған Мәдиан дейтiн ақсақал бар. Қашаубай атаның Семейге қай жылы келгенiн сұрағанымда, ол қария:

	«Қашаубайдың кедейлiгi әлемге белгiлi. Семейге тiптi ертеде, салт кезiнде түсiп кеткен. Әмiренiң шешесiмен Жаңа Семейде үйленген», – дедi.

	Бертiн келе Кеңес үкiметi келген соң ойын-сауыққа қатысқанындағы жарнама, газет жүзiндегi фотосуреттердi көрiп жүрсек те, кейiн керек болады деп сақтамадық Әміре ағайдың мінезі салмақты, орта бойлы, маңдайы қасқа, қалжыңды жақсы сүйіп тыңдайтын ақ-сары жігіт болатын, – деп Нығмет ақсақал айта қалғандай тың мағлұматтарды жеткізіп тұрды.

	Бала кезінен Әміренің жанында жүріп, шәкірті болған, 1972 жылы «Ән атасы Әміре» атты кітап жазған Мұқатай Тоқжігітовтың ақыл, кеңес айтып жазған хаттарының да Әміре шығармашылығын зерттей түсуіме септігі тиді.



	* * *

	Әміре атамыздың күйеу баласы (Кyләш Әміреқызының жолдасы) Сейтім Жақыпов та сол бір қызыyты кезеңдерден тыс қалмай, үзбей хабарласып тyрды. Оның «Әміре» кітабы жарық көріп, қостанай жеріне АЛҒАШ ТАРАЛҒАНЫ жөніндегі ТОЛҒАНЫС хатын ТОЛЫҒЫМЕН беруді жөн санадық.

	Қымбатты Жарқын!

	...Ардақты атамыз туралы жазған еңбегің бүгін ғана қолыма тиді. Жуықта бұл жаққа да жеткізіп түсірген екен. Өз көңілім өте риза болдым. Ахмет Жұбанов ағамыздан кейінгі Әміренің атын халықтық деңгейге жеткізе таныстырып отырған, қалқам Жарқын, әйтеуір сенсің. Бар өкініші сол, әттең, тәтең өз көзімен көре алмай арманда кетті-ау!

	Осындағы қазақ атаулы түгел жұмылып барып, аудан орталығындағы барлық түскен даналарын тегіс алып келсе де, көбіне жетпей де қалды. Қостанайға баратын кісілерге тапсырыс беріп жөнелтіп жатыр. Таралымы неге өте аз болды екен?

	Осы хат қолыңа тисе, маған дереу хат жазсаң деп едім.

	Басқа да айтар жайлар бар еді.

	Әзірге хош!

	Сағынышты сәлеммен ағаң Сейтім, 26 тамыз, 1978 жыл.



	* * *

	Іздену ұзағынан сүйіндірді. Басқа кітаптарымды былай қойғанда, Әміре атам жайлы ғана бес кітаптың, бір телепьесаның және әндері жазылған күйтабағының авторы болдым. Алайда қазақ атын айдай әлемге танытқан Әміре рухын жеріне жеткізе толығымен айшықтадым деп мен де, басқа да, сірә, айта алмаспыз. Ғылымның түбі шексіз. Оған адам баласы жетпеген. Анық белгілісі әрбір көш керуен ұрпағы ғылымның даңғыл жолын, оның түпсіз тереңдігін өзінше саралап өтеді. Ол – анау Аристотельден, Сократтан, Геродоттан, Фарабиден, Абайдан келе жатқан философиялық заңдылық.

	Ақ патша заманы Әмірені тудырды. Кеңес заманы оны өсірді де, өшірді де. Ал, қазіргі заман ұрпағы Әміре рухын қайта көтеру үстінде. Неге десеңіз Әміре белгілі бір қоғам өнерінің өшпес көшбасшысы болды. Ол біреулерге ұнамаса, олар да көш керуенде өтеді. Ал, інжу-маржандай кіршіксіз таза дәстүрлі өнерін келер ұрпақ електен өткізіп, алтынның мөлдірлігіндей тазалап алады. Сөйтіп, әр заманның өз талқы- талайын танимыз.



	ТҰМШАЛАНFАН ШЫНДЫҚ



	Әрине, ол заманның өз ерекшеліктері, қоғамға өз көзқарасы болды. Мәселен дүниеден өткен соң Әмiреге деген қоғами немқұрайлылық танылды. Оның жерленген жері, зираты жоғалды. Қырық жыл бойына Әміре жайлы айту ресми түрде еленбеді, ескерілмеді. Оның Парижге барған сапарында алаш ардагері, Кеңестің Қазақстаннан шыққан бірінші жауы Мұстафа Шоқаймен жолығып, достасқаны туралы ол кездері тіс жарып айтылмады. Айтылу мүмкін де емес еді. Тіпті Мәскеу, Петербург, Варшава, Берлин тәрізді Еуропа қалаларының архивтерін ақтарып, Әміре жайлы дерек іздеген менің өзім де Әміренің ОГПУ тізімінде болғанын естімеппін. Неге десеңіз ОГПУ тізіміне іліккен адамды жасырын аңдиды, жасырын өш алады, жасырын жазалайды екен.

	Дегенмен, Әміренің фонографқа жазылған дауысын тауып, күйтабағын шығаруым, енді, міне, кітабын жарыққа шығаруым, ол жерленген жерді іздеуге ұйытқы болуым – ел ішінде Әміре тағдырының белгісіз ақтаңдағын ашуға жетелеп, жаңа бір дүмпу әкелді. Ол – Әміренің ОГПУ тізіміне ілігуі еді. Әміренің өмір тағдырындағы қиыншылық, құсалық кезеңдеріне үңілу тұрды алдымызда. Әміре жайлы шындықтың бетін ашқан «Әнші көп, Әміре – жалғыз» деген алғашқы мақалам да жарық көрді.

	Онда: «Әміре өмірінің соңғы он жылы бір өкініш, бір үмітпен өтті. Неге десеңіз, Әміре Парижге барғанда алаш азаматы Мұстафа Шоқаймен жолыққан еді. Сол сапарда Мұстафа Әміре әндерін тыңдап, елге деген сағынышын білдіріп, бірнеше күн жанында жүргені белгілі. Әміре елге қайтып оралғанда Мұстафамен жолыққаны үшін «тыңшылардың» назарына ілікті, қысымына түсті.

	Ұлт театры шаңырағын бірге көтеріскен Социалистік Еңбек Ері, халық әртісі Серәлі Қожамқұлов 1974 жылы маған айтқан естелігінде: «Бүкіл халық қошеметіне бөленіп, атағы жер жүзіне кеткен Әміре Парижден аса көңілді де шатты оралды. Арада бір-екі ай өтпей жатып, бір күні бет әлпеті көгерген, көзі ісінген күйі жұмысқа келді. Не болғанын сұрадық. Ол: «Сұрамаңдар, мен айтпаймын», – деді. Оның осы көрінісі арасына айлар салып, қайталанып жүрді. 1929 жылы ұлт театры Алматыға көшті. Мұнда келген соң да Әміреде сол күй үзілген жоқ. Ұмытпасам, 1931 жылдың көктемі еді. Бір ойын-сауықтан соң Иса, Әміре үшеуміз айлы түннің аспанында үйді-үйімізге бірге тарастық. Сонда Әміре:

	«Мына пәлелердің менде не ақысы бар екенін білмеймін, түн жамылғысында қара киінген екеу үйден әкетіп, таң сәріге дейін ұстап қоя береді. Сондағы сұрайтыны: «Мұстафа не деді?» – дейді. – Айтқан әнімді тыңдап, көзіне жас алып, елге деген сағынышын білдіргеннен басқа естіген ештеңем жоқ, – десем, сенбейді. Сенген былай тұрсын, бірі ұстап тұрып, екіншісі қол жұмсап, көгала қойдай етеді», – деп көзіне жас алып, қиналып жүргенін жайып салды.

	Бәрінен де сорақысы: «Осынымызды бір адамға айтушы болсаң, отбасыңа зияны тиеді», – деп әбден қорқытатынын айтып, еңкілдегені естен кетер ме. Қайран Әміренің сол сөзі әлі құлағымда», - деген еді. Осыны Серағаң ішіңде жүрсін дегендей құлағыма сыбырлаған болатын. Ол кезде бұл туралы айту, жазу мүмкін емес-ті. Енді ойласам, Әміре жайлы шындық кейінгілер есінде жүрсін дегені екен.

	Әміренің ендігі өмірінің көңілсіз кейпін оның фото- суреттері дәлелдегендей. Мәселен, Семейден шығып 1917 жылы төңкеріс тұсында Петроградта болған, оқыған азамат Мұсағали Қаңлыбаевпен (атақты ғалым, дәрігер Жамал Қаңлыбаеваныңәкесі) 1921 жылытүскенфотосуретінде Әміре жайдары–жарқын, көңілді көрінсе, 1926 жылы сүйген жары Оразкемен, Иса Байзақовпен және сол жылдар шамасында Қалыбек Қуанышбаевпен, Қажымұқанмен, т.б. ұлт театры шаңырағын көтерісушілермен түскен фотосуреттерінде Әміре жүзі қатулы, күдіктің қара көлеңкесі бірге жүргендей сезіледі», – деп алғаш рет жазғанымды 1998 жылы жарыққа шыққан «Абай» журналының 2-ші санының 73-75 беттерінен оқуларыңызға болады.

	Арада алты жыл өткенде Серағаң айтты деп, менің жазғанымды Ұлттық қауіпсіздік комитетінің отставкадағы полковнигі Әмірхан Бәкірұлы нақтылай түсті.



	* * *

	Әмірхан Бәкірұлы 1974 жылы Серке Қожамқұлов маған сақтана отырып айтқан әңгімелерінің шындыққа айналғанына көзімізді жеткізіп, дәлелдеп берді. Әмірханға рахмет айтамыз. Ән атасы Әміре жайлы шындықтың беті ашылып, ендігі жерде осылайша ашық айтуға мүмкіндік алдық.

	Бүгiнгi таңға дейiн мерзiмдi баспасөз беттерiнде айтылмай келген шындықты жария еткен бiрлi-жарымды мақалалар да жарық көрiп үлгердi. Мәселен “Алтын Орда” газетiнiң 2002 жылдың 21 ақпан күнгi санында “Қазақтың ұлы әншiсi” деген атпен Ерлан Мұқатайұлының менiмен әңгiмелескендегi көлемдi мақаласы шығып, 1974 жылы менiң Серке Қожамқұловтан естiгенiмдi алғаш рет батыл жазды. Ерлан бауырымыз Әмiре жайлы ерекше толғаныспен шын жанашырлықпен және жан-жақты шолу жасай отырып, жақсы жазған.

	Шындықтың бетiн одан әрi аша түскен тағы бiр әңгiменi белгiлi ақын Маралтай Райымбекұлының қойған сұрақтары бойынша Республикалық тәуелсiз “Алтын Орда” газетiне жариялаған “Ұлтын әйгiлеген Әмiренi жұрты да аялауы керек” деген сұхбатымызда да жайып салған болатынбыз.

	Онда:

	– Лермонтовтың дуельде оққа ұшқанын естiген Иран бекзадасының өкiнгенi бар едi ғой. “Орыстарда таланттар көп қой, көп болғасын өлтiре бередi де…” – деген. Дәл осы сөз бiздiң ұлттың жүрегiне шөңге болып қадалатын қасiреттi де қозғай кетедi…

	Онда етек-жеңiне iнжу-маржан таққан Еуропа, Орта Азия түгiлi, ормандай орыстың мәдениетiне мұрнын шүйiре қарайтын. Күнпарақта жиырмасыншы ғасырдың жиырма бесiншi жылы болатын. Арғы тегiнiң төрiне ән түнеген қазақтың Әмiре Қашаубайұлы атты баласы күмiс көсiп отырған француз жұртын тiкесiнен тiк тұрғызып, таңғалдырып қайтқан сол жылы. Париж көшелерiне сыймай, перiштенiң құлағына жеткен Әмiренiң әнi екiншi ендiкте әлi әуелеп жүрген көрiнедi…

	Оғландарын отқа айдап, оққа байлап берген тұстағы ақтаңдақ тарихында Әмiренiң ажалы Құдайдан емес, қаҺарлы жүйеден келгендiгiн ендi ел бiлуi керек. “Алтын Орда” ән падишасы Әмiре Қашаубайұлы туралы жұртқа беймәлiм жайттардың бетiн ашқан – танымал күйшi, Қазақстанның еңбек сiңiрген қайраткерi Жарқын Шәкәрiм: “Ұлтын әугілеген Әмірені жұрты да аялауы керек...”, – деп сұхбатын бастаған.



	ҚЫРЫҚ ЖЫЛ ҚҰРАН ДӘМЕТКЕН АРУАҚ



	– Жарқын аға, ел арасында әншi Әмiре Қашаубайұлы жайлы әңгiме бола қалса, сiздiң де есiмiңiз аталады. Оның басты себебi – 1974 жылы Әмiренiң жоғалдыға саналған әндерiнiң үнтаспасын таптыңыз. Содан бергi жылдарда Әмiре жайлы сандаған концерт-кештер ұйымдастырып, көптеген зерттеу мақалалар жаздыңыз. Сол 1974 жылы жоғалдыға саналған Әмiре жерленген жердi, мyрдесiн, зиратын табуға, қyлпытас орнатуға үйытyы болдыңыз.

	Әмiре шығармашылығы жайлы “Әмiре”, “Амре Кашаубаев” (орыс тiлiнде), “Ән жұлдызы”, “Ән атасы – Әмiре” кiтаптарын жазып, жарыққа шығардыңыз. Мiне, осының бәрi Сiздiң де көптеген жылдар бойғы еңбектерiңiздiң жемiсi болар. Бәрi де ел есiнде. Ел құрметiнде.

	Дегенмен де Әмiре жайлы сыры ашылмаған әлi де қандай ақтаңдақтар бар деп санайсыз? Әңгiменi осы тұрғыдан бастасақ!

	– Әншi Әмiре 1888 жылы туып, 1934 жылы 46 жасында дүниеден өткенi белгiлi. Мына қызықты қараңыз, Әмiре дауысы жазылған фонограф үнтаспасы 1974 жылы табылды. Сонда, сол үнтаспа қырық жыл бойына неге iзделiнбеген деген сұрақ туады. Екiншiден, сол қырық жыл бойына Әмiре жерленген жердiң, мүрдесiнiң, зиратының орны қараусыз қалуы, жермен-жексен етiлiп тапталып, тайпалуы, сөйтiп жоғалдыға саналуы менi әлi күнге дейiн таңдандырады. Сонда 40 жыл бойына Әмiре зиратының басына барып, оның аруақ рухына бағыштап құран оқылмағаны ғой.

	– Осы айтқандарыңыз, әлде бiр күштiң Әмiренi ел жадынан шығаруға әрекет еткенi тәрiздi ойға жетелейдi екен…

	– Әлде бiр күштiң Әмiренi ел жадынан шығарамыз деуi, әрине, қисынсыз әрi негiзсiз. Мәселен, Әлкей Марғұлан, Мұхтар Әуезов, Сәбит Мұқанов, Жүсiпбек Аймауытов, Ахмет Жұбанов және Ромен Роллан, Анри Барбюс, Луначарский, А.Затаевич тәрiздi шетелдiк зиялылар Әмiренiң көзi тiрiсiнде-ақ әншiлiгiне баға берiп, айдай әлемге паш еткен. Әмiренiң есiмi көзiнiң тiрiсiнде-ақ аңызға айналған. Одан бергi уақыттарда Қайнекей Жармағамбетов “Әншi азамат”, Сапарғали Бегалин “Сахара сандуғаштары”, Мұқатай Тоқжiгiтов “Ән атасы – Әмiре” кiтаптарын жарыққа шығарса, ақындар Хамза Абдуллин мен Оразақын Асқар Әмiре жайлы поэмалар жазып, поэзия тiлiнде де сөйлеттi.

	– Олай болса, Әмiре жайлы айтылып жүрген қайғылы оқиғалар оның жеке басының, тағдырының трагедиясы деуге келер ме екен?

	- Тұжырымың дұрыс тәрiздi. Мәселенiң мәнi осында. Әмiре 37 жасында 1925 жылы Парижде ән айтып, әлем жұртшылығын таңдандырған ғой. Сол сапарында Париж қаласында алаш ардагерi Мұстафа Шоқаймен жолыққанынан бастап “Бiрiккен Бас саяси басқармасының” (ОГПУ) назарына, қырағы қадағалауына, аяусыз шүйлiгуiне iлiктi. Париж сапары қазақ әншiлiк дәстүрiнiң мерейiн өсiрiп, Әмiре даңқын айдай әлемге қалай паш етсе, дәл сол тұрғыда, осы сапары оның 1934 жылғы дүниеден өткенге дәйiнгi қалған 9 жылын құсалықпен өткiзуге душар өттi. Тағылған айып

	– “Мұстафа Шоқайдың Кеңестегi тыңшысы”. Оның түбіне жеткен – ОГПУ-дің тергеуі.

	– Мyстафа Шоқайдық Әмiремен жолыққаны шындыққа жанаса ма? Қандай жағдайда жолықты екен?

	– Ұзақ сапарға 1925 жылдың 27 мамыры күнi Семей қаласынан шыққан Әмiре Мәскеулетiп отырып сол жылдың 9 шiлдесi күнi бiр жарым ай жол жүрiп, әрең дегенде жеткен ғой Парижге. Содан Кеңестен келген делегация құрамында қазақ бар екен дегендi естiп, Мұстафа Шоқай Париждегi Әмiре орналасқан “Дария” қонақүйiне сәлем беруге келмей ме. Содан екеуi “Қайран қазағым-ай” десiп, төс қағыстырып дегендей, жыласып амандасқан ғой. Концерттен бос уақыттарында Мұстафа Әмiренi жанына ертiп қаланы аралатқаны, ресторанға апарып сыра iшкенi, екеуi фотосуретке түскенi, содан Ахмет Байтұрсынов пен Мiржақып Дулатовқа Әмiренiң қойын кiтапшасына жазып, сәлем жолдағаны тәрiздi деректердiң бәрi де шындық.

	– ОГПУ тыңшыларының Әмiреге қол жүгiртiп, қинаған кездерi болды деп санайсыз ба?

	– Әлбетте. Оған Әмiре екiншi рет шет елге шақырылғанында, атап айтқанда, 1926 жылы Англия сапарынан бас тартуы, келесi 1927 жылы Германияның Майндағы Франктфурт қаласына шақырылғанда тыңшылар назарында болуы дәлел. ОГПУ қызметкерлерiнiң Әмiренiң үйiн тiнткенi, қолхат алғаны, түн жамылғысында сан рет жауап алғаны, көгала қойдай етiп қол жұмсап, ұрып соққаны анық. Осы ауыртпашылықтың бәрi оның жеке басына, санасына, күнделiктi тұрмысына әсер етпей қоймаған. Отбасылық қайғысына әкелiп тiреген.

	– Осындайлық ауыртпашылық кезеңдерiнде Әмiре атамыздың әншiлiгi, нақтылай айтқанда, шығармашылық жолы қандайлық күй кештi екен?

	– 1934 жылдың 7 қараша күнi, Қазан төңкерiсiнiң 17 жылдық тойына арнап Е. Брусиловскийдiң “Қыз Жiбек” операсының премьерасы дайындалып, сахнаға қойылғаны белгiлi. Әмiре осы қазақтың алғашқы операсының шаңырағын көтерiсiп, негiзгi рөлдердiң бiрiнде ойнауға тиiстi болған. Алайда қарашаның 6-на қараған түнде Әмiре жұмбақ жағдайда дүниеден өткен. Марқұмның денесi Алматы көшелерiнiң бiрiнен табылған.

	Сол жылы Әмiре дауысын Мәскеуден дыбыс жазу мамандары келiп, әндерiн күйтабаққа жазу да жоспарланған болатын. Оған да үлгермедi. Қырықтан асар-аспасында Әмiренi ауру меңдей бастаған. Өмiрден өтер, қайтыс болар алдында қаршадай қыздары Күлән мен Күләштi “Көз қырыңды салып жүргейсiң” деп Ахмет Жұбановқа табыстауы өмiрден күдер үзудiң белгiсi тәрiздi көрiнедi. Әмiре дүниеден өткенде бүкiл елiмiз болып жоқтағаны сол кездерi шыққан барлық газеттерде молынан жазылған. Сәкен Сейфуллиннiң өзi “Казахстанская правда” газетiнiң 1934 жылғы 12 қараша күнгi санында орыс тiлiнде күңiренiп жоқтау мақала жазды.



	ОРЫС КYЙЕУ БАЛА ҚҰЛПЫТАСЫ



	– Айтқандарыңыз Әмiре атамыз дүниеден өткен соң, оны есте сақтауда қандайлық шаралар атқарылғандығы жайлы бiлуге жетелейдi. Сөз арнасын осы бағытқа бұрсаңыз.

	– Әмiре қайтыс болған соң Қазақстан Халық ағарту Комиссариатының 1934 жылдың 19 қараша күнгi берiлген нөмiрi 540-шы бyйрығында Әмiренiң есiмiн мәңгi есте қалдыру үшiн Қазақ драма театры ауласынан Әмiренiқ ескерткiш мүсiнiн орнату, Республикалық хореографиялық мектепке есiмiн беру керектiгi айтылған. Амал не, бұл бyйрық күнi бyгiнге дейiн iске аспай келедi.

	Рас, Алматыда Әмiре атындағы музыкалық қарашаңыраy мектеп болған. Бертiн келе нарық тегеурiнiнде ол ғимарат әркiмдерге сатыла келе қолды болып, ақыры әйгiлi әншi Әлiбек Дiнiшевтiң әншiлiк yйiне айналып отыр. Халық әншiсi ретiнде Әлiбектi де қyрметтеймiз, әрине. Алайда жарты ғасыр бойы музыкалық мектеп болған сол қарашаңырақ ғимарат маңдайшасына “Бұл үй бyрын Әмiре Қашаубайyлы атындағы мектеп болған” деген тақтайша iлсе, құба-құп болар едi.

	– Әмiре атамыздың мәңгiлiк мекенi, зираты қай жерде?

	– Мына қызықты қараңыз, 1974 жылы фонографқа жазылған Әмiре дауысы табылғанда 40 жыл бойы ескерусiз қалған Әмiре зираты еске алынды. Әмiре атамыз Алматы қаласының, Ташкент көшесiндегi Орталық зиратқа жерленген болып шықты. Жерленген жерi шөп басқан, тайпалған, қырық жыл бойына қараусыз қалған екен. Әмiре мүрдесiнiң табылуына қоғам қайраткерi Сара Есова, академик Әлкей Марғұлан, халық әртiстерi Серке Қожамқұлов, Қанабек Байсейiтов, Жүсiпбек Елебеков, жазушы Сапарғали Бегалин, Әшiмбек Бектасов, Әбiлмәжiн Сапақов ағаларымыз ерекше қолғабыс жасады. Олар: "Әмiре дауысын тапқан баламыз", – десiп, менi ерекше еркелетiп, жiгерлендiрдi.

	Осы ағаларымыздың қолымен Партияның Орталық комитетiне, Министрлер Кеңесiне, Мәдениет министрлiгiне Әмiреге құлпытас ескерткiш орнату жөнiнде хат жолданды. Сонымен не керек, 1974 жылғы осы әрекеттерiмiзден де нәтиже шықпады. Әмiре зиратына құлпытасты араға тағы жиырма жылға тақау уақыт салып, әншiнiң қайтыс болғанына 60 жылға тақағанда жеке қорынан 60 мың рубль шығарып, әншi Кенжегyл Сыздықова зайыбы Дмитрий Гусинцов менiң айтуым, көрсетуiм бойынша орнатты. Сөйтіп, 60 жыл өткенде ғана Әмiре қабiрiнiң басына есiмi жазылып, қyлпытас орнатылды. Осылайша, орталықтағы зираттың басын орыс күйеу бала көтердi.



	СОЛ “МОГИКАННЫҢ СОҢFЫ ТҰЯFЫ” ӘМIРЕ



	– Әмiре дауысын тапқаныңыз жайлы тiлге тиек етсеңiз.

	– Әмiре дауысы дыбыс жазудың атасы саналатын фонограф аппаратына жазылған. Гректiң фоно –дыбыс, граф –жазамын деген сөзiнен шыққан ғой. Осы фонограф аппаратына дүние жүзiне әйгiлi Э. Карузо, М. Ланцо, Ф. Шаляпин тәрiздi әншiлермен қатар, Әмiре атамыз да жазылған екен. Әмiре үнтаспасын 1974 жылдың 21 ақпан күнi Мәскеудегi дыбыс жазу мұрағатының «Қырғыз» бөлiмiнен тапқан болатынмын. О баста үнтаспа тiркеме құжатына “Киргиз Омре Кашаубаев” деп жазылып кеткен екен. Содан Қырғыз халқының мұрағаты бөлiмiнде жата берген ғой. Көп кешiкпей үнтаспа Алматыға жеткiзiлген соң сол кездегi Мәдениет министрi Жексенбек Еркiмбеков Әмiренiң замандастары Әлкей Марғұлан, Серке Қожамқұлов, Жүсiпбек Елебеков, Сапарғали Бегалин, Әнуарбек Байжанбаевтардың Әмiреге деген жүрекжарды лебiздерiмен күйтабақ шығаруды, күйтабақтың сценариі мәтінін текстiн маған жазуды тапсырды. Көп кешiкпей күйтабақ жарыққа шығып, қалың елге тарады. Осылайша осы жұмыстарды iске асырып, халық игiлiгiне айналдыруға себепкер болғаным жиырма жетi жасар жастық шағымның жемiсi болды деп мақтанышпен еске аламын.

	– Қазаyтың дәстүрлi әншiлiк өнерiнiң дамуындағы Әмiре атамыздың алатын орнын айшықтай кетсеңiз.

	– Әмiре – өз заманында әлем жұртшылығын таңдан- дырған, ХІХ ғасырдың аяғы мен ХХ ғасырдың басындағы адамзат баласының қайталанбас ұлы тенор әншiсi. Оның әншiлiк құндылығы Бiржан сал, Ақан серi, Мұхит, Жарылғапбердi, Мәди сынды замана тұлғаларының әншiлiк дәстүрiн Кеңестiк кезеңге жалғастыруында болып саналады. Елубай Өмiрзақовтың Әмiренi “Самородный сары алтын” деуi Серке Қожамқұлов пен Жүсiпбек Елебеков, Манарбек Ержановтардың “Әмiре бәрiмiзге ұстаз болды” дейтiнi асылдың сынығы, тұлпардың тұяғы екенiн дәлелдейдi. Орысша нұсқамен айтқанда, Әмiре ХІХ ғасырдан аман-сау жеткен шын мәнiндегi “Последний могикан” едi.

	Мен бұл сөзiмдi бұрын да жазғанмын, әлi де айтамын.

	– Әмiре есiмiн, мyраларын жаңғырту жолында алдағы уақытта қандай жұмыстар атқарылуы керек деп ойлайсыз? Мәселен, туған жылына арналған мерейтой өткiзу шаралары деген тәрiздi жоспарлы ойларыңыз бар ма?

	– Үстiмiздегi жылы Мұхтар Әуезов атындағы академиялық драма театр өзiнiң 80 жылдық мерейтойын атап өтпек. Ал, осы театрдың тұңғыш директоры Дiнше Әдiловтың қолымен берiлген бiрiншi бұйрығында, театр тарихында, театрдың тұңғыш актерi болып қызметке қабылданған адам Әмiре Қашаубайұлы екенiн бiрiмiз бiлсек, бiрiмiз бiлмеспiз. Әмiренiң осы театр сахнасында ойнаған рөлдерiн атай отырып, ерекше еске түсiрiп, құрметтеу қажет.

	Белгiлi зерттеушi, композитор Якуда Амандықов ағамыз өткен жылы Әмiре атында қор ұйымдастырып, бiр жақсы iстi бастаған болатын. Алғашқы бiр басқосуына шақырылған да едiк. Әмiре өмiрiнiң соңғы жылдарындағы қиыншылықта өткен тағдырын еске алуда, қайтыс болған соң да елеусiз, қараусыз қалған қыруар жұмыстарды атқаруда, есiмiн мәңгi есте сақтауда Якуда ағамыз бастаған қор қызметкерлерi алдағы уақытта қажымастан еңбек етедi деп сенемiз.

	Осы орайда, “Ұрпақ озған сайын Әмiре жөнiнде талай кiтаптар, дастандар, жазыла бередi”, – деген Ахмет Жұбановтың аталы сөзi еске оралады. Әмiренi көзi көргендер болса өмiрден өттi. “Бұрын-соңды Республика көлемiнде Әмiренiң 80, 90, 100, 110 жылдық мерейтойлары аталынды немесе қайтыс болған жылы еске алынды дегендi естiген емеспiн. Бұл – шығар күндей шындық. Ендi осы стереотиптi жою керек”, – деп жаза келе, газетте 2008 жылы атап өтiлмек, Әмiре атамыздың 120 жылдық мерейтойына байланысты оның аруақ рухына бағышталған, мен ұсынған жоспарды да келтiрген екен.



	Жарқын ШӘКӘРIМ:

	– Алла бұйырса, келе жатқан 2008 жылы туғанына 120 жыл толмақ Әмiре мерейтойына төмендегiдей дайындық шараларын iске асыру қажет деп санаймын, олар:

	1. Әмiре жайлы жазған Мұхтар Әуезовтың, Әлкей Марғұланның, Сәбит Мұқановтың, Ахмет Жұбановтың, Сапарғали Бегалиннiң, Елубай Өмiрзақовтың, Қалыбек Қуанышбаевтың, басқадай да көптеген авторлардың естелiктерiн, Қайнекей Жармағамбетовтың “Әншi азамат” повесiн, Мұқатай Тоқжiгiтовтың “Ән атасы – Әмiре” кiтабын, Хамза Абдуллин мен Оразақын Асқардың поэмаларын, менiң де Әмiре жайлы жазған кiтаптарымды сол қалпында қайтадан жеке-жеке бастырып шығару кезек күттiрмейтiн жұмыстар болуға тистi. Әмiренiң асқақ әншiлiгiн айшықтайтын құнды дүниелер, мiне, осылар. Ал Әмiре шығармашылығын зерттеймiз дегендерге осы аталған авторлар еңбектерiне сүйенгенде немқұрайлы қарамай, сiлтеме көрсету арқылы пайдалану қажеттiгiн ескертемiз.

	2. Алматыдағы Гоголь мен Пушкин көшелерiнiң қиылысындағы жарты ғасыр бойына Әмiре есiмiмен аталып келген музыкалық мектеп ғимаратына (бұл күндерi басқа мекемеге айналған) “Бұл үй 1934 жылдан - 1990 жылдарға дейiн Әмiре Қашаубайұлы атындағы музыкалық мектеп болды” деген Әмiренiң есiмi жазылған тақта iлу.

	3. Қазақстан астаналары болған Қызылорда, Алматы, Астана және туған елi Семей қалаларында Әмiре тұрған үй маңдайшаларына ескерткiш тақта iлу. Әмiренiң есiмiмен көше атау.

	4. Әмiре Қашаубаев атындағы Республикалық халық әндерiн орындаушылардың конкурсын жандандыру.

	5. Халық ағарту комиссариатының 1934 жылғы 19 қараша күнгi “Әмiреге мүсiн орнату” жөнiндегi нөмiрi 540 бұйрығына назар аударып, ескерткiш орнатуға әрекет жасау.

	6. Өткен ғасырдың 70 жылдарында Қазақ ССР Министрлер кеңесiнiң шешiмiмен мүсiншi Т.В. Андрющенко сомдаған Әмiре ескерткiшiнің қай жерде, қай аулада жатқанын iздеп табу.

	7. Әмiре дауысы жазылған күйтабақты “Сиди дискiге” көшiру.



	Мiне, осы жұмыстар iске асырылар болса, Әмiре атамыз- дың әншiлiк өр тұлғасы жұрт назарында әлi де айқындала да, айшықтала да түсерi сөзсiз. Ең бастысы, әншi атамыздың аруақ рухына деген парызымыз ақталмақ. Осы жұмыстар шын жаны ашитын адамның ойлайтын ойы, атқарар мақсаты болмақ. Сонымен қатар, Әмiре бастаған дәстүрлi әншiлiк өнерiмiзге деген көпшiлiктiң сүйiспеншiлiгi болмақ. Нақтылай түйiндеп айтқанда, ұлы әншi мұрасын қастерлеу, ұрпаққа жеткiзу ұлтымызға, мәдени мұрамызға сын болмақ.



	***



	ТҰРFЫЗЫЛМАЙ ҚАЛFАН ЕСКЕРТКІШ



	Осы сұрақ жөнiнде мен “Қазақ әдебиетi” газетiне мақала жазған болатынмын. Әмiре атамыздың жерленген жерi табылған соң, көп кешiкпей қабір басының қырық жылдан берi қараусыз қалғанын жеткiзiп, жоғарыда аталған ағаларымыздың қолымен Әмiреге ескерткiш орнату керектiгiн жазып, Дiнмұхамед Қонаев ағамыздың атына хат жолдамасымыз бар ма. Көп кешiкпей бұл жұмыстар Қазақ ССР Министрлер кеңесiне тапсырылып, олардың шешiмiмен Әмiре мүсiнiн тұрғызуға 5000 рубль бөлiндi. Осы шешiм негiзiнде 1974 жылдың 9 шiлдесi күнi Қазақ ССР Мәдениет министрлiгiнде Әмiреге орнатылатын ескерткiш мүсiннiң эскизi мен жобасын бекiттi. Ескерткiш мүсiннiң авторы болып мүсiншi Татьяна Викторовна Андрющенко тағайындалды.

	Т.В.Андрющенко өз шеберханасында жылдан астам еңбек еттi. Нәтижесiнде алты метрлiк Әмiре тұлғасы бой көрсетiп, дайын болды. Ескерткiш 1978 жылы Әмiренiң туғанына 90 жыл толуына орай жезден құйылып орнатылады деп жоспарланған болатын.

	Мүсiншi Т.В. Андрющенконың шеберханасында түсiрiлген Әмiре ескерткiшiнiң фотосуретi үзеңгiлес досы Серағаңның төсқалтасында жүрушi едi. Көзi тiрiсiнде бiр қажетi болар деп маған берген болатын. Ендi, мiне, сол Әмiре ескерткiшi қайда, Т.В. Андрющенко қайда деп iштей қапаланамыз.

	Мәселе Т.В. Андрющенкода емес екен. Неге десеңiз Әмiре ескерткiшiн орнату жөнiндегi бұйрық осы кiтаптың басында атап өткенiмiздей, бұрын да шығыпты. Әмiре қайтыс болып жерленген соң, топырағы суымай тұрып Қазақ АССР Халық

	Ағарту комиссариатының 1934 жылғы 19 қараша күнгi №540 бұйрығында Қазақ ұлт театры шаңырақ көтергенде театрдың бiрiншi бұйрығы бойынша қабылданған тұңғыш актерi ретiнде және өмiрiнiң соңына дейiн осы театрда еңбек етуiне байланысты Ұлт театры (Қазiргi М.Әуезов атындағы академиялық драма театры) ауласынан Әмiреге ескерткiш орнату керектiгi жазылған. Амал не, бұл бiрiншi бұйрық та орындалмады.

	Сонымен үкiмет тарапынан арасына қырық жыл салып, екi рет әрекет етiлсе де, екеуiнде де Әмiреге ескерткiш орнатылмай қалды. Бұған себеп Әмiре 1925 жылы Францияға барып ән айту сапарында алаш ардагерi Мұстафа Шоқайдың сағынышты достық құшағына орануы, екеуi фотосуретке түсуi, сырласуы болды деуге негiз бар. Осыдан бастап Әмiренiң алаңсыз әншiлiгi ендi жеке басының трагедиясына айналды десе де болады.

	Осыдан бастап Әмiре ғұмырының қалған 9 жылы ой тұсауында, жанкештiлiк құрсауында өттi. Неге десеңiз, ОГПУ делiнетiн мекеме тыңшылары Әмiренi Мұстафа Шоқайдың Қазақстандағы байланысшысы ретiнде бағалап, жөнсiз көп мазалай бастайды. Әмiреден сан рет қолхат алынды. Сан рет үйiн тiнттi. Сан рет соққыға жықты. Сан рет қорқытып, үрейлендiрдi. (Бұл туралы «Абай» журналының 1998 жылдың № 2 санында шет жағасын жазған болатынмын). Осыдан соң Әмiре екiншi рет шетелге аяқ баспайтындай болды. «Советская степь» газетiнiң 1926 жылғы 19 мамыр күнгi санында «Францияға, Англияға тағы да концерттiк турнемен шақырылған едi. Әмiре бұл сапардан бас тартты», – деп жазғанының астарында терең мән жатқанын түсiну қиын емес.

	ОГПУ тiзiмiне мықтап iлiккен Әмiре есiмi ендiгi жерде фәниде ғана емес, бақида да қорланатын болды. Оның басты айғағы – Әмiре жерленген жердi жасыру, жер етiп тегiстеу, 1934 жылы қайтыс болғандар есiмдерiн айғақтайтын зират кеңсесiндегi журналды жоғалту, сөйтiп Әмiре деген есiм болмағандай ету. Бұйрық шығара тұра Ұлт театры ауласынан ескерткiш мүсiн орнатқызбау тәрiздi пиғылдар iске асты. 1974 жылы Әмiре ескерткiшiн орнату жөнiнде шешiм шығарылса да, орындалмай қалуы, әрине, көп нәрсенi аңғартқандай.

	Сонымен тағы да үнсiздiкпен жиырма жыл өттi. Әмiреге ескерткiш орнатамыз деп жарғақ құлағы жерге тимей жүгiрген ағаларымыз бұл жарық дүниеден өттi. Содан 1994 жылы Әмiре қайтыс болғанына 60 жылға аяқ басқанда, яғни 1992 жылдың 5 қарашасы күнi Әмiре қабiрiнiң басына қyлпытасты жеке қорынан 60 мың рубль шығарып, әншi Кенжегyл Сыздыққызы мен зайыбы Дмитрий Гусенцов орнатты. Орнатуын орнатты-ау. Алайда зираттың ашылу рәсiмiне санаулы кyндер қалғанда баз бiреулер тағы да қиратып кеттi. Бұл жөнiнде «Вечерняя Алма- Ата» газетiнiң 1992 жылдың 29 қазан күнгi санында

	«Кощунство на кладбище» деген мақала жарияланды. Онда, «Ұлы әншi Әмiре жерленген зираттағы қабiрiнiң құлпытасын жермен-жексен, күл-талқан етiп талқандады», – деп Алматы халқын тағы бiр дүрлiктiрдi. Қазақтың Кенжегүлдей қайсар қызы намыс-қайратына мiнiп, қалалық әкiмшiлiкке барып жүрiп, бiр апта iшiнде зиратты қайтадан қалпына келтiрдi. Сөйтiп, ұлы әншi жерленгеннен кейiн 60 жыл дегенде Әмiре зиратына келiп, құран бағыштаудың мүмкiндiгi туды.

	Әрине, Әмiре есiмiне байланысты ештеңе де атқарылмай қалды десек, әбестiк болар едi. Өз кезiнде халқымыздың көрнектi қоғам қайраткерi, Қазақ ССР мәдениет министрi Жексенбек Еркiмбеков Әмiре Қашаубаев атындағы Республикалық халық әндерiн орындаушылардың байқауын ұйымдастыруға ат салысып, Әмiре мұрасын сақтауға өлшеусiз үлес қосты. Ал, бiздiң бүгiнгi әңгiмемiз Ұлы әншiнiң қайтыс болғанына 70 жыл толуына орай еске түсiрiп, тұрғызылмай қалған ескерткiшi жайлы ғана қысқаша айту едi. Әмiреге ескерткiш орнату жөнiнде ендi, үшiншi рет қаулы шықса, тұрғызылуы әбден мүмкiн деп санаймын. «Нарық… нарық..», – деп шапқылап жүрiп, ол ескерткiштi орнатуға бiздiң ұрпақ үлгермесе, келесi ұрпақ ойланар.



	***

	КYЙТАБАҚ



	Әмiре дауысы жазылған фонограф валигiн Мәскеу қаласында реставрациялық өңдеуден өткен соң, 1975 жылы Қазақ ССР Мәдениет министрлiгi Сапарғали Бегалин, Әлкей Марғұлан, Жүсiпбек Елебеков, Әнуарбек Байжанбаев, Серке Қожамқұловтардың лебiз бiлдiруiмен Бүкiлодақтық «Мелодия» фирмасынан жарыққа шығарды. Күйтабақтың сөзiн жазуды және жалпы ұйымдастыру жұмыстарын маған тапсырды. Көп кешiкпей күйтабақ жарыққа шықты. Ол кезде жүргiзушiнi көп жағдайда «лектор» деген сөз тiркесiмен атайтын болған. Күйтабақтың лекторы қазақтың майдайына бiткен жүргiзушi, диктор Әнуарбек Байжанбаев болып бекiтiлдi. Аталған ағаларымызбен бiрнеше ай бойы қызу жұмыстар жүргiзгенiм есiмде. Осыдан 80 жыл бұрын фонографқа жазылып, 1975 жылы күйтабаққа түсiрiлген «Әмiре әндерi» күйтабағында сөйленген сөздер төмендегiдей.

	Грампластинка ф-25 Грант общая звучание 25 мин. 00 сек.



	УТВЕРЖДАЮ:

	Еркинбеков Министерство культуры Каз ССР Амре Кашаубаев Воспоминания современников:

	Бегалин С. — писатель Кожамкулов С. — Народный артист Каз.ССР Елебеков Ж. — Народный артист Каз.ССР Маргулан А. — Академик АН Каз.ССР Автор текста ведущего Шакаримов Ж.

	Чтец — Байжанбаев А. Город Алма-Ата 1975 г.



	КYЙТАБАҚТЫҢ І ЖАFЫ

	ЛЕКТОР:

	Қазақтың өткен замандарда өмір сүрген әйгілі әнші, күйшілерінің асыл мұралары біздің заманға әртүрлі жолмен жетті. Күйші-композиторлардың өз шәкірттері болды, көптеген күйлер солардың орындауында ұрпақтан-ұрпаққа ауыса келіп, кейін қағаз бетіне түсті, бертінде талантты домбырашылардың, оркестрдің орындауында пластинкаға, пленкаға жазылды, әншілердің мұрасы да осылай сақталды. Ұлы әнші Әміре Қашаубаевтың орындайтын әндерін күні бүгінге дейін біздер қағазға түскен нота бойынша білуші едік. Әншінің өз орындауындағы бірде-бір әні белгісіз болып келген.

	Енді, міне, Әміре қазір біздің алдымызда өзі … я-я, өзге ешкім емес, өз аузымен ән салып бергелі отыр.

	Бұл не ғажап. Әміренің бар болмысы, өмірінің бар мазмұны ән, тек қана ән еді. Сол әні, Әміренің өз дауысымен шырқаған әні қайта оралғаны оның өзі оралғанымен барабар емес пе?

	Бұл сіздер тыңдағалы отырған Әміренің дауысы әншінің 1925-1927 жылдар аралығында Мәскеуге барған сапарларының бірінде фонографқа жазылып алынған.

	Фонограф — дыбыс жазу аппаратының алғашқы тым қарапайым түрі. Сол себепті Әміре әндерінің жазылу сапасы, дыбысының анықтығы, тазалығы ойдағыдай емес. Оның үстіне, жарты ғасыр архивте белгісіз жатып, фонограф валигінің ескіріп тозғандығынан Әміре әндерінің мына пластинкаға түскен қалпында да техникалық ақаулықтар жоқ емес.

	Әміренің о баста фонографқа жазылып алынған бұл жеті әнін ұзақ жылдар іздену нәтижесінде Мәскеудің орталық архивінен таптық. Бұл әндерді фонографтан грампластинкаға аударып жазуда Мәскеудегі Бүкілодақтық “Мелодия” фирмасының реставрациялау мамандары дауыстың барынша табиғи да таза шығуын қадағалап, үлкен еңбек етті.

	Сөйтіп, Әміре әні қазақ даласына қайта оралды, туған аспанында қайтадан қанат қақты.

	Қанатың талмасын, қыран ән! Енді Әміренің өзін тыңдайық.

	(“Балқадиша” әні орындалады).

	ЛЕКТОР:

	Фонографтың дыбыс жазу мүмкіндігі шағын болғандық-

	тан, жеті әннің бәрі де жаңағы орындалған “Балқадиша” әніндей қысқа қайырылады.

	Ал, ендігі орындалатын “Жалғыз арша” әнінің де сөзі қысқа, оның үстіне жазу сапасы төмен. Соған қарамастан, Әміренің дауысы еркін самғап, шырқау биікке көтеріледі.

	(“Жалғыз арша” әні орындалады)



	ЛЕКТОР:

	Әміре жайлы әншінің ауылдасы жазушы Сапарғали Бегалин былай дейді:

	“Әміремен біз бір болыстас, жерлес туыспыз. Бірақ, көшпелі ауыл арасы алшақ болып, балалық шағымыз қанаттас болған жоқ. Әміремен жете танысып үйірлескенім 1912-13 жылдары Семей шаһарында болды. Сұраса келгенде, Әміре менен жеті жас үлкен екен, өзі аға болып, іні тұта танысты.

	Әміре бұрынғы Семей губерниясы Қарқаралы уезі Дегелең болысында 1888 жылы туған екен. Әкесі Қашаубай еті тірі кедей шаруа болған. Әміре әнді жас күнінен әдеттеніп айтып, ауыл ішінде әнші бала атанды. Оны әнге баулыған немере ағасы әрі әнші, әрі ақын Серік деген кісі екен.

	Мен Семейде Әміремен танысқан кезімде Әміре Семей шаһарында аты әйгілі әнші еді. Ол кезде “ар жақ, бер жақ” атанатын Семей қаласының той думаны, арал серуені Әміресіз өтпейтін. Әміренің сол кездегі өте мәнеріне келістіріп айтатын әндері “Үш дос”, “Ағашаяқ”, “Бес қарагер” болатын.

	Мен Әміренің осы әндерді айтқанын 1913 жылы Аралдағы бас қосудағы бір мәжілісте тыңдап, сүйсінген едім. Әміренің сондағы үні әлі күнге құлағымда күмбірлеп тұрғандай болатын. Әміренің асқақ үнін, әсем әндері мен шырқаған сол әндерін, міне, бүгін тағы тыңдап, өзін көргендей сүйсініп отырмыз.

	Халқымыздың ән асқары атанған күміс көмей, жез таңдай саңлағы Әміре 1925 жылы Париж қаласында әлем аспанынан халқының әнін асқақтата шырқағанын естігенде орасан қуанған едік. Міне, бүгін өлген тіріліп, өшкен жанып, сол әндерді тағы қуаныштап отырмыз”.

	(“Бес қарагер” әні орындалады).

	ЛЕКТОР:

	Әміренің замандасы, өкшелес інісі, шәкірті, қазақтың

	ұлттық театр өнерінің ірге тасын қалаушылардың бірі, Қазақ ССР-ның халық әртісі Серке Қожамқұловқа сөз берелік:

	“Мен алғаш рет Әмірені 1925 жылы қазақ театры ашылғанда көрдім. Ән деген нәрсе әркімге қона бермейді ғой.

	Талай әншілерді көп естіп жүрдік, бірақ тап Әміредей әнді нақыштай, қуаныш, күйінішін жүрекке жеткізе айтатын әншіні кездестірген емеспін.

	Әміре алғаш рет “Еңлік-Кебектегі” Жапал рөлінде ойнады. Онда ол “Көк көбелек” әнін салатын еді. Спектакль біткен соң жұрт сұрап отырып, оған ән салғызатын.





Әміре кей әндерді өзі өңдеп, жанынан жаңаша әуен, үн қосып, түрлендіріп жібергенде, сүйсіне тыңдаушы едік. Сол кезде жалпақ елге даңқы кеткен Әміренің мінез-құлқы, кішіпейілділігі, көпшіл-қарапайымдылығы өз алдына бөлекше еді. Бір ренжуді білмейтін, ақкөңіл Әміре жол жүргенде де ойын-сауықтың қызығы, алтын қазығы сияқты көрінетін. Әміре бәрімізге де ұстаз еді.

	Мына Әміре дауысын ести отырып, біріншіден, сол өткенді еске түсірсек, екіншіден, мұра қастерлеудегі парызымызды ақтайтындай осы еңбекке ризалығымды білдіремін”.

	ЛЕКТОР:

	Әміре орындауында “Дудар-ай” әні аса серпінді, ширақ естіледі. Әншінің ашық та таза дауысы әр тұста алуан құбылып, әннің сөзі мен мәнін, барша бояуын тыңдаушыға мейлінше әсерлі, ажарлы қалпында жеткізеді.



	(“Дудар-ай” әні орындалады).



	КYЙТАБАҚТЫҢ ІІ ЖАFЫ

	ЛЕКТОР:

	Ұлы Октябрь революциясының жарқын таңы атқанға дейін тұрмыс тауқыметінен тұншыға келген азамат әнші біраз жылдар еңсесін көтере алмай келген-ді. Тек қана, дүбірлей келген 17-інші жыл бүкіл қазақ даласына, оның асқан дарынды өнерпаздарына бостандық, еркіндік өнерін сыйлап, жыршының делебесін қоздырып, шабытқа-шабыт қосты. Томағасы сыпырылған қырандай ән қанатын қомданған ақиық әнші өнер атты арналы өзеннің тұңғиығына құлаш ұрды.

	Міне, 1925 жылдың жазы келді. Европаның төрінде Париж қаласында ашылған Бүкілдүниежүзілік көрмеде этнографиялық үлкен концерттер жүріп жатты. Әлемнің әр тұсынан жиналған үздік өнерпаздар сахнаны ән мен күйге бөледі.

	Солардың арасында сонау қияндағы қазақ даласы Арқадан келген бір әншінің таңғажайып дауысы зиялы талғампаз тыңдаушы қауымның бірден назарын аударды.

	Француздың ұлы жазушысы, өнердің, музыканың білгір сарапшы сыншысы Ромен Роллан: “Мен Шығыста әншіні бұлбұл құсқа неге теңейтінін енді түсіндім”, – деді, — Әмірені тыңдағаннан кейін.

	“Мен мұндай әншіні сирек кездестірдім”, — депті әйгілі жазушы Анри Барбюс таңғалып, таңдай қағып.

	Бұл әнші — Қашаубай баласы өзіміздің Әміре еді.

	Өнерге сусындап өскен француз жұртшылығы Әміренің асқақтата шырқаған “Ағашаяқ”, “Смет”, “Ардақ”, “Жалғыз арша”, “Бес қарагер”, “Қанапия” әндеріне Париж аспанын жаңғырықтыра қол соқты.

	Бүкіл әлем алдында Әміре өзінің туған қазақ халқының, оның ұлттық өнерінің мерейін өсіріп, аспанға көтерді.

	Әміренің Париж сахнасында тамылжыта салған әні “Ағашаяқ”, — Әміре шығармашылығының асқар шыңы.

	(“Ағашаяқ” әні орындалады).

	ЛЕКТОР:

	Әміренің замандасы Қазақ ССР-ның халық артисі

	Жүсіпбек Елебеков былай дейді:

	“Әміренің аты маған бала күнімнен таныс та ыстық еді. 1920 жылы атақты әншіні тұңғыш рет өз көзіммен көрдім, әнін тыңдадым, содан бастап Әмірені өзіме ұстаз тұтып, одан сабақ алдым. Оның әр жолы шырқау биігі зор, иірімі кең әндерді еркін айта беруі қайран қалдыратын. Әміренің дауысы таза, ашық, биік еді. Әлі есімде, ол ашық далада концерт бергенде 7-8 шақырым жерде жүрген малшылар Әміренің дауысын естіп, қайта жиналып келіп, қолқалап отырып, тағы ән салғызатын.

	Тап сондағыдай, қазір де, міне, кәрі-жасымыз жиналып, пластинкада Әміренің өз орындауындағы әндерді тыңдап отырмыз. Бұл қуанышты тамаша сәт.



	ЛЕКТОР:

	Ендігі тыңдайтындарыңыз “Үш дос”. (“Үш дос” әні орындалады).

	ЛЕКТОР:

	Әміре 1927 жылы Германияның Майндағы Франкфурт қаласында өткен Дүниежүзілік көрмедегі концерттерге қатысып, тағы да қазақ өнерінің даңқын жалпақ дүниеге паш етті. Әміре әншілігін А.Луначарский, А.Затаевич, М.Әуезов, Қ.Сәтбаев, А.Жұбанов аса жоғары бағалады.

	Әміренің Париж сапары туралы тұңғыш мақала 1925 жылы Семей қаласында шығатын губерниялық “Қазақ тілі” газетінде басылды. Оның авторы сол кездегі жас жігіт, студент, қазіргі академик Әлкей Марғұлан болатын.

	Ол мақаласында:

	“Семей қаласындағы атақты әнші Әміре Қашаубайұлы Мәскеудегі халық-ағарту комиссары Луначарскийдің телеграмма арқылы шақыруы бойынша 15 июньде болатын Францияның Париж қаласындағы Бүкіл дүние көрмесіне 27 майда жүріп кетті.

	Әміре есен-сау Париж қаласында әдеби сауық көрмесінде ән салатын болса, күншығыс еліндегі Арқаның сұлу әндерін Европа композиторларына, әншілеріне сұлулап түсіріп береді деген үміт зор.

	Әміремен қойылған сауық кешінің сатуға билет жетпей қалатын уақыттар да болатын. Әміре – қырдың әдемі-сәнді әнін кейінгіге тапсыратын көзі.

	Мәдениет гүлінің бір жапырағы, Әміренің аман жүріп, қайтуына тілектеспіз”, — дейді Әлекең.

	Әміренің әншілік мұрасын жинау, оны кейінгіге жеткізу бағытында игілікті істер жүргізіліп жатыр. Әншінің өмірі мен творчествосы, әншілік ерекшеліктері туралы ғылыми- зерттеу жұмыстары қолға алынды. Көптеген тың деректер жинау ісінде Әміренің қызы Күләш Қашаубаева, күйеу баласы Сейтім Жақыпов, жақын туысы әрі шәкірті Мұқатай Тоқжігітовтер игілікті еңбек сіңірді.

	Осыдан 50 жыл бұрын фонографқа жазылған Әміре дауысының табылуы көп көңілін елең еткізді. Өнерді қадірлей өскен халқымыз тарихында әлемді таңдандырған әншінің орны ерекше. Оның орындаушылық шеберлігі – қазіргі әншілерге үлкен мектеп, өнеге.

	Енді “Смет” әнін тыңдайық.



	ЛЕКТОР:

	Қоңыраудың қоңыр үніндей күмбірлей шыққан әнші дауысы тыңдаушы көңілін қуанышқа, сұлулыққа кенелтеді. Бұл жолы да фонограф ақаулықтары білінсе де, сұлу дауыс сырын жоя алмайды.



	(“Смет” әні орындалады).



	“Өлді деуге бола ма, ойлаңдаршы,

	ӨЛМЕЙТҰҒЫН артына сөз ҚАЛДЫҒАН”, —

	деп ұлы Абай айтқандай, Әміренің әншілігі халқымыздың жүрегінде мәңгі өлмейді, өшпейді.

	Әміре салған әсем ән советтік шат-шадыман дәуірге ұласып, ұрпақтарын әлсін-әлсін эстетикалық ләззатқа бөлеп, оларды әдемілік әлеміне үнемі жетелейді. Қысқа да болса ғұмырлы, аз да болса сазды осынау асқақ ән халқымыздың қымбат қазынасына айналып, ұрпағына мұра, рухани азық болып, мәңгі сақталмақ.



	***



	КЕНЖЕГYЛ МЕН ДМИТРИЙ



	Әншi Кенжегүл Сыздыққызының есiмi елге таныс. Ол орыс күйеуiн ертiп ап, ел аралап, ән салады. Күйеуiнiң есiмi - Дмитрий. Ол Кенжегүлдiң айтқан әнiн баянмен сүйемелдейдi. Гармоншы. Қазаққа зауқы соқпаған ба, орысы несi деп жақтырмапты, бұларды ауылға алғаш келгенде. Сөйтсек, Кенжегүлдiң iшкi есебi бар екен. Дмитрий артық сөйлемейдi. Бiрдi-екiге соғатын өсек-аяңнан аулақ. Қысыр – қыңыр сөзден жұрдай. Өзiне бұрылып сөйлегенде ғана құлағы естiгендi әп-сәтте оймен қорытып, iштей дайындап, көзi бадырая күңк етер әдетi бар екен. Кенжегүл де осыған ұқсас “Давай ты мне, я тебе” деп тұрған шорт мiнездi кiсi. Қысқасы, апама жездем сайдың дәл өзi. Дмитрийдiң бар бiтiретiнi Кенжегүлге қарап жаутаңдайды да тұрады. Осыны әдетке айналдырған. Сөзiн аңдиды. Осы қылығынан ағат кетсе, Кенжегүлдiң бұлт төндiрер зiлдi сөзiне тап келетiндей қорқақтай ма, әлде сыйлағандығы ма, бiртектi бұртиған үнсiз кейпiнен айрылмайды. Кенжегүл әлденеге күлкi үйiрсе, соны аңдығандай-ақ мұның да қарқылдап күлетiнi бар. Әйтпесе өз бетiмен күлу, бiреудiң бетiне қарап сөйлеу дегенiң мұнда жоқ. Тек Кенжегүлдiң айтқанын аңдып тұрып, қалт жiбермей орындайды. Өзi қазақша сөйлегенi былай тұрсын, қасиеттi құранның Ықылас пен Фатиха сүресiн жатқа бiледi екен.

	Осы түсiнiстiк екеуiнiң бiр-бiрiне деген ерекше ыстық ықыласты махаббаттарының жемiсi шығар деп те ойлаймын кейде. Ал, ендi баян ойнауға келгенде Дмитрийдей музыкант таба алмайсың. Алдына жан салмайды. Баянның оң жақ, сол жақ түймелерiн басқанда саусақтары шаң жұқтырмас жүйрiктiң былпылдаған жорғасындай жүрдек, тiптi көз iлестiрмейтiн жерлерi де бар. Бетховен, Чайковский, Мусоргский, Моцарттарың сөз емес Дмитрийға. Еуропаны қойып, Америкаңды айналып өтiп, қазақ музыкасын көктей шолады. Құрманғазының “Балбырауыны”, Нұрғисаның “Ата толғауы” құлақ шымырлатады. Осындай өнерлi жiгiтке тұрмысқа шыққан Кенжегүлге қалай риза болмассың. Әдемiлiгiмен де, қылықтылығымен де тәнтi етiп махаббат шылауына ораған ғой Дмитрийдi. Тiптi Қазақстанның орысы да емес-ау, сонау қайдағы жер түбi Украинадан, Киевтен бұйырып, қазақ қызының соңынан ес түссiз жүре берген ғой. Махаббат деген, мiне, осы.

	Дудар деген қазақ жiгiтi Мәриям деген орыс қызына ғашық болған ғой. Содан “Дударай” деген ән қалған. Ал бұлардiкi керiсiнше. Дмитрий деген орыс жiгiтi Кенжегүл деген қазақ қызына ғашық болып, жүрек қылындағы сезiм өртiне оранған. Көрмесе тұра алмайтын, ойламаса жата алмайтын күйге жеткен. Бойын құса, ойын жарым етiп жанын жегiдей жеген. Әрине, махаббат сезiм ауруының бiр түрi ғой. Дмитрий сонда қатты қиналған. Қызға құмартып, күнi-түнi түрiн елестетiп, “менiкiсiң”, “мәңгiлiк менiмен бол” –деп армандау, өз-өзiмен аунақшып жатып, арман қанатында қиялдану адам баласына бiр келерi анық болса, Дмитрийдiң таңдауы Кенжегүлге түскен. Киевте қыздар жетпей қалғандай сонау қазақ даласындағы Қарқаралы деген жердегi қаршадай қазақ қызын көрмесе тұра алмайтын құсалық күйге жеткен. Содан әупiрiмдеп жүрiп қызды көндiрген. Жанары аспан түстес көгiлдiр жiгiт үзiле қиылып тұрған соң, қайтсін ендi, қыз кете барған. Кете барған деген аты болмаса, орыс жiгiтi сонау құла дүздегi Киевтен сүйгенi үшiн Алматыға қоныс аударған.

	Бастарына бақ қондырып, Алла бұларға бiр ұл, үш қызды нәсiп еттi. Ендi, мiне, өзiмiз сықылды ел iшiне үйрене берсiн, көрсiн, дағдылансын деп, концерт қою сапарларына балаларын да өздерiмен бiрге алып шығып жүр. Ел боламыз деп еңсе көтерген 1991 жылы Кенжегүл Алматы облыстық Сүйiнбай атындағы филармония жанынан Мәди атындағы қоғамдық филармония ашып алған болатын. Содан мөр жасатып, есеп шотын ашып дегендей жеке отау тiгiп, жеке отбасылық әртiстiк ұжымға айналған. Өздерiне УАЗ деген 12 адамдық машина жүргiзушiсiмен бекiтiлген. Сол машинасына бала-шағасын мiнгестiрiп ап, ел аралап, концерт қояды. Табыс табады.



	***

	Кенжегүл ел аралап жүрiп менiң есiмiмдi көбiрек естiп, құнттайды екен.

	Күндердің бiр күнi теледидарға менiң жұмыс бөлмеме келдi, жездемiз Дмитрий екеуi.

	– Жарқын сен бе?

	– Мен!

	– Олай болса мә, - деп едәуiр қомпиған дорбаны менiң алдыма ысыра тастады.

	– Бұ не апай?

	– Ақша. Әмiреге құлпытас орнатамыз.

	Осының бәрiне де кiнәлiсiң дегендей, үнi қатқыл естiлдi.

	– Жамбасы жерге тигенiне, мiне, жарты ғасырдан асты. Басында белгi жоқ не зират ол. Давай кеттiк. Көрсет, Әмiре жерленген жердi. Мәрмәр тастан құлпытас орнатамыз, – деп менi алдына салып, дорбасын Дмитрийге ұстатып, Ташкент көшесiндегi Әмiре жерленген жерге апарып, өзi құран бағыштады. (Әмiре жерленген жердi, қабiрiнiң қалай табылғанын, құлпытас орнату жөнiнде қаншама әрекеттер жасағанымызды бас жағында әңгiмелеген болатынмын).

	Осыдан жиырма жыл бұрын көз көргендердiң қолымен құлпытас қойылса екен деп жоғарыға жазған хатымыздан ешбiр нәтеже шықпаған. Одан бұрын да белгiсiз жатқан ғой. Кенжегүлдiң жанын жегiдей жегенi – ұлы әншiнiң қабiрi басында әлi күнге дейiн белгiнiң қойылмауы, “мына жерде жерленген адам Әмiре Қашаубайұлы” деген сөздiң жоқтығы едi. Жаз бойы ел аралап концерт қойып жүрiп, тапқан – таянған 60 мың рублін Әмiре қабiрiнiң басына құлпытас қоюға арнапты. (Ол кезде 60 мың рубль үй тұрғызуға жетерлiк мол ақша саналатын).

	Әлгi қомпиған дорбадағы сол ақша. Сонымен Кенжегүл зират қарауылшыларынан рұқсат алып, менiң: “Мiне тап осы жерде Әмiре атамыз жерленген”, – деп көрсеткен жердi қоршауға алып, Ұлы әншiнiң жамбасы жерге тиген 58 жылдан соң құлпытас тұрғызуға кiрiстi.



	***

	Жұмыс iстемей жүргенiмiз жоқ. Iстеп-ақ жатырмыз. Кенжегүл жалдаған тас қашаушыға Әмiренiң бет әлпетiн түсiндiрiп, фотосуретiн бердiм. Ол өзiнше жұмысқа кiрiстi. Дмитрий көбiнесе Кенжегүлден сәл кейiнiрек, бастық тәрiздi қарап тұрады. Кеңесшi мен емес сол тәрiздi. Әйтеуiр артық кетпей, Кенжегүлдiң соңында бұқпантайлап жүремiз.

	Кенжегүлдiң жұмыс iстеу тәсiлiнде екi қасиет бар екен. Бiрiншiсi – жалықпайтыны. Екiншiсi - сөзiн өткiзе алатыны. Таңғы бестен түн ортасына дейiнгi аралық – Кенжегүлдiң күнделiктi жұмыс уақыты. Күлiп барады. Күлiп қайтады. Риза болмаса айғайға басады. Кенжегүлдiң айғайы орысша. Конкретно. Соның арасында тiгiнен қоятыны бар, жатқызатыны бар, гранит тастар да түсiрiлдi. Қабiрдiң басы тегiстелiп, айнала цементпен бекiтiлдi. Бәрi жақсы көрiнгенмен, титыққа тигендерi де болмай қалған жоқ. Қабiр басындағы жалданған төрт орыс жұмысшы нағыз көкжалқаудың өзi болып шықты. Iшкiлiкке жақын адамдар. Жалқаулыққа басатынын бiлiп, Кенжегүл олардың “дәм-тұзын” сөмкеге сап, күнделiктi әкеледi. “Талас”, “Солнцедар”, “Кагор” деген қызыл шөлмектiлерiңдi тамақтан өткiзiп алған соң шып-шып терлеп, қара күшке басады-ақ сабаздар. – Зират басында бұ қалай өзi? – десем, “Бұлар зират талғамайды ғой, өз күнәләрi өзiнде”, – дейдi

	Кенжегүл. Бойларынан шараптың күшi кете бастап, тағы да керек қылған рай бiлдiрсе, Кенжегүл қолына шыбық алып шылпылдатады. – Әйдә, жұмысқа кiрiсiңдер, әйтпесе мына шыбықпен сабап тастаймын, - дейдi.

	Орысшалап небiр қорқынышты сөздер айта ма, әлде қорқа ма, “мына адуынды әйелге жалданған не сорымыз” едi дегендей, аналар Кенжегүлдiң қаҺарлы болмысынан шыж-быж безек қағады. Мұндайда Кенжегүл өршелене түсiп, жұмысты зорлатып iстеткiзедi. Өзi де жiгерлендiру үшiн етек-жеңдi түрiп тастап, ер адамша қолына күрек ұстап кiрiседi.

	Осылайша араға ай салып Кенжегүл мен Дмитрий жездемiз Әмiре қабiрiнiң басына құлпытас орнатумен күндерiн өткiздi. Әмiренiң бет жүзi қашалған тас тiкесiнен тұрғызылды. Жазуы бар тас көлденең жатқызылды. Айнала әдемiленiп қоршалды. Әмiре зираты – халқының алғаш рет Әмiренiң аруақ рухына құран бағыштауына, ашылуға дайын тұрды. Әмiре атамыз 1934 жылдың 6 қараша күнi қайтыс болған ғой. Ендi, мiне, зираттың ашылуы 1992 жылдың 6 қарашасына белгiленген едi. Құлпытасты ашуға дәл бiр апта қалған. Тосын жағдай болды.



	***

	“Зират басына шұғыл жет, не болғанын өзiң көресiң”, - деп Дмитрий телефон соқты жұмысқа. Тосын телефон, жұмбақ сөз, не болдыға басып алып-ұшып жеттiм. Әмiре қабiрiнiң басына тақай бере Кенжегүл маған бұрылып: – Мiне, қара не болды, - дедi. Көз алдыма кәдуiлгi минамен жарып, танкiмен таптағандай көрiнiс келдi. Жұртшылықтың көремiз деп ашылуға дайын тұрған Әмiре зираты жермен-жексен етiп қиратылған. Алатын өшi бардай-ақ бiрнеше адам “кубалдамен” тайпаған тәрiздi. Дәу-дәу гранит тастардың өзi үгiтiлiп қалған. Анадай жерге ұшып түскен Әмiренiң жарты бетi қалған тас қиыршық жарықшағын Кенжегүл кеудесiне қысып алыпты. – Ескерткiш болады, сақтаймын үйде, - дейдi. Ұрланып келетiн қара түн жамылғысы болса екен- ау, өлi адамның қабiрiне шабуыл әрекетi тал түс әлетiнде болғанға ұқсайды. Әлгi жұмысшылар да аң-таң. Еңбектерi еш кеткен соң жыларман күйге түсiптi. «Бiр сағатқа ғана кетiп қала қойып едiк», – дейдi орыс тiлiнде. Қиратқандарды арғы атасынан сiлейте сөйлейдi.

	Бетiмiз бүлкiлдеп, ернiмiз күбiрлеп, сөйлеуге сөз таппай, басымыз тасқа соғылғандай Дмитрий екеуiмiз тұрмыз. Кенжегүлдiң: "Идиоты, кто победит, кто побеждает, посмотрим еще”, - деген сөзi есiмде қалыпты. Осыны айтты да жерге тiзерлей, Әмiре қабiрiнiң топырағын сипай: “Аруағыңнан айналайын, қайран Әмiре. Көмiлгенiңе 58 жыл болса да, үстiң тақыр жер. Басыңа белгi қойып, көсегеңдi көгертейiк деген ем. Онымызды бiреу ерсi көрдi. Кеш, ата, кеш. Сенiң еш кiнәң жоқ, кеш,” -деп тебiренген сөзiн жалғай түстi. – Жүрегiм соғып тұрғанда, денiм сауда басыңа белгi қоймай тынбаймын, жаның жәннатта болғыр, қайран ата, жатқан жерiңдi күмбездеп, халқың құран бағыштайтындай етермiн, – дедi де ернi күбiрлеп, құран бағыштады.

	-Ей Алла, бәле жаладан, шайтанның әрекетiнен сақтай гөр, – деген сөзi құлағыма шалынды. Осыны айтты да Кенжегүл орнынан тұрып, бойына бiр күш бiткендей: “Әй Дмитрий, мелшимей ана мәшинеңе от алдыр”, – кеттiк дедi, жұлып алғандай кейiппен. Дмитрийден қалмай мен де жармаса кiрдiм. Жолдан жұмысқа қалдым. Олар мәшинелерiнiң басын қалалық әкiмшiлiкке әкеп тiредi.



	***

	Жандарында тұрмаған соң, құлақ естiмеген соң, әкiмшiлiк ғимараты iшiнде Кенжегүлдiң кiмге не дегенiн бiлмеймiн. Ол кездегi қала әкiмi кiм екенi де есiмде жоқ. Анық есте қалғаны Әмiре зиратының қиратылғаны туралы “Кощунство на кладбище” деген мақаланы оқығаным (газета “Вечерняя Алма-ата”, 29 октября, 1992 год, № 227) және Кенжегүлдiң өз эскизi бойынша дәл сол қалпында айна қатесiз қайтадан бес күн iшiнде жасалып шыққаны. Басы-қасында Кекжегүлдiң өзi жүрдi.

	1992 жылдың 6 қарашасы күнi Алматы жұртшылығы Әмiре зираты басына шақырылып, тұңғыш рет көпшiлiк құран бағыштап, Алладан медет тiледi.

	Осылайша Дмитрий мен Кенжегүл Әмiре атамыздың жерленген қабiрiне құлпытас қойды. Ендiгi бағытымыз Керекудегi Майра Уәлиқызына бағыштасақ деп жүрушi едi. Бiрақ тұрлаусыз дүние қойсын ба, алдағы мақсаттарына жете алмай, уақыты жетiп, әуелi Дмитрий, араға бiрер жыл салып, Кенжегүл де аттанды о дүниеге.

	Артында ұрпағы бала-шағасы, Әмiреге орнатқан мәңгiлiк тас ескерткiшi қалды.

	Бiрi қазақ, бiрi орыс, қос махаббат иелерi осылайша дүниеден өттi.



	***



	ӘМIРЕНIҢ ӘНШIЛIК ТАFЫЛЫМЫ



	Терең тамырлы мәдени өмірімізде әншілер мен күйшілер, жыршы-термешілер, шашасына шаң жұқпаған небір ақындар өткені белгілі. Сол халық өнерпаздары ішінен бір де бірегейі ретінде әнші Әміре Қашаубайұлының есімі ерекше аталынады. Әміренің әншілік тұлғасын оның шығармашылығына көз жүгірту арқылы екі бағытта зерттеп, тұжырымдауға болады.

	Біріншісі: Ол айтқан әндердің әуендік сипаты және айналасына әсері.

	Екіншісі: Қазақ әншілік дәстүріндегі Әміре тұлғасы.

	Жалпы ХХ ғасыр басындағы әншілер репертуарында негізінен Біржан сал, Ақан сері, Жаяу Мұса, Мұхит, Естай, Үкілі Ыбырай, Мәди тәрізді халық композиторларының әндері орын алғаны белгілі. Мұны Затаевичке ән айтып, нотаға түсірген Ғаббас Айтпаев, Қали Байжанов, Манарбек Ержанов, Майра Уәлиқызы, Қайып Айнабеков, Елубай Өмірзақов, Ерғали Алдоңғаров, Әлкей Өтекин, Шәріп Медетов, Үрия Тұрдықұлова тәрізді басқадай да әншілер орындаған әндерден байқауға болады. Әміренің әншілігі де, соқпақ жолы, бел-белесі де осы дәстүрлі жол болды.

	Затаевич жоғары баға берген Ғаббас Айтпаев, Қали Байжанов, Майра Уәлиқызы, Ерғали Алдоңғаров тәрізді, Әміре де жоғарыда аталған халық композиторларының әндерімен қанаттанды және халыққа жеткізушісі, насихатшысы болды.



	* * *

	Әміренің жүрген ортасына, айналасына әнші ретіндегі әсерін және қазақ өнеріндегі тұлғасын айшықтауда замандастары әділ баға берген.

	...Осындай терең тұжырымды ойлардан соң Әміренің жүргенортасына, айналасынаәншіретіндегіәсерінтүйіндеуге де болады. Әміре – Кеңестік жүйе мәдени құрылысының жол бастаушыларының бірі. Ол – терең тамырлы әншілік дәстүрімізді дамытушы, ұрпағына жеткізуші қайраткер. Айтар ойымызды тобықтай түйіндегенде, Әміренің замандасы Сапарғали Бегалиннің айтқан толғау сөзімен аяқтасақ деймін.

	“Әміренің асқақ әнінің жан-жүйені балқытар лебін ұрпақтан ұрпақ алтын мұра етіп, әлі де сүйсіне тыңдай берер. Ән асқары аталарын келер ұрпақ мақтана мадақтар, жыр етер. Өнер өшпейді. Талантты тат жасыра алмайды. Әміре әні аспан әлемінде шарықтай бермек”.



	***

	Қазақтың дәстүрлі әншілік өнерінің көшбасшысы - Әміре жайлы кім жазса да, қашан және қанша жазса да аздық етпейді. Әлі де зерттеледі, әлі де жазылады.

	Бүгін де осы әдетімізбен оқушы көкейіне мысқалдай да болса жете берсін деген тiлекпен ұлы әнші жайлы айтқандарымызды келесi қырынан, тағы бір көктей шолып, қорытсақ дейміз.

	Әуелі оның өмір жолы мен әншілік өрлеу кезеңін үшке бөлелік. Әуелгісі, ол дүниеге келген 1888 жылдан – 1917 жылғы Қазан төңкерісіне дейінгі аралық. Екінші, 1917 – 1925 жылдар аралығындағы Семей қаласындағы өнерге қалыптасу кезеңдері. Үшіншісі – 1925 жылдан Әміренің дүниеден өткен 1934 жылдар аралығындағы өмір кезеңдері. Осы аталған үш кезеңіндегі бар өмірінде оның бойында айнымас екі қасиеті сақталған екен.

	Алғашқысы – бойына біткен әншілік өнерінің күннен- күнге, жылдан-жылға өрлеу үстінде қалықтап ұшуы. Тоқтаусыз шырқау биікке көтерілгені.

	Екіншісі – оның мінезінің мейлiнше қарапайымдылығы.

	– Әміре қай әнді айтса да, өзінше кестелеп, қошқар мүйіз салып, үкі маржан тағып алады. Осы бағыты дұрыс, жақсы бағыт дейміз, – деп жазған Мұхтар Әуезовтың пікірін, немесе «Өңге өнер білімнен осыншама мақұрым боп туған Әміреге табиғаттың тамаша биік, тамаша таза, тамаша өрнекті өлшеусіз бере салуы - адам қайран қаларлық көрініс», – деген Сәбит Мұқановтың жазғанын еске түсiрiңiздершi.

	Әміре 6 жаста ауыл аймағын, 12 жаста Семей қаласы жұртшылығын таңдандырып, 30 жасында «Ес аймақ» қоғамында орындаушылық, актерлік өнер жолын бастап, 37 жасында Орынбор мен Қызылордада, Мәскеу мен Парижде ән салып, 39 жасында Германия жұртшылығын таңдандырды.

	Сәбит Мұқанов Әміре жайлы басында айтып кеткенiмiздей, «ертеден шапса – кешке озған, ылдидан шапса – төске озған дегендей, ертеден қара кешке дейін үздіксіз ән шырқаса да айнымай, әрбір әні әнді жаңа ғана бастағандай мүлтіксіз естіледі», – деп жазғаны да Әншiнiң әншiлiгiне деген қасиеттiлiгiн танытатын пiкiрдi ұштай түседi. Сол айтылғандай Әміренің дауысы өмірінің соңына дейін күмістей тазалығымен, мұқалмас күштілігімен тыңдаушысын таңдандырып өтті. Тоқ етерін айтқанда, Әміре 46 жасында бұл дүниеден жұлдыздай ағып өтті.

	Әміренің ұлылығы сол – сонау ХІХ ғасырдағы Ақ патша заманынан ХХ ғасырдың отызыншы жылдарына дейін опера, симфония, хор өнерінің қалыптасудағы кезеңіне аман-сау жеткен жалғыз әнші болып, сол тұста қаулап өсіп келе жатқан Манарбек, Жүсіпбек, Темірболат, Қуан бастаған сол кездегі басқадай да жас әншілерге Біржан, Ақан, Жарылғапберді, Мәди тәрізді халық композиторларының әншілік дәстүрін өз қолымен жеткізіп берді. Әміренің қазақ музыкасындағы алатын орны жайындағы осы ойымды мен «Алтын орда» газетіне берген жауабымда да айтқан болатынмын.

	Әлем жұртшылығы Әміренің әншілігін ғана бағалап қойған жоқ, Әмірені тыңдай отырып, жалпы қазақ әндеріне деген ерекше сүйіспеншілікті тудырды. Сондықтан болар Әмірені алғаш тыңдаған соң Парижге апаруға дайындаған концерттердің көркемдік жетекшісі әрі оркестр дирижері Любимов: «Парижге Әміресіз бару мүмкін емес», – депті оның әншілігіне таңданып. Затаевич пен Любимов Әміреге әндер айтқыза отырып, Ирма Яунзем, Анатолий Доливо тәрізді Ресей әншілеріне орыс оркестрінің сүйемелдеуімен қазақтың бірталай әндерін орындатыпты.

	«Әміренің жеңіл де еркін айтқан әндері үй қабырғасынан өтіп, даланың самал желін әкелді... Әміре әні мөлдiр суда көрінген алмас жарқылындай халық әндерін ұлттық нақышында әлемге танытады», – деп жазды музыка зерттеуші Ирина Левицкая сол бір сәттер туралы ой толғағанда.

	Сонымен Әміре алдында атап өткеніміздей, социалистік өмірге қаулап өсіп келе жатқан ізбасар өнерпаздарға ғана жолбасы әрі ұстаз болып қойған жоқ, ол сонымен қатар Ресей әншілері арқылы қазақ әндерінің Еуропа жеріне таралуына үлес қосушы да болды. Бұған, әрине, шет ел сапарларына баруға себепші болған А.Затаевич еңбегін атап өту парыз. Затаевич Әміремен 1925 жылы Орынборда танысып, әндерін тыңдап, содан Қызылордада өтетін Қазақстан Советтерінің V съезіне екеуі де делегат болып, бір вагонда сапар шеккен ғой. Сонда Затаевич Әміренің өнерін ғана емес, сондай-ақ оның орыс, татар тілдерінде небір әндер айтып, еркін сөйлей алатынына риза болып, сондай-ақ Қазан төңкерісіне дейінгі жастық шағында жалшы да, малшы да, қара жұмысшы да болғаны ұнаса керек. Ол Әміре бойынан өмір тепкісінен өткен көнтерілікті, алдағы өмірге деген көрегенділікті, сөйлегендегі ой көркемділігін, сондай-ақ жаңа өмірге құлшынған ұмтылысын көре білген. Осындай алабөтен қасиеттері арқылы ол Кеңес Халық ағарту комиссары Луначарскийге шет елге баратын қазақ деп тек Әмірені ұсынған. Затаевичтің қойын кітапшасында үміткерлер арасында 1925 жылы әлi дүниеден өте қоймаған Майра Уәлиқызының, Ғаббас Айтбаевтың және Қали Байжановтың, тағы басқалардың есімдері болғаны анық.

	Осыдан бастап Әміре шығармашылығының бағы жанды. Тіпті, ол есімі дүние жүзіне белгілі палуан Қажымұқан, алашты аузына қаратқан ақын Иса тәрізді, мұның да есімі аңызға айнала бастайды. Газет беттерінде ол туралы сансыз мақалалар жарық көрді. Тіпті, көркем шығармалардың тууына да себепкер болды. Мәселен, Жүсіпбек Аймауытовтың «Әмірқан» атты әңгімесіндегі әншіні суреттеудегі көріністер жазушының әншіге деген құрметі мен бас июі арқылы ізденістен дүниеге келгенін танимыз. Ал, әңгіме желісіндегі бейнелерді әдеби үлгімен өрбіту тәсілі автордың көзқарасы арқылы өз жанынан қосқандағы көркемдік ойының жемісі деп түсінгеніміз орынды. Осындай бір әңгіме көрнекті кеңес жазушысы Максим Горькийдің айналасында да өрбіген тәрізді. Ол Әміре жөнінде көркем шығарма жазуды Николай Ановқа өтініш етіп тапсырыпты. Николай Анов болса Горькийдің өтінішін екі етпей, Әміре жөнінде пьеса жазып, оның есімін Серке деп өзгертіп, Франция емес, Америкаға апарыпты. Содан көркем шығармасы шындықтан алабөтен аулақ кеткен соң, Горький Ановтың бұл пьесасын қатты сынайды. Содан көп жылдар өткен соң Николай Анов Иса мен Әміре туралы көркем шығарма жазуға қайта оралған екен.



	Николай АНОВ:

	Менiмен жақсы қарым-қатынасы бар, “Бiздiң жетiстiгiмiз” журналының редакция алқасы мүшелерiнiң бiрi Петр Петрович Крючков бiрде әңгiме үстiнде былай деген едi:

	– Есiңiзде ме, Алексей Максимович, сiзге қазақ әншiсi туралы жазуға кеңес берген едi ғой. Атын ұмытып тұрғаным. Парижде ән салып, алтын медаль алған.

	– Әмiре Қашаубаев!

	– Сiзге өзiңiздiң уәдеңiздi орындауға кеңес берген болар едiм. Қазiр бұл маңызды да қажеттi тақырып. “Бiздiң жетiстiгiмiз” журналына ол туралы шағын очерк жазсаңыз. Мен очерктiң орнына қазақ әншiсi туралы пьеса жазуды ұйғардым. Онда Әмiре Қашаубаевқа - Серке Әлиев деген есiм берiлдi. “Серкенiң оралуы” – әлi пьеса емес, тек пьесаға арналған материал.

	Пьеса сәттi шықпады. Оның кемшiлiктерi туралы маған Алексей Максимович қолжазбаны ұсына отырып, хатта жазған болатын. Онда былай делiнген:

	“Жақсы материал. Сiз оны асығыс және атүстi жазғансыз. Серке пьесада ақын, әртіс ретiнде көрiнбеген. Оны Америкаға апаруға болмайды, менiңше Париждiң өзi жетiп жатыр. Америкаға барудың қажетi шамалы. Қазақтар сiздiң сөз саптасыңыздың тым орысша, тiптi бiржақты екендiгiн айтуда. Сiзге сөздердi бұрмаламай, фразеологияны өзгертуге тура келедi. Әйелдер аз, бұл да керi әсер етедi. Пьесаны әлi де пiсiре түсу керек. Менiң ойымша, дәл осы түрiмен ол сахнаға жарамайды.

	Сәлеммен Алексей Пешков”



	Алексей Максимовичтiң қазақ әншiсi жайлы тақырыпта ойлануға берген кеңесiменiң көңiлiмдетұрыпалды. Пьесаның сәтсiз шыққанына қарамастан, мен повесть жазуды ойладым. 1948 жылы Иса Байзақовтың отаны Павлодар даласына ат басын тiреген мен жұмысқа кiрiсiп кеттiм. Повесть қазақ кеңес театрының өмiрге келуi жайлы “Ән қанатында” атты романға айналды. Оның бас кейiпкерлерi ақын Иса Байзақов пен Қазақстанның танымал әншiсi Әмiре Қашаубаев болды.

	1947 жылы мен Мәскеуде марқұм Исаның балаларымен – қызы Мәкен және ұлы Ертiспен кездестiм. Жас студенттермен әңгiмелескеннен кейiн менде Горькийдiң кеңесiн орындау үшiн Иса мен Әмiре жайлы жазуға деген құлшыныс пайда болды.

	1948 жылы мен Қазақстанға келдiм. Мен Исамен дос болған адамдарды тапқым келдi.

	А.В.Затаевичтiң “Қазақ халқының 1000 әнi” кiтабын қарап отырып, Павлодар уезi, Қызылағаш болыстығына қарасты № 9 ауылдың тұрғыны Иса Байзақовтың “Кәкен”, “Манш-Қаншы”, “Жар-жар”, “Танысу” және “Бике” деген әндерiне назарым ауды.

	Бике – әйел адамның аты. Демек, Исаның өмiрiнде маңызды рөл атқарған әйелдiң болғаны ғой. Мен композитор Ахмет Жұбановқа бардым. Ол маған ол әйелдi Семейден немесе Павлодардан iздеуге кеңес бердi.

	– Ол тiрi болуы керек, оған әлi елу жас та болған жоқ.

	Мен Семейге барып, Бикенiң хабарын тапқандай болдым. Бұл iздестiру сапарында маған ұстаз Ғалиакбар көмектестi. Расында да, Бике Семейде тұрған екен. Исаға ұнаған, ол Бикеге үйленгiсi де келген. Осы жiптiң ұшын табумен мен повесть емес, “Ән қанатында” романын жаздым.

	Әміре атамыз туралы көркем шығарма жазған Қайнекей Жармағамбетов, Хамза Абдуллин, Оразақын Асқар, Мұқатай Тоқжігітов есімдерін осы кітаптың бас жағында келтірілген

	«Алтын Орда» газеті тілшісіне берген жауабымда айта отырып, олар жазған еңбектерді қайтадан жарыққа шығару жөнінде айтқан болатынмын. Сол аға жазушы, ақындардың кітаптарына қоса осы кітап авторының да 1975 жылы Қазақ теледидарынан көрсетілген «Ән атасы – Әміре» пьесасын қоса кету артық болмас деген пікірдемін. Жалпы Әміре тәрізді ұлы тұлға туралы шын жазу, әділ жазу, халықтық деңгейде насихаттау, кейінгіге мұра ету – қай ұрпақтың да бір оралар мүмкіндігі болуға тиісті.

	Әміре даңқтың ұлы биігіне қалай жетсе, медальдің екінші жағында әнші шыққан алып шыңнан оның тағдырын құлдыратуға бағытталған әрекеттерді де көреміз. Осындай парадокстық өмірінде оның көз жұмғанға дейінгі бар қызығы да, қуанышы да саф таза алтындай мұқалмаған дауысы, айтқан әндері болды. Әміре әндері әлі де қалықтап ұшқандай, құлағыма шалынғандай тебірентедi.

	Осы жазғанымның басында оның қарапайым мінезді адам екенiн айтқан болатынмын. Осы қасиеті жөнінде де бір-екі ауыз сөз айта кетейік. Әмірені көзі көргендердің жазуынша, оның әншілігін жоғары көтере отырып, мінезінің момын адам болғандығы аталады. Ол – қой аузынан шөп алмас момын. Ал, момын деген ұғым әдетте сылбырлыққа, тіпті жалқаулыққа, сөз таба алмас ынжықтыққа меңзейтіні бар емес пе. Әміренің қарапайымдылығы мен момындығы ол сылбырлыққа жатпайды. Ағайындас туысы Нығымет Исабаевтың айтуынша, Әміренің бірге туған жалғыз апайы болған. Бәтима Қазан төңкерісіне дейін-ақ тұрмысқа шыққан соң дүниеден өткен. Ал, Әміре болса әке-шешеден ерте айырылған соң сол ағайындас туысы Исабектің тәрбиесінде болады. Қандай туыс болса да кісі есігінде жүрген соң қазекемнің жатырқайтыны бар емес пе. Әміре де күнделікті тұрмысында «қожайын не айтар екен» деген күйді кешкендердің бірі. Ол Исабектің ат айдаушысы, мал күзетушісі, Үкіжан байдың қасапшысы, фабрикада тері илеуші, Ертіс өзеніндегі пароходта жүк тиеуші, көмірмен пеш жағушы, Семейдің ет комбинатында консерві дайындаушы, не керек күн көру үшін басқа түскеннің бәріне көнген ғой. Жастайынан «қу жетімек, Қашаубайдың сорлы баласы» деген сөздерді көп естіген Әміре кей сәттерде тіріден жабырқайтынды таппаған соң, жүрген ортасынан жырақ кетіп, жалғыздықта әке-шешесінің зиратына келіп, Аллаға жалынып, паналайды екен. Алладан хабаршы келгендей, Әміре ыңылдап жылағанда, келе-келе ән үйренгенде «бұ неғылған ғажап дауыс» деп өткен-кеткендер сүйсінеді екен. Осындайлық ерекше өнерін бағалаған ауылдың үлкен-кішісі Әмірені аялап, назарға ала бастапты.



	Осы күй, осы өмір Әміренің Қазан төңкерісіне дейінгі 30 жасына дейінгі аралықтағы уақыттарында жиi қайталанып отырған.

	Семейдегі «Ес-Аймақ» мәдени ағарту қоғамына мүше болғанынан бастап Әміренің ендігі тіршілігінде теңдік әкелген жаңаша өмір тұрды. Алайда ширек ғасыр бойы кісі есігінде жүріп, «жұмысты дұрыс атқармадың» дегендегі, қожайынның қол жұмсағандағы жон арқасында қамшыдан қалған іздері, басқа түскен тағдырына көнiккенi, іштегі ашуы, ыза-кегі оны бұл өмірге мойынсындырып, үндемес, томаға тұйық мінезді адамға айналдырған. Жаңа өмірге, жаңаша қанат қақса да әдет қалмайды емес пе. Бәрін ай та бірін айт, көп-көрім ересек танылса да көрші балалармен асық, тығылмақ ойнайтынын қайтерсің.

	Әміре бала құсап мектеп қабырғасын көрмесе де, араб қарпінде жазылған сөздерді ежіктеп оқи алатын сауаты болған. Тағдыр тепкiсi оны орыс, татар азаматтарымен дос болуға, жақын жүруге себепкер етті. Орыстан частушка, татардан жыр үйренді. Осы қалпымен Алла оны А. Затаевич арқылы Луначарскийдің назарына іліктіруге нәсiп еттi.

	Қолымыздағы нақтылы деректер бойынша Әміре атамыз екі әйел алған адам болып шықты. Әміренің алғашқы алған әйелі өз елі тарақты ішіндегі, Бөкей тармағынан Сәрсен дегеннің қызы екендігін, ол Кеңес үкіметі орнардың алдында бір жыл бұрын қайтыс болғандығын Нығымет Исабеков хатында жазды. Нығымет ақсақалдың ойын Мұқатай Тоқжігітов өрбіте түседі.

	Ол: «Үшеуміз келіп, Сәрсен балуанның үйіне түстік. Бәріміздің арғы атамыз тарақты болғанымен, Бөкей мен Әлі қыз алысады, құдандалымыз олармен. Көл жағалай үйме- жүйме отырған ел: «Әміре келді, ауылға», «Әміре келділеп» әп-сәтте жинала қалды», – деп осы сөзді Әміренің өзі әңгімелеп еді дейді. – Алған қалыңдығының есімі – Қайныш еді, – дейді одан әрі.

	«Әміре бертін келгенше бала сүймеді, бұрынғы әйелінен де бала қалмады, ал енді өзінің балажандылығы керемет еді. Ерінбей, жалықпай балалармен ойнап, олармен өтірік төбелесіп жүретін», – деп ойын қорыта түседі Мұқатай Тоқжігітов. («Ән атасы – Әміре», Алматы, «Жазушы» баспасы, 1972, 75 бет).

	Әміренің тарақты Қожа–Ахметтің Кәрімжанын (Хасен- нің әкесі), Жақыптың Мұқатайын өзіне тартуы, әнші Манарбек Ержановты «балам» деп үйіне тұрғызуы оның бала көрмеген жылдарындағы балажандылығын да, адамгершілігін де танытады. Ақсақалдардың айтуынша Әміре бірінші әйелі Қайныш дүниеден өткен соң өзінен 15 жас кіші екінші әйелі, тобықты қызы Оразкені алады. 1926 жылдың 22 мусым күні, яғни Парижге барып келген соң бір жылдан соң 38 жасында осы Оразкеден дүниеге келген қызы Күләннің туғанын айғақтайтын құжат сақталған екен. Жалпы нақтылы деректер бойынша Әміре мен Оразкеден екі қыз бір ұл туған. Қыздары Күлән мен Күләш дүниеден өтті. Серке Қожамқұловтың берген дерегі бойынша, Әміре дүниеден өтерде Оразке жеңгеміз жүкті қалып, Әміре жерленген соң оның қырқын беру үстінде ұл тауып, нәресте есімін Серағаңның өзі Әміржан деп қойған екен. Амал не, сол апақ-сапақ дүрбелеңде Әміржан шетінеп кеткен. Бұл күндері Әміренің жиен немерелері бар.

	Ал, Өміртай Мустин қарияның Сыдық деген шал айтты деп жазған, Әміренің табыты жанында үш қызы отырды дегенін әлі де болса зерттеу қажет деп санаймыз.

	Қашаубайдың әйелінің қалыптасқан есімі Тойған екені белгілі. Кейбір хат жазушылардың Бөпе еді дегендері де бар. Бұл тұрғыдан алғанда Әмірені көзі көрген жазушы Сапарғали Бегалиннің айтуы бойынша, о баста Тойған деп жазған болатынбыз.

	Сонымен Әміре атамыз осы күйімен, осы мінезімен өнер айдынында жарқылдап көрініп, атағы әлемге жетіп, өзі жас әйелінен перзентті болып, шексіз қуанышқа кенеліп, алаңсыз күн кеше бастап едi. Алайда әуелден маңдайына жазылған тағдыры оны бұрып әкетті. Әмірені шектен шыға мақтандыға санады ма, көре алмаушылық па, әлде көз тиді ме, әйтеуір ол жат қылықты адам қатарына саналып, сол заманның алғаш соққан қара түнек құйынына тап келіп, басы тасқа соғылды. Тағдыр зауалының талапайына түсті.

	Құрметті оқушы!

	Өздеріңіз ойлаңыздаршы, бала көңілді, пәк таза жүректі, қауқар күші – өнері ғана болып, әлемді сүйсінткен пенде баласын әлдекімдердің оны ортаға алып, қыспаққа салып, шашын жұлып қорласа не деуге болады. Осындай жаза түрін Әміреге әр жылдарда қолданып, тірідей өмірден күдер үзуге себепкерлік күйге жеткізген. Және тұрақты түрде үзбей әрекет жасалынған. Осының бәрі Парижде Мұстафа Шоқайменжолыққаннансоңғыболған Кеңестыңшыларының әрекеттерінен басталған. Сонда нешеме жылдар бойы шет жұртта жүріп, Мұстафа атамыз Қазақстаннан жеткен, қазақ өкілімен амандаспауы керек пе? Әлде Әміре Мұстафамен амандаспау керек пе еді? Жоқ, олай болмады. Екеуі төс қағыстыра құшақтасты. Әңгімелесті. Бірге жүрді. Екеуінің кездесуі – сағыныштан туған гуманистік, адамгершілікті принцип. Олар сырласты, мұңдасты, сөйлесті. Осылай болуы тиісті де еді.

	Бұл Әмiреге жеткен зауалдың басы едi. Сол басы тасқа соғылған қалпы Әміре өз-өзіне қайырылмай кетті. Бұл, бұл ма, «Әміре дегеніңіз ОГПУ тыңшысы екен» деген қауесет те тарап, екі жақтан да жала жабу тактикасы басталды. Әміре атамыз осылайша қарша бораған қып-қызыл жаланың ортасында жүрді. Сол қиналыс күйімен ол 1934 жылдың қарашасының 5- нен 6 –на қараған түніне дейін жетті-ау, әйтеуір, әупірімдеп. Дүниеден өтті.



	***

	Әміре қиналған сәттерінде көңіліне медет тұтар Иса Байзақов, Қалыбек Қуанышбаев, Серке Қожамқұлов, Елубай Өмірзақов тәрізді дос інілері жүрді жанында. Олар қаймыққан Әміре көңілін, өмірге деген талпынысын әр сәттерде жігерлендіріп отырды.

	Мәселен, Әміре қайтыс болғанда оның денесін ұлт театрынан (бүгінгі М.Әуезов атындағы академиялық драма театры) арулап шығарғаны, жерлеуді Елубай Өмірзақов басқарғанын, Әміре қайтыс болған соң қырық күннен кейін зайыбы Оразке ұл тапқанын, оның шетінегенін немесе Әміренiң екі әйел алғаны кейіннен белгілі болған деректер қатарына жатады.

	Әміре өмірінде, әсіресе, Иса Байзақовтың алатын орны ерекше. Екеуінің өмір сүру уақыты да ұқсас. Мәселен Исадан 12 жас үлкен Әміре 46 жыл ғұмыр кешсе, 1900 жылы туған Иса 1946 жылы Әміре өлген соң 12 жыл тосып, бұл да 46 жасында дүние салды.

	«Әр дәуірдің сахнасында Исалар туып отырса, осы түр қазақ сахнасының бір ерекше қызығы болып дәурен сүреді. Исасы жоқ болған заманда уақыт та үзіледі. Тағы бір Исаның келуін күтеді», -деп жазған ғой Мұхтар Әуезов. Исаға деген бұл баға жалпы қазақ өнері мен әдебиетіндегі ғасырда бір туатын жеке дара, асқар шыңға көтерілген пенде баласына арналған сөз деп түсінгеніміз орынды.

	Сол Иса Әміре қиналған сәттерде, тіпті, ОГПУ үйіне бірге еріп барған, Әміренің жанында жүріп, қиналғанда тіреу болғаны шындық.

	Әміренің өлу себептерін Иса білген. Алайда 37-ші жылдың қара түнек зұлматы тақаған сайын шындықты айту былай тұрсын, «Екі елі ерінге, бір елі қақпақ» дегендей құлп салу әрекеті басталған. Жалғыз Иса ғана емес, кім де кім Әміренің өткен күндерін ауызға алса, сол адам сезікті танылған. Сондықтан әр адамның өз қамын ойлау, өз басын құтқару әрекеті басталып, өзді-өзімен кеткен уақыт аралығы болған. Әміре жерленген жердің қараусыз қалуы, ұмытылуы – соның бір кепілі.

	Абай атамыздың:

	Әркiмдi заман сүйремек,

	Заманды қай жан билемек?

	Заманға жаман күйлемек,

	Замана оны илемек.

	– деп айтқанындай, Әміре атамыз да, оған қара күйе жаққандар да өмірден өтті. Уақыт өте келе жақсылық пен жамандықтың ара жігі ашылып, таразыланды. Ендiгi жерде Сапарғали Бегалиннің тілімен айтқанда: «Мына тарақты Қашаубайдың жайынауыз ұлының көмекейі бүлкілдейді ғой. Тағы, қайта айтшы», – дегендегiсiндей, балауса шағында жұртты аузына қаратқан Әміре, жер жүзіне қазақты танытқан Әміре, періштедей бала көңілдi Әміре өз халқының мәңгілік жүрегінде, мәңгiлiк ұрпақ мақтанышы бола бермек. Осы орайда айта кетер бір жай – тарақты деген атау жөнінде болмақ. Әншінің шығармаларын зерттеу барысында Тарақты адыры, Тарақты елі деген сөз тіркестері жиі ұшырасады. Тарақты – ру аты. Ертеде жоңғар шапқыншылығына қарсы шыққан Тарақты Наймантай, Байғозы батырлар есімдері тарихтан белгілі. Тарақты елі Орта жүзге кіреді. Жазушы Жарылқап Бейсенбаев дайындаған «Қазақ шежіресі» кітабында тарақты бірде бүкіл Орта жүздің, бірде Арғынның

	«Ноқта ағасы» - деп жатады деген ойды жазады. («Қазақ шежіресі», Алматы, «Атамұра - Қазақстан», 1994, 36-бет). Осыдан отыз жыл бұрын жазған хатында қария Өміртай Мустиннің: – Тарақты руы – арғын, найман, қоңырат, қыпшақ дейтін елдерге қосылмайтын ескі ел. Тіпті Қытайдағы «қызай» дейтін елде де бар, - деп айтқандағы ойлары түптей зерттеуді қажет етеді.

	1977 жылы жарық көрген «Қазақ совет энциклопедиясының» 10-шы томында Тарақтының Орта жүз құрамындағы тайпа екені анық жазылған. Ал, Хисмет Табылдиев пен Ақылбек Қалмұратовтың шежіресінде: – Жанарыстан Ақтам, Қара, Момын, Смайыл, Қосым атты бес бала туған. Ақтамнан жеті бала: Ақжол, Сапы, Тарақты (бұлар бәйбішеден); Керей, Уақ (бұлар тоқалдан), Арғын, Найман (бұл екеуі балдыздай алған әйелден) туған, - деп шегелей түседі. Енді бір жазғанында Арғыннан 9 бала – Тарақты, Қанжығалы, Шақ-Шақ, Қарпық, Қаракесек, Тобықты, Алтай, Қыналы, Атығай, – деп Тарақтыны Арғыннан да таратады. («Кіші жүз рулары», Алматы, Ер- Дәулет, Қазақстан, 1994, 26-бет).

	Қалай дегенмен де терең тамырлы тұңғиық шежіре әлі де көп уақыттар бойы жан-жақты зерттеле түсетiнi анық. Шежiре – халқымыздың көнеден жеткен генологиясын зерттейтiн ғылыми сала деуге келедi. Шежiренi - бiр адамның ғана емес, жалпы көпшiлiктiң үлес қосуы арқылы тұжырымдауға болатынын естен шығармауымыз қажет. Осы есте болсын.

	Бұл тұрғыдан алғанда, анық белгiлiсi қазақтың тарақ таңбалы Тарақты руынан Әміредей ұл туғаны анық еді.

	«Ән әуендері мейлінше алуан түрлі әрi бірегей. Қырғыздардың айтуынша, бір кездерде жер үстінен ән қалықтап өткен және ән жер бетіне жақындап өткен жерлердегі адамдар ән айтуды үйреніп алған. Ән қырғыз даласының үстінен жерге бәрінен де жақын ұшып өткен, соның арқасында Қырғыздар әлемде ән айтудан алдына жан салмайды», - деп жазды «Орыс энциклопедияларындағы қазақ шежіресі» кітабында Мұхтар Құл-Мұхаммед. («Атамұра», Алматы, 1994, 221 бет)

	Осында айтылғандай әннің жер бетіне ең жақын келген тұсы Қарқаралы төңірегі, Дегелең таулары, Тарақты адыры үстінен ұшқанда Алла періштедей бала Әміреге қондырған. Өз елінің атын жер жаһанға танытқан мұндай әншілер саусақпен санарлық.

	Олар: американдық Марио Ланца, итальяндық Энрико Карузо, орыстың Федор Шаляпині. Қазақ ұлтының мақтанышы - Әміре осылардың ең алдында тұр.

	Аққумен ән қосқан Әміре - жасай бермек мәңгiлiк!

	(«Әміре Қашаубайyлы» кітабынан, А. «Арда», 2006 ж.)





	Серік ҚАСЫМБЕКОВ

	АҚҚУFА ӘН ҚОСҚАН



	Әмірені қаршадай күнінен бастап, өнерге қызықтырып үйреткен алдымен өз халқының, сахараның «Алқоңырдай» бал қоңыр әні еді. Болашақ әнші айналасына көз сала, ес біле бастасымен-ақ халық өнерінің дәмін, дән-шырынын тұшына, құмарлана татты. Сөйтіп, апта өткізіп, ай өткізіп, жыл сайын әнді сүйе жүріп өсті.

	Сонымен бірге бұл арада Қазақстанға келген түрлі өзгеріс, әлеуметтік жағдайдың, Абай, Ыбырай, Шоқандар арқылы тараған дұрыс үлгілердің ықпалын аңдамасқа болмайды.

	«Ойлы жас жігіттер үлгі алсын» деп, «тіл ұстартып өнер шашпақты мақсат» еткен ұлы ақын Абай көркемөнерді, оның халықтың қоғамдық өміріндегі орнын дұрыс түсіндірді. Ол өзінің нәтижесін де көрсетті. Абайдың әнді сүю, өлеңді құрметтеу, оны тәрбие құралы деп түсіну үшін үйреткен ойлары сол кездің адамдарының көкейіне қонды. Феодалдық көзқарас тәрізді көркемөнер еріккеннің ермегі емес, үлгі, өнеге беретін құрал деп таныла бастады.

	Әміренің ақын-әнші, әрі күйші немере ағасы Серік деген болған. Серік Тергеубайұлы (Әміренің әкесі Қашаубай мен Тергеубай бірге туысады) өлеңді «өнер емес, жын қуғандық» деп санағандарға Абай сөзімен жауап айтушылардың бірі болған:



	Абай сөзі мағұрып, машұрықта,

	Ол сабаз сөзін ұрлап жасырып па,

	Өнер емес, өлеңді жын деп білген,

	Ол үлкен, такаббарлық асылық та.

	Абай үлгісімен өлең, ән өнерін өмірдегі өрісті, өнегелі құрал деп түсінген Серік ақын Әмірені әншілікке осы үлгіде баулыған. Өзі Абайдың өлеңдерін, әндерін ел арасына таратушылардың бірі болған. Баянауыл, Кереку, Қараөткел, Қарқаралы, Абыралы, Дегелең, Семей өңіріндегі қазақтар, әсіресе олардың өлең, әнге бейімі, пейілі бар жастары енді Абай әндерін, өлеңдерін, сөздерін осылай түсіне тыңдайтын болған.

	Мұны Абайтанудың революциядан бұрынғы алғашқы адымдары деп түсінуге де болар еді. Бұл жерде Абайды зерттеуші ірі ғалым М.Әуезовтың былай деп айтқаны ойға түседі:

	Революциядан бұрын және революцияның алғашқы жылдарында Абайдың халыққа тарауы тек баспа жүзінде ғана болған жоқ... Оның өлеңі әнші-ақындардың, жас- кәрінің жаттауымен және оқушы жастардың жадына алып, әнге салып, өз елдеріне жаңалық, үлгі-тәлім есебінде таратып жүрген көп әнші, ақын өнерпаздар болған.

	Осында біз байқайтын айрықша жай бар. Әуелі Әміренің алғаш өнерге әуестенген, бет бұра бастаған жас кезінде ел арасында шамасынша поэзияға, өлең, әнге Абай көрсеткен көзқарастың тұрғысында байсалдылықпен қарау болған. Сонда Әміренің немере ағасы Серік Тергеубайұлы, М.Әуезов айтқандай, Абайдың мұраларын «жадына алып, өз елдеріне жаңалық үлгі-тәлім есебінде таратып жүрген көп әнші-ақын өнерпаздардың» бірі болған.

	Қазақтың әдебиеті мен өнерінің қашаннан бері алтын бесігіндей болған Семей болашақ ұлы әнші үшін «үлгі алар, тәлім көрер жер» болды. Алдағы жолын аша түсті. Сол кездегі ат айдаушы бала салтанатты байлардың жеңіл арбасында отырып та ән салады. Күнге талас суыған қос кер торыны Ертіске әкеліп суарып жүріп, бала жігіт Әміре өзі де әнмен сусындайтын болды.

	Қуатты да, құдіретті де дауыс, әннің сазы мен мәнерін қапысыз жеткізетін өнер Әміре секілді туа біткен таланттың бойынан сол кездің өзінде-ақ «мен мұндалап» атой беріп тұрады. Өнерімен ерте танылып, елге сүйікті болған Әміре Совет өкіметі орнаған соң бұрынғысынан да шабыттана шырқады. Себебі, ол оның әнінің заманы, өкіметі, халқы тарапынан толық қолдау тапты. Ертістің арғы, бергі жағында, кейде «Бұзау арал» деп аталатын орталық аралда, көпшілік демалған жиындар мен ойын-тойларда Әміре Қашаубаев Қараөткелдегі Ғазиз ақынның әніне салса, тағы бір жерде өзі иесінен ауызба-ауыз үйренген Жаяу Мұсаның «Хаулауын» жұрттың қалауымен орындап беріп отырды.

	....Сөйтіп жүргенде бір күні Әміренің есімін атап, Мәскеуден соған арнайы жолдаған бір жедел хат келді.

	«Қазақ әншісі Әміре Қашаубаев Парижде болатын дүниежүзілік көрмеде қойылатын этнографиялық концертке қатынасуға келісім бере ме екен. Мерзімі маусым, шілде айлары ...»

	... Аздан соң екінші жедел хат тағы келіп қалды:

	«Әнші Әміре Қашаубаев туралы менің берген жедел хаты- ма жауапты тездетулеріңізді сұраймын. Парижде болатын біздің концерт мәселесінің мемлекеттік маңызы бар.

	РСФСР халық ағарту комиссары – Луначарский».

	Осыдан соң көп ұзамады. Әміре Мәскеу театрында болған байқау концертте, кейіннен Париждегі дүниежүзілік көрмеде қойылатын этнографиялық концертте қазақтың әндерін қос ішекті домбыраға қосып орындады. Сол жолда берілген он бір концертке қатарынан үзбей қатынасқан ол өнер дегенде өр екпіні бар қазақ халқының дарын, талантын армансыз танытып шықты. Аспандағы аққуға ән қосқан, «Сандалтып Орта жүзді әнмен қырған» сал Біржандар елінің ұлы Әміре «Ағашаяқ», «Үш дос», «Екі жирен», «Дударай», «Қос барабан», «Қызыл бидай» сияқты әндермен Француз театрының күмбезін күңірентіп, даусына жиналғандарды таңғалдырды. Күміскөмей әншіге, оның елінің осынша тасқын өнер талантына жүздеген жылдардан бері қарай әдебиеті мен мәдениетінің тарихы бар Францияның тыңдаушылары, маман-зерттеушілері сонда алғаш ғажаптана ден қойды.

	Үздік ғалым, академик марқұм Ахмет Жұбанов осы сапарды жырдай етіп, баяндай келіп: «Әміренің аты тек Қазақстан емес, бүкіл Одаққа, бүкіл Еуропаға әйгілі болды.

	Әміре арқылы қазақтың әншілік өнері мемлекеттік шекараны сонау жиырмасыншы жылдардың ортасында-ақ аттап өтті, орыстың, батыстың ұлы мәдениет қайраткерлерінің ауыздарына түсті. Әміре, қалай мақтаса да, қалай мақтанса да бола беретін, сыя беретін асқан өнерпаз... Қазақ халқының ән байлығын шетке көрсетуде өнер қайраткерлерінің ішіндегі пионері Әміре болды», - дейді.

	Даусымен Еуропаны таңғалдырған Әміре осыдан бастап тасқынды әрі табысты шығармашылық ән сапарын кешеді. 1927 жылы тағы да Мәскеуге барып, Советтер съезінде қойылған концертке қатысады. Сол жылғы жазда Германияның Франкфурт қаласында болған жержүзілік музыкалық көрмеде болып, 9 концерт көрсетеді.

	Жазушы Сәбит Мұқановтың «Есею жылдары» деп аталатын өмірбаян хикаясында былай деп айтқанын көреміз.

	«Әміре ертемен шапса, кешке озған, ылдидан шапса, төске озған» дегендей, ертеден қара кешке дейін үздіксіз ән шырқаса да, айнымай, әрбір әнді жаңа ғана бастағандай мүлтіксіз орындайтын...

	... Әміре шырқап жібергенде, құлақтың қоңырауы сынып кететіндей болатын. Оның тұстастарынан да, кейінгілерінен де дауысының жоғарылығы, тазалық, өрнектілік жағынан оған таласатын қазақ әншісін мен өзім көргем жоқ».

	Қыр елінің музыкасын жете зерттеген маман ғалым А.Затаевич «Қазақтың 500 әні» деген еңбегінде Әміре Қашаубаевтың өнеріне мейлінше бас ие мадақтап жазады:

	«... Қарқаралының атақты әншісі... Қашаубаев - әзірге қазақ әншілерінің ішінен шетелге шыққандарының біріншісі

	... Қашаубаевтың көркем күшті нық дауысы (тенор) бар, демі кең, қоры үлкен».

	1928 жылы театрмен Алматыға келген, онан 1933 жылы музыкалық студияға ауысып, ақыры 1934 жылы қаза тапқан қапысыз өнер иесі талай маман білгірлер тарапынан осылай баға алған көрінеді. Қазақтың тұңғыш режиссеры, халық әртісі, үлкен өнер қайраткері Жұмат Шанин ел ішінде Әміренің әншілік, орындаушылық өнерінің тарап, қалыптасуына күш салған.

	Әміре Қашаубаев – асқан өнер иесі, ұлы әнші. Қазақ даласында әншілік дәстүрдің алғаш туын көтерген Біржан сал, Ақан серілерден кейінгі ән өнерін дамытуда, оны жер жүзі халықтарына танытуда зор еңбек көрсеткен ерекше дарынды өкіл. Оның есіміне, өнері мен өміріне ойлы талапты жастарымыз, бүкіл өнерсүйгіш жұртшылық айрықша құрмет ниетпен қарайды.

	(“Орталық Қазақстан” газетінен, 6 yыркyйек, 1969 ж.)





	Тiлекyабыл БОРАНFАЛИҰЛЫ

	ӘМIРЕНIҢ ӘН САПАРЫ



	Осыдан жетпiс жыл бұрын қазақ әншiсi Майндағы Франкфурт қаласын өнерiмен тәнтi еттi Әмiренiң Германияда ән шырқауының 70 жылдығын белгiлегенде биылғы «Қазақ күнтiзбесi» айтулы күнге сәл асыққанын көрiп отырмыз. «1927 – Ақиық әншi Әмiре Қашаубаев Германияның Майндағы Франкфурт қаласында өткен халықаралық музыкалық көрмеде өнер көрсетiп, қазақтың халық әндерiн әлемге паш еттi» деген мәлiмет оның бүгiнгi – 17 мамырдағы парақшасына жазылыпты. Дәлiрегi, ол оқиға 22-31 шiлде аралығында өткен.

	Десек те, Әмiре шығармашылығының осалдау зерттелген тұсы да осы Германия сапары. Ол қандай әндер орындады, Франкфурттан басқа қандай қалаларда болды, жұртшылық қалай қабылдады деген сауалдар көлденеңдегенде, жоғарыдағы күнтiзбе мәлiметiнен аса алмай қаламыз. Бұл тұрғыдан 1927 жылдың 18 қаңтарында Қазақ ұлттық театрының алғашқы әртiстерiнiң қатарында Әмiренiң суретiн тұңғыш басқан «Еңбекшi қазақ» («Егемен Қазақстан») газетi де кезiнде нақты мақала жариялай қоймапты.

	«Әншi Әмiре жолдас ерiп шыққан бетiнде Германиядан хабар келiп, сонда кеттi дегендi естiгенде, жұрт ренжiп қалды. Топ сапардан қайта оралғанда Қызылордаға тоқтап өтуiн, сонда Әмiренi қалдырмауын өтiнiстi. Сонымен шiлденiң 16-сы күнi құрметтi қонақты аттандырдық» деп жазады

	«Еңбекшi қазақ» 1927 жылдың 26 шiлдесiнде. Яғни, жұрт Әмiренiң шет елге аттанып, елдегi театрдың ойын-сауығына қатыса алмауына өкiнiштi.

	«На днях на международную музыкальную выставку во Франкфурте – на Майне (Германия) уехала группа советских музыкантов. От Казахстана поехал народный певец Амре Кашаубаев» деген хабарды дәлосы күнгi нөмiрiнде «Советская степь» («Каз. правда») газетi де жазыпты. Жүрер алдында музыканттардың Мәскеуде байқау концертiн бергенiн, онда Әмiренiң ерекше қошеметке ие болғанын оқимыз. Әуелi домбырамен екi ән орындап, Әмiре көрермендердiң ерекше сұрауы бойынша тағы бiр ән салған.

	Франкфуртте Әмiре қандай әндi шырқады екен?

	«Қарқаралы басында жалғыз арша, хатқа жүйрiк сол қалқа мұсылманша» деп «Жалғыз аршаны» асқақтатса, Сарыарқаға сыймайтын қазақ сазы немiстiң енсiз көшелi ежелгi қаласын қалай кернедi екен дейсiң! Әлде, «Алтайдың кен шығардым саласынан» деп әуелер сазды әуен, сәндi ырғақты «Смет» те болуы… Әйтеуiр, Әмiренiң бұл сапарда Р. Любимов дейтiн дирижер басқарған КСРО этнографиялық ансамблiнiң құрамында барғандығы аян.

	Әмiре – қазақ әнiн шетелге тұңғыш танытқан өнерпаз. Германиядан екi жыл бұрын Парижде болып, Француз көрермендерiн таңдай қақтырып келген. 1925 жылдың маусымында халық ағарту комиссариаты Луначарский Әмiренi Семейден әдейi жеделхатпен Мәскеуге шақыртып, Париждегi дүниежүзiлiк көрменiң этнографиялық концертiне жiбердi. Парижге бармай жатып, Үлкен театрда өткен концертке қатысқан қазақ әншiсiне Мәскеу жұрты қуана қол соқты. 26 маусым күнгi «Правда» газетi:

	«Прекрасный концерт! Истинный «гвоздь сезона», если угодно – башкирский курайчи Исенбаев, казахский анши Амре Кашаубаев, узбекская танцовщица Тамара Ханум. Они не уступают лучшим номерам европейских виртуозов», – деп жазған.

	Париждегi он бiр концерттiң бәрiне қатысқан Әмiре ерекше талантымен екiншi бәйге алып, күмiс медаль иелендi. Оны тыңдаған Ромен Ролланның: «Мен Шығыста әншiнi бұлбұл құсқа неге теңейтiнiн ендi түсiндiм», – дейтiнi сонда. Француз газеттерiнiң: «Ғажайып дауыс иесi – қазақ әншiсi Әмiре Қашаубаевты тыңдай отырып, бiз оның туған жерлерiн аралағандай әсер алдық», – деп жазатыны сонда.

	Әмiренiң бұл әйгiлi екi ән сапарының ортасында 1926 жылы Ресей филармониясы Германия, Англия, Францияны аралап келуге шақырғаны тағы бар. Бiрақ ендi құрылып жатқан қазақтың ұлттық театрының өзi қатысатын қойылымдарын ойлап, Әмiре бұл ұзақ күндiк шетелдiк сапардан бас тартып, театр әртiстерiмен бiрге облыстарды аралап кетедi. 1925 жылдың қазан айында «Еңбекшi қазақ» газетi театр құру қажеттiгi туралы мақала жариялап, бiрсыпыра адамдардың атын атағанда, арасында Әмiре бар едi. өнерпаздары бүкiл аймақтан жиналып, ендi шаңырақ көтерген театрды Қашаубаевтың қимағаны анық.

	Әмiре дүниеден өткен соңғы 40 жыл бойы жұрт оның өнерiне, қайталанбас дауысына тек замандастары айтқан естелiктер негiзiнде тәнтi болып келдi. Әуезовтiң «Әмiре – әншiлiктiң ақыны» деп бағалауы, Шараның әншi ағасын қазақтың небiр сұлу әндерiн ашық та биiк сыңғырлаған еркiн дауысымен айтқанда тыңдаушы аһ ұрады, жердегi үнi аспандағы аққумен қиқу қосқандай деп тамсануы, Әлкей, Жүсiпбек, Серке, Сапарғали, Ахмет, т.б. лебiздерi бойынша Әмiренiң асқан әншiлiк өнерiне бас идiк.

	Сөйтiп жүргенде, 1974 жылы өнер зерттеушiсi, музыкант Жарқын Шәкәрiмов әншiнiң 1925 жылы фонографқа жазылып алынған жетi әнiн тауып, баға жетпес үлкен мұраға кенелттi. Әмiренiң орындауында «Балқадиша», «Жалғыз арша», «Бес қарагер», «Дудар-ай», «Ағашаяқ», «Үш дос»,

	«Смет» әндерi жазылғанына жарты ғасыр өткенде халқына қайта оралды. Жас ғалым өз олжасына «Социалистiк Қазақстан» («Егемен Қазақстан») газетi арқылы «Әмiре Қашаубаевтың дауысы» (1974 жыл, 12 наурыз) деген мақаласымен сүйiншi сұрады.

	Әмiре Қашаубаевтың Ертiс бойынан ән баптап, Сыр жағалауынан шабыт алып, Майн толқындарын он күн бойы тербеген өнерiнiң шарықтау биiгiнен берi жетпiс жыл өттi.

	Қазақты әлемге танытқан Әмiренiң әндерi асқақтай бергей!

	(«Қазақстан сарбазы» газетi. 27 мамыр 1997 ж.)



	Әмiрхан БӘКIРҰЛЫ,

	ҰҚК-нiң ардагер полковнигi



	ПАРИЖДЕГI ҚҰПИЯ КЕЗДЕСУ



	Кешегi тоталитаризм заманында ұлттық мүдде мен намысты қорғаған кез келген кiсiнiң аяқ астынан «ұлтшыл» деген үрейлi атаққа таңылып шыға келгенi баршаға аян. Кеңестiк идеологтар пiкiрiнше, «қалың елiм, қазағым, қайран жұртым» деп қана қоймай, күллi түркi жұртының тiлеуiн тiлеп, намысын жыртқан белгiлi қоғам қайраткерi Мұстафа Шоқай сондай «ұлтшылдардың» бiрi болатын. 1919 жылдың аяғында шет елге асып кеткен ұлы баба эмиграцияда жүрiп-ақ туған елi – Түркiстандағы болып жатқан жағдайларға толық қанығып, кезiнде оған өзiнiң бағаларын берiп отырған. Бұған оның Кеңес өкiметiнiң сол кездерi Орта Азияда жүргiзген отаршылдық саясатын әшкерелеген «Жаңа Түркiстанда», «Ашаршылық» атты және басқа да көптеген мақалалары дәлел.

	Әлбетте, халқынсүйген қайраткердiңбұл материалдардағы деректерi мен тұжырымдары коммунистiк қоғам құрушыларға әсте ұнай қойған жоқ. Дәл соған орай 1924 жылғы 4 қазан күнi Қазақстан Республикасының Бiрiккен Бас саяси басқармасына (ОГПУ) ресми қағаз жолданды. Оны ҚазЦИК Төрағасы Сейiтқали Меңдешев жазды. Ендi сол әйгiлi хаттың толық мәтiнiн оқып көрейiк.

	«Қаз. КСР бойынша ББСБ Каширин жолдасқа (жеке өзiне).



	Белгiлi қырғыз (қазақ дегенi – Ә.Б.) эмигранты Мұстафа Шоқаевтың («Қоқан үкiметi» дегеннiң бұрынғы ұйымдастырушысы және басты қайраткерi) қаламынан туып, «Дни» газетiнде жарыққа шыққан, өзiм сiздiң назарыңызды аударуға тұрады деп есептейтiн оның «Аштық» деген мақаласын қоса жолдап отырмын.

	Мақаланың мәнiне келсек, онда шындыққа жанаспайтын және мүлдем дұрыс емес нәрселер өте көп. Шетелде осынысымен өйтiп-бүйтiп табыс тауып жүрген Шоқаевтың әрекетiн айғақтап, әшкерелеу қиынға түспейдi. Баспасөз беттерiнде мақаланың бұл тармақтарын жоққа шығару оңай.

	Қызық, Шоқаев сол ақпараттарды қалай алады. Әлбетте, оған Түркiстаннан «жазып» тұрады. Демек, оның түркiстандықтармен белгілi бiр байланысы бар. Онда, бәлкiм, мұның (Шоқаевтың) Қоқан үкiметiнiң қалдықтары сақталып қалса керек.

	Мәселе оның қазақ газеттерiнiң мәлiметiн қалай пайдалана алғанында. Мұнда ол «Бостандық туы» (Ақмола губерниясы) мен «Қазақ тiлi» (Семей губерниясы) газеттерiне сенетiн сияқты.

	Бұдан басқа, ол қазақтың қоғам қайраткерлерiнiң «айрықша көмек комитетiн» құруға әрекет жасап жатқаны туралы мағлұмат келтiредi. Бұл әрекеттер Ақмола және Семей губернияларындағы бұрын «Алашорданың» өкiлдерi болған кейбiр қызметкерлерден шыққан. Рас, бiз олардың әрекеттерiн сепаратизмдi шақыратын тiрлiк ретiнде жауып тастағанбыз. Бұл туралы, егер мен ұмытпасам, газеттерде жазылған жоқ. Демек, Шоқаев тек газет материалдарын ғана емес, сол сияқты өзiне келiп түсетiн басқа мәнбелердi де пайдаланады. Маған «Шоқаевтың қолына бiздiң «Бостандық туы» және «Қазақ тiлi» газеттерiнiң редакцияларына келiп түсетiн материалдар тимей ме екен» деген ой келедi. Шоқаев мақалалары осы тектес болжамдарға итермелейдi.

	Осылардың бәрiн хабарлай отырып, Каширин жолдас, мен сiзден Шоқаевтың Түркiстанмен байланысын анықтауға қажеттi қадамдар қабылдауды, сондай-ақ «Бостандық туы» және «Қазақ тiлi» газеттерiнiң редакцияларына ұдайы бақылау орнатуды өтiнемiн.



	Жолдастық сәлеммен ҚазЦИК Төрағасы С. Меңдешев.»

	Бұл алты алаштың ардағы Мұстафа Шоқайды сыртынан қаралап, оған қатысы бар кiсiлердi қудалаудың басы едi. Кейiн қауiпсiздiк органдары «Франц» атты арнайы операция жүргiзiп, алға қойған мақсатын жүзеге асыруға шындап кiрiседi. Кеңестiк өкiметтiң жазалағыш тетiктерi осыдан кейiн бiрден iске қосылып жүре бердi. Осылай қанша жазықсыз жандардың нақақтан-нақақ жапа шегiп, қоғамның қарақұлақтары атанып, ел-жұртынан безуiне, ал ендi бiреулерiнiң жарық жалғаннан баз кешулерiне бастап баратын сүргiнге жол ашылды. Республика басшысынан әлгiндей нұсқау алғаннан кейiн ОГПУ-дың жаналғыштары әлекедей жаланып, шетi-шегi көрiнбес қанқұйлы тiрлiкке бет қойды. Әуелi Бiрiккен бас саяси басқарма Мұстафаның туыстары мен жолдастарын iздеп, табу жөнiнде жергiлiктi органға тапсырма бередi. Бiрақ, бұйрық бiрден орындалған жоқ. Айтулы әулет адамдары жазалаушы мәшине оқпанына түсу үшiн арада талай жылдар зырғып өттi. Осы аралықта ГПУ-дiң жергiлiктi буынына көптеген жаңа тапсырмалар мен нұсқаулар жөнелтiлiп жатты. Үшбу сәлемдерде жауларды анықтау сылбыр жүрiп жатқаны баса айтылды. Бiз бұл жерде жоғарыдағы газеттер редакцияларының қызметкерлерi қандай зардап шеккендерi туралы әңгiмелеп отырған жоқпыз. Шынымызды айтсақ, оның жай-күйi бiзге беймағлұм. Бiрақ, айналымның қалай қарқын алып кеткенiн жобалаймыз.

	Ендi сөз құрғақ болмас үшiн кейiнгi нұсқаулардың бiрiмен танысқанымыз жөн шығар.

	«Бiрiккен Бас саяси басқарма Оңтүстiк Қазақстан бөлiмiнiң бастығы Севергин жолдасқа.

	Бiз бұрын Парижде эмиграцияда жүрген Мұстафа Шоқаевтың осы жердегi байланыстарын бақылауға алуды бұйырғанбыз. Жұмыс маңызы зор болғандықтан, сiздерге бiрнеше ескерту жасап, тапсырманы орындауды талап та еттiк.

	Бiздегi мәлiметтер бойынша Қызылорда округiнде тұратын Мұстафа Шоқаевтың туыстары мен жолдастары, яғни оның туған iнiсi Шоқаев Нұртаза, немере ағасы Қозымбетов Мырзакет, туысы Торғаев Алшы, жақын танысы Дәлетов Нұртаза және жолдасы Үсенов Жорабек онымен хат алысып тұрады. (Аталған кiсiлердiң аты-жөндерi архив құжаттары бойынша берiлiп отыр – Ә.Б.).

	1930 жылы қамауға алынған алашордалық М.Тынышпаев, Ж.Досмұхамедов, С.Ақаев және Қызылордада тұрушы Қоңырқұлжа Қожықов бұрын Мұстафа Шоқаевпен байланыста болған, оған қаржылай көмектескен. Сондықтан бұл байланыс Мұстафа Шоқаевтың туыстары арқылы қазiр де жалғасып келедi деуге толық негiз бар.

	Осындай жағдайға қарамастан, не оперативтi сектордан, не облыстық бөлiмнен бiзге ешқандай мәлiмет келiп түскен жоқ. Сол себептi төмендегi нұсқауды неғұрлым қысқа мерзiмде орындаңыздар:

	– Жоғарыда көрсетiлген Мұстафа Шоқаевтың туыстары мен таныстарының тұратын жерлерiн анықтап, олардың барлығын бақылауға немесе тексеруге алыңыздар.

	– Тексеру барысында олардың Мұстафа Шоқаевпен байланысы бар ма екен, бар болса, ол қалай жүргiзiлiп келедi, хат немесе адам арқылы Мұстафа Шоқаев қандай мәлiметтер алып жатыр және одан қандай нұсқаулар келiп түсуде? Осыларды анықтаңыздар.

	– Осы аттары аталған адамдардың Алматыдағы және басқа жерлердегi ұлтшылдармен байланыстары бар ма? (Әсiресе, Қызылордада тұрушы Қожықов пен Ақаевтың байланыстары мұқият тексерiлсiн).

	Бұл жұмыстардың нәтижесiн арнайы хатпен бiзге хабарлаңыздар.

	Савицкий.»

	Осыдан кейiн жергiлiктi «қырағы көздер» iстi көп кешеуiлдеткен жоқ. өте тез аралықта Мұстафаға әйтеуiр бiр қатысы бар кiсiлердiң тiзiмiн жасап шықты. Сөйтiп, С.Алдабергенов, Ж.Исаев, А.Пермухамедов, А.Есембаев, Н.Шоқаев, Ш.Урумов, М.Тоқмұхамедов (аты-жөндерi құжаттар бойынша келтiрiлдi – Ә.Б.) деген кiсiлер бақылауға алынды. Бұлардың барлығы кейiн 30-жылдардың екiншi жартысында қуғын-сүргiнге ұшырап, көпшiлiгi құрбан болып кеттi.

	Тап осы жылдарда Мұстафа Шоқаймен Парижде болған сапарында бiр жүздесiп қалған атақты әншi Әмiре Қашаубаев та Бiрiккен бас саяси басқарманың назарына iлiккен едi. Ендi қолда бар тергеу құжаттары мен басқа да мәнбелерге сүйене отырып, Әмiре Қашаубаев қалай жазалау органдарының көзiне түскенiн баяндап берейiк.

	Баршаға аян, орыс әншiлерi Долива-Саботнаций мен Ковалева, өзбек әншiсi Кари Якубов пен бишi Тамара Ханум, Әзiрбайжан әншiсi Шавкет Мамедов бар кеңес делегациясының құрамында Әмiре 1925 жылғы 27 мамырда

	Парижде өткен дүние жүзi көрмесiнiң этнографиялық концертiне қатысты. Келесi күнi ол тұрып жатқан мейманханадағы нөмiрге Мұстафа Шоқай әдейi iздеп келiп, екеуi бiраз әңгiмелеседi. Әрине, кездесу Бiрiккен бас саяси басқарманың бақылауынан тыс қалмады. Осы жасырын жүздесудiң ақыры «қазақ даласының бұлбұлы» үшiн кейiн көп қауiп-қатер мен зобалаң алып келдi.

	Бұл кездесуден соң бiздiң ОГПУ органдарында Мұстафа Шоқай мен Әмiре Қашаубаевқа қатысты мынадай алғашқы хабарлама пайда болды:





	ШҰFЫЛ АҚПАРАТ



	Ұлттық қазақ әншiсi Әмiре Қашаубаев Парижден келiп, губерниялық «Қазақ тiлi» газетiнiң редакциясына кiрiп, Париж сапары туралы айтып бердi. Сонда эмигрант Шоқаевты (көрнектi алашордашы) көргенiн айтты. Соңғысы, Қашаубаев сөзiне қарағанда, Қырғызстан (Қазақстан – Ә.Б.) өмiрiне қатты қызығып, ол жайлы жан-жақты сұрастырған. Сөзiнiң арасында оған (Шоқаевқа) бiздiң Тұрақты уәкiл Красиннiң КСРО-ға оралуға ұсыныс жасағанын, бiрақ өзiнiң репрессиядан қорқып, бас тартқанын айтқан.

	Қашаубаевта Шоқаевтың фотосуретi бар. Қашаубаев әкелген театр газетi Шоқаевтың соңғы аудармасы туралы рецензия жариялапты.

	Әңгiмеге қатысушылардың бәрi Шоқаев жайында бiлуге қатты құмартып, Қашаубаевқа оның iс-әрекеттерi мен көзқарастары хақында сұрақтар қойған. Қашаубаев жауаптан жалтарып, шын мәнiнде онымен бұлар туралы әңгiмелескен жоқпын, сондықтан бiлмеймiн деген…»

	Жар астынан жау iздейтiн ГПУ-дың қандықол қасапшыларына титтей бiр желеу болатын себептiң өзi жетiп жатыр едi. Әйгiлi әншiнiң басынан өткен мына оқиға олар үшiн сондай iздегенге – сұраған, таптырмайтын жайттың бiрi болып шыға келдi. Бұлардың сандырағы бойынша ендi Мұстафа Шоқаев Кеңестер Одағы аумағындағы ұлтшыл- буржуазиялық ұйымдармен Әмiре Қашаубаевтың тiкелей көмегi арқылы байланыс жасап тұрыпты-мыс. Жоғарыдағы мәлiметтердi де әншi жолдап отырыпты-мыс. Арада аз уақыт өткенде, әлгiндегi ақпаратты негiзге алған тағы бiр құжат өмiрге келдi. ОГПУ меморандумы атанған ол былай сайрайды:



	«№ 2 МЕМОРАНДУМ



	Эмигрант Мұстафа Шоқаевты арнайы талдау. 1925 жылғы 1 қазандағы мәлiметтер бойынша.

	Тамыз айындағы № 1 Меморандумға қосымша, Семей губерниялық органының агентуралық мәлiметтерi бойынша, әншi Әмiре Қашаубаев Семейдегi «Қазақ тiлi» газетiнiң редакциясына кiрiп, редакцияның хатшысы Смағұловтың, қызметкерi Дөнентаевтың және басқалардың қатысуымен өзiнiң Парижге барған сапары және онда көрнектi эмигрант Мұстафа Шоқаевпен кездесуi туралы айтқан… (Бұдан әрi жоғарыда келтiрiлген шұғыл ақпараттағы мәлiметтер келтiрiледi – Ә.Б.).

	Қозыбағаров пен Белгiбаевтың сол мәлiметтерi бойынша, Парижден оралған Қашаубаев онда Мұстафа Шоқаевты көргенiн айтқан. Соңғысы жуырда Берлиннен келген. Қазiргi таңда түрлi баспасөз органдарында қызмет iстейдi, Отанға оралуға үлкен ықыласы бар, бiрақ қуғын-сүргiннен қауiптенедi. Қашаубаев Белгiбаевқа Шоқаевпен өзiнiң Парижде түскен суретiн ұсынады.

	Оперативтi мәлiметтер бойынша, 1924 жылы күзде Ташкентке Германияда оқуда болған студент Лапин- Мұңайтпасов (өлкелiк РКП (б)-ның жауапты хатшысы Қожановтың қайнысы) қайтып келдi. Лапин-Мұңайтпасов бiрқатар таныстарына Мұстафа Шоқаевтың шет жерде тұрып жатқанын, бiрде Германияда, бiрде Францияда жүретiнiн жеткiзген. Материалдық жағынан жағдайы нашар, ақ гвардияшыл газеттерге қызмет етедi. Лапин-Мұңайтпасов, Қожановтың кепiлдiгiмен Мәскеу қаласындағы шаруашылық мекемелерiнiң бiрiне орналасқан.

	Тамыздың жартысында Нұртаза Шоқаев (iнiсi) Мұстафа Шоқаевтың атына мынадай хат жiбердi:

	«Сiздiң хатыңыз дер уағында алынды, бiрақ менiң болмауыма байланысты қолыма сәл кешiгiп тидi. Жергiлiктi жұрт аман-сау. өткен қыста ағаңыз Жанғара Мағзұм қайтыс болды. Ағаңыз Ахан аман-сау. Биылғы жылы ағын су болмағасын, егiн шықпай қалды. Басымыз аман болғансын, бұған қайғырып отырған жоқпыз. Нұртаза.»

	Нұртаза 23 қыркүйекте Париждегi ағасы Мұстафа Шоқаевтан Парижден хат алады. Мұстафа Шоқаев «ендi оқудың сәтi» келгенiн айтып, iнiсiне балаларын мектепке орналастыруды ұсынады. Соңында барлық жолдастарға сәлем айтуды сұрайды...

	Бiздiң мәлiметтерiмiз бойынша, Ташкентте Мұстафаның жақсы досы болып келетiн көрнектi ұлттық қайраткер Үбайдулла Ходжаев тұрады. Бiр кезде Шоқаев шет елден Ходжаевпен байланысып тұрған».

	Уысына iлiккен кiсiден оңай құтыла салу қауiпсiздiк органдары қызметiнiң салтында жоқ едi. Жоқтан бар, бардан зор шығарып, бос ауаны үрлей бiлер жүйе бұл жолы да әншiнi босата салғысы келмедi. Осы сезiктi бекiте түсу мақсатында қауiпсiздiк қызметiнiң қырандары 1927 жылғы 14 мамырда Әмiренiң үйiне тiнту жүргiзiп, антикеңестiк мазмұндағы кiтаптар мен қолжазбалар iздеген. Саясатпен ешқандай шатағы жоқ, өзi жартылай сауатсыз әншiнiң үйiнде не болсын, таудай үмiтпен барған тiмiскiлеушiлер мұны айғақтар бiрде-бiр мәнбе таппай, құр қол қайтады. Сонда да болса, олар белгiлi ақын Иса Байзақовтың екi поэмасын өздерiмен ала кетедi. Сол күнi Әмiре мен Иса Бiрiккен бас саяси басқарманың бастығы Каширин жолдасқа хат жазып, поэмалардың қолжазбаларын қайтаруды сұрайды. Бiздiң қолымызда сол хаттың да көшiрмесi тұр.

	«Бүгiн, яғни 14-мамыр күнi сiздiң уәкiлдерiңiз бiздiң үйге тiнту жүргiздi. Тiнту кезiнде Иса Байзақовтың екi поэмасы (өлеңдерi) алынды. Неге алғаны бiзге мүлдем белгiсiз. Осы баяндалған жағдайға байланысты тiнту кезiнде алынған поэмаларды қайтару жөнiнде нұсқау беруiңiздi сұраймыз және не себептi тiнту жүргiзiлгенiн хабардар етсеңiздер.

	Қол қойғандар: Байзақов пен Қашаубаев.» өкiнiшке қарай, басқарма бастығының өтiнiшке нендей жауап қайтарғаны, шығармалардың қайтқан-қайтпағаны бiзге белгiсiз. Белгiлiсi, осыдан кейiн, 1927 жылғы 6 маусым күнi Әмiре Қашаубаев басқармаға шақыртылып, тергеушiлер алдында жауап бередi. Ал сол тергеудегi әншiнiң жауабының хаттамасынан үзiндi келтiрсек, мына жолдарды оқуға болады:

	«…1925 жылы маусым немесе шiлде айының бiрiнде мен барлық ұлттық республикалардан жиналған 14 актерменбiрге Парижге бардым. Барған бойда «Дория» отелiне орналастым. Екiншi күнi қонақ үйге Мұстафа Шоқаев келiп, менiмен әңгiмелестi. Ол Қазақстанда болып жатқан жағдайларды сұрады. Арасында: «Үкiмет басында кiмдер тұр? Қазақтар бар ма?» – деген сауалдар да қойды. Мен «бар» деп жауап бердiм. Бiрақ, олардың кiмдер екенiн айтқаным жоқ, ол да менен сұраған жоқ. Сосын ол менiң бiлiмiмдi сұрады. Мен оған «ешқандай бiлiмiм жоқ» деп жауап бердiм. Әңгiме үстiнде ол Ахмет Байтұрсынов пен Мiржақып Дулатовтың хал- жағдайларын және немен айналысып жүргендерін сұрады. Мен: «Байтұрсынов Қызылордада мұғалім, ал Дулатов әдебиетпен айналысып жүр», – дедім. (Кейiн бұл кiсiлердiң неге алғашқылардың қатарында репрессияға ұшырағаны да ендi бiзге түсiнiктi – Ә.Б.).

	Мұстафа өзiнiң Сұлутөбеде туып-өскенiн және сол жердегi туыстарынан хат алып тұратынын, сонымен бiрге Кеңес Одағына барғысы келетiнiн айтты. Кеңес Одағының елшiсi Красин оған елге қайта келудi ұсынған екен. Бiрақ, ол жолға көп қаражат керек екендiгiн және өзiне қауiптi болатынын ескерттi.

	Тағы бiр жолы Мұстафа Шоқаев мейманханаға келiп, актерлердiң бәрiн ресторанға қонаққа шақырды. Бiрақ, актерлер әртүрлi себептердi сылтау етiп, ресторанға барудан бас тартты. Онымен бiрге ресторанға тек мен ғана бардым. Ресторанға барған соң ол екi саптыаяқ сыра сатып алды. Екеумiз небары он бес минөттей бiрге болып тарадық. Кетерiнде ол Ахмет Байтұрсынов пен Мiржақып Дулатовқа сәлем айта бар деп өтiнiш бiлдiрдi. Сөйтiп, өз қолымен менiң қойын кiтапшама олардың аты-жөндерiн қазақшалап жазып бердi.

	Парижден Қызылордаға келген соң мен Дулатов пен Байтұрсыновқа бiрнеше рет жолықтым. Оларға Мұстафа Шоқаевтың жолдаған сәлемiн жеткiздiм. Екеуi де оның шет елдегi хал-жағдайын, өмiр сүруге қаражатты қайдан алып жатқанын сұрады. Мен Мұстафа Шоқаевтың Париждегi француз және орыс баспаларында қызмет атқарып жүргенiн айттым. Бiрақ, оларға Мұстафаның хатын көрсеткен жоқпын, ұмытып кетiппiн. Кейiннен кiтапшам iз-түзсiз жоғалып кеттi, iздеп таба алмадым. Бұл хатпен бұрын Қызылорда қаласында «Еңбекшi қазақ» газетiнiң қызметкерлерi Ахмет Елшiбаев пен оның екi жолдасы танысқан. Соңғы екеуiнiң аты-жөндерiн бiлмеймiн…»

	Мiне, Әмiре Қашаубаевтың тергеуге берген жауабы осы ғана. Егер соңғы кезде баспаларда жарияланған деректерге көңiл бөлсек, Мұстафа Шоқай Парижде және Майндағы Франкфуртте Әмiремен бiрнеше рет жасырын кездесiп, онымен ашық әңгiме жүргiзген сияқты. Сол кездесулерде ол әншiге қазақтың бiраз халық әндерiн орындатып, шер тартқанға ұқсайды. Бiрақ, Әмiре тергеуде бұл турасында аузына алмайды. Шамасы, жаналғыштардың әрекеттерiнен қорыққан, сосын белгiлi деректердi ғана айта берген. Осыған орай ГПУ тергеушiлерi де оны жиi шақырып, қайта-қайта тергеп тұрған. Сондай бiр кезектi тергеуден соң әйгiлi әншi мынадай қолхат жазып қалдырыпты.



	ҚОЛХАТ



	Мен, төменде қол қоюшы азамат Әмiре Қашаубаев, Қазақстандағы Бiрiккен бас саяси басқарманың өкiлеттi өкiлiне жауапта көрсетiлген мәлiметтердi, өзiмнiң Парижде болғанымды, Мұстафа Шоқаевпен кездесуiмдi, оның Байтұрсыновпен және Дулатовпен байланысы бар екенiн құпия сақтайтынымды айттым, оған Байтұрсынов қызмет iстеп, Дулатов әдебиетпен айналысып жүр дедiм.

	Мұстафа Шоқаев өзiнiң Сұлутөбеде туып-өскенiн, сол жердегi туыстарымен хат алысып тұратынын айтты. Сонымен қатар бұл жөнiнде ешқандай жағдайда да ешкiмге айтпаймын. Егер бұл қол қойған шартты бұзатын болсам, қылмыстық кодекстiң баптарымен қылмыстық жазаға тартылатыным ескертiлдi.

	Оны растап қол қоямын.

	Қашаубаев.” 5. VI. 27 ж.



	Осылайша қанша ант-су iшсе де, қауiпсiздiк органдары Әмiре Қашаубаевқа оншалықты сене қоймаған. Сондықтан оны аңдуды одан әрi жалғастыра түскен. Комитеттiң «құпия» деген арнайы белгi соғылған құжаттарының бiрiне мынадай бұрыштама жазылыпты: «За Кашаубаевым установлено наблюдение с целью выявления – не привез ли он кому- либо переписку от Чокаева и не получил ли от него более серьезные сведения или задания». Не дегенде де, жазалаушы топ Қазақстанның қайдағы бiр тiрлiкте жоқ, қиялда тұрған ұлтшыл-буржуазиялық ұйымымен Мұстафа Шоқай байланысты Әмiре арқылы жүргiзiп отырған деген болжамды ойдан шығарып алғаны осы тергеу материалдарынан айдан анық аңғарылады. Архивтiк деректерге қарағанда, Әмiре Қашаубаев, Алашорда ұйымының мүшесi ретiнде Иса Байзақовпен және Мұхтар Әуезовпен бiрге бiр тергеу iсiнен өтедi. Олардан осы мәселеге орай бiрнеше рет жауап алынады. Тергеу көбiнесе түнгi мезгiлде алынған және әр жолы олар 3-4 сағатқа дейiн созылып, жауапқа тартылғандар түн жарымынан ауа қайтарылған. Бiр тәуiрi, аталмыш тұлғалар жауап алу кездерiнде қаншама қысым мен қиянат көргендерiмен, өздерiне жағылған жаланы мойындамапты.

	Дегенмен, осы үшеудiң iшiнде әйгiлi әншiнiң шеккен зардабы бiзге басым көрiнедi. Себебi, жоғарыдағыдай тергеулерден кейiн ол үлкен сахнаға көп жiберiле бермейдi. Шын мәнiнде Әмiре өз қызметiнен шеттетiлiп, қоғам өмiрiнен тыс қала бастайды. Бұл – бiр. Екiншiден, ұзақ уақыт бойы ОГПУ органдарының бақылауында жүруi замандастары арасында оны сол қауiпсiздiк қызметiмен байланысы бар деген күдiк туындауына бiрден-бiр себепшi болады. Сөйтiп, қайран әншi екi жақтан күйедi. Ақиқатын айтсақ, Әмiре ешқашан ГПУ-ға қызмет жасайтын жансыз болған жоқ едi. Парижде Мұстафа Шоқаймен бiр рет кездесемiн деп, соншалықты зобалаңды бастан кешкен ол 1934 жылы аяқ астынан, жұмбақ жағдайда бақилыққа озып жүре бердi. Бар- жоғы бiр сапардың барысындағы кездесуден туған дүрбелең осындай болатын.

	(«Егемен Қазақстан», 28 сәуір, 2004 ж.)



	Назым НИЯЗИ

	ДАЛА БҰЛБҰЛЫ



	Советтік қазаyстанның 60 жылдық торқалы тойы – yміт-тілегі, мақсат-мyддесі бір АРНАҒА ТОҒЫСҚАН байтақ ОТАНЫМЫЗДАҒЫ халықтардың да ортақ тойы. Содан да болар, осынау мереке шеруі БАСТАЛҒАН кyндері еліміздің жер-жерінен небір жyрек тебірентер қyттықтаулар, достық ниеттер, тіптен өткен өмір жолдарының өнегелі шежірелері редакция поштасына толассыз келіп тyсуде.

	Төменде НАЗАРЛАРЫҢЫЗҒА yсынылып ОТЫРҒАН мақалада СССР халық әртісі Тамара-ханум Әміре қашаубаев туралы естелік сыр шертеді. Әңгіме-сyхбат жyргізіп, мақаланы әзірлеген ”Правда Востока“ газетінің тілшісі, белгілі журналист Назым Ниязи.

	Совет заманында қайта түлеген туысқан қазақ елінің құшағы кең, даласы дархан, халқы мейірбан. Байтақ Отанымыздың сәулетті бір отауы сияқты Қазақстанның 60 жылдық торқалы тойы бізді де қуанышқа бөлейді.

	Осындай ұлыстың ұлы күнінде ел мерейін асырған, байтақ Отанымыздың перзенті бола білген аяулы азаматтарды еске алу, олар туралы көз көрген адамдардың асыл естеліктерін сұрастырып, тере жүру игілікті іс болса керек. Осы орайда қазақтың жез таңдай әншісі Әміре Қашаубаев пен өзбектің буынсыз бишісі Тамара-ханумның шығармашылық достықта болғаны, Париж сапарында бірге концерт қойғаны - бүгінгі буын үшін қызықты дерек қана емес, бауырлас қазақ-өзбек халықтарының әріден басталатын туысқандығының жарқын бір сәтіндей.

	Тума талант, кенен дарын иесі Әміре туралы айрықша ілтипатпен әңгіме айтып отыратын Тамара-ханумның лебізіне құлақ түрелік.

	– Бәрі есімде, бәрі көз алдымда, - дейді Тамара-ханум, – 1925 жыл. Маусым айы. Парижде болатын дүниежүзілік көрмеде қойылатын этнографиялық концертке қатысуға жолдама алдық.

	Парижге барған соң, совет павильонына орналастық. Біздің павильон біршама жұпыны екен. Басқалардікі болса мәрмәрдан, хрустальдан, қымбат бағалы жақұт тастармен безенген.

	Бірақ, біздің рухымыз биік, көңіліміз бай еді. Жуырда ғана азаттық алған елімізге деген зор мақтаныш бар еді жүрегімізде. Біздің топқа мұндағылар қатты аңсары ауа, жапырыла қарайды.

	Тіпті әдейі тоқтап, мойын бұрып, таңырқай қарайтындар да бар. Париждегі комедия залында Совет еліндегі көп ұлтты халықтардың этнографиялық өнерін көрсетуге РСФСР-дің еңбек сіңірген әртісі Г. Любимов, жез таңдай әнші Ольга Ковалева, О. Федоровская, А. Деливо, Әзірбайжан сандуғашы Шевхет-ханым Мамедова, қазақ әншісі Әміре Қашаубаев, башқұрт қурайшысы Исенбаев, өзбек әншісі Қани Якубов пен әнші-биші ретінде мен рұқсат алдық.

	Залда құмырсқадай құжынаған көп халық. Концерт жүріп жатыр.

	Кезек Әміреге келді. Қарап отырмыз, ол өзін-өзі аспай- саспай жақсы ұстаса дейміз. Әміре сахнаға дәл өз ауылында жүргендей қутың қаға, жайраңдап шыға келді. Шыға келді де қолтығына елеусіз қыса салған домбырасын оң қолына алды. Күні бұрын қойылған орындықты өзінше қайта оңдап қойып, артқы тағанын басты да, жайлап отырды. Қимылы ширақ, әрі сыпайы, ешқандай артық қимылы жоқ. Салған жерден “Ағашаяқтың” жоғарғы нотасынан бастап асқақтата шырқап жіберді. Оның микрофонсыз-ақ тым биік шыққан даусына алдыңғы қатарда отырған көрермендер ғана емес, залдың түкпір-түкпіріне жиналған тыңдаушылар да екі құлағын басып, ауыздарын ашып қалыпты. Ән аяқтала бергенде:

	– Не деген дауыс!

	– Ғаламат!

	– Па, шіркін, міне, керемет, өнер! - деген сөздер тұс-тұстан саңқ-саңқ естіле бастады. «Мынау ғажап құбылыс. Кім бұл?!» – дегендер де болды.

	– Әміре Қашаубаев, қазақ, - деп жатты біреулер. – Сондай ұлт бар ма?

	– Демек, болғаны да. Бұл жігіт Парижден өте алыстағы қазақ даласынан дейді ғой. Әміре әрі қарай көсілді. Жұрт тағы да аңырып, Әміре сазына ұйыған. Ән біткен соң олардың одан сайын таңырқап қыза сөйлеп кеткенін естідім. Сол үшін Әміре жайындағы осындай көріністі қазақ ағайындарға айтып отырмын.

	Бұл күні париждіктердің жұп-жұмсақ алақандары қызыл шақасы шыққанша соғылған шығар. Бұл жалған қошемет емес, ән құдіретінің табындырмай қоймас күші еді.

	Әміре салған әндер тұла бойға шымырлап тарап жатты. “Дудар-айға” “Үш дос” қосылды. “Екі жирен” жорғалап, “Қос барабан” соғылды. “Қызыл бидай” тербеліп, “Қараторғай” Париж аспанында қалықтады, – дейді Тамара-ханум апай. Тамара-ханым Әмірені өзіне ұстаз санайды. Әміре мен Тамара- ханымның достығы 1923 жылдан басталады. «Дудар-ай» мен «Қараторғай» әнін биімен сахнаға шығарып, оны сонда көрген, естіген халық көпке дейін қол соғып жібермейтін.

	– Осы әндер арқылы мен де үлкен абыройға кенеліп, даңққа бөлендім,- дейді Тамара-ханым. Осы екі әнді 86 елге көрсеттім. Әсіресе, “Қараторғай” әні билеуге де, айтуға да жеңіл, халықты өзіңе тез үйіріп аласың. ...Сол біздің Парижде қойған концертіміз менменсіген Батысты да, шұғылалы Шығысты да бас идірді.

	Әміре туралы француз газеттері суретімен мадақ- тап, ”Сахара бұлбұлы“ деп жатты.

	Француздың әйгілі жазушысы Роман Роллан келіп, Әмірені құттықтап, ән салғызды.

	Парижде он бір рет концерт бердік. А. В. Луначарский мен совет елшісі Л. Красин, композитор С. Рахманинов, профессор Г. Любимов басшылығымен әр концерт алдында дамылсыз репетиция болып тұрды.

	Сондайда Әміре сыннан сүрінбей оп-оңай өтіп кететін. Соңғы концертті қоятын күн еді. Шынында да, соңғы түйенің жүгі ауыр демекші, бұл сәт сондай ауыр болды. Түс мезгілі, Әміре мені жанына шақырды. “Келші бермен, Тамара, шаршаған шығарсың, қарның да ашқан болар” деп жүзіме мейірлене қарады. Жанына тізе бүктім.

	Өзімен бірге тастамай ала жүретін қобдишасын ашты. Онда сап-сары таба нан, құрт пен ірімшік жатыр екен. Уыстап- уыстап ірімшік пен құрт берді. ”Ұялма, қарындасым, наннан жеші”, - деп қояды. Мен қазақ елінің дәм-тұзын алғаш рет осылайша Парижде таттым.

	“Қараторғайды” ұмытып қалған жоқсың ба?- деп сұрап та қояды.

	Талап пен талантты үнемі шыңдап, өнерді тот бастырмау жағын да ескертті. Мен «Қараторғай» әуенін ыңылдап салып бердім. Сеземін, кей жерлері Әміре салғаннан ауытқып кетеді, ол отырып сабырмен тыңдайды.

	Тыңдап болып, әнді өзі асықпайқайталайды. Ән ырғағымен буын-буынға бөліп, қолға ұстатқандай етіп түсіндірді. Міне,



	сөйтіп, сол сапарда осындай аяулы адамды кездестіріп, сырлас та, дәмдес те болдым.

	Ол солкездеөзінің Семейденекенін, Абайдайұлыақынның, Еңлік-Кебектей, Қозы-Көрпеш-Баян сұлудай ғашықтардың елі екенін мақтанышпен айтатын.

	Ол сол Париждегі байқауда жүлделі орынға ие болды. Үлкен абыройға бөленді. Дүние жүзіндегі таңдаулы әншілер арасында екінші орынға шығып, күміс медальді Парижден тағып қайтып еді.

	Біздің қазақ халқымен достығымыз әріде жатыр. Өзбек қыздары Қазан таңы атқанша пәренжесін тастаған емес, қазақ қыздары бай манаптың құлдығында жүрді. Қайғымызға қайғысы, мұңымызға мұңы үндесіп жатты. Қазан революциясынан кейін елімізге ырыс-береке кірді. Өзбек пен қазақ ауылы аралас, қойы қоралас отырды. Қыз беріп, қыз алысып, құда-жекжат, нағашы-жиен болып қатысып отырған ел.

	Өздеріңізге мәлім, атақты генерал Рахимовтың әкесі қазақ, анасы өзбек қызы. Әкесі қайтыс болғаннан кейін нағашыларының қолында тәрбие көрген адам.

	Айта кетуіміз керек, қазақ әдебиеті мен өзбек әдебиетінің достығы да ғажап. Қазақ халқының дарынды перзенті ақын Абай Науаиды ұстаз санаған. Мұхтар Әуезов пен Мұса Айбектің, Сәбит Мұқанов пен Ғафур Ғұламның достықтары аңызға айналды. Ол адамдар бұл күнде жоқ, бірақ олар мына біздер мен сіздердің жүрегімізде, олар жылдар өткен сайын кейінгі ұрпақпен бірге жасайды.

	Қазақ елі – жырға да, сырға да толы мекен. Көп ұлт бір отбасында достасқан Қазақстан – құт мекен, мақтаныш ордасы. Өз халқының даңқын бүкіл әлемге танытқан, осындай перзенттері бар халық - әлбетте бақытты, қашанда мерейлі, еңсесі жоғары. Қазақ Республикасы мен Қазақстан Компартиясын 60 жылдық мерекесімен құттықтай отырып, қарақалпақтың халық ақын Ыбрайым Юсуповтың сөзімен айтқанда: «Егер менің көңілім дария болса, көңілдеріңізге ағар едім, жұлдыз болса, мен оны жарқыратып жолдарыңызға жағар едім, менің мынау сіздерді сүйген жүрегім, кеудемнен жұлып алып, көкіректеріңізге тағар едім»,- дегендей, тойларыңыз тойға ұлассын демекпін.

	Мойнақ қаласы, Өзбек ССР-і. («Социалистік Қазақстан» газетінен, 29 тамыз, 1980 ж.)



	Бердіқожа ЖАНТАСОВ

	ӘМІРЕМЕН, ҚАЖЫМҰҚАНМЕН КЕЗДЕСУ



	1928 жылдың тамыз айының соңғы күндері. Алматы күнінің қапырық ыстығы әлі басылмаған. үш төрт күнде қыркүйек айы да туып, жаңа оқу жылы басталмақ. Сондықтан да болар көктемде демалысқа жайлауларға аттанған студенттер, оқушылар қалаға тұс-тұстан топ-тобымен ағылып келіп жатыр. Ата-анасын ертіп келген балалар мәдени тауар сататын дүкендерден оқу құралдарын сатып алып, студенттер салтанаттық сәнді киімдер іздестіруде. Галстук тағынып, етік, ботинкаларын жылтырата майлап, сәнденіп жүр. Барлығы да тойға баратын адамдарша қызу дайындық үстінде. Шынында солай екен. Қала жастары, сырттан келіп жатқан студенттер ертеңгі күннің қызығын көруге дайындалып жүр екен. Ол нендей қызық десек…

	– Жан-жағыңда жапсырылған жарнамаға қара! Қандай қызық болатынын соңынан білесіңдер, – деп тұр бір студент топты жанға. Айтса айтқандай, көше бұрыштарына, үй қабырғаларына, телеграф бағаналарына көптеген жар- намалар жапсырылыпты. Жұрт жапа-тармағай ентелеген ол жарнамада: “Қаламызға бірінші рет даңқы дүниеге мәлім қазақтың алып балуаны Қажымұқан Мұңайтпасов пен асқан әнші Әміре Қашаубаев келді. Ертең таңертеңгі сағат 10-да Пушкин көшесінде облыстық атқару комитетінің қасындағы жазғы клубта осы қонақтардың қатынасуымен үлкен жиналыс болады. Қысқа баяндамадан соң Әміре мен Қажымұқан өнер көрсетеді. Көріп қалыңдар, көріп қалыңдар”, – делініпті.

	Халықтың көтеріңкі көңілмен жасанып жүргендері осындай тосын хабарға байланысты қуаныш екен. “Даңқ- тары жер жүзіне айқын алып күш иесі Қажымұқан мен ән құдіреті Әміренің өздерімен бірге өнерін де көретін болдық- ау” деп біз де қуандық. Тіпті ертеңгі күнді асыға күттік…

	Ертеңгі сағат тоғыз жарымда жазғы клубтың алдыңғы жағынан орын алып отыра қаламыз деген бір топ студенттер едік. Ол ойымыз орындалмапты. Клуб алдындағы 500 адам- дық орындық түгелімен иесін тауыпты. Орын жетпеген неше жүздеген адам алаңның мәуелі бағының саясында сайран- дап жүр. Сөйтсек, қазақ өнерпаздарының өздері мен өнерін көруге асыққан қала адамдары аз емес екен. Келгендердің ішінде орыс, қазақ, ұйғыр, дұнған, қырғыз, тағы басқа ұлт өкілдері толып жатыр. Жиынға сағат онға таяғанда мыңнан аса адам жиналды. Бұлардың бәрі де қазақтың асқақ әншісі Әміре мен алып балуаны Қажымұқанның өздерімен бірге өнерлерін көруге асыққан адамдар еді. Тағаттары таусыла өнер иелерінің сахнаға шығуын күтуде.

	Сағат онға таянғанда бір топ адам қақпадан ене бастады. Ағаштың саясында жүргендер тегіс қаумаласып, отырғандары тік тұрып қоршап алды. Қақпадан кірген топ адам сахнаға жетпей-ақ оның ішіндегі Қажымұқанды тұлғасынан таныған жұрт: “Жасасын, қазақ балуаны Қажымұқан, әнші Әміре!” – деп шулап, толассыз қол шапалақтап тұрып алды.

	Келгендер түгелімен сахнаға көтерілген. Олардың ішінде менің танитыным – облыстық партия комитетінің ұйымдастыру бөлімінің меңгерушісі Шоқпарбаев Сейдахмет, облыстық соттың төрағасы және “Тілші” газетінің редакторы Беков Орынбек, партияның өлкелік комитетінің өкілі Жандосов Ораз, тағы басқалар бар еді.

	Баяндамалар соңынан өнер қызығына асығып отырған жұртшылық әнші Әміренің сахнаға шығуын тағы да қызу қол шапалақтаумен қарсы алды. Алматы аспанын сан мың кептер қанатының сусылы басып кеткендей. Әміре өзінің Францияның астанасы Парижде шырқалып, жер жүзіне әйгілі болып кеткен әндерін көкке әуелете шырқап кетті. Соның ішінде менің есімде қалғаны – Біржан салдың, Ақан серінің, үкілі Ыбырайдың әндері. Күміс көмей әншінің тұп-тұнық өр үні, орындаушылық мәнері жұрттың құлақ құрышын қандырып, бір желпінтіп тасаған еді. Бұдан соң Ораз Жандосовтың сұрауы бойынша асқақ әнші “Ағашаяқ” әнін құйқылжыта салғанда тыңдаушылар әннің ырғағына қосылып, әуезімен бірге балқып, бірге шалқып отырғандай болды.

	Бұдан кейін сахна шымылдығы қайта ашылғанда “күткендерің мен болсам, көріп қалыңдар!” – дегендей, халық жиынына қарсы қарап тұрған Қажымұқанның алып тұлғасы көрінді. Жұрт алапат күш иесін тағы да қошеметпен қарсы алды.

	…Өлкеден келген өкілдер мен Алматының облыстық, қалалық басшылары Қажымұқан мен Әмірені қошеметтеп қонақ үйіне шығарып салуға жиналыпты. Қақпа алды толған пар ат жеккен пәуескелер мен трәшмәнкелер. Қажекең қос ат жеккен пәуескеге жалғыз өзі ғана отырды. Оның делбесін қалада тұратын Шәймерден деген арғын жігіті ұстапты. Бірақ, ол пәуескеде отырған жоқ, делбені сілтеп қойып, жаяу айдап барады. Қажекеңнің басым салмағына төтеп бере алмай пәуескенің жұмыр қайыңнан жасалған шабақтары солқылдап бара жатқанын шығарып салушы қалың жұрт анық көріп, таңдай қағысып қала берген.

	– Япыр-ай, пәуескенің шабағы құрғыры опырылып кетіп балуан жығылып қалар ма екен, – дескен сөздер де айтылып жатты. Осы көріністі тамашалаған қала жастары мен студенттер әнші және балуан ағаларын қонақ үйге дейін шығарып салды. Бұл Алматы жұртшылығының әнші Әміремен, балуан Қажымұқанмен бірінші рет бетпе-бет жүздесуі еді.

	(“Октябрь туы” газеті, 5 шілде, 1985 ж.)





	Кyләш ҚАШАУБАЕВА

	КӨҢІЛДІ ҚУАНЫШ КЕРНЕДІ



	Мен Әміренің көп баладан қалған жалғыз көзі, нәрестелерінің ең кенжесі едім. Анамыз Оразке бертінде, ұзаққа созылған ауыр науқастан қайтыс болғанда, біз тетелес апамыз Күлән екеуіміз ғана қалған болатынбыз. Мен әкемнің жүзін еміс-еміс қана білемін. Ол кісіні тек анамыздың, апам Күләннің айтуынша ғана көзге елестететінмін. Сондай- ақ кезінде шыққан, әкем туралы жазылған кітаптар мен өз замандастарының естеліктері о кісі жайлы дерегімді толықтыра түскендей еді.

	Өткен жылғы, өздеріңіз куә болған, баспасөз бетіндегі «Әміренің дауысы табылды» деген хабарды естігендегі қуанышымның ешбір шегі жоқ. Оның үстіне жарты ғасыр бойы еш жерден кездеспей, әбден күдер үзуге айналған Әміре даусы жазылған валикті Мәскеу қаласының орталық архивінен іздеп табушы да өзіміздің семейлік, Аякөз ауданының баласы Жарқын Шәкәрімов екенін қалайша мақтаныш етпейін.

	Жоғарыда айтқандай, әкем туралы көптеген кітап, әңгіме, очерк, талай-талай мақалалар жазылған. Бұлардың бәріне жұртшылық көптен бері қанық. Бұларға тоқтамай- ақ қояйын. Айтарым басқаша. Жер-жерден жылы лебіз білдіріп, қуанышыма қуаныш қосқан, әкем атағын дәрежелеп, салтанатта бірге болған дарқан еліме, оның ақ жүрек халқына айтар алғысым мол.

	Әкемнің әншілік, адамгершілік қасиетін ардақтап, ұмытылмас естеліктерін ортаға салып, достық пен махаббатты паш еткен ғалым аға, академик Әлкей Марғұланға, қадірлі апамыз Сара Есоваға, қарт жазушы Сапарғали Бегалинге, Қазақ ССР-нің халық әртістері Серке Қожамқұловқа, Қанабек Байсейітов, Жүсіпбек Елебековтерге айтар рахметім көп-ақ. Әсіресе, жас та болса бірегей еңбек етіп, архивте жатқан әкем даусын өз халқына қайта жеткізген өнер зерттеушісі Жарқын інішегіме айтар алғысым мен ізгі тілегімнің шегі болмас.

	Кезінде үкімет қаулысы бойынша әкем атымен аталған астанамыз Алматыдағы музыка мектебі елімізге көптеген жасөспірім өнер шеберлерін беріп келеді. Соған орай айта кетейін дегенім, Семей облысының Абай ауданындағы

	«Қайнар» совхозы еңбеккерлерінің өз жерлерінде әкеме ескерткіш орнатып, халық театрын, пионер дружинасын Әміре есімімен атауларына зор ризалығымды білдіремін.





Міне, бүгін өлген тіріліп, өшкен жанып, қадірлі әкемнің асқақ үнін өз аузынан естіп отырмын. Мұндай сәт адам өмірінде көп бола бермес.

	Мен өзім де, осыдан аз жыл бұрын қайтыс болған апам Күлән да ата жолын қуып, театр, концерт және эстрада сахналарында көп жылдар бойы еңбек еттік. Қазір жолдасым қазақ эстрадасының әртісі Сейтім Жақыповпен бірге Қостанай қаласында тұрып жатырмыз. Қолымызда Әміренің Шәйзада, Марат, Әміржан атты жиен-немерелері бар. Оның соңғы екеуі қазір Совет Армиясы қатарында.

	Қостанай қаласы. (“Семей таңы” газетінен, 14 аyпан, 1976 ж.)





	Ныrмет МАFАУИН

	АFАШАЯҚ - ӘМІРЕНІҢ ҰСТАЗЫ



	Әміренің әншілік өнерін зерттеушілер «Ағашаяқ» әнін көп айтып, көп дәріптейді. Ағашаяқ тарихта болған ба, болса кім, қалай өмір сүрген деген сұрақтарға осы уақытқа дейін айтарлықтай мән берілмей келеді. Атақты музыка зерттеушісі, этнограф А.В. Затаевич: “Әміре Қашаубаев «Ағашаяқ» әнін орындап қоймай, оны өңдеп, қайта жаңартып, ажарландыра түсті”, – деген. Жазушы Николай Анов «Ағашаяқ» әніне үлкен ықылас білдіреді. Ән сұлу дейді. Мұндай пікірді бір кезде шетел баспасөзі де айтқан.

	Сонымен Ағашаяқ кім? Ендігі сөз соның төңірегінде болсын. Ағашаяқ – Абай ауданы жеріндегі Шұнай тауы бөктеріндегі Қособа деген жерде қырық жыл өмір сүрген, руы – Көкше. Олжабай деген адамның Жұмажан деген қызына үйленген. Одан Тілеуқан, Жаңыл деген екі қыз туған, олар қазір де тірі. Ағашаяқты ауылы аралас, қойы қоралас отырған Мәмбетей, Құлық, Есболаттың азаматтары жақсы біледі. Бекбатыр, Мұратбек деген қарттар Ағашаяқтың Әміреге ұстаздық еткенін, көп жылдар бойы екеуінің жұп жазбай бірге жүргенін, ел ішіндегі жиын-тойдан қалмайтынын айтады. Әміре Дегелең деген жерде туған. Ағашаяқ арқылы жоғарыда аталған адамдармен қарым-қатынаста болған.

	Ағашаяқты менің де көріп, мәжілістес, дастарқандас болғаным бар. Ақшатау бойындағы Сұркезең деген жерде сабан тойы өтті. Соған арнайы шақырылған Ағашаяққа атшы болып бардым. Мәжіліс қызған кезде жан-жақтан жиналған және сол елдің адамдары «Ағашаяқтың әнін айтып бер» деп Әміреге қолқа салды.

	– Ән иесінің өзі отырғанда менің айтқаным әбестік болады, – деп Әміре азарда-безер болған соң, домбыраны Ағашаяқтың өзі алды.

	«Атанып Ағашаяқ жырақ кеттім,

	Көрінсе қыз-келіншек шырақ деппін.

	Әніммен қыз қайдалап, қызық қуып,

	Парижге Шыңғыстаудан бір-ақ жеттім», –

	деп қолындағы домбырасын Әміреге ұсынды. Әміренің асқақ даусы Ақшатаудың аспанынан асып, Балқыбек, Байқошқарды шарлап кетті.

	Көп жиында өткір тілді, өлеңді қолма-қол құрастыратын адамды ақын десек, Ағашаяқ та сондай суырыпсалма ақын. Өлеңге сай ән шығарады. Сөзді ән ырғағына дәл келтіреді. Оның халық арасына кең тарай қоймаған 17 әні бар. Ақын Шәкер Әбенов Ағашаяқтың «Ой, қызық-ай, қыздар-ай», Қабыш Кәрімқұлұлы «Кертайлақ» әндерін шебер орындайды.

	Ағашаяқты халық табиғи әртіс, күлдіргі ойыншы ретінде бағалайды. Ол ән салғанда әуен ырғағы мен сөз мәнері жымдаса байланысып, өзінің бет-бейнесін, отырыс- тұрысын мың құбылтып, түрлі саққа жүгіртіп, маңайындағы жұртшылықты қыран-топан күлкіге батырушы еді. Оның

	«Ағашаяқ» әнін дәл өзіндей мәнеріне, мимикасына келтіріп айтатын адам жоқ. Ол «Ой, қалқам-ай, ойыңа ал» дегенде бет пішінін өзгертіп, мұңая жалбарынып, шағым айтқандай болса, «Мен де өлер деймісің» дегенде, жыламсырап, төменшіктеп, көз жасын қолына сарқып, қыз-келіншектер отырған жаққа қарай лақтырғандай қимыл жасағанда отырғандардың ішек-сілесі қатады. Ағашаяқ әндерінде (әсіресе жас кезіндегі шығармаларында), ол өңдеген ұлт ойындарында күлкі шақырмайтын қимыл жоқ.

	Адалбақанға аяғын асып алып, зар желген атқа ілесетіні, жеті атан түйені қатар тұрғызып қойып, солардың үстінен секіріп, арғы жағына дік ете түсетіні, семіз жылқының жаясына ырғып шығып, билейтіні, одан домалап түсіп, ор қояндай секіріп, көзден әп-сәтте ғайып болатыны көрермен қауымды қайран қалдырмай қоймайды. Кемпір-шал болып керісе қалып, артынан жайма-шуақтанып жуып- шаятыны да қызық. Мұндай қимылдарды Жидебай басында тұратын Қабыш Кәрімқұлұлы мен «Бірлік» совхозындағы Жұмақұлбай Базарбайұлы жақсы жасайтын.

	Ағашаяқ – шебер күйші. Өзі шығарған кейбір күйлерді ұлт ойындарын сүйемелдеуге бейімдеген. «Бүркіт биі»,

	«Бозайғыр» күйлері өлеңмен де, қарасөзбен де айтыла беретін. Домбыраны алды-артына орағытып, басына шығарып, аяғының арасына қойып, бақайымен де шертеді. Оның «Бүлкілдек» деген күйі естіген адамды күлдірмей қоймайды. Менің білерім - Ағашаяқтың тоғыз күйі бар. Олар Құрманғазы атындағы консерваторияда сақтаулы. Қабыш ақсақал «Салт атты», «Қосбасар» деген екі күйін тартады. Шәкер Әбенов те оның бірнеше күйін біледі.

	Қорыта айтқанда, Әміренің ұстазы Ағашаяқ мұраларын зерттеп, бүгінгі өскелең ұрпақ игілігіне ұсынатын кез жеткен сияқты. Көнекөз қариялар тірі тұрған кезде олар білетін деректерді қағазға түсіріп алса да артық болмас еді.

	(“Социалистік Қазақстан” газетінен, 2 тамыз, 1980 ж.)



	Оспанбай ОРЫНТАЕВ

	ӘН АТАСЫ – ӘМІРЕНІ ТЫҢДАДЫҚ



	Телефон шылдыр етті. Трубканы құлағыма тоса қойдым.

	– Ақжар ма?

	– Иә.

	– Партия ұйымының хатшысы керек еді.

	– Иә, иә, мен тыңдап тұрмын, - дедім. Ол жөнін айтып, шаруашылық жайын сұрап болды да:

	– Алматыдан бір топ сый-қонақтар келе жатыр. Солардың алғашқы сапары сендердің колхоздарыңнан басталсын деп ұйғардық. Жұмсақ лекчанкаға жақсы пар ат жегіп, тез жіберте ғой. Жақсылап құрмет көрсеткейсіңдер, - деді телефондағы кісі байыпты сөйлеп.

	– Хабеке, олар кім? – дедім.

	– Алматылық әртістер. Басқарып жүрген атақты әнші – Әміре Қашаубаев. Ендігісі түсінікті шығар, - деді сол кездегі Үржар аудандық партия комитетінің үгіт және насихат бөлімінің меңгерушісі, бұл күнде республикалық дербес пенсионер Хайболла Жабасов.

	1932 жыл еді. Жер-жиһанның бәрі кілем түгіндей боп тамылжып тұрған маусым айы болатын. «Әртістер келеді» деген соң ел іші дегбірсізденіп қалған-ды. Оның үстіне осал жерден емес, өлкеміздің астанасы, ту-ту Алматыдан келеді, әрі атағы әлемге әйгілі әнші Әміренің дидарын көріп, лебізін естуге кім құмартпады дейсіз. Әп-сәтте бәрі әзірленді де, колхоз төрағасы Оразмұхамедтің қос күреңімен Баташоп Қожахмет дейтін жігіт әртістерді лезде алды да келді.

	Селоның жоғарғы көшесі ағып жататын тұнық судың бойында. Жан-жағы көкпеңбек болып көгалмен көмкеріліп тұратын. Колхоз активі Жиынбай Жатақбаев дейтін өзі әнші, әрі домбырашы еді. Осындай мәдени көпшілік жұмысын жанындай сүйіп жақсы көретін. Сол кісі маған келді де:

	– Сенің киіз үйіңді мына көгалға тігейік. Әртістер таза ауада аунап-қуанып жатсын. Ойын-сауықты клубта өткізерміз, – деп ақыл берді.

	Үйді тез тігіп жібердік. Текемет, сырмақ жайып, көрпе- жастықты төсеп қойдық. Онымыз өте орынды болған екен. Келген қонақтардың киіз үйге кіруін өтініп едік:

	– Ой бәрекелді, жігіттер! Киіз үйге түнемегенімізге де көп уақыт болған шығар. Бүгін ойынды тоқтата тұрып, әбден тынығып алайық. Оған қарсылықтарыңыз жоқ па? – деді ет- жеңді келген орта бойлы, қызыл шырайлы, шашын қырып тастаған, орта жастағы кісі күлімсіреп қарап.

	– Әлбетте, бізде асығыс жоқ. Әбден демалыңыздар, - деді жаңағы Жиынбай да әзілдей сөйлеп.

	– Жігіттер, әуелі бір-бірімізді білісіп алалық. Біздің Алматыдан келгенімізді бағана телефон арқылы Хайболла хабарлаған. Енді мен жолдастарымның есімін естеріңізге салайын. Анау отырған әдемі жігіт – атақты әртісіміз Құрманбек Жандарбеков. Оның өнерін үлкен сахнада көруге болар еді. Бірақ, әріптесі аз. Әрі біздің бұл жолғы бағдарламамызға пьеса қою белгіленбеген. Алыс жатқан елге әзірше ән-күй, желдірме сөз, әзіл-сықақ айту ұйғарылған болатын. Соның бірсыпырасын атқаратын да осы Құрекең. Мына тұрған – Дүйсенбек Еркінбеков дейтін тақпақшыл жігітіміз. Әр сөзді тақырып-тақырыпқа бөліп, саралап айтады. Бұл баяғы ақын Сара апамыздың немере-шөберелері, бірегей өнерпазымыз. Ал, анау Әділше деген жас талант. Өлеңді өзеурей айтады да, әнді мәнерлеп мағынасымен түйдектеп тастайды. Тегі қол соғып, қостай берсеңдер, тағысын-тағыларды таба береді, - деп бәрімізді бір күлдіріп қойды.

	– Өз өнеріңізді айтпадыңыз ғой, - деді Жиынбай.

	– Ә, ғапу етіңіздер. Ана жылы біздің ауылда Әнәпия деген біреу, санақшылар келгенде әйелінің атын ұмытып қалып, әлгі-әлгі дей бергенде, жанындағылар «жап аузыңды» деген екен, – деп тағы бір ду күлдірді де:

	– Мені жұртшылық Әміре әнші деп те атайды. Кейде Қашаубайдың арбакеш Әміресі дейтіндер де бар. Не десе, о десін. Совет өкіметі тұсында санатқа іліктік-ау, әйтеуір. Сонымен менің ныспым – Әміре, фамилиям – Қашаубаев. Ән сал десеңіз ән салам, домбыра тарт десеңіздер, мына бір көк шүберекпен қаптап қойған қобдишаның ішіндегі аспаптан күй тартып беремін. Не де болса, сіздердің бір кәделеріңізге жарасам болды, - деп нағыз басқарушы тұрғысындағы өзінің әртістік рөлін күлдіргі сөзбен баяндап берді.

	Сол күні тынығып демалды да, ертеңіне концерт басталып кетті. Елдің үлкен-кішісі, тайлы-таяғы қалмай түгел жиналды. Төрт адам төңіректі дүрліктіріп, әркімді ауыздарына қаратты. Бірінің кезегі келгенде, екіншісі басқарып кетеді де, сахнаға шығатынның не айтып, не қоятынын әсерлей баяндап, жырлай жөнеледі.

	– Құрметті қонақтарыңыздың бірі, қадірмен әртісіміз Құрманбек Жандарбеков «Торыша» деген әнді айтып береді. Одан кейінгісін тағы көре жатарсыздар, – деді Әміре бірінші кезекті Құрекеңе беріп. Ол бөгелместен:

	Торышам, аяңдай бер, бүгін ел жоқ,

	Зайсаннан бұл Арқада үлкен көл жоқ.

	Торышам, желе аяңда, жебе аяңда,

	Алдыңнан күліп шығар бұраң бел жоқ, –

	деп құбылта айтып, тағы бірнеше ән салған-ды. Одан соңғы Дүйсенбектің айтқан сан-салалы тақпағы, Әділшенің әсем әні жұртшылықты дән риза еткен еді. Бір мезетте сахнаға Құрманбек шықты да:

	– Атақты әншіміз - Әміре Қашаубаев өзінің Парижге барғанда бірінші айтқан әрі дүниежүзілік бәйгеге ие болған әйгілі «Ағашаяқ» әнін орындайды, - деді. Ол да бөгелместен:

	Қарағым, келдің қайдан, келдің қайдан? А

	ла үйрек алма мойын ұшар сайдан, -

	деп басталатын әнді құйқылжыта шырқап жіберді де:

	Қара жол ма дегенім шұбырынды із болды-ау,

	Ала жаздай нәр татпай, іздегенім қыз болды-ау.

	Бивай-бивай, қыз қайда, ойбай, қыз қайда?

	Шіркін-ай, есіңе ал, алсаң ал, алмасаң қой.

	Мен дағы өлер деймісің, шіркін-ай,

	Шіркін-ай, үкілі кәмшат бөркің-ай,

	Ой пәле-ай, ой пәле-ай,

	Осылай ма екен қыз бала-ай, -

	деген қайырмасын тоғыз саққа жүгіртіп, бірде толқытып, бірде жыламсырап құбылтқанда тыңдаушы қауым мүлдем елтіп кеткен-ді.

	Көптің қошеметіне бөленген Әміренің түр-тұрпаты алғашқы көргеніміздегідей емес. Біртүрлі иықтанып, томағасын сыпырған қырандай қанаттанып кетті. Әр әнді бастағанда-ақ иығына тұтасып біткен жуан мойыны үрлеген шар тәрізді делдиіп, зор даусы шарықтап барып толастап, кейде дауылдай көкке өрлеп, кейде майда самал желдей баяулап, кейде талықсығандай тамылжып, тыңдаушыларды өзіне еріксіз ұйытып әкетті. Мүлдем дүрлігіп, әбден беріліп алған көпшілік қол шапалақтап оның сахнадан кетуіне жол бермей қойды. Халық қошеметін қимады білем, ол да «Смет», «Жалғыз арша», «Үш дос», «Ал, қаракер», «Сырғақты» әндерін бірінен соң бірін айтып, ағытты-ай кеп, ағытты-ай кеп.

	Біз әннің де, әңгіменің де қызығына үйге келіп жайласа отырып, шешіле сыр шертіскеннен кейін кенелдік. Өзі де бәлсініп отырмайтын адам екен. Домбырасын күйіне келтіріп, әр әннің атын, шығу тарихын өзі баяндап, тұнық түнді жаңғырықтыра шарықтатты. Тіпті төсегіне жатып қалғандар да қайта тұрып, Әміре әнін тыңдауға келгендердің ұшы-қиыры болмай кетті.

	Бағанағы тіккен киізүйгеадамсыймай, жабықтансығалап, туырлықты түріп жіберіп, іргеден қарап тұрғандарда сан жоқ. Жүйріктің бүйірі дуда қызар деген емес пе. Көпшілікті көрген соң ән түйдек-түйдегімен түсіп жатты.

	– Келін, қарағым, жаңа жіпсіп келем, шайыңды шығара құй. Бұл «Ақыл енгізер ғой» деп, домбырасын ала сап:

	Жүйрік ат, сұлу әйел – ер қайрағы,

	Жігіттің болып өстім нар тайлағы.

	Қағаз шай, ащы насыбай – ер арпасы,

	Есіңе түсіретін қай-қайдағы, –

	деп Әсет айтқандай, – деді де, оны «Смет» әніне салып шырқап жіберді. Ол қандай ән салса да төгілдіре қалықтатып жібереді екен.

	(“Семей таңы” газетінен, 1 маусым, 1968 ж.)





	Қарпық ЕГІЗБАЙҰЛЫ

	ӘМІРЕ МЕН КЕРІМБАЙ



	...Алдына жылқы салмаған бәйге күрең сияқты жүйрік ат, қыран бүркіт, жүйрік тазы ұстаған Райымбектің Керімбайы (1891-1949) осы аймақтың Ақаны мен Біржаны болған...

	... 1933 жылы ел аралап жүріп, Көкпектінің «Шұбарши» колхозында Алматыдан келіп өнер көрсетіп жүрген Әміре Қашаубаевпен кезігеді. Керімбайға: «Сіздің әншілігіңіз менен артпаса, кем емес екен», - депті Әміре. «Жоқ, сіз үкімет әншісісіз, сізбен теңесе алмаймын», - дедім деп айтып келді Кекең (жұрт құрметпен Кеке дейтін).

	...Алматыға театрға шақырып, атақты әртіс Қуан Лекеров екі рет келіп кетіпті. Соған барам деп жүргенде 1938 жылы

	«Халық жауы» ретінде ұсталып, жазықсыз жазаланған айтулы өнер иесі сол сапардан қайтпады. (292- бет)

	(«Тағылым» кітабынан, Семей, 2001).





	Әнуар ЖАПАРОВ

	ӘМІРЕ ПАРИЖДЕ

	(Тамара – хануммен сұхбат)



	Біздің бұл әңгімеміз 1925 жылы «Вестник работников искусств» журналының сегізінші санында басылған сурет жайында. Сол жылы шілде айында Парижде өткен дүниежүзілік этнографиялық концерттен табыспен оралған өнер иелерін журнал редакциясы арнайы шақырып, суретке түсірген. Алдыңғы қатарда бірінші болып отырған Әміре Қашаубаев, төрт адамнан кейінгі – белгілі өзбек бишісі Тамара Ханум.

	Мен осы ескі сурет сырын білу мақсатымен таяуда Ташкент қаласында тұратын СССР халық әртісі Тамара Ханумға арнайы соқтым. «Мен Әміре жайлы естелік айтуға әзірмін. Әміремен 1925 жылы Парижде бірге болғанмын», - деп бастады әңгімесін Тамара Ханум.

	– Сол кезде Мәскеуде музыка техникумында оқитынмын. Бір күні А.Луначарскийдің шақыртуымен келсем, онда бір топ адамдар тосып отыр екен. Көпшілігі өнер адамдары, біразының аты-жөнін білмегеніммен түрлері таныс. Сәлден соң белгілі өзбек әншісі Кари Якубов келді. Халық комиссарының кең кабинетіне қатар отырып жайғастық. Орта жасқа келген қасқа бас, тұлғалы адам А.Луначарский екенін бірден танып отырмыз. Көзінде песнесі жалт-жұлт етеді. Ол орнынан тұрып алыстан келгендерге: «Жақсы жеттіңдер ме?» – деп, маған: «Оқуың қалай?» – деп, әрқайсымыздың хал-жайымызды сұрап алды. Бәріміз де «жақсы» деп жатырмыз. «Уақыт болса таяп қалды. Сіздер Парижде өтетін этнографиялық концертке баруға белгілендіңіздер. Концертті басқарушы – Ресей филормониясының директоры Б.Красин, музыкалық жетекші – РСФСР-дың еңбек сіңірген әртісі Г.Любимов. Мақсатымыз – кең-байтақ совет елінде тұратын әр ұлттар өнерін шет елге таныстыру. Сіздер өз халқыңыздың әнін, күйін, биін ұлттық аспаптарыңыздың сүйемелдеуімен орындайсыздар. Тек қана асыға дайындық жасау керек», - деп сөзін жетекшілерге аударды.

	Дайындық күн сайын қыза түсті. Бір күні сахнаға басында бөрік, жеңіл шапан киген орта бойлы, бетін күн қаққан, бидай өңді жігіт шыға келді. Мен оның киінген киімінен, өңінен қыр қазағы боларсың-ау деп ойладым. Қателеспеппін. «Әнші Әміре Қашаубаевтың орындауында қазақ әндерін тыңдалық», - деді концерт жүргізуші. Әміре қолына домбырасын алып, тиегін дұрыстап, құлағын күйлеп алды да, ешкім естімеген шалқар әнді шырқай жөнелді. Алғашқы әуеннен жұрт құлаққа ұрған танадай тына қалды. Зал ішін дүрілдеткен өктем дауыс бәрімізді елең еткізді. Тыңдаушыларын еліткені соншама оның қанша ән айтқанын аңғармадық. Жақсы әнге, асқақ үнді әншіге дуылдата қол соқтық. Сол жолы білдік. Әміренің әншілігіне ерекше ықылас қойып, қадағалап жүрген адам А.Затаевич екен.

	Осы дайындықтың қорытынды концерті жайында 1925 жылы 26 маусымда «Правда» газетінде мақала жарияланғаны де есімде.

	Тамара Ханум сәл ойланып қалды да, әңгімесін одан әрі жалғастырды.

	– Қойымыз қоралас, малымыз аралас жатқан бауырлас көрші елдің ән дариясы мол екенін сезініп, Әміре даусын естігеннен кейін мен қазақ әндеріне құштар болдым. Этнограф, композитор А.Затаевичті ен далаға еріксіз жетелеп әкелген де осы әсем әндер сазы-ау...

	Қараторғай, ұштым зорға-ай,

	Бейшара шырылдайсың жарға қонбай...

	Ол өлеңнің әр сөзін бөліп-бөліп, әндетіп орнынан тұрып кетті.

	– Көп ұзамай Париж сапарына аттандық. Астананың өнерсүйгіш қауымы, тілектес жандар шығарып салды. Біздің концертті ұйымдастырушылар – Ресей филормониясының директоры Б.Красин, Мемлекеттік академиялық халық әндері ансамблінің жетекшісі Г.Любимов – бәріміз бір қауым ел болып жүріп кеттік. Жол бойы Еуропа қалалары мен ну ормандар көз алдымыздан өтіп жатты.

	Париж – аспанмен тілдескен мұнаралар, қат-қабат қара қошқыл зәулім үйлер. Біз мұнда шілде айының бас кезінде келдік. Совет елшілігінде істейтін адамдар тегіс қарсы алды.

	Біз қала орталығындағы «Ле-Италин» қонақ үйінің 18 қабатына келіп жайғастық.

	Ертеңінде Париж көшелерін аралап, мәдени орындармен таныстық.

	Көше қиылысындағы, арнаулы жерлерден біздің концертіміздің жарнамаларын жиі кездестірдік. Орыс, француз тілдерінде үлкен әріптермен құлпырта жазылған бұл хабарландыруларда Әміренің де суреті бар. Солар менде қазір де сақтаулы. Жарты ғасырдан астам Әміренің тірі көзіндей көріп келемін.

	Тамара Ханум қоңыр альбомын алып, француз тілінде жазылған жарнаманың қиындысын көрсетті. Онда «№ 50 үй. «Комедия» журналының концерт залы» деген сөздерді өзі аударып оқыды. Осы залда өз өнерін паш еткенін, белгілі өнер иелерімен жүздескенін еске алды.

	– Сахна шымылдығы орыстың көп дауысты халық қорымен ашылды. Одан кейін әншілер А. Доливо, О.Ковалева орыс халық әндерін орындады. О. Федоровская украин халық әндерін шырқады, грузин бишілерінің дүбірі залды көтеріп әкетті. Ш. Мамедова әзірбайжан әндерін, К. Якубов өзбек әндерін айтқанда жұрт дуылдап қол соқты. Армян мен башқұрт сыбызғышыларының жүрек қылын шертетін нәзік әуендеріне де зал іші таңғалысты.

	Концерттің орта тұсында: «қазақ әншісі Әміре Қашаубаев домбырамен халық әні «Ағашаяқты» айтады», - деген дауыс саңқ етті. Ол әдеппен сахнаға шығып, домбырасының құлақ күйін келтірді. Мойынын созып, иығын сәл көтерді де, әнді баяу бастап, біртіндеп шырқау биікке шалқып кетті. Оның даусы әдеттегіден ашық та анық көтерілді. Таңғаларлық еркін ән қалықтап барады. Дауыстың күштілігінен қабырғалар өздігінен ашылып, қараңғы түнді қақ жарған найзағайдай әсер берді. Шырқалғандауыс ырғақпен төмендеп, қоңыраудай сылдырай баяулады. Домбыраның ішектері естілер-естілмес, ән әуенімен сыңғырлайды. Құдіретті ән оның епті де салалы саусақтарынан босанып кеткісі келетіндей. Ән аяқталды. Әміре орнынан тұрып, ізет білдірді. Қолы шапан жеңіне жасырынып кетті. Пұшпақ бөркінің қылшықтары люстра жарығымен шағылысып жарқырады. Қос жанарынан нұр құйылып, екі езуінен күлкі төгілгендей, жымың қақты. Зал ішін кернеген дауыстар ұласып жатты. Әміре сахнаға қайта шықты. «Балқадиша» әні. Ол бұл әнді алғашқыдан да асыра орындады. Жұрт Әміреден айрылар емес. Үшінші рет «Дудар- ай» әні қалықтады. Тағы да қол соғу, құрмет, қошемет толастар емес.

	Мен концерттің соңында шығып, халық әндерін бимен орындадым. Көрермендер разы болғандай еді.

	Концерт табысты өтті. Сахнаға шығып қол алысып, құшақ жайғандар көп болды. Әсіресе, орыс композиторы С.Рахманинов, атақты әнші Ф. Шаляпин, ақын С. Есенин, сол кезде би өнерімен аты шыққан Айседора Дункан, француз жазушылары Ромен Роллан, Анри Барбюс әрқайсымызға жылы лебіздер білдірді. Осы залда екі рет, тағы басқа театрларда бірнеше концерт бердік. Жұрт концерт бітісімен есік алдында тосып тұрып, жанымызға келіп, бастарын изеп, киімдерімізді қолдарымен ұстап, музыкалық аспаптарға қызыға қарап, босатар емес. Қай жерде концерт берсек, осындай қошемет бізді билеп алды. Өнерді сүйе білетін француз халқы шын ықыластарын білдіріп жатты. Осы кезде Париж газеттері совет өнерпаздары жайында үзбей мақалалар жазып тұрды.

	...Тарлан өнер иесі әңгімеден жалығар емес. Ойланған сайын сол сапар қызығын шеберлікпен айта берді. Кең- байтақ Қазақстанды аралағанын, онда Әміренің әнші інілері мен сіңлілері көп екенін қуана әңгімеледі.

	- Бүгінде елімізге кеңінен танылған СССР халық әртістері Бибігүл Төлегенова, Ермек Серкебаев, тағы басқа атақты әншілерді кім білмейді? Бірақ, Әміренің орны бөлек. Оның даусы биік шың-құздардан асып жатушы еді. Ол – дара шыққан ұлы талант, - деді.

	Мен Тамара Ханумға әсерлі әңгімесі үшін үлкен рахмет айттым.

	(«Қазақ әдебиеті» газеті, 1978 ж., 28 шілде.)





	Мәдениет ЕШЕКЕЕВ,

	Ә. Қашаубаев атындағы облыстық филармонияның әншісі, Қазақ КСР-ы халық артисі.



	ӘМІРЕНІҢ ШӘКІРТІМІН



	Мен қолыма домбыра ұстап, алғаш ән сала бастаған күнімнен Әміренің атағына тәнті болып, оны ұстаз тұтып өстім. Әкем Сейтжан ел арасындағы өнерпаздардың бірі болғандықтан, Әміремен, Қажымұқанмен сан рет пікірлес, дәмдес болған көрінеді. Қазір сексеннің бесеуіне келіп отырған анам Әйбике Тоқтарқызы да жас кезінде Әміренің дауысын көп естіпті. Қазіргі Киров атындағы мәдениет және демалыс паркі ол кезде «Полковник аралы», ондағы қалың орман «Бабье тогай» атаныпты. Жаңа Семей жатағының тұрғындары бес үйден бірігіп, саба-саба қымыз, мал сойып, аралға шығып, Әміреге ән салдырады екен. «Орта бойлы, ақ маңдайлы, ботакөз адам болатын», – дейді. Гармоньды құлаштай тартқанда аспаптың қатпарлы қартасы қақ айрылып кете жаздайтын, әуелетіп ән шырқағанда тоғай жаңғырығып, терезенің шынысы дірілдеп, үйдің ішіндегі ыдыс-аяқ шылдырлап тұратын болған.

	Бұл сөзді менің сүйікті ұстазым, Қазақ ССР-ы халық әртісі Жүсіпбек Елебеков марқұм да растайтын. Оның айтуы бойынша, Әміренің дауысы Манарбекке ұқсас, бірақ одан әлдеқайда күшті, зор болған. Әміренің дауысына жету үшін Ғарифолла Құрманғалиевтің дауысындай алты дауыс керек дейтін. Оның тамағында ауа қапшығы болған, әннің аса созылмалы жеріне келіп, шарықтау шегіне жеткенде күре тамырлары адырайып, алқымы ісіп, тамағы мойнымен тұтасып кеткендей әсер қалдыратын.

	– Жас кезім еді, - дейді Жүсекең Әміренің дауысын суреттегенде. – Қоянды жәрмеңкесінің маңында жылқы бағып жүргенмін. Бір күні кешкі мезгілде алыстан талып жеткен дауыс құлағыма шалынды. Басында қай жақтан шыққанын білмей аңырып қалдым да, ән әуенінің 12 шақырымдай жердегі ауылдан екенін аңғарып, астымдағы атымның барлық шабысына салып тарттым. Келсем, бұрын көрмеген бір ақ сары адам қалың жұртшылықтың алдында әнді аңыратып отыр екен. Менің Әміремен алғаш таныстығым осылай басталды.

	– Әміре домбырадан гөрі гармоньды көбірек қолданушы еді, - дейтін Жүсекең. – «Ағашаяқты» айтқанда «қарағым, айналайын, келдің қайдан-ай» деген жерін екі рет қайталап, небір әдемі өрнектерді, дыбыстық безендірулерді аямай жұмсайтын. Бұдан кейін дәл осы тұсты екі рет қайталап, әдемі өрнек салған әншіні кездестіргенім жоқ.

	Өз басым Әміренің репертуарындағы барлық әндерді айттым десем артықшылығы жоқ. «Ағашаяқ», «Балқадиша», «Дудар-ай», «Жалғыз арша», «Гауһар қыз», «Көк көбелек», «Бесқарагер» сияқты көптеген туындыларды республикамыздың барлық облыстарының тұрғындары тыңдады. Оларды орындағанда мен Жүсекеңмен ғана емес, Әміренің тікелей шәкірттері болып есептелетін Манарбек Ержанов, Рабиға Есімжанова сияқты өнер саңлақтарымен де көп пікірлесіп отырдым. Әнші біткеннің бәрі Әміреге еліктеп, оның репертуарындағы шығармаларды шырқауға тырысқанмен, соның бәрі сәтті бола бермейтін. Мәселен, «Жиырма бес» әнінің екі түрін Қали Байжановтан, «Үш досты» Манарбек Ержановтан артық орындайтын адам болған емес.

	Мен – Әміре әндерін көпшілік арасына кеңінен насихат- таушылардың бірімін. Жүсекеңнің шәкірті болғандықтан ұстазыма көбірек еліктеймін. Осы дәстүрімнен күні бүгінге дейін танып көргенім жоқ. Әлі де содан айнымақ емеспін. Әміре әндерін орындағанда Жүсекең сияқты мәнерлеп, бедерлеп, өрнектей орындап, көпшіліктің жүрегіне жеткізуге тырысамын. Әзірше мұндай талпыныстарым жұртшылық тарапынан қолдау тапқан сияқты.

	Әмірені көзімен көріп, оның көптеген әндерін өзінің майда қоңыр дауысымен айтып отыратын әкемнің «Әміредей әнші, Исадай ақын, Қажымұқандай балуан тумас» деген сөзі есімнен кетпейді. Әміре татар халқының «Ғалиябану»,

	«Баламышқин», «Оран» күйлерін сүйсіне орындаған. Бірақ, осы жанрда күні бүгінге дейін әншінің ізбасарлары көрінбей келеді. Әншілеріміз осы жағын да ескере жүрсе деген ойдамыз.

	(«Семей таңы», 28. 07. 1988 ж.)





	Бекен ИСАБАЕВ,

	этнограф-зерттеуші



	АҢСАУ



	Абай ауданындағы Ақбұлақ кеңшарының сегізжылдық мектебіне 1969 жылдың шілде айының соңғы күндерінің бірінде мүдір боп тағайындалдым.

	Ақбұлақ кеңшары бір жыл бұрын ғана Қайнар кең- шарынан бөлініп шыққан жас шаруашылық болатын. Тек, сол жылдың ақпан айында (басшылары істегені аз уақыт болса да, ауыстырылып) кеңшар директорлығына – сергек, «қолды аяққа тұрмайды» дейтіндей пысық, Жарқымбаев Тілеш партком хатшылығына байыпты, байсал мінез иесі

	Ғылымбаев Мәнсүр деген отыз жастан асқан азаматтар отырғызылған-тын. Мен бұл екеуінен де үлкенмін. Және бұлармен қатарласып, кейде бірге (аудандық комсомол комитеті, т.б. орындарда) жұмыс істеп, сыйласқан адамдар едік. Аудан басшылығы соны ескерсе керек.

	Сонымен, 1969 жылдың 31 тамызы күні «151» оқушы, «12» мұғаліммен Ақбұлақ ауылында сегізжылдық мектептің алғашқы қоңырауы соғылды, мектеп ресми түрде ашылды.

	Мектепті ашып, жұмыстарын қалыптастырып алған соң, мектеп атын осы өңірде дүние есігін ашқан, әлемге аты мәлім ұлы әнші Әміре Қашаубаевқа берген жөн деп білдім. Бұл пікірімді кеңшардың қос басшысы қуана қолдады.

	Осы ұсыныспен аудандық партия комитетіне келдім. Бірақ, алдымен Абыралы – Қайнар атырабында туып өскен аудандық партия комитетінің үгіт-насихат бөлімінің меңгерушісі Әбдин Қанаш қарсылығына кезіктім. Әбдин сөз жүзінде ұлы әнші аталғанмен, өлгеніне 30 жылдан асса да бірде-бір мемлекеттік ұжымға Әміре есімі ресми берілмегенін дәлел етіп, ары қарай ізденбеуіме кеңес етті. Талап етті десем де болады.

	Біз, Мәнсүр мен Тілеш үшеуіміз осымен тоқтамауға бекіндік те, өз бетімізше мыналарды істемек болдық.

	Кеңшар директоры Алматыда Әміре мүсінін жасатпақ, мен мүсінге лайық әнші сурет-фотосын табуға міндеттендім. Ол кезде біз Әміренің тымақ киген фотосын білетінбіз. Ойымызша, әнші атамыз Еуропа аспанында ән қалқытқан, Парижге барған кісі, сондағы фотосы болуы тиіс. Оны таба алмасақ, әйтеуір, жалаңбас түскен бейнесі болуы керек.

	Көп ұзамай-ақ, қалаға кезекті барысымда әнші бейнесін іздейін. Сол үшін Семейдегі Абай мұражайының директоры, қадірлі ақын Кашаф Туғанбаевқа келдім. Кашекең қулана сөйлейтінәдетімен көзінқыса, жанарышоқбоп жана Әміренің жайбарақат, қаперсіз мінезді кісі екенін баса сөйлей отырып, Жүсіпбек Аймауытовтың Әміре туралы жазған әңгімесін оқыған-оқымағандығымды сұрады. Оқымағанымды айттым. Кашекең сөйлеп кеп кетсін.

	- Әмірені 20-дан не асты, не аспады дейік. Әміре туған жері, өскен елі ортасында жайлауда алғаш құрмет көріп, әнші есебінде ардақталса керек. Ән жүрген жерде – сән жүреді. Сәннің жүруі – үкісі бұлғақтаған, бұғағы көз құрты бойжеткен, бұлықсыған бозбала жиыны. Әміредей әнші ән қоңыраулатса қай бойжеткеннің бойы балқып, буыны босамас... Соның біріне әнші көңіл қосады да, өмірлік жар етуге бел буады. Құрбы-құрдастар қолдауымен қыз екеуі қалаға жөнеп береді. Достардан ешкім ермеуі – Гүлжамила мен Әміре екеуі бұрын қыз алыспаған туыстардан екен. Ауылдан қыз қашса, ең әуелі ауыл жігіттері түгенделмек. Жігіттер содан жасқанған.

	Қалаға түнделетіп келе жатқан екеуін үш кісі ұстап, қолдарын байлап алып жүреді. Бет алыстары қала жақ. Әні – Тасбасқан бекеті. Көз ұшында жалғыз тұрған киіз үй, қасында бие байланған желі, құлын, 3-4 ат үй көлеңкесінде тұрады. Сәскекезі. Екеуіүйгеенгізіледі. Төрдеқапсағайденелі, балғын сүйекті сары кісі домбыра шертіп отырады. Әлгі кісі екеуінің қолын шештіріп, қымыз сапыртып асқа отырғызады. Әміре мен Гүлжамила (кейіндегі қымызшы Ақтамақ келіншек осы болса керек) қымызға қанғандай болғанда, төрдегі кісі: - Әй, жігіт, домбырадан неге көз алмайсың? Ән салып, домбыра тартушы ме едің? – деп сұрасын. Әміре ән салатынын айтсын. Сары кісі: – Ендеше, сал әніңді! – деп домбырасын ұсынсын. Қолына домбыра тиісімен Әміре көтеріле бере:

	Әуеде ұшып жүрген көк көбелек,

	Басайын дертің болса су себелеп.

	Есіме сен түскенде беу қарағым,

	Жортайын көк бөрідей тау жебелеп

	– ах – ей, – деп саңқ-саңқ етсін! Қолға түсіріп әкелушілер ауыздары аңқайып, көздері бақырайсын! Әміре «Мақпалды», «Қараторғайды», «Қарғашты» кезегімен ағытқан соң, әлгі кісі: - Әй, мыналарың әнші-ақ екен! Саңлақ қой! Есімің Әміре болса, ән әміршісі екенсің! Жігіттер, әнші сыбағасын дайындаңдар. Екеуі демалсын. Бір-екеуің кешке бұларды Слободкаға апарып, үйлеріне енгізіп салыңдар! Бұл сырлы үн, әсем ән иесі болғанмен, қатынға ие болатын кісі емес. Жолдан біреулер тартып әкетіп жүрер, - дейді. Сөйтсе, бұл Тобықтыдағы Ер Тәуке екен. Осы арада ескерте кетейік, бұл батырмен ұлы әнші кезіккен жер әзірге ел есінен шықпаған. Семей – Саржал күре жолы үстіндегі «Тәукенің жалғыз талы» деген жер бүгінде де бар. Әміренің бас құрауын Семей қатты қуаныштайды. Замандас құрбы-құрдастары түнді күнге, күнді түнге жалғастырып, той жасай береді. Әнші үйішілік тұрмысқа өзгеріс енгізе қоймайды. Бірде Жүсекең Әміренің өз үйінде жылап отырғаны үстінен шығады. Әміре Тәуке батырды есіне алса керек. Әнші: - Әй, қаланың қулары- ай, қаланың қулары-ай, даланың ұрысы қиған бір қатынды маған қимадыңдар-ау! – деп жылайды екен. Сөйтсе, қаланың бір қаратаяғы ма, қалталысы ма, әйелін азғырып, алып қашып кетсе керек. Тегі, – дейді – Кәшен, - ағамыздың өңеші болғанмен, сол өнерді ұқсататын қыры болмаған-ау! Бізде де сол тымақпен түскен суреті. Одан өңге суретін көргенім жоқ. Әншіні Парижде дүние жүзі әншілерінін озып еді дейміз. Сонда суретке түспеген бе? Мұнда біз білмейтін сыр бар ма деп те қорқамын...

	Әншінің тымақ киіп түскен ескерткіш мүсіні (мүсінші Нұржымаев жасаған) сәуір айында жеткізілді. Кеңшар төл алудан аудан бойынша 3-ші орынды иеленді. Еңбек адамдарының да, басшыларының да көңілдері көтеріле түсті. Әміре ескерткішінің мектеп пен кеңсесінің ортасына тұғыры тұрғызылды. Жұрт ескерткіштің ашылуын тағатсыздана күтті. Басшылар кеңесе келіп, бұл шараны салтанатпен, кішігірім ауыл мерекесі қылып өткізейік. Қарттар мен қызмет адамдарына мереке дастарханын жасайық. Әншінің туыстары не істемек болса да, тежеу жасамайық дестік. Сол міндетпен арнайы комиссия құрылды. Мен ескерткіш ашу жиынында кіріспе сөз сөйлейтін болдым. Тұғырға әнші бейнесі орнады. Мүсін – ескерткіш әншінің еңсесі биік, денесі де мол болып көрінетіндей жасалған екен. Ұнады.

	Бұл өңір – Арғын тайпасының ноқта ағасы болып саналатын Тарақты руының атамекені. Ауыл малшыларының дені Шыңжаннан келушілер болғанмен, ықпалды азаматтар Тарақты руынан болып келеді. Жалпы Абыралы – Қайнар – Дегелең жұрты мұнда «Ақтабаннан» соң, қалмақты ізбе-із қуа кеп, 1740 жылдарда орналасыппыз деп біледі. Сонда Тарақтылар Қаракесектердің шығысына, Тобықты шекарасына қашан, қалай қоныстанған? Бастап әкелушісі кім? Еліне тұтқа, жеріне ие қандай тұлғалы азаматтар болған? Бұл сұрағы мол өткенге «ел болса, ер туғызбай тұра алмайды» деген Иса Байзақовтың бір жол өлеңімен жауап беруге болса да, ел жөнінен аз-маз хабар беру жөн сияқты. Кеңшар орталығы салынған аңғар – Әміренің әкесі Қашаубаймен бірге туысқан Терлікбайдың мекені. Қос Қарашоқы Терлікбай атымен аталады. Терлікбайдан Серік ақын туған. Байқайсыз ба, Терлікбайдан ақын туса, Қашаубайдан әлемдік әнші туып отыр. Тарақтыларды бұл жерге бастап әкелуші Байқошқар бидің моласы сегіз шақырымда Семей – Қайнар күре жолының Босаға өзені кесіп өтер жерінде тұр. Көріпкел әулие Сеңкібай қажы моласына ел түнейді. Матай тауындағы Әміре қорасының орыны жойылмаған. Көршілес Ақшоқы биігіндегі 1914-25 жылдар арасындағы алдына ат салмаған қара аттың иесі Сылдырбай және жүйрік ат жөніндегі аңыздар бүгінде сөйленеді. Сылдырбай Әмірені қолдап, үнемі демеушілік жасаған. Бала оқытып, ұрпақтарға ілім-білім беруде Тышқанбай деген кісі үлгі көрсетіпті. Тышқанбайдың Уәлиханы, Ахмет деген балалары орысша ұзап оқыған. Осы аз деректің өзі-ақ мында туған азаматтардың осал еместігін көрсетпек. Тек Қайнардың бір бұрышында қалып, атпал азаматтары туған жерлерінен қол үзіп, ел рухы әлсіреген. Енді Әміренің тас бейнесі болса да кеңшар орталығына орнауын бұл ел жақсылықтың ырымына балап, райысты күйге түсті. Менің сөзім Ахмет Жұбановтың «Замана бұлбұлдары», Қайнекей Жармағамбетовтың «Әнші азамат», Өміртай Мусин бастаған Әміре замандастарының естелігіне құрылды.

	Ескерткіш ашатын күн, жаңылмасам, 1970 жылдың 11 не 12 маусымы. Күн жексенбі. Таңертең не директор, не парткомды таба алмадық. Үйлерінде де жоқ. Бір топ кісі бұл қалай деп дағдарып тұрғанымызда Абай ауданы атқару комитетінің төрағасы Рымхан Ғабдуллин марқұм келе қалды. Ол кісі есті-басты дейтіндей 4-5 кісіні ертіп, партком кеңсесіне келіп, ескерткішті салтанатты жиынсыз-ақ жай ашуды ұсынды. Біз ары-бері сөйлей кеп, кеңшар басшыларын тосу керек дестік. Төраға: «Ол екеуі келмейді!», – деп бір-ақ кесті! Ақыры екі тарап өз пікірімізбен шегіністік. Ескерткішті салтанатпен ашамыз, төраға жиынға қатысып, ауылымызға қонады.

	Жиын басталды. Сөйлеп болдым. Ескерткіштің жамыл- ғышы алынды. Сол-ақ екен, бүкіл ғұмырын ұсталықпен өткізген, алып денелі, жасы тоқсанды алқымдаған Түсіпұлы Мәдиян ақсақал мінбеге ұмтылмасын ба! Қария шыға сала сөзін Әміреге арнады. – Бір көрпені жамылып, құлын- тайдай тебісіп, қазір ғана бұртиып, соңынан қайта өбісіп, қанымыз-жанымыз бір дескен, ей Әміре, келдің бе?! Аңсап еді-ау, туған ел мен жерің! – Қарттың көзінен аққан жасы сақалынан тамшылап тұр. Ол тағы да: - Анаң Тойған тап осы жерге үйін тіккізіп, алғашқы әйелің Гүлжамиланы алып қашқанда қасыңдағы күйеу жолдасың мен едім- ау!.. Иә, иә, мына ескерткішің тұрған жерде қалыңдық ойнағансың!.. Жалған дүние-ай, топырағың Алатаудан болды, атың туған жеріңде аз айтылады, көбіне жоқ... Шет жұртты таңырқатқан қоңырау үнің өз жер, өз еліңде жоқ... Естілмейді. Не қылған ит тірлік... Мен болсам сол ит тірлікті кешіп, кәрі сүйегімді сүйретіп жүрмін. Маған да топырақ осы туған жерімнен бұйыра ма, жоқ па, мәлімсіз. (Мадиян 1976 жылы Құлынды даласының Түстік шетіндегі Корестель кеңшарында дүние салып, жерленді.) Бұған да шүкір!.. Көзім жұмылғанша қасыңа кеп тұрамын. Мына жастар да бейнеңді аялар, құрмет тұтар. Бейнеңнің осы орнағаны мәңгілік дейік! Риза бол, жан досым. Ел иесі, өнерлі ері келді бүгін өз жеріне! Қарақтарым, тойлаңдар, шаттаныңдар! – Қарт мінбеден түскенде бағанадан мұң басып тұрған жиын гуілдеп жөнелді. Шапалақ жаңғырығы әуелеп кетті. Мен алғашқы сөзді осы кісіге бермегеніме өкіндім... Ендігі ресмилік артық еді. Кешке қонағымыз төрағамен сөйлесеміз ғой. Біліп отырмыз, ауыл тойлы ауылға айналып жүре берді. Екі үйде құран қатым түсіріліп жатыр Әміреге арналып!...

	Төраға: - Бұл ауыл бойына таза қан жүре бастаған ауылға айналыпты. Бюроға да солай баяндаймын. Бұл жұрттың мұндай қопарыла қуанғанын көргенім жоқ еді. Мен ауылдарыңа арнайы келген кісімін. Бұрын мұнда партиялық мемлекеттік тәртіп босаң боп, басшылығы ащы су ішуге салынды. Әміре ескерткішін ашу жиыны болады деп естіп, оғаш оқиға бола ма деп қауіптеніп едік. Басшыларың сол үшін шеттетілді жиыннан. Өткеннің құпиясынан білмейтініміз көп қой. Әміре туралы жұмбақ та бар екен. Сұрамай-ақ қой, өзім де білмеймін.

	Мен ұлы әнші хақындағы оқып-білгендерді ой елегінен өткіздім. Бірінші - Әбдин Қанаштың, екінші – Кашаф Туғанбаевтардың сөздері. Әсіресе, Әміре Париж сапарынан бір ауыз сөз естелік қалдырмағаны қалай. Әнші жаза алмасын, өзгелер Әміре сол сапар туралы мынаны айтып еді демегені ше? Апыр-ау, сондағы фотобейнелер неге жоққа тән? Осыдан барып есіме Жүсекеңнің, қадірлі Жүсіпбек Елебековтың сөзі оралды.

	Жаңылмаған шығармын, 1959 жылдың маусым айының 4-ші жұлдызы күні Абай ауданының қазіргі Қасқабұлақ ауылына (о күнгі Сталин атындағы) Семей обкомының бірінші хатшысы қаһарлы Сужиков Мұхаметқали Әленұлы келмек боп, ауыл әбігер, басшылар абыржулы еді. Сужиков барған жерінде шаруашылықты көріп қана қоймай, экономикасының дамуына талдау жасап, басшыларынан теориялық білімінен емтихан алады десетін. Ұжымшар басқармасына жаңа келген біз, төраға Имаханов Молдағали марқұм, орынбасары мен Сужиков алдынан өтпегенбіз.

	Күн жаңбырлы еді, басшымыз кеп, ауылдың сырт келбетіне риза болмай (ол кезде ауылда не көрік болсын) түскі ас ішуге шыға бергенде, кеңсе алдында Жүсекең кезіге кетті. Сужиков әншіге сәлем беріп, қолын алып дегендей кішілік танытты да: - Жүсеке, маған айтарыңыз бар ма? Көлік жайы қалай еді? – деді. Жүсекең: - Еш айтарым жоқ. Саған ризамын ғой, Мұқан қалқам, – деп құшақтап, хатшымызды қысып- қысып қойды. Мен Жүсекең тобын орналастырмақ боп, обком басшысын күтісуге қатыспадым және әнші ағамызды өз үйіме шақырдым. Ол кісі қасына баласы Ахаң мен әнші Үсенова Тоқан деген келіншекті, дәулескер домбырашы Рүстембек Омаровты ертті.

	Концерттен соң кешкі тұнық ауамен тыныстап тұрғанымызда Жүсіпбек аға Сужиковтың ұлтымыздың тұлғалы азаматының бірі екенін сөз етті. – Сужиков орталық комитеттің хатшысы, қабылдауына шақырды. Оңаша бір өзімді қабылдады. Сәлемдесуден соң: - Жүсеке, Өлмеймін деп жүрсіз бе? – дегені. Шамданып қалдым да: – Өлмейтін шайтан, шайтан емес шығармын! – деп салдым. Хатшы күліп:

	– Жүсеке, сөзім оғаштау болды, кешіріңіз! Сіз ұлтымызда жалғызсыз, арғыдан келе жатқан әндерді нақыштап, нәзік, назды ғып сіз ғана айтасыз. Сол өнеріңізді кімге үйретіп жүрсіз? Неше шәкірт жас әнші бар сізде? – Сасып қалдым да: – Қалқам-ау, менен ән үйрен деп кімге барамын. Маған тіленшілік жаса дейсің бе? – дедім. – Жоқ, сіз емес, біз тіленшек, тіпті әміршілдік жасайық. Өзіңіз үміт ететін жастарды мәдениет министрлігіне атаңыз. Біз шақыртып алайық. Ән класыңызды ашыңыз, үйретіңіз оларға! Министрлік қаражат, орын бөледі, – деді. Содан менің ән класым ашылды. Біраз өзім айтқан талапкерлерді алдыртып берді. Соның бірі – сендердің Мәдениет Ешекеевтерің. Тәңір шын атқан екен, қашып кетті аяқтамай.

	Енді мен бірер сұрақ қойдым. – Жүсеке, сіздің Жақыпбек деген ағаңыздың әншілігі ғажап дейді ғой. Қояндыдағы ән бәйгесінде ол кісі үнемі озып отырыпты.

	– Менің тоғыз жасымда Жақаң дүние салды. Ол жаста нені айырасың. Атының артына салып алып жүруші еді. Домбыра қағысымды Жақаң үйреткен-ді. – Әміре Қашаубаевпен де қатар жүрдіңіз, қатар ән салдыңыз ғой.

	Әнші алысқа қарап үнсіз қалды. Көп үнсіздіктен соң: – Әміре марқұмның әншілігі бірер сөзбен түгенделе ме? Еуропа салпы ауыз, жуан мойын қазақ болғандықтан жүлде бермеген болар. Бүгінгі халық әндері деп таңдай қағып, тамсанып жүрген әндердің Әміре түземеген бірі жоқ. Тегі, әннің иесі, ту басты бір шығарушысы композитор болғанмен, әнді түзеп, сырлап, сәндеп, иірімін, нақышын келтіретін әнші болмаққа керек. Ән хақында айтқанда соны ұмытпай сөйлеңдер!.. Тағы да бір толғамға аларларың: ел басқарған лауазым иелері әншінің әрдайым қамқоршысы болуы шарт. Ас та, ат та солардың қолында. Мұның бірде-бірі Әміре мен Исада болды ма? Екі жарықтық та ақжарма, ақкөйлек кісілер еді. Қолына ақша түссе жұмсап тастап, дастархандарында қара нан ғана болатын кезі көп еді. Орыстың Улановасымен, өзбектің Тамара ханымы үрлеп ішіп, шайқап төкті. Уланова сотты да болды, Өзбектің Юсуп акасы Тамара ханымға әр тоқсан сайын ақша бөлгізіп, не керегімен жабдықтап отырды. Ал, біздің Иса мен Әміре жоқшылықтан көз ашпады. Сол жоқтықта көз жұмды. Біріне әннен, біріне суырыпсалма ақындықтан кім тең болушы еді! Дүние жүзі әншілерінен озған өнердің игілігін Әміре марқұм көріп өтті дейсіңдер ме, жоқ!.. Қайта сол сапары өзіне пәле болып жабысты. Содан кейін есіл Әміре он жылға тарта азапты ғұмыр кешті. Қазір де Әміре есімі құрметтелмей отырса, сондағы көзі тірісінде көріп өткен зұлматтың ызғары ғой. Қайтар күні болар ма соның... Ұлы әнші туралы жаңа бір ұлы әншінің сөзі осылайша жұмбақталып сөйленді. Сол жұмбақ Әміренің өлгеніне 80-жылға жуық, туғанына 120 жыл толған кезінде де шешілді ме?!..

	Әміре туған топыраққа Босаға өзенін бойлап, Матай адырын сол жағымызға ұстап келеміз. Кең аңғар тарыла түсіп, тұйықталар тұсындағы ауылға жеттік. Бергі шеттегі бақ ортасындағы Әміре ескерткішіне гүл қойдық. Бұл Әміре ауылы. Әкімшілік кеңсесіне, орта мектепке бас сұқтық. Шағын мәдениет үйінде де болдық. Соның бірде-бірінде Әміре есімі қойылмаған. Матай тауындағы Қашаубай қыстауында да сол. «Бұл жерде Әміре Қашаубаев туған» деген бір белгі қоюға қанша қаражат, қанша күш кетеді. Босаға өзенінің ауылға бұрылар жеріне, Париждің Лувр мұражайы не Эйфель мұнарасы суретін салып, ұшар басына қазақтың қара домбырасын қойса, ән эмблемасын қондырса, кімнің болсын Әміре әнші есіне түсер еді! Бұл Әміре туған жер екенін айқындап тұрар еді! Ал, ауылда ұлы әншінің Париждегі фонографқа жазылған үні аптасына бір рет ойналып тұрса ше?! Ұлы перзентін сағынған туған жер аспаны да мәртебелене биіктемей ме?! Бұның бірі істелмей отырса, бұл да өткеннің зұлмат ызғары ма?! Зұлмат ызғарынан әлі ығып тұрсың ба, ей қазақ!? Өнеріңді, өнеріңді жасаған еріңді құрметтей білсеңші, ер қазақ! Тәуелсіз емессің бе?! Қорғалай бермесеңші, ықтай бермесеңші, елім! Соны тілейді тарихың!..

	(Абай ауданы. Бөрілі ауылы. 2007 жылдың көкек айы).





	Абылай ТYГЕЛБАЕВ

	ӘЙГІЛІ ӘНШІ ӘМІРЕНІҢ ШӘКІРТІ

	ҚАЙЫПБЕК ТУРАЛЫ



	1947 жыл. Қазіргі Қазақ облысының орталығы Құлжаның хан базарындағы қарағайдан қиып салынған биік ғимараттың төбесі. Арт жағы жабылған, екі жаны мен алды ашық, алаңға жиналған халыққа сөз сөйлеуге, өнерпаздардың жұртқа өнер көрсетуіне қолайлы. Базар сахнасына жұрт құрметтеп, орта бойлы, шымыр денелі, көк көзді сары жігіт шықты, қасында сәнді киінген екі серігі бар. Үшеуінің де бастарында еркек қойдың мойын жүн түбітінен басылған ақ қалпақ, қайырмасын шымқай қара барқытпен көмкерген. Шашағын қара жібектен иіріп, бауына жасыл түсті асыл маржан өткізген. Үстеріндегі бешпенттері түйе жүнінен, арқауына маржан тізбектерін қосып тоқыған, жаға-жеңін жасыл түсті қалың қытай торғынымен жұрындаған. Әншінің бір серігі домбырасының қорабын ашты. Қораптың сыртын торы құлынның түгін сыртына қаратып қаптаған екен. Әнші аспабының құлақ күйін келтіріп шерте бастағанда ұйғыр ақыны Тейіпжан Әли дауыстап: «Әміренің «Бесқарагеріне» шырқа», – деді. Шамасы, әншіні талай тыңдап, өнерлінің ой қазынасынан толық хабарының бар екенін байқатты. Сол-ақ екен, «Бесқарагердің» биігіне басқанда, аспандаған нақышты дауыстың үн сұлулығына таңданғаны соншалық, базарға еніп келе жатқандар орындарынан қозғалмай тұрып қалды. Тыңдап тұрғандар қыбыр-сыбырын тоқтатып, бар назарымен әншінің әнін тыңдаумен болды. Біз Құлжадағы Ахметжан Қасым атындағы гимназияда оқып жатқан бірнеше өнерге үйірлеріміз мұғалімдерімізге еріп келген едік. Әншінің жұма күні хан базарда ән шырқайтынын естігендіктен. Әдебиеттен сабақ беретін Бұқара Тышқанбай өзі бастап әкелген. Көбіміз әншінің даңқын ел аузынан еститінбіз, енді өзін көріп, әнін естіп, таңдана тамашаладық. Әміренің «Ағашаяғына» шырқағанда тыңдаушысын көңілдендіріп, күлкіге бөледі. Ұйғырдың атақты әншісі Әбдуәли Жаролла: – Ой, ағайындар, қазақтар өнерліге ат мінгізіп, атан жетелетеді, біздің ұйғырда нақ ақша сыйлайды, оны өрім дейміз», – деді. Базар бастығы ақсамауырменшай, қымыз, шұбатәкелдіріп, үлкендастархан жайды. Әншінің өнеріне сүйінгендер ақшаны үлкен ақ дастарханға бірінен-бірі озып тастап жатты. Осы кезде ортаға ақ жұмыртқадай пар ат жеккен күймемен орта жастан асқан, сәулетті киінген бір қазақ келді. Ел бірінен-бірі сұрасып, бұл кім десіп тұрғанда гимназияның мұғалімі Әсейін: – “Бұл - Оразқан, мың жылқылы, төрт түлігі толысқан мырза, өнерді, өнерліні жоғары бағалап құрметтейтін жомарт, – деді.

	- Қайырымдылық қасиетке бастайтын өнер мен өнерлі ғой, тынысты әншінің ырысты дастарханына біз де үлесімізді қосалық, - деп, Оразқан мырза кілем қоржыннан бір бума қомақты ақшаны алып атқосшысына берді, ол алып ақ дастарханға әкеліп қойды.

	Әнші шамалы сусындап алып, Абай мен Шәкәрім туындыларының бірнешеуін айтты. Жұрт айта түссе екен деген ойларын жасырмай, ұйғырдың Зікір Әлпәтта қариясы:

	«Ұйғырша бір ән салсаңшы», – деді. Көптің тілегін екі етпейтін білгір әнші ұйғырдың халық батыры Садырдың Чиң патшасы кезіндегі 1860 жылдарда түрмедегі кекті, мұңды, қасіретті әнін домбыраға келтіріп тебірене шырқағанда, кейбір ұйғыр, қазақтың есті, егде адамдары көздеріне жас алып, үзілген моншақтай жерге тамғаны да болды. Тыңдаушының көңілін әнмен тербетіп, достық әзілі бар Зият Шәкәрімұлының «Бүлдірген» әнін өлеңмен бастады. Әнші бұл туындыны тыңдаушымен сырласып тұрғандай, әр өлеңнің астарын ашып, әуенін әуелетіп, қазақтың табиғатын таныта орындады. Оразқан мырза: – Шырағым, қарапайымдылығыңмен қасиетті екенсің, осындай өр өнерің мен өзіңді ұстай білген төзімді тұлғаң абыройыңды асырмаса, кемітпес. Аты-жөніңді, тегіңді айтшы, сұрағым артық болмаса! - деді.

	- Айтайын, ағай, оны сөзбен де, өлеңмен де баяндауыма болады. Ұлы жүз Үйсін атаданмын, оныңішіндеЖалайырмын, нағашым Суан. Енді өлеңмен айтайын.



	ӨНЕРЛІ ЕЛІМ



	Келемін ықыласын алып көптің,

	Оң-солды, туған жерді танып кеттім.

	Әлемдік әншіліктен жүлдені алған

	Шәкірті Әміренің Қайыпбекпін.



	Ұрпағы ол Орта жүздің Тарақты елі

	Өрлікке өнерліні санап көбі.

	Дауысы Ертіс, Іле толқынындай,

	Аңғарлы Әміре аға талантты еді!



	Жаралған жан емеспін нәзік қолды,

	Жүремін естен кетпес жазып жолды.

	Үйренген ұстазымнан ән өнері

	Жетерлік өміріме азық болды.



	Таңдантып, тыңдаушысын ойға бүркеп,

	Шырқайтын күнді қосып таңға тіркеп.

	Астарын өлеңінің әнмен ашып,

	Жүйріктей қыза шапқан алға сілтеп.



	Абай мен Шәкәрімдей кемеңгерін,

	Пір санап, жатқа айтатын өлеңдерін.

	Алыстан ат терлетіп келуші еді,

	Тыңдауға Әміресін өнерлі елім.



	Әміре өнеріне табынамын,

	Содан да орнаса да жаныма мұң.

	Бейнесі асыл аға көз алдымда,

	Мен оны өмір бойы сағынамын.



	Бұл өлеңнің мазмұнын ұйғырша өзі қара сөзбен түсіндірді, тыңдаушылары риза болды. Осы сәтте қос қоңыр ат жегілген, сәнді орындарына кілем төселген арбаны Оразқан мырза әкелдіріп, Қайыпбекті қасындағы екі жолдасымен ауылына қонақ етуге әкетті. Ауылына, яғни, Нылқы ауданының Көкқайқы жайлауына апарып, елін жинап, әншінің әнін еліне тыңдатады. Бірнеше күн мейман етіп, үшеуіне үш ат жетелетіп, иықтарына асылдан тон жауып, Қайыпбектің өзіне он айғырдан шыққан биесімен, бір қоңыр айғырымен сыйлапты. Жылқышылары асау биелерден беріп қоя ма деп, өзі жылқышыларына былай депті: «Мініске жарайтын жуасыған жас биеден, айғыр да бас білген жуас болсын. Асауды үйрету өнер адамына ауыр болады». Ермек есімді бір жылқышысын қосып айдатып, Қайыпбектің ауылына әкелдіріп бергенін айтушы еді Қайыпбек ағаның өзі. Бай адамның осындай өнерді, өнерліні құрметтейтінін көргенім осы деуші еді.

	Әнші Дәнеш Рақыш Қайыпбекке сәлем беріп: – “Аға, қуанышты хабар, ақын Таңжарық Шығыс Түркістанның үкімет бастықтарына кіріп, гоминдаң түрмесіне кетер алдында құрған қазақ өнерпаздарын қайта құрып, он бес адамға жалақылы кадр алуға рұқсат алыпты. Ішінде сіз де, мен де бармын... Үйірменің көркемдік жағын басқаруға Темірғали Нүсіпті, есепшілікке Қажыбайды белгілепті.

	...Ертесінде Іле газетіне қазақ өнер үйірмесінің құрылғаны туралы үкіметтің жарлығы шықты. «Қайыпбек пен Дәнештің концерті болады» деген құлақтандыру ілінді көшелерге. Билет бір күнде сатылып бітіп, көрермендер орынсыз тұрып көруге ала бастапты. Көрерменнің көптігінен концертті екінші күнге жалғады. Себебі, 1938 жылы Таңжарықтай әр ұлттың өнерлілерін Шиңшицәй түрмеге алған соң, ұлттық өнер үйірмелері жабылып қалған. Халық қаптап жиналды, ауылдардан келген ел қаншама. Бұл 1948 жыл еді. Ұйғырлар, татарлар концерт қойғанда да Қайыпбек пен Дәнешті араларына қосып алатын. Ол кезде қазақ, ұйғыр, татарлар бір-бірінің концертіне таласа баратын. Мұңы мен сыры бір ел бір-бірінің өнеріне үйір еді. Мен 1949 жылы гимназияны бітірген соң, Қазақ өнер үйірмесіне жас әнші қатарында жұмысқа алды. Қайыпбек, Дәнеш ағайлардан ән өнерінің орындау шеберлігін үйрендім. 1950 жылы Үрімжідегі біржылдық саяси курсқа оқуға кеттім.

	1952 жылы Пекиннен Кореяға материалдық және мәдени көмек көрсетуге арнайы мамандар келді. Өнер үйірмесіндегі әр ұлттың өнерпаздарын және аймақтардан шақыртты. Іледен әнші Қайыпбек те бар. Қайыпбек қазақ әндерімен қоса, корей, ұйғыр, хансу, татар әндерін де орындауы керек болды. Сол ұлттардың кейбір әндерінің әуенін сақтап, сөздерін қазақшаға аудардық. Концерттік бағдарламамен Кореяға сапарлары сәтті аяқталып, Қытайдың ірі қалаларында өнер көрсетіп, Үрімжіде есептік концерт берді. Өнер үйірмесінде санаулы адамға концертке баруға билет берді. Сол қатарда маған да үлесті орын тиді. Шыңжаңның бірінші партия хатшысы генерал Уанжың, тағы басқа құрметті адамдар отырды. Уанжың Қайыпбектің өнеріне таңданып, мәдениет министрі Бұқара Тышқанбаевқа:

	«Мен оған полковниктік шенмен әскери ансамбльге алуға бұйрық берейін. Қайыпбекті үйімен Үрімжіге алдыралық, үйін де, көшуін де әскери орын көтереді», – депті. Бұқара Қайыпбекке Уаңжыңның сөзін айтқанда, ол үйіне барып бала-шағасымен ақылдасып келейін, келуге бел байлайтын шығармын деп кетіп, Құлжаға үйіне барған соң бір жеті ауырып, соқыр ішегі жарылып кетіп, кенеттен қайран әнші қайтыс болыпты. Оны естіген Уанжың Шыңжаң радиосынан:

	«Қайыпбектің әнін жазып алдыңдар ма?» – деп сұрайды. Жоқ, жазып алмаған. Сол жерде кадрлер басқармасына телефон соғып, радионың басшылығына бұлбұл мен қораздың дауысын ажырата алмайтын кещені қойдыңдар деп шара қолданады. Осыдан кейін Шыңжаң радиосының мамандары бір екшеліп қалған еді.

	(Әнші, актер, ақын-сазгер, аудармашы, өнер зерттеушісі Абылай ТYГЕЛБАЕВТЫҢ 2005 жылы жазған қолжазба естелігінен ықшамдалып алынды)



	ОРТАЛЫҚ АРХИВТЕН



	Әміре қазақтың ұлттық театр труппасының тұңғыш уығын көтерісіп, құрысқан өнеріміздің алғашқы қарлығаштарының бірі дедік. 1925 жылы 25 желтоқсан күні театрдың тұңғыш директоры Д. Әділовтың қолымен берілген бұйрықта Әміре қазақ театрының тұңғыш актері болып бекітілген. Сақталған бұйрықтың көшірмесі төмендегідей.

	1 Үстіміздегі жылдың 1 ноябрінен бастап 200 сомдық айлық жалақымен І дәрежедегі артист болып мыналар бекітіледі:

	1.

	Қашаубаев Әміре.

	2.

	Байзақов Иса.

	2

	1925 жылдың 15 ноябріненбастапбасрежиссерболып Серке Қожамқұлов бекітіледі, 200 сомдық айлық тағайындалады.

	3

	1925 жылдың 5 декабрінен 200 сомдық айлық жалақымен артист қатарына Құрманбек Жандарбеков бекітіледі.

	4

	1925 жылдың 1 декабрінен Елубай Өмірзақов, айлығы 150 сом, Иманбаев Рахым айлығы 150 сом, Абдуллин Абылқай айлығы 100 сом, артистер қатарына бекітіледі. (Қазақстан орталық мемлекеттік архиві, ф. 1448, 0.3.)

	* * *

	Қазақстан Республикасы Орталық мұрағат қорынан табылған атақты әнші Әміренің қызы Күләш Қашаубаева- ның өз қолымен толтырылған өмірбаянына көз жүгіртейік. (Республикалық орталық мұрағат, 1823-қор, 6-тізбе, 1-іс)

	Күләш Қашаубаева 1926 жылы шілде айында Семей қаласында туылған. Ата-анасы кедей болған. Ол қызметке кірердегі жеке парақшадағы әке кәсібі деген тұсқа Қазан төңкерісінен соң, қызметкер-әнші деп толтырыпты. Күләш Алматы қаласындағы №52 орта мектебіне 1934 жылы оқуға қабылданып, 1941 жылы жетіжылдықты аяқтаған. Содан 1943 жылғы қыркүйек айынан 1943 жылдың аяғына дейін Алматыдағы №175 зауытта темір жонушы (токарь) болып жұмыс істеген. 1945 жылдың қаңтарынан 1948 жылдың тамызына дейін Мемлекеттік филормонияның хор каппеласында әншілік қызмет атқарған.

	Үйленген, бір жарым жасар қызы бар. «Алтынның сынығындай» болған жап-жас Күләш 15 жасында еңбекке араласып, жауды талқандауға үлес қосқаны біз үшін қуаныш. Ал, 1948 жылы филормониядан не себепті кеткені Күләштің өз қолымен жазған өмірбаянында бар. Күйеуі лейтенант Ш. Халықов Павлодарға қызметке ауысуына байланысты жұмыстан шыққан екен. Ал, қазір қызмет бабымен Алматыға қайта көшіп келгенге ұқсайды. Шешесі Оразке аурулығына орай жұмыс істемейді, Әміреге зейнетақы тағайындалған.

	Жас әншінің арызы мен Мемлекеттік филормонияның сол кездегі директоры І. Есенберлиннің бұйрығын сол күйінше беруді мақұл көрдік.

	Директору КазГосфилармонии тов. Есенберлину И.

	От Кашаубаевой Куляш, прож. В г. Алма-Ате

	по ул. Фурманова, дом №108, кв. 2

	Заявление

	Настоящим прошу Вас принять меня на работу в КазГосхор в качестве хористки.

	Прошу не отказать в моей просьбе. Кашаубаева К.

	22. VІ. 1950 г.

	Выписка из приказа №153

	От 24 июня 1950 г.

	По КазГосфилармонии

	§ 3

	Тов. Кашаубаеву К. Зачислить в штат в качестве артистки КазГосХор с 24 июня 1950 г. с окладом 790 руб. в месяц.

	Директор И. Есенберлин.



	Хасен ҚОЖА-АХМЕТ,

	композитор, Ықылас атындағы халық музыкалық аспаптары музейінің директоры



	ӘМІРЕ НЕЛІКТЕН «ҚЫЗ ЖІБЕК» ОПЕРАСЫНА

	ҚАТЫСТЫРЫЛМАДЫ?



	«Өз елінде ешкімнің пайғамбарлығы мойындалмайды» дегенге саятын кең таралған сөз бар. Оған қазақтың «Қолда өскен бұқаның тайынша аты қалмайды» деген мәтелінің мағынасы сәйкес келетін сияқты. Иә. Тарихта қаншама ғұлама ойшылдар, оқымыстылар, саясатшылар, өнер иелері өз елінде халқынан қолдау таппай, тірісінде бағаланбай өткеніне мысалдар жетіп артылады. Ал, «Өлгеннің жаманы жоқ, тірілердің жаманнан аманы жоқ» деген мақалмен қазақ халқы өз ұлттық болмысын, өз ортасынан шыққан дарын иелерін қалай бағалайтынын дәл білдірген-ау. Әдетте, біреу туралы сөз болғанда қазақтың: «Е-е, анау ма? Әй, соны қойшы!»- деп (егер одан пайда түсіремін деген дәмесі болмаған жағдайда) мұрын шүйіруі, сірә, сүйегіне біткен мінез шығар. Мұндай мінез, әсіресе, өнер адамдары ортасында жиі кездесетіні туралы түрлі әңгімелер бар. Дегенмен, тірі кезінде-ақ өз еліндегі замандастары мен әріптестері де, шет ел зиялы қауымы да дарынын сөзсіз мойындаған адам ретінде – қазақ әнін тұңғыш рет өзге мемлекеттерде шырқап ұлтымызды танытқан, халықтық өнерімізге бөтен жұрттарды да тәнті қылған қазақтың біртуар әншісі Әміре Қашаубайұлын атауға болар. Тегінде, адам өзге халықтың фольклорлық музыкалық шығармасын бір тыңдағаннан түсіне қалуы (әсіресе, ол халықтардың географиялық орналасуына байланысты музыкалық жүйе, әуен иірімдері, поэтикалық шығармаларының құрылысы, сөйлеу тілдеріндегі екпін заңдары тым өзгеше болса) қиын мәселе. Сондықтан француз Ромен Роллан, Анри Барбюс, орыс зиялылары Луначарский т.б. өз жүрекжарды пікірлерін жалпы қазақ музыкасы жайында емес, тек Әміренің дауысы туралы айтқанын көреміз. Әрине, Еуропадағы сол кездегі Э.Карузо, Б.Джильи, Ф.Шаляпиндердей дарындарды сан рет тыңдаған әлгі зиялыларды таңғалдыру оңай емес еді. Әйтсе де Әмірені тыңдағаннан соң оның дауысын, орындаушылық шеберлігін олар да сөзсіз мойындап, «Мен Әміредей әншіні сирек кездестірдім!» (А.Барбюс), «Мен Шығыста әншіні неге бұлбұл құсқа теңейтінін енді түсіндім» (Р.Роллан) деген ғой. Ал, өз еліміздегі белгілі зиялы азаматтардың Әміренің өнері жайында айқан ыстық лебіздері қаншама! Әміренің Париж, Майндағы-Франкфурт, Мәскеу қалаларындағы концерттеріне байланысты А.Жұбанов өзінің «Замана бұлбұлдары» атты кітабында: «Әміренің аты тек Қазақ- стан емес, бyкіл Одаққа, бyкіл Еуропаға әйгілі болды. Әміре арқылы қазақтың әншілік өнері мемлекеттік шекараны сонау жиырмасыншы жылдардың ортасында- аy аттап өтті, орыстың, батыстың ұлы мәдениет қайраткерлерінің ауыздарына түсті. Әміре – қазаyтың қалай мақтаса да, қалай мақтанса да бола беретін, сыя беретін асқан өнерпазы», – дейді (Алматы,1975 ж, 332- бет)

	Әрине, Әмірені көрген, тыңдаған композитор, әрі өнер зерттеуші ғалым А.Жұбанов әнші туралы тарихи фактіні айтып отыр. Әйтсе де, оның әнші туралы бұл пікіріне, Әміре дауысын естімеген қазіргі жұрт: – «Әміре анау дүниеге кетіп, енді ешкімге бақталас бола алмайтындықтан, кейін- нен жазылған, әдеттегі қазақи мақтау шығар?!» – деуі мүм- кін. Осыған орай мынадай ой келеді. Кейбірде, атақ-даңқы шыққан өнер адамдары өзі оқыған оқу орнының мерейто- йына бармай, бәлен ұстаздың шәкірті екенін айтуды ар санап, «Өзі болған қыз төркінін танымастың» керін келтіретін жағ- дайларды да кездестіріп жүрміз ғой. Ал, Әміре ешқандай оқу орнында ешкімді оқытпаса да, оны көптеген замандас әншілер ұстаз тұтып, өздерін оның шәкірті санап мақтануы – әдетте бірімен-бірі бәсекеде болатын өнерпаздар мінезіндегі ерекше жай емес пе?! Мысалы, белгілі әнші Жүсіпбек Елебеков:

	«Әміренің аты маған бала күнімнен таныс та ыстық еді. 1920 жылы атақты әншіні тұңғыш рет өз көзіммен көрдім. Әнін тыңдадым. Содан бастап Әмірені өзіме ұстаз тұтып, одан сабақ алдым. Оның әр жолы шырқау биігі зор, иірімі кең әндерді еркін айта беруі қайран қалдыратын. Әміренің даусы таза, ашық, биік еді. Әлі есімде, ол ашық далада концерт бергенде 7-8 шақырым жерде жyрген малшылар Әміренің даусын естіп, қайта жиналып келіп, қолқалап отырып ән салғызатын...» – дейді Әміре кyйтабағына 1974 жылы айтқан еске алуында.

	Ал 1934 жылы құрылған Қазақстанның Музыкалық театрының директоры, қазақтың тұңғыш операсы «Қыз Жібекте» Төлегенді орындаған Қанабек Байсейітов «Құштар көңіл» атты (Алматы,1977 ж.180-бет) кітабында: «Адамдар, әсіресе өнер адамдары өз қатарластарын оңайлықпен мойындай қоймайды ғой; бірі мойындаса, бірі қыңырайып, бірауыздан жоғары баға бере салмайды. Ал, Әміре жөнінде ондай «ары тарт-бері тарттар» болған жоқ. Жақсы әншімін дегендер де, орташа әншілер де – бәрі Әмірені ұстаз тұтып, одан бұрын ән салуды әбестік санайтын. Оған әншінің жұмсақ мінезі де біршама себеп болған шығар, бірақ негізгі себеп - Әміренің теңдессіз әнші екендігі. Ән оның стихиясы еді. Соншалық әндердің ішкі-сыртқы әдеміліктерін келтіріп, мән-мағынасын ап-айқын етіп айтқанда, «мына Әміре мұнша ақылдылықпен қалай айтып отыр өзі?!» деп таңғалуға болатын еді. Әншіде Әміредей, ақында Исадай талант енді туар деп өз басым сене қоймаймын», – дейді.

	Қазақ театрының көнекөзі Серәлі Қожамқұлов 1974 жылы Әміренің фонографтағы дауысы табылып, күйтабаққа шығарда айтқан естелігінде: «Талай әншілерді көп естіп жүрдік, бірақтап Әміредей әнді нақыштай, қуаныш, күйінішін жүрекке жеткізе айтатын әншіні кездестірген емеспін. Әміре алғаш рет «Еңлік-Кебектегі» Жапал рөлінде ойнады. Онда ол «Көк көбелек» әнін салатын еді. Спектакль біткен соң жұрт сұрап отырып, оған ән салғызатын. Әміре кей әндерді өзі өңдеп, жанынан жаңаша әуен, үн қосып, түрлендіріп жібергенде, сүйсіне тыңдаушы едік. Сол кезде жалпақ елге даңқы кеткен Әміренің мінез-құлқы, кішіпейілдігі, көпшіл-қарапайымдылығы өз алдына бөлекше еді. Әміре бір ренжуді білмейтін, ақкөңіл еді. Әміре жол жүргенде де ойын- сауықтың қызығы, алтын қазығы сияқты көрінетін. Әміре – бәрімізге ұстаз еді», – десе, атақты актер Қапан Бадыров та өзінің «Өткендер мен өткелдер» кітабында (Алматы,1974 ж,183-бет): «Бүгінгі Қазақ Республикасының еңбегі сіңген әртістері мен халық әртістері бастаған тобының және лек- лек өсіп келе жатқан әртістер тобының ағасы болған Әміре Қашаубаев пен Иса Байзақовтың көркемөнерді өркендетудегі зор еңбегін халқымыз ұмытпайды», – деуінен Әмірені тек қана әншілер емес, театр әртістерінің де өздеріне ұстаз санағанын көреміз. Шынында да, алғаш 1925 жылы құрылған Қазақтың Мемлекеттік театрының №1-ші бұйрығымен театр әртістігіне ең бірінші болып Әміре Қашаубаев және Иса Байзақов қабылданған. Осы театр өнерпаздарының алғашқы легіндегі жасы үлкені Әміре болған.

	Иә, Әмірені тыңдау бақытына ие болып, әншінің өнеріне тәнті болған адамдардың жүрекжарды пікірлері көптеген мақалаларда, кітаптарда молынан жазылған. Бұл мақала мақсаты Әміренің әлдеқашан мойындалған әншілігін қайталап дәріптеуден өзге мәселелерге арналатындықтан, ол пікірлердің күллісін қайталамай, жоғарыда келтірілген бірнеше мысалмен қазіргі оқырманға Әміренің әншілігінен мағлұмат беруді жеткілікті санадық.

	Әміре Қашаубайұлы мен оның туыстарына қатысты әкем Кәрімжан Қожахметұлының естеліктерін, өз білетінімнің бірқатарын бұрын да жазған едім («Әміре аға» - «Қазақ әдебиеті» газеті, 23.08.1985 ж., «Көне сурет, тың дерек» «Парасат» журналы, 2002 ж. № 11 ). Бірақ, байқар болсақ, Әміренің өміріне қатысты беймәлім, жұмбақ жайлар әлі де баршылық екен. Мысалы, оның 1926 жылы Бакудегі «Түркологтар съезіне» іссапарға А.Байтұрсынов, Е.Омаров тағы басқалармен бірге жіберілуі, Сібірдегі Иркутск қаласына концертпен баруы туралы әлі зерттеле қоймаған. Тіпті, Әміренің қаза болу жағдайы да әлі күнге дейін жұмбақ күйде.

	Жуырда қазақ музыкасында еуропалық үлгідегі опера, симфония сияқты ірі жанрлардың пайда болу кезеңі жайында мақала жазу барысында «1934 жылы тұңғыш қазақ операсы «Қыз Жібек» жазылып, қойылымға дайындалған кездері Әміре тірі бола тұра, оның әншілік деңгейінің өзгелерден биіктігі жаппай мойындала тұра, неге оған Төлегеннің немесе Шегенің рөлі берілмеген?» – деген сұрақ ойыма қайта оралды.

	«Қайта» деу себебім, осынау сауалбұрын, 1970-шіжылдарыда туындаған. Бірақ, «Әміре қайғылы жағдайға қонақтан үйіне қайтар жолда ұшыраған екен», «ауруханадан үйіне түнде кетіп қалған екен» деген пікірлерді естігенмін. Сондықтан, ол кездері Әміренің Парижде Мұстафа Шоқаймен кездескені жайын білмегендіктен, әнші туралы естелік жазған кейбір өнер қайраткерлерінің сөз сыңайлары сол жұмбаққа жауап сияқты болғандықтан, оны әрі өрбітуді ыңғайсыз санаған едім. Мысалы, алғашқықазақопераларын жазғанкомпозитор Е.Брусиловский (1905-1981 ж.) өмірінің соңғы бес жылында жазған «Естеліктерінде» («Жалын» журналы, 1994 ж.№1- 2,) Әміре туралы: «Ал, сол тенор дауысты әнші қайда? Соның өзі осы екені рас па? Париж бен Страсбургтің сахналарында жарық жұлдыздай жарқ етіп көрінген Әміре Қашаубаев сенің алдыңда тұрған. Көзі қанталап мөлиген, денесіне тер сіңген, даусы қарлыққан, еңсесі пәс адам сол Әміре Қашаубаев па? Цивилизацияға жанаса кеткен Әміре арақ ішуге бой алдырыпты. Бірақ, ол белгісі жоқ, менің бөлмеме келіп тұр, тұла бойынан арақ исі аңқиды. Әлі де болса маған бірдеңені дәлелдемек болады. Рояльға сүйеніп алып, сол баяғыша «Ардақты» шырқамақшы. Бірақ, алғашқы «әу» дегеннен- ақ даусы жетпей, сүрінеді. Оған қарамастан «Ардақ» деп ышқынады. Ентіккен демін алмастырып, әрі қарай созбақ болады. «Сен ақ қоян» деп даусы барлыға күбірлеп кетеді де, көзіне жас іркіледі. Көпе-көрінеу жылап тұр. Бірақ бұл мастықтың әсерінен төгілген көз жасы емес еді. Есектің күші – адал, еті – арам. Қазір даусынан айрылған шағында оның кездесіп, бас қосар адамы да шамалы, оған көңіл бөліп жатқан ешкім жоқ, өзінің жалғызсырап қалғанына, елеусіз қалғанына қатты қамығады ол»... – деген жолдар бар. Брусиловский «Естеліктерін» архивтен алып, журналға жариялатушы Сапар Байжанов: «Әлбетте «Естеліктерде» қайсыбір оқиғалар мен адамдардың іс-әрекетін бағалауда даулы, тіпті жаңсақ қорытындылар да болуы әбден мүмкін», – дей тұра, оны қазақшаға аударғанда «мөлиген» т.с.с. қышқыл сөздермен неге қоюлатқаны түсініксіз! (Оданша, Брусиловский «Естеліктерінің» орысша түпнұсқасының өзін жариялатқаны жөн еді.)

	Ал, Е.Брусиловскийдің «Қыз Жібек» операсында Төлегенді орындаған Қанабек Байсейітов те жоғарыда аталған кітабының 180-беттегі Әміре туралы естелігінің жалғасында: «Әміре десе, оның жолынан қай қазақ дүниесін аяп қалушы еді? Ең сараңының өзі әйтеуір бір сый көрсетіп қалуға тырысатын. Жалпы, халық оған сый көрсетуге таласатын, алғысын білдіруге асығатын. Аса жақсы көретіндігімізді аспен білдіріп әдеттенген елміз, Әміреге де сөйтетін: бірі қымызын, бірі арағын аямайтын. Ал, сыйлап тұрған жұрттың меселін қайтару Әміренің де әдеті емес-тін, соның арты барып кейде ауырлау жағдайларға соғушы еді. Одан ерте айырылып қалғандығымызға өзіміз де кінәліміз бе, кім біледі...» – дейді.

	Әрине, мұндай «естеліктерді» оқыған жұрт «Әміре ішкілікке салынып, даусынан мүлде айрылғандықтан «Қыз Жібек» операсына қатыстырылмаған екен» деген қорытынды шығарары түсінікті. Тек Брусиловский оның «ішкілікке салынуы» себебін дала қазағының батыс цивилизациясына жанасуынан көрсе, ал Қ.Байсейітов мұны халықтың Әмірені тым қатты сыйлауынан көреді.

	1888 жылы туылып, Абыралы-Дегелең өңірінен Семей қаласына 1900 жылы келген Әміре қала«цивилизациясымен» 12 жасынан бастап-ақ таныс болған. 1918 жылы жасы отызға келген Әміре Кеңес үкіметі орнамастан бұрын-ақ әйгілі әнші ретінде аты шыққан ғой. Әншінің жерлесі, жазушы Сапарғали Бегалин естелігінде: «Мен Семейде Әміремен танысқан кезімде, ол аты әйгілі әнші еді. Ол кезде ар жақ, бер жақ атанатын Семей қаласының той-думаны, арал серуені Әміресіз өтпейтін. Әміренің сол кездегі өте мәнеріне келтіре айтатын әндері «Үш дос», «Ағашаяқ», «Бесқарагер» болатын. Мен Әміренің осы әндерді айтқанын 1913 жылы аралдағы бас қосудағы бір мәжілісте тыңдап сүйсінген едім. Әміренің сондағы үні әлі күнге құлағымда күмбірлеп тұрғандай», – дейді.

	Сәбит Мұқанов та: «Әміренің әншілігіне жүрген жерінің бәрі қызығып, ойын-тойына таласып шақырады. Біраздан кейін Әміренің атағы зорайып, маңайдағы қала- дала қолдан қолға түсірмейді. Абайдың өлуіне он жыл толуына байланысты, 1914 жылы Семей қаласындағы қазақ интеллигенциясы әдебиет кешін жасағанда Әміре ән айтып, жиынды таңғалдырады да, атағы көтеріледі», – дейді «Өмір мектебі» атты кітабында.

	Семейден өзге де орыс қалаларын аралаған Әміренің, қажет етер болса, ондай «цивилизациямен» Батыс Еуропаға бармастан әлдеқайда бұрын танысуына мүмкіндігі болды емес пе?! Мысалы, 1925 жылы А.Затаевич Әміремен Орынбор қаласында танысып, содан Қызылордада (ел астанасы) өтетін Қазақстан Советтерінің V съезіне екеуі де делегат болып пойызбен бірге келген екен. Ендеше, арағы Парижден де мол орыс қалаларында талай той–думандардағы қошеметтерден жас, жігіт кездерінде бұзылмаған Әміре неғып ұлғайған, 45-46 жасында ішкілікке салынбақ?! (Қазақтың талай азаматтары ХІХ-ғасырдан Петербор, Мәскеу т.б. еуропалық қалаларға барып, оқу оқып, «цивилизацияға жанасқаннан» арақ ішіп кетпеген ғой! )

	Негізінде, мұндай жағдайға ұшырау қошеметке дандайсу, «семіргенді көтере алмаудан» болады емес пе? Әміреден көптеген әнді нотаға түсіріп, бірге жүрген А.Затаевич оның мінезі туралы «аса қарапайым жан» деп жазса, ал Әміре 1925 жылдың маусымында Мәскеудің Үлкен театрында концертке қатысып, шілдеде Париждегі Дүниежүзілік этнографиялық фестивальда ән шырқап, жүлдемен оралғаннан кейін де мінезінің еш өзгермегенін Қалибек Қуанышбаевтың 1925 жылы желтоқсан айында әншімен алғаш кездескені жайлы естелігінен байқаймыз: «Қызылордаға келісімен Әміренің үйін іздедім. Біреуден біреу нұсқап, көрсетіп, әйтеуір таптым- ау. Келген бетімде есігін қағып едім, қысқа маңдай, үлкен ауыз, шашын тап-таза қып қырған, кіршіксіз таза киінген, тығынын алған шақшадай таңқиған, жап-жас түрі сарылау, бір инабатты жігіт есік ашты. Маған жақсылап тұрып сәлем берді. Түлкі тымақты шалқайта киіп, қара шапанды желбегей салып, ойда-жоқта есігінің алдында тұрған мені өзінен бес- алты жас кіші деп ойламаған сияқты. Амандасқаннан кейін:

	«Әміренің үйі осы ма?» – деп сұрадым. «Осы» дегесін үйге кіріп шешініп, жуынып жатқанымда, Әміренің өзі орамалды ұстап, күтіп тұрды. Жайланып болып, шайға отырғанымда, әйелімен амандасып, аз кідіріп: «Әміре ағай қайда?» – дедім. Ерлі-зайыпты екеуі біріне-бірі қарап күлді. Сол сәтте Иса (Байзақов) кіріп келді. Ол екеуміз бұрыннан таныс болатынбыз. Аржағын Иса «жөндеп әкетті», – дейді. Тағы бір естелігінде Қ.Қуанышбаев: «Әміренің адамгершілігі аса зор еді. Барынша адал жүректі еді. Қаннен-қаперсіз, қалай болса–солай жүретін. Дүние үшін қабақ шытып, бір тарықпайтын. Қоң етін кесіп беретін жомарт еді. «Біздің Әміре – Атымтай-жомарт қой» деп күлуші едік. Кейде бір нәрсеге үлкен ерні томпайып, балаша өкпелейтін. «Ой, сорлы Қашаубайдың баласы-ай!» – деп, бір саусағыңды шошайтып қытықтасаң, күліп, ол өкпесін әп-сәтте ұмытып кететін...» – дейді.

	Яғни, Әміренің өз даңқына мастанып, мадақты көтере алмай «бұзылуы» көңілге қонбаса, оны масаң кезінде кездестіріп, «Ардақ» әнін айта алмады екен деп әншіні даусынан мүлде айырылған деу де сенімсіз. Өйткені, аспаппен тексеріп, өз дауысына сәйкес тональдікті тауып алмай бастап кетсе, «Ардақ» сияқты бірден жоғары дыбыстан басталатын әнді «сау әнші» де айта алмай қалады емес пе?! Мұны, композитор ретінде Брусиловский біле тұра, неліктен олай жазғаны түсініксіз.

	Ал, «ішпейтін» әншіні өз басым кездестірмеппін. Бірақ, олар бүгін ішсе, ертесіне қайтадан әнін айтып жүрмеуші ме еді?! Тек қана әнші я басқа өнер адамы ғана емес, не бір мамандығы бар жұмысшылар, қызметкерлер де ішеді, ертесіне қызметіне барады ғой?!.

	Әміренің даусынан айрылмағанына дәлелді дәл осы «Естелігінде» Брусиловскийдің өзі де айтады: «Мен Шегеге (операдағы кейіпкер. – Х.Қ-А ) арнап, Әміреден оның айық- қан сәттерінде бірнеше ән жазып алдым. Олардың ішінде «Көбелек» («Көк көбелек» болар!-Х.Қ-А) және «Жапалақ» дейтін екі ән Шегенің партиясына тұрақты енді» – десе, тағы осы «Естеліктерінде»: «Қазақтың талантты жазушысы Сәбит Мұқанов, турасын айту керек, пәлендей музыкалық дарынды кісі деуге келмейді, сонда да болса ол халықтың бірнеше әнін орындап, әннің ең дәл нұсқасы осы деуі мүмкін, әйтсе де одан гөрі әйгілі қазақ әншісі, халық әндерінің білгірі Әміре Қашаубаев айтқан нұсқаға жүгінген мақұл. Ересен музыкалық дарынды, кең диапазонды әнші өзінің вокалдық мүмкіндіктерін пайдалана отырып, халық әндерін еркін, кең көсіле, асқақтата шырқайтын еді. Айталық, Сәбит Мұқанов әнді орындағанда өзінің отбасынан ұзай қоймайтын даусына икемдеп, өзі де байқамай, әнді тым келте қайырып, қарабайырландырып жіберетін болса, Әміре Қашаубаевтың әні айнала төңіректегі он шақырымдай жерге жетіп жатушы еді...» – дейді! Ендеше, Брусиловский «Естелігінің» қай тұсы ақиқат?! Егер Брусиловский Әмірені көп жылдан бері білетін адам болса «Бұл пікірін Әмірені даусы жойылмаған кезінде тыңдап, жазған ғой» дер едік. Бірақ, Брусиловский Қазақстанға тек 1933 жылдың жазына қарай келіп, Әміре қаза боларға шейін оны бар-жоғы бір жыл ғана көрген ғой. Тіпті, ол Әміре даусын Қазақстанға келе сала 1933 жылы естіген десек, келесі,1934 жылы әнші «Қыз Жібек» операсына қатысуға жарамастай болып, даусынан айрылғаны ма?!

	Қ.Байсейітов кітабында (100-бет): «Әлі опера дайын емес, бірақ ойнайтын әртістер дайынбыз, мен Төлеген екенімді, Күләш Жібек болатынын, Құрманбек Бекежан болатынын біліп алғамыз, сондықтан ән таңдағанда өз дауысымызға лайық жағын да ұмытпаймыз. Брусиловский Әміреден төрт- бес ән алды, тіпті «Затаевичтің жинағында бар әндердің де бір-екеуінің айтылуы өзгешелеу екен», – деп қайта жазды.

	«Қос барабан», «Аққұм», «Көк көбелек», «Жиырма бес» тағы бірер әндер сол Әміренің айтуынан алынған», – деуіне қарағанда, Әмірені «Қыз Жібекке» қатыстырмау опера жазу басталмастан бұрын-ақ шешіліп қойылғанын, бірақ оның операның жазылуына белсене көмектескенін, дауысы еш жойылмағанын, операға қажет бірнеше әнді Брусиловскийге орындап беріп, нотаға жаздырғанын айқын біле аламыз.

	Дәл осы «Қыз Жібек» операсының репетициясы жүріп жатқан (премьерасына бір жарым айдай мезгіл қалған) кездегі болған мынадай жағдайды А.Жұбановтың Әміре туралы мақаласынан келтірелік: «1934 жылдың қыркүйек айында Қазақстан Халық ағарту Комиссариатының үйінде көптеген өнерпаздар бас қосқан үлкен мәжіліс болды. Оған әншілерден: Әміре Қашаубаев, Темірболат Арғынбаев, Қуан Лекеров, Манарбек Ержанов, Жүсіпбек Елебеков, Ғарифолла Құрманғалиев, Биби Сәрсенбаева тағы басқалары келді. Мәжіліс алдағы 1935 жылда Алматыға келетін граммафон пластинкаларына ән-күй түсіретін бригаданың жұмысына дайындық, музыкалық нөмірлерді, орындаушыларды саралап алудың басына арналған болатын.

	Әнді сазбен, асықпай, қоңырлатып айтатын, баритон дауысты Темірболат, салған жерден қырандай аспандап, шырқап кететін Қуан, әр нотасынан сахараның кең тынысы сахнаға ере келіп тұрған Манарбек, әнді еркелетіп, уілдетіп, лебізімен жыланды іннен шығаратын Жүсіпбек, даусының жоғарысы әйелдің сопраносының «бақшасына кіріп кететін» Ғарифолла, жүрекке жылы тиетін, жұмсақ меццо-сопрано Биби – бәрі де, бәйгеге түсетін болғансын, бірінен бірі оздырамын деп, бар шеберліктерін салып, не бір сүбелі әндерді комиссияның алдына табақтай тартып жатыр. Қазанның арқасында еркіндік алған елдің ән шеберлерінің дауыстары да еркіндеп, сонау Алатаудың басынан асып кеткендей болып жатыр.

	Ең артынан бір бұрышта бүкшиіп қана, жұпыны киімде отырған Әміре басын көтерді. Аздап сырқаттанып жүрген кезі болатын. Сондықтан біреулер оны келмес деп, енді біреулер келгенімен жай басқаларды тыңдап, ән айта қоймас деп отырған. Бірінші қараған кісіге сырт түрі қораш көрінетін шын жүйріктей, айқай шыққаннан кейін Әміре лезде басын көтеріп, бет-аузына жаңа бір өң еніп, қысқа мойынды, өзінен басқа кісі құлақ күйін түсіріп тарта алмайтын қара домбырасын дыбысын қатты шығармай бір- екі тықылдатып бұрады да, әншейіндегі мойны жуандап, алқымы кебіңкіреп, екі ұрты бір томпайып, бір қусырылып, алдыңғы отырысынан тікейіңкіреп алды да айқайға басты.

	«Ағашаяқ», «Үш дос», «Екі жирен», алдында Манарбек айтқан «Смет» тағы басқа әндер кетті. 7-8 әнді бірінің артынан бірін тастап жібергенде, отырғандар біріне-бірі қарап, бір сәт пауза болды. Алдыңғы әншілер де бастарын шұлғып: «О, сорлы-ай, сырлы аяқтың сыры кетсе де, сыны кетпеген екен ғой», – десіп, рахаттанғандықтарын білдірді.



	Әміренің әні Наркомпростың аласа төбелі кабинетін көтеріп тастай жаздады. «Әміренің дауысы қалды, енді бізбен таласа алмайды», – деп, әншілердің кейбіріне тән әңгүдіктеніп, барын ортаға салып, «қырдым» деп отырғандар, бүгінгі Әміренің әніне тең келе алмағандарын сезсе де, сыр бермегенсіп, жасанды күлкіге салып, басқалармен бірге мақтау хорына қосылып жатты. Өзінің адресіне деген осындай өсектің барын білетін Әміре соңғы әнінің аяғында маңдайдан аққан терімен бірге, жұртқа білдірмей ғана көзінен шыққан ызалы жастың моншақ тамшыларын да сүртті де, ар жағындағы оқиғаның не болатындығында жұмысы болмай, кабинеттен жылдам басып шығып кетті. Әміренің бұдан кейін сахнада ән салмағанын көрген біздер үшін осы бір күн халқы сүйген, қазақтың ән абыройын Сена мен Майн (Франция мен Германиядағы өзендер. Х.Қ-А.) өзендерінің ағысымен жалғастырып дүниеге әйгі еткен, өзіне тиісті құрметті өнер атақтарын ұсақ өтірік-өсек үшін ала алмай кеткен ардақты әншісінің «бой жасағаны» сияқты болып көрінді», – дейді А.Жұбанов («Замана бұлбұлдары» кітабы, 346-347-беттер). Мақаласының соңында ол Әмірені 1933 жылдың күзінде жеке кездесіп тыңдағанын айтып:

	«Мен онда да Әміренің дауысынан тоқырауды таппадым», – деп, оның әншілігіне ұзақ тоқталып, аса жоғары баға береді де, Әміренің «әсіресе басқада жоқ, өз алдына бір музыкалық «әңгіме» болып жататын домбырадағы сүйемелі» туралы, қазір де еш зерттелмеген ерекше мәселені қозғап өтеді.

	Әміре туралы көптеген зерттеулер жасап, жүздеген адамдардан деректер жинап, төрт кітап шығарған өнер зерттеуші Жарқын Шәкәрім де «Әміренің дауысы өмірінің соңына дейін еш жойылмаған» деген қорытынды жасап:

	«Оның көз жұмғанға дейінгі бар қызығы да, қуанышы да саф алтындай мұқалмаған дауысы, айтқан әндері болды», – дейді «Әміре Қашаубаев» атты кітабында (Алматы, «Арда», 2006 ж.,157-бет).

	Кеңес үкіметі кезінде жарық көрген мақала, кітаптардың өзінен-ақ Әміре өмірінің соңғы кезеңі жайында екі түрлі «естеліктерді» кездестіруге болатын. Байқасақ, өзге адамдар- дың пікірлері бір жақ та, «Қыз Жібек» операсының авторы Е.Брусиловский мен опера премьерасы кезінде Музыкалық театр директоры болған Қ.Байсейітов қана «сол жылдары Әміренің дауысы кеткен, өзі ішкілікке салынған» деген пікір айтады. Тұңғыш қазақ операсының қойылуы тарихи маңызды оқиға, ол туралы талай мақалалар жазылып, зерттеулер жүргізіледі, күндердің-күні «қазақтың бірінші операсына, бірінші әншісі Әміре неге қатыстырылмаған?!» деген сауал туары хақ. Сондықтан, тұңғыш опера мәселесіне тікелей жауапты екі адамның Әміре туралы әлгіндей «естеліктері» ондай сауалға алдын ала жауабын дайын етіп қою үшін арнайы тапсырыспен істелінген жұмысқа ұқсайды. Ендеше, кейіннен есімдері елге танылған осы өнер қайраткерлерін мәселені басқаша айтуға итермелеген кімдер? Музыкалық спектакльдер мен операға ән дүлдүлі Әмірені шақырмай, өзі «Құштар көңіл» кітабында жазғандай, әнші болуға ықыласы жоқ Қанабек Байсейітовті қолқалауға нарком Темірбек Жүргеновті мәжбүр еткен не?!

	Бұл жұмбақтың сыры тек соңғы жылдары, Әміренің 1925 жылы Парижде қазақ ұлтшылы Мұстафа Шоқаймен кездескені, сол үшін әншіні өмірінің соңына дейін тоталитар- лық Кеңес үкіметі мекемелері қудалауға ұшыратқаны туралы деректер ашылғанда ғана түсінікті болды. Бұл туралы Жарқын Шәкәрімов: «Ұлт театрының шаңырағын бірге көтеріскен Социалистік Еңбек Ері, халық әртісі Серәлі Қожамқұлов 1974 жылы маған айтқан естелігінде: «Бүкіл халық қошеметіне бөленіп, атағы жер жүзіне кеткен Әміре Парижден өте көңілді де шатты оралды. Арада бір-екі ай өтпей жатып бір күні бет әлпеті көгерген, көзі ісінген күйі жұмысқа келді. Не болғанын сұрадық. Ол: «Сұрамаңдар, мен айтпаймын», – деді. Оның осы көрінісі арасына айлар салып, қайталанып жүрді. 1929 жылы ұлт театры Алматыға көшті. Мұнда келген соң да Әміреде сол күй үзілген жоқ. Ұмытпасам, 1931 жылдың көктемі еді. Бір ойын-сауықтан соң Иса, Әміре үшеуміз айлы түннің аспанында үйді-үйімізге бірге тарастық. Сонда Әміре: «Мына пәлелердің менде не ақысы бар екенін білмеймін, түн жамылғысында қара киінген екеу yйден әкетіп, таң сәріге дейін ұстап, қоя береді. Сондағы сұрайтыны: «Мyстафа не деді?» – дейді.

	«Айтқан әнімді тыңдап, көзіне жас алып, елге сағынышын білдіргеннен басқа естіген ештеңем жоқ», – десем, сен- бейді. Сенген былай тyрсын, бірі yстап тyрып, екіншісі қол жұмсап, көгала қойдай етеді», – деп көзіне жас алып, қиналып жyргенін жайып салды. Бәрінен де сорақысы –

	«осынымызды бір адамға айтушы болсаң, отбасыңа зия- ны тиеді» деп әбден қорқытатынын айтып еңкілдегені естен кетер ме. Қайран Әміренің сол сөзі әлі құлағымда», – деген еді. Осыны Серағаң «ішіңде жүрсін» дегендей құлағыма сыбырлаған болатын. Ол кезде бұл туралы айту, жазу мүмкін емес-ті. Енді ойласам, Әміре жайлы шындық кейінгілер есінде жүрсін дегені екен», – дейді Жарқын «Әміре Қашаубайұлы» кітабында (82-бет). Жарқын осы сырды ішінде берік сақтағаны рас. Ол екеуміз 1970 жылдан таныс болып, менің Әміренің туысы екенімді білсе де, Қазақ теледидарында бір бөлімде істеп, 1986 жылы Желтоқсан көтерілісіне бірге қатыссақ та, маған айтпаған еді. Сірә, бұл деректі жария етіп жібереді деп ойлаған болар. Шынында да, ол жылдары мен отаршыл үкіметтің саясатын әшкерелеп мақалалар жазып, астыртын таратып жүргендіктен Әміре мен Мұстафа туралы деректі де пайдаланар едім. Бірақ, қолда нақты архивтік дәлел болмағандықтан бұл да «үкіметке қасақана жала жабу» болып есептелер еді. Ал, тәуелсіздік жарияланғаннан кейін, кеше отаршылдарға құрақ ұшып қызмет қылып, ұрты майдан арылмағандардың өзін «Кеңес үкіметінен теперіш көрген, жатса-тұрса тәуелсіздікті аңсаған еді» деп, бұқаралық ақпарат құралдарынан түсірмеу үрдіске айналды ғой. Сондықтан, көзіммен көрмесем, құлаққа сенбейтін әдетпен, Жарқын С.Қожамқұлов айтқанын 1998 жылы «Абай» журналында баян еткенімен, Әмірені саяси қудаланғандар қатарына қосуға асықпаған едім. Енді, Әмірені Мұстафамен кездескені үшін үкімет 1925 жылы Парижден оралғаннан бастаған аңду, қудалауын оны 1934 жылы қазаға ұшыратқанша тоқтатпаға-нына ГПУ архивінен нақты құжаттар табылып отыр. 2007 жылдың сәуір айында қолыма түскен құжаттың бірі - ОГПУ тергеушісінің сұрағына Елдос Омаровтың: «В феврале 1926 года я, Омаров, был командирован КазНаркомпросом в качестве представителя от Казахстана на Тюркологический съезд в Баку. Одновременно со мной были командированы Сулеев Билал, Байсеитов Газиз и Байтурсунов Ахмет. Ездил по персональному приглашению и Амре Кашаубаев, как казахский национальный певец. В пути следования в Баку Кашаубаев рассказывал о поездке его в Париж, кажеться, летом 1925 г. на Художественную выставку. По словам Кашаубаева, в Париже он встречался казахским эмигрантом Мустафа Чокаевым. При присутствии Байтурсунова, Сулеева, Байсеитова Кашаубаев сказал, что Чокаев разыскав его, водил к себе на квартиру. Жил Чокаев хорошо, говорил, что скучает о Казахстане», – деген 16.10.1927 жылы берген жауабының хаттамасы. Екіншісі, ОГПУ тергеушісінің сұрағына Ахмет Байтұрсынұлының:

	«Относительно Чокаева я знаю, только, что он находился в Париже. Кажеться в 1924 году на Выставку произведеий искусства ездил казахский певец Амре Кашаубаев, который по возвращении оттуда рассказывал, что видел Чокаева. При каких условиях он рассказывал мне об этом, не помню», – деген жауабының 18.06.1929 жылы толтырылған хаттамасы. Әміре арқылы Мұстафаның елге сәлем айтқанын сылтау етіп, 1920-жылдардың соңында Кеңес үкіметі қазақ зиялыларын репрессиялауға ұйғарғандықтан, дәл осындай сауалдар мен жауаптар (Әміре мен Мұстафаға байланысты) сол жылдары тергеуге алынған М.Дулатовтың, өзге де азаматтардың «Қылмыстық іс» томдарында болуы мүмкін... Қазақстанның Ұлттық қауіпсіздік комитеті архивінен осы екі құжат табылғаннан кейін Әміренің 1925-1934 жылдар аралығындағы өміріне байланысты көкейдегі сан сауал шешімін тапқандай болып, осы мақаланы жазуды бастағанымда Жарқын Шәкәрім өзінің жаңа шыққан «Әміре Қашаубайұлы» деген кітабын маған сыйлады. Ол кітаптың 83-88 беттерінде ҰҚК-нің зейнеттегі поковнигі Әмірхан Бәкірұлының осы мекеме архивіндегі құжаттар негізінде жазған, «Егемен Қазақстан» газетінің 28.04.2004 ж., 27.04.2005 ж. сандарында жарық көрген мақалаларының Әміреге қатысты тұстарын келтіріпті. Онда мынадай құжаттар бар екен:



	ШҰFЫЛ АҚПАРАТ



	Ұлттық қазақ әншiсi Әмiре Қашаубаев Парижден келiп, губерниялық «Қазақ тiлi» газетiнiң редакциясына кiрiп, Париж сапары туралы айтып бердi. Сонда эмигрант Шоқаевты (көрнектi алашордашы) көргенiн айтты. Соңғысы, Қашаубаев сөзiне қарағанда, Қырғызстан (Қазақстан – Ә.Б.) өмiрiне қатты қызығып, ол жайлы жан-жақты сұрастырған. Сөзiнiң арасында оған (Шоқаевқа) бiздiң Тұрақты уәкiл Красиннiң КСРО-ға оралуға ұсыныс жасағанын, бiрақ өзiнiң репрессиядан қорқып, бас тартқанын айтқан.

	Қашаубаевта Шоқаевтың фотосуретi бар. Қашаубаев әкелген театр газетi Шоқаевтың соңғы аудармасы туралы рецензия жариялапты.

	Әңгiмеге қатысушылардың бәрi Шоқаев жайында бiлуге қатты құмартып, Қашаубаевқа оның iс-әрекеттерi мен көзқарастары хақында сұрақтар қойған. Қашаубаев жауаптан жалтарып, шын мәнiнде онымен бұлар туралы әңгiмелескен жоқпын, сондықтан бiлмеймiн деген…»

	Жар астынан жау iздейтiн ГПУ-дың қандықол қасапшыларына титтей бiр желеу болатын себептiң өзi жетiп жатыр едi. Әйгiлi әншiнiң басынан өткен мына оқиға олар үшiн сондай iздегенге – сұраған, таптырмайтын жайттың бiрi болып шыға келдi. Бұлардың сандырағы бойынша ендi Мұстафа Шоқаев Кеңестер Одағы аумағындағы ұлтшыл- буржуазиялық ұйымдармен Әмiре Қашаубаевтың тiкелей көмегi арқылы байланыс жасап тұрыпты-мыс. Жоғарыдағы мәлiметтердi де әншi жолдап отырыпты-мыс. Арада аз уақыт өткенде, әлгiндегi ақпаратты негiзге алған тағы бiр құжат өмiрге келдi. ОГПУ меморандумы атанған ол былай сайрайды:



	№2 Меморандум



	Эмигрант Мұстафа Шоқаевты арнайы талдау. 1925 жылғы 1 қазандағы мәлімет бойынша.

	Тамыз айындағы №1 Меморандумға қосымша, Семей губерниялық органының агентуралық мәліметтері бойынша, әнші Әміре Қашаубаев Семейдегі «Қазақ тілі» газетінің редакциясына кіріп, редакцияның хатшысы Смағұловқа, қызметкері Дөнентаевқа және басқаларға өзінің Парижге барған сапары және онда көрнекті эмигрант Мұстафа Шоқаевпен кездескені туралы айтқан...(Бұдан әрі жоғарыда келтірілген Шұғыл ақпараттағы мәліметтер келтіріледі -Ә.Б.)

	Қозыбағаров пен Белгібаевтардың сол мәліметтері бойынша, Парижден оралған Қашаубаев онда Мұстафа Шоқаевты көргенін айтқан. Соңғысы жуырда Берлиннен келген. Қазіргі таңда түрлі баспасөз органдарында қызмет істейді. Отанға оралуға үлкен ықыласы бар, бірақ қуғын- сүргіннен қауіптенеді. Қашаубаев Белгібаевқа Шоқаев пен өзінің Парижде түскен суретін көрсеткен...



	ОГПУ бастыrы Каширинге арыз.



	«Бүгін, яғни 1927 ж. 14-мамыр күні сіздің уәкілдеріңіз біздің (Әміренің –Х.Қ-А.) үйге тінту жүргізді. Тінту кезінде Иса Байзақовтың екі поэмасы (өлеңдері) алынды. Неге алғаны бізге мүлде белгісіз. Осы баяндалған жағдайға байланысты тінту кезінде алынған поэмаларды қайтару жөнінде нұсқау беруіңізді сұраймыз және не себепті тінту жүргізілгенін хабардар етсеңіздер.

	Қол қойғандар: Байзақов пен Қашаубаев.»

	Әміре Қашаубаевтың ОГПУ мекемесінде тергеушілерге 1927 ж. 6-маусым күні берген жауабының хаттамасы

	(үзінді).

	« ...1925 жылы маусым немесе шілде айының бірінде мен барлық ұлттық республикалардан жиналған 14 актер- мен бірге Парижге бардым. Барған бойда «Дария» отеліне орналастым. Екінші күні қонақ үйге Мұстафа Шоқай келіп, менімен әңгімелесті. Ол Қазақстанда болып жатқан жағдайларды сұрады. Арасында: «Үкімет басында кімдер тұр? Қазақтар бар ма?» – деген сауалдар да қойды. Мен «бар» деп жауап бердім. Бірақ, олардың кімдер екенін айтқаным жоқ, ол да менен сұраған жоқ. Сонан соң ол менің білімімді сұрады. Мен оған: «Ешқандай білімім жоқ», – дедім. Әңгіме үстінде ол Ахмет Байтұрсынов пен Міржақып Дулатовтың хал-жағдайларын және немен айналысып жүргендерін сұрады. Мен: «Байтұрсынов Қызылордада мұғалім, ал Дулатов әдебиетпен айналысып жүр», – дедім. Мұстафа өзінің Сұлутөбеде туып-өскенін және сол жердегі туыстарынан хат алып тұратынын, сондай-ақ Кеңес Одағына барғысы келетінін айтты. Кеңес Одағының елшісі Красин оған елге қайтуды ұсынған екен. Бірақ, ол жолға көп қаражат керек екендігін және өзіне қауіпті болатынын ескертті. Тағы бір жолы Мұстафа Шоқаев мейманханаға келіп, актерлердің бәрін ресторанға қонаққа шақырды. Бірақ, актерлер әртүрлі себептерді сылтау етіп, ресторанға тек мен ғана бардым. Ресторанға барған соң ол екі саптаяқ сыра сатып алды. Екеуміз небәрі он бес минуттай бірге болып тарадық. Кетерінде ол Ахмет Байтұрсынов пен Міржақып Дулатовқа сәлем айта бар деп өтініш білдірді. Сөйтіп, өз қолымен менің қойын кітапшама олардың аты-жөндерін қазақшалап жазып берді.

	Парижден Қызылордаға келген соң мен Дулатов пен Байтұрсыновқа бірнеше рет жолықтым. Оларға Мұстафа Шоқаевтың жолдаған сәлемін жеткіздім. Екеуі де оның шетелдегі хал-жағдайын, өмір сүруге қаражатты қайдан алып жүргенін сұрады. Мен Мұстафа Шоқаевтың Париждегі француз және орыс баспаларында қызмет атқарып жүргенін айттым. Бірақ, оларға Мұстафаның хатын көрсеткен жоқпын, ұмытып кетіппін. Кейіннен кітапша із-түссіз жоғалып кетті, іздеп таба алмадым. Бұл хатпен бұрын Қызылорда қаласында «Еңбекші қазақ» газетінің қызметкерлері Ахмет Елшібаев (Әміреге туыс, менің әкем Кәрімжанның немере ағасы – Х.Қ-А.) пен оның екі жолдасы танысқан. Соңғы екеуінің аты- жөндерін білмеймін...»



	Қолхат



	Мен, төменде қол қоюшы азамат Әміре Қашаубаев, Қазақстандағы Біріккен Бас саяси басқарманың өкілетті өкіліне жауапта көрсетілген мәліметтерді, өзімнің Парижде болғанымды, Мұстафа Шоқаевпен кездесуімді, оның Байтұрсыновпен және Дулатовпен байланысы бар екенін құпия сақтайтынымды айттым, оған Байтұрсынов қызмет істеп, Дулатов әдебиетпен айналысып жүр дедім. Мұстафа Шоқаев өзінің Сұлутөбеде туып-өскенін, сол жердегі туыстарымен хат алысып тұратынын айтты.

	Сонымен қатар, бұл жөнінде ешқандай жағдайда да ешкімге айтпаймын. Егер бұл қол қойған шартты бұзатын болсам, қылмыстық кодекстің баптарымен қылмыстық жазаға тартылатыным ескертілді.

	Осыны растап қол қоямын.

	Қашаубаев, 5.ҮІ.1927 ж.



	Осы құжаттардың әрқайсына түсініктемелер бере отырып, полковник Ә.Бәкірұлы мақаласында: «Осылайша, қанша ант-су ішсе де қауіпсіздік органдары Әміре Қашаубаевқа оншалықты сене қоймаған. Сондықтан оны аңдуды одан әрі жалғастыра түскен...

	Не дегенде де, жазалаушы топ Қазақстандағы қайдағы бір қиялдан туғызған ұлтшыл-буржуазиялық ұйым мен Мұстафа Шоқай байланысты Әміре арқылы жүргізіп отырған деген болжамы осы тергеу материалдарынан айдан анық аңғарылады. Архивтік деректерге қарағанда, Әміре Қашаубаев Алашорда ұйымының мүшесі ретінде Иса Байзақовпен және Мұхтар Әуезовпен бірге бір тергеу ісінен өтеді. Тергеу көбінесе түнгі мезгілде алынған және әр жолы олар 3-4 сағатқа дейін созылып, жауапқа тартылғандар түн жарымынан ауа қайтарылған. Бір тәуірі, аталмыш тұлғалар жауап алу кездерінде қаншама қысым мен қиянат көргендерімен, өздеріне жағылған жаланы мойындамапты. Дегенмен, осы үшеудің ішінде әйгілі әншінің шеккен зардабы бізге басым көрінеді. Себебі жоғарыдағыдай тергеулерден кейін ол үлкен сахнаға көп жіберіле бермейді. Шын мәнінде Әміре өз қызметінен шеттетіліп, қоғам өмірінен тыс қала бастайды. Бұл – бір. Екіншіден, ұзақ уақыт бойы ОГПУ органдарының бақылауында жүруі замандастары арасында оны сол қауіпсіздік қызметімен байланысы бар деген күдік туындауына бірден-бір себепші болады. Сөйтіп, қайран әнші екі жақтан күйеді. Ақиқатын айтсақ, Әміре ешқашан ГПУ-ға қызмет жасайтын жансыз болған жоқ еді. Парижде Мұстафа Шоқаймен бір рет кездесемін деп, соншалықты зобалаңды бастан кешкен ол 1934 жылы аяқ астынан, жұмбақ жағдайда бақилыққа озып жүре береді. Бар-жоғы бір сапардың барысындағы кездесуден туған дүрбелең осындай болатын...

	Әмірені «Орта Азия және Қазақстандағы ұлтшыл ұйымдардың тапсырмасымен шет елдегі Мұстафа Шоқаймен байланыс жасады» деп айыптаған. Сол себепті Әміре Қашаубаевтің кімдермен кездесіп, оларға қандай әңгімелер айтып жүргенін, яғни жүріс-тұрысын тұрақты түрде бақылауға алған. Оған дәлел – ОГПУ құжаттары», – деп жазып, Ә.Бәкірұлы мынадай да құжатты келтіреді:



	Меморандум ВО ПП ОГПУ Казахстана



	«За Кашаубаевым установить наблюдение, с целью выявления его связей, а также не привез ли он кому-нибудь переписку от М.Чокаева и не передал ли от него более серьезные сведения или задания».

	Осылайша, 1925 жылдан «қауіпті саяси қылмыскер» саналып тергеу, қудалануда жүрген Әміренің, Қазақстан тарихындағы маңызды мәселе – тұңғыш ұлттық операға қатысуына жол берілмейтіні түсінікті ғой.

	Міне, Қ.Байсейітов жазғандай, «Әмірені қазақтың тым қатты сыйлап бұзып алғанын» ОГПУ құжаттары осылай дәлелдейді. Бірақ, қысастық үкіметтің қаһарлы мекемесінен жасалғанын жасыру мақсатында, кінәні әншінің өзіне арту үшін Әміренің дауысын жоғалтқаны туралы «ресми өтірік» ойлап шығарылып, осы жалғандық жалғаса беру үшін, көп жыл өте тұра, операға ең жауапты адамдарға «естелік» жазу тапсырылған сияқты. Дегенмен, «Естеліктерін» жазған Е.Брусиловский оны жариялатпай, архивке тастап, өзі Мәскеуге көшіп кеткен. (Қ.Байсейітовтің «Құштар көңіл» аталатын, оның айтуы бойынша Бексұлтан Нұржекеев жазған кітабы 1977 жылы шыққан).

	Ал, А.Жұбановтың «Замана бұлбұлдары» кітабында (Алматы-1975 ж.) Әміре дауысының еш жойылмағаны туралы шындықты жазуы себебі, әншінің оған 1933 жылы жолығып, екі қызын музыкаға оқытуын аманат етуінен, сондай-ақ, А.Жұбанов ағасы Құдайбергенді 1937 жылы атқан, өзін де 1948 жылдары қудалаған үкімет әділетсіздігін Әміре жайында таратылған жалғандықты жоққа шығару арқылы әшкерелемек болған сияқты. 1925 жылы Париждегі Дүниежүзілік этнографиялық фестивальда екінші жүлдені алып (бірінші жүлде өзбек бишісі Фатимаға берілгендіктен, шын мәнінде әншілер ішінен бірінші жүлдені Әміре алды), сол қалада 11 концертке қатысып елге оралған Әміренің «цивилизацияны» көріп бұзылмағаны, даусынан айырылмағанына оның 1927 жылы Майндағы-Франкфурт қаласында концерттер бергені де дәлел. Егер Парижде Мұстафамен жолыққан «қылмысына» байланысты Әміре 1926 жылы Лондон шақыруына (бұл үшін КСРО–ға қажет валюта түсетініне қарамастан) жіберілмесе, ал 1927 жылы оның Германияға концертпен баруына рұқсат етілуінің себебі ОГПУ-дің «ұлтшыл-буржуазияшылдармен күрес бөлімі» Әміренің шет елден Қазақстандағы ұлтшылдарды әшкерелейтіндей тағы қандай «сәлемдер» әкелетінін байқамақ болуынан да шығар.

	Бір түсініксізі, М.Шоқайдың өзі Франциядағы КСРО елшісі Красиннің елге оралу жайындағы ұсынысын репрессиядан қауіптеніп қабылдамай отырып, КСРО-дағы саяси ахуалды өзі біле тұра, Әміреге екі рет келіп, оны қонаққа ертіп әкетуі және А.Байтұрсынов пен М.Дулатовтарға хат жазуы, сөйтіп оларға «шетелмен байланысы бар» деген ОГПУ күдігін туғызуы...

	Ал, осы аталынған «Ұлтшыл-буржуазияшылдармен күрес бөлімі» жазалаушы мекеменің ГПУ аты КГБ деп өзгертілгенде де сақталып, 1986 жылғы Желтоқсан көтерілісіне байланысты да «табысты» жұмыстар жүргізген. Әмірені, өзге де қазақтың арыстарын қуғындап, жазалаған осы бөлімнің қызметкерлерінің тірілері қазір «Құрметті зейнеткерлер» болса, ал осы «бөлімді» Желтоқсан көтерілісі кезеңінде басқарған кісі, 1989 жылы көктемде бостандыққа шыққанымда мені де шақырып алып: «Егер КГБ-ға көмектеспесең қайтадан түрмеге жібереміз», – деп қоқан- лоқы жасады. Қазақстан тәуелсіздігін жариялағаннан кейін көп жыл КГБ институтын басқарды, одан соң Қазақстан Парламентінің депутаты болды!..

	Әміренің Парижде М.Шоқаймен кездесуі туралы С.Мұқановөзінің«Өмірмектебі» кітабында былай депті: «1926 жылы (дұрысы 1925 ж.-Х.Қ-А.) Әміре Парижге барғанда, революция жылдары сонда қашып барған алашордашыл Мұстафа Шоқаев мейманханасына іздеп барып жолығады. Саясаттан хабары жоқ Әміре дүниеде бұндай кісі барын білмейді екен, сондықтан Мұстафа Шоқаев өзін таныстырып:

	– Мені естіген боларсың? – десе, Әміре шынын айтып:

	– Естіген жоқпын, – депті.

	– О, қалай?! – депті Мұстафа, – әлде мені атамайтын болғаны ма жұрттың?

	– Сені атаған кісіні көрген жоқпын,- депті Әміре.

	– О қалай болғаны?!-депті Мұстафа,- большевиктер мені ататпайтын болғаны ғой, тегі?

	– Білгілікті кісі болсаң неге атамасын, ешкім білмейтін біреу шығарсың, – депті Әміре.

	– Неге білмейді?..- деп Мұстафа революцияға, Совет үкіметіне қарсы болған қылықтарын айта бастағанда:

	– Әй, доғар, әр қарай сөзіңді! – депті Әміре жекіріп, – Бет-аузың құрт тескен жапырақтай боп (Мұстафа қалың бұжырлы, кескінсіз, арық, талдырмаш денелі қара кісі болса керек), ілбиіп өлейін деп жүріп, өзің соқтыққыш біреу екенсің ғой. Не әкеңнің құны бар еді, әліңді білмей Совет үкіметімен жұлқысатын? Енді жұртта қалған күшіктей ұлы да жүр!..

	– Ә-ә, солай болған екен ғой! – Мұстафа жылап шығып кетіпті.

	Осы сөзді айтып келген Әміренің өзі. Соны тыңдап отырып, турасын айтатын Сәкеннің Әміреге: «Апырай, сенен де бір ақылды сөз шыққан екен»,- дегені бар. Парижде жарты ай жатқан Әміренің есінде бұл ғажап қаланың ғажап сипаттарынан ештеңе де қалмаған. Бар есте тұтқаны–жалғыз Мұстафа Шоқаев» – делінген екен. (С.Мұқанов. Таңдамалы шығармалар.11-том, «Өмір мектебі»,115-116 бет, Алматы, 1977 ж.).

	Егер Әміре мен М.Шоқай арасында әңгіме С.Мұқанов кітабында баяндағандай болса, мұны қудалаудан құтылу үшін Әміре ОГПУ қызметкерлеріне жазып берер еді ғой. Ал, ілгеріде келтірілген ОГПУ құжаттары және Әміренің А. Байтұрсыновқа, Е.Омаровқа М.Шоқай жайында айтқаны С.Мұқанов жазуымен мүлде сәйкес келмейтінін көреміз. С.Мұқанов мұны үкімет Әмірені қудалауын қойсын деген оймен жазған болар деуге, кітап Әміре қайтыс болған соң ширек ғасырдан кейін жазылған. Сондықтан, Әмірені тілге тиек еткен С.Мұқанов 1960-жылдардың басында жазған бұл кітабында өзінің саяси қарсыласы М.Шоқайды (ол 1941 жылы қайтыс болса дағы) «мұқату» арқылы Кеңес үкіметімен өзінің бір көзқараста екендігін және бір дәлелдемек ниет көздеген сияқты.

	Архивтен алынған ОГПУ құжаттары Әміренің «Қыз Жібек» операсына қатыстырылмауынан өзге де оның өміріндегі, мінезіндегі көп мәселенің себептерін түсінікті қылады. Мысалы, Әмірені жұрттың «ішкіш» деуінің екі түрлі себебі болуы мүмкін. ОГПУ-дің Шұғыл ақпаратында мәлімделгендей, Әмірені аңду, қудалау 1925 жылдың тамызынан-ақ басталған. Мұны Парижден келгеннен соң көп ұзамай-ақ Әміренің бетінен жарақат көрген С.Қожамқұлов сөзі де растайды. Түні бойы ұйықтатпай тергеуден, ұрып- соққаннан есеңгіреген, беті жараланған адам мас сияқты көрінбеуші ме еді?! ОГПУ тергеуінде болдым деп айтсаң, бала- шағаңды қырамыз деп қорқытқандықтан, айтпауға Қолхат берген Әміре таяқ аса қатты тиіп, қызметке бара алмай қалған кездерінде басшыларына шын себебін айта алмай, «мас болып жатырмын» деуден емес пе – оған қызметте жарияланған сөгістер себебі?! Әміренің жағдайының сырын ол бұрын қызмет қылған театр директоры Беков те, көп әріптестері де, Брусиловский де білмегенімен, бұрын Талдықорған облысындағы Қарабұлақ ауылында милиция бастығы болып істеген, екі адамды атқан жазасына кешірім жасалып, Алматыға оқуға алынған, көп ұзамай Музыка театрының директоры болған, үкімет сеніміне ие адам Қ.Байсейітовтің, сондай-ақ оны тағайындаушы нарком Т.Жүргеновтің білмеуі мүмкін бе?!.

	«Сталин үкімет аппаратындағы әріптестеріне жиі думан жасап, мас бола ішкендерін сенімді санап, ал тартынғандарынан күдіктенген екен» дегенді естігенім бар. Сондықтан 1979 жылы түрмеден босағаннан соң, КГБ мені саясатты қойды деп санасын, шығармаларымды бұқаралық ақпарат құралдарында жариялатуыма кедергі келтірмесін деген оймен сол жылдары түнде қонақтан жорта, мас адамдай қатты әндетіп, баянды құлаштай тартып, көрші тұратын екі

	КГБ қыметкерінің ұйқысын бұзатынмын. ОГПУ азабынан құтылу үшін, саясатта шаруасы жоқ екенін жорта мас болып дәлелдемек Әміренің де бір сәтін Брусиловский көрген шығар?! Қазақтың тұңғыш театрының №1-бұйрығымен қабылданған әртісі болғандықтан Әміренің масты ойнауы менікінен әлдеқайда сенімді шығары белгілі ғой!

	А.Жұбановтың кітабынан жоғарыда келтірілген: «Әміре- нің дауысы қалды, енді бізбен таласа алмайды» деп, әншілердің кейбіріне тән әңгүдіктеніп, барын ортаға салып, «қырдым» деп отырғандар, бүгінгі Әміренің әніне тең келе алмағандарын сезсе де сыр бермегенсіп, жасанды күлкіге салып, басқалармен бірге мақтау хорына қосылып жатты...» – деуіне қарағанда, Әміренің сол кездегі жағдайына, әсіресе «оның шәкіртіміз» десіп жүрген қызметтестері ортасында күйінгендер де, сүйінгендер де болған сияқты. Мұның себебі өнер адамдары арасында кездесетін бәсекелестіктен болар. Мысалы С.Мұқанов, аталған кітабында (115 – бет):

	«Ол кезде ұлттық театры жоқ қазақ тыңдаушылары Әміре қатынасқан кештерде одан басқаны тыңдағысы келмей, оны сахнаға ең кемінде он шақты рет шақыратын еді. Кейбір кештерде жұрт Әмірені сахнадан босатпай, бірнеше рет көрінгеннен кейін сахнаға шыға қоймаса, сәкіні тепкілеп, қол шапалақтап отырып алатын, содан кейін амалсыз шығып, бүкіл кешті бір өзі ғана өткізетін. Әміренің әндерін қазақ қана емес, басқа ұлттардың да адамдары аса зор бейілмен тыңдайтын», – десе, ал Әміремен бірге 1926 жылы Шымкент, Ташкент қалаларында концерт беруге барғаны жайында Қ.Жандарбеков: «Әміренің залды күңірентіп жіберген ащы айқайы мен сыңғыраған көмейінен бұралып шыққан үнге таңырқамаған жұрт болмады. Бір кешті Әміренің бір өзі алды», – дейді, «Әміре- топтан озған әнші» деген мақаласында.

	Қайсыбір жиындарда сөз тимей қалса, қарапайым адам- ның өзі де өкпесі қара қазандай болып жатады емес пе? Ал, өзін осал әнші санамайтын, талай жерде өздері де қошемет- теліп жүрген өнерлі адам үшін, Әміренің артықшылығын мойындай тұрса да, онымен жүздеген шақырым бірге іссапарға шыққанда сахнада бір ән салу мүмкіндігі тимей қалғанда ішінде реніш неге пайда болмасын?!

	Әмірені ғана емес, сол жылдардағы сталиндік тотали- тарлық жүйенің қазақ қоғамының қаймақтарын жоюы ортақолдыларға жол ашып, қазақ қоғамына сол «жаңа жұлдыздарды» қанағат етуге тура келді. Әлі есімде, 1950-жылдардың аяғында, үйімізге радио орнатылғанда, кейбір әншілердің дауысын естіген әкем: «Әміре ағамдай қайдан айтсын, ән емес, айқай ғой мынау!» – деп, радио даусын өшіріп тастаушы еді. Енді 1975 жылы, фонографтан көшіріліп шығарылған сапасы нашар күйтабақтан тыңдағанның өзінде, байқасам, Әміре даусының өзге қазақ әншілеріне ұқсамайтын себебі – онда көмекей дыбыстарынан гөрі, дауысты ашып айтатын италиялық бельканто бояуы басым сияқты.

	М.Шоқайдың Францияда жүріп КСРО үкіметін сынап жазған мақалалары қазақ халқына жетпегенімен, Мәскеудегі үкіметтің шамына тиіп жатты. Бірақ, онымен Парижде жолыққан Әміреге үкімет «қатты ренжісе» де, Мәскеу, Париж, Франкфурттағы концерттерімен аты әлемдік баспасөздерде жария болған әншіні ашық жазалай алмай, астыртын азаптап,1934 жылы оны, кейінірек, 1940 жылы Мексикада эмиграцияда жүрген Троцкийге қолданған тәсілмен өлтірткенін көреміз. М.Шоқайдың Әміре арқылы сәлем жолдаған адамдары, басқа да 1919 жылы Кеңес үкіметі кешірім жасаған алашордашылар 1929 жылы түрмеге қамалып біткен кезде Әмірені үкімет сау қойсын ба?! Сталин жендеттері 1934 жылы әншінің көзін жоймаса да, 1937 жылы, тіпті болмаса 1941 жылы, М.Шоқай Германияда «Түркістан легионын» құрған кезде Әмірені үкімет бәрібір аман қалдырмас еді.

	Замандастарының естеліктеріне назар аударсақ, Әміренің М.Шоқайға қатты сөйлегенін жазған С.Мұқановтан өзгелері, оны ақкөңіл, момын, кісіге сенгіш, жомарт дейді. Бірақ, «Батыр – аңғал» дегендей, Әміре ақкөңілділігі - оны осал деген пікір болмаса керек. Кеңес үкіметі кезінде саяси қуғын-сүргінге ұшыратылғандардың барлығын «жазықсыз» деу үрдіске айналды ғой. Ал, шындығында, сол жылдары Әмірені «халық жауы» ретінде соттауға негіз бар-тұғын. Мысалы, Е.Омаровтың ОГПУ тергеушілеріне жауабында Әміре: «Жил Чокаев хорошо», – деп айтты деуі – сталиндік кезең түгіл Брежневтік, тіпті Горбачевтік кезеңнің өзінде де «капиталистік қоғамдағы тұрмыстың артықшылығын дәріптеген антисоветтік үгіт-насихат» деп есептеліп, бұл үшін жазалайтын Қылмыстық кодексте арнайы бап та болған. Дәлел ретінде мынадай оқиғаны айтайын: 1986 жылдың жазында Халық музыкалық аспаптары музейінде қызметте жүргенімде, туристік топпен Батыс Германиядан келген қазақ жігітімен сөйлескен едім. Желтоқсан көтерілісіне қатысып қамауға алынғанымда тергеуші егер көтеріліске қатысқанымды мойындаттыра алмаса, бәрібір: «Кеңес үкіметінің қоғамдық құрылысына қасақана жала жапты» деп, 1977 жылы соттаған баппен мені қайта соттататынына сөз берген еді. Төрт ай тергеуден соң «Қылмыстық ісіммен» таныссам, әлгі, Германиядан келген жігітпен әңгімемді сеніп айтқан танысым 1986 жылдың күзіндегі бір реніштен кейін КГБ-ға арыз түсірген екен.

	Соған орай тергеуші «Шетелдіктен еңбекақы көлемі т.б. туралы сұрастырып, капиталистік қоғам тұрмысына қызығушылық танытты» деген де айыптау даярлап қойған еді...

	Ал С.Мұқановтың: «Парижде жарты ай жатқан Әміренің есінде бұл қаланың ғажап сипаттарынан ештеңе де қалмаған. Бар есте тұтқаны – жалғыз Мұстафа Шоқаев», – деп жазуына қарағанда, Әміреге Париждегі Эйфель мұнарасы, Лувр сарайы т.б. ғажайыптардан гөрі М.Шоқай әңгімесі (әрине, қазақтың ұлт-азаттығы жайында) аса қатты әсер етсе керек. М.Шоқайдың Кеңес үкіметіне қарсы адам екенін біле тұра, ол қонаққа шақырғанда өзгелер үкімет қаһарынын қорқып бармағанда Әміренің бір өзі баруы, ал елге оралған соң көптеген таныстарына Мұстафа туралы айтуы (сталинизм кезінде!) ерлік емес пе?!

	Ал, Әміре тергеуге алынып, ұрып-соғуға ұшыратылғаны туралы, бала-шағасына зияндық жасаймыз деп қорқыт- қандықтан, ешкімге айтпауға ОГПУ-ге Қолхат бере тұра С.Қожамқұлов пен И.Байзақовқа, т.б. достарына үкіметтің қиянатты ісін жария етуі – ол кездің жағдайын ескерсек, нағыз батырлық қой!..

	2006 жылы шыққан «Әміре Қашаубайұлы» кітабында Ж.Шәкәрім Әміренің руы тарақты жайына тоқталып, шежіре кітаптар авторларының әртүрлі пікірлерін келтірген екен. Олар бірде тарақтыны «Орта жүздің ноқта ағасы, арғын, найман, қоңырат, қыпшақ дейтін елдерге қосылмайтын ескі ел» десе, енді бірде «Арғынның ноқта ағасы» деген. (Егер тарақты тек арғынның ноқта ағасы болса, онда Орта жүздің ноқта ағасы кім?!) Қазақ қоғамының ғұлама білгірі Мәшһүр- Жүсіп Көпеевтің жазуы бойынша, Тарақтының әкесі төре де, шешесі – арғын қызы. Ал, Рәшид ад-Дин, Әбілғазы хан сияқты өткен заман тарихшыларының рулық туыстықты таңба бірлігіне, ұқсастығына қарап анықтау керектігін айтқанын ескерсек, төре мен тарақтының таңбаларының бірдей «тарақ» болуы (және қазақтың өзге руларындай емес, тарақтының да төре, қожалардай еліміздің әр тұсында шашырап орналасуы) Мәшһүр-Жүсіп сөзінің растығын дәлелдейтіндей. Сондай-ақ, қазақта «Төре жоқта Тарақты баласы төре болуға жарайды» деген нақыл сөз де бар (М.Сәрсекеев. «Тарақты және Қаракесек шежіресі» 23-бет, Алматы, Атамұра-1995 ж.). Тек, төрелерден сан жағынан көп болуы тарақтының Шыңғысхан ұрпағынан тараған кейінгі төрелерден емес, әріден, Шыңғысхан аталарымен туыстығын байқатқандай. Қазақстан Ғылым академиясының Ш.Уәлиханов атындағы Тарих және этнология институтының ізденушісі М.Қарамендина «Тарақ таңба – билік рәмізі» деп аталатын мақаласында («Қазақ тарихы» журналы, 2007 ж.,№ 6.) Түрік қағанаты кезіндегі ел басқарушылардың таңбасы – тарақ болғанын айтып, П.Небольсиннің 1852 жылы Санкт-Петербургте жарық көрген «Очерки Волжского низовья» кітабынан: «Тарақ таңбасы тек «ақсүйектерге» ғана берілетін болғандықтан оны «хантаңба» деп те атайды...Кез келген ру өздігінен белгілі бір елтаңбаны себепсіз иемдене салуы мүмкін емес», – деген пікірін келтірген. Жоғарыда айтылған және басқа да пікірлер қазақ халқы құрамындағы тарақ таңбалы рулар: төре және үш жүздің ноқта ағалары: жалайыр, тарақты, табын тарақтысының жақын туыстығын білдіретін сияқты. (Әрине, бұл мәселе әлі де тереңірек зерттеуді қажет етеді. Менікі тек Ж.Шәкәрім кітабында келтірілген тұсқа байланысты туындаған ой.)

	Шынында да, Кеңестік тоталитарлық кезеңде Әміренің ерлік мінез шығаруы ілгеріде келтірген «Тарақтының төре болуға жарайтындығы туралы» халқымыздың нақыл сөзінің растығын дәлелдегендей. Өйткені, ол кезең орыс отаршылдары ғасыр бойы жүйелі түрде жүргізген хан-төре тұқымын ел билігінен шеттету саясаты салдарынан, кезінде Абылайдың түсін Бұқар жырау жоруы дәл келіп, шынында да, ХХ-ғасыр басындағы ұрпағы төрелік айбардан айрылып, «жоққа» барабар күйге түсірілген еді...

	Е.Брусиловский «Естелігінде»: – Содан 1934 жылы 7 қараша күні «Қыз Жібектің» премьерасы болды. Жұрттың бәрі көңілдері толқып жүрді, сырттай әсердің олқылығына қарамастан, спектакльді аудитория ықыласпен қабылдар деп үміттенді. Бірақ та амал нешік, бірден, кенеттен революция бола қойған жоқ. Пушкин көшесіндегі театрдың шағын залының өзіне кісі тола қоймады. Жиналған жұрт спектакльді әлдебір сенімсіздеу, әлдебір бейжай күймен көргендей болды», – депті.

	Шынын айтсам, осы мақалаға кірісуіме Брусиловский «Естелігіндегі» осы тұс түрткі болған еді. Өйткені, мұның алдында Брусиловский М.Әуезовтың «Айман-Шолпан» музыкалықпьесасы(музыкасынИ.В.Коцыхжазған) жайында:

	«Сонымен театр 1934 жылғы қаңтарда М.Әуезовтің «Айман- Шолпан» атты музыкалық пьесасымен ашылды. Спектакль кең дулы табыспен өтті, бірнеше мәрте қатарынан халық лық толы болды. Театрдың Пушкин көшесінің бойындағы үйі небәрі 450 орындық еді, әлбетте, оған келгісі келген жұрттың бәрі қайдан сыйсын...» – деп жазған-ды. Ендеше, дәл сол

	450 орындық театр үйінде 10 айдан соң қойылған «Қыз Жібек» премьерасына халықтың тым аз келуі неліктен? Ол кезде қазіргідей үйде ермек етер теледидар жоқ, киноның өзі сирек болғандықтан рухани шөліркеген жұрт үшін қандай да бір жаңа өнер туындысы, қойылым үлкен оқиға болды емес пе?! «Қыз Жібек» опера делінгенмен, Вагнер шығармасы емес қой. Түгелдей-дерлік халыққа белгілі қазақ әндерінен тұратын, речитативтер орнына музыкасыз, кәдімгі сөйлеу тілі қолданылған «Қыз Жібек» операсының күрделілігі, шын мәнінде, «Айман-Шолпан» музыкалық пьесасынан айырмасы аз еді ғой! Премьера болған 7-қараша, Кеңес үкіметінің мереке күні болғандықтан көшедегі «Салтанатты шеруге» қызмет орындары міндеттеп, еріксіз шығарғанда да наразылығын жасыра білетін жұртшылық «Қыз Жібекке» келе тұра неліктен «бейжай» күйде болды? Рухани қажет ете тұра премьерасына халықтың бармай, «бойкот» жасауы – «Қыз Жібек» операсының сапасына еш байланысты болмаса керек. Өйткені, алғашқы қойылым болғандықтан, әлі оны ешкім көрген жоқ та ғой.

	Сондықтан маған: «Бойкот себебі – бір күн бұрын ғана қаза болып, жерленген қазақтың ұлы әншісі Әміре Қашаубайұлының өлімі, оның үкімет тарапынан істелінгенін сезген жұртшылық наразылығынан болды-ау?!» – деген ой келді. Осынау, Әміреге қатысты трагедиялық жағдай:

	«Сталиндік зұлмат кезеңде де қазақ халқы үкімет қуғындаған арыстарын жоқтауға сескенбей, өз наразылығын көрсете алған екен ғой!» – деген оптимистік ой тудырып, халықтың өр рухын баян ету ниеті қолыма қалам алғызған еді.

	Р.С.: 2008 жылы Әміренің туғанына 120 жыл толады. Бірақ, ұлы әнші азаматымызға қатысты бүгінгі ұрпақтың әлі де атқармай отырған парызы баршылық. Мысалы, Қазақстан үкіметінің Әміреге Алматыда ескерткіш орнату туралы 1934 жылы 19 қарашада шығарылған № 540 қаулысы күні бүгінге дейін орындалмай келеді. Соңғы үш-төрт жылда бұл мәселе баспасөз беттерінде бірнеше рет көтерілсе де үкімет жағы үнсіз. Ал, сол жылы Әміре Қашаубаев аты берілген еліміздегі №1 музыкалық мектептің ғимараты мемлекеттік тәуелсіздік алғанымыздан кейін көп ұзамай-ақ сатылып кетіп, мектептің Әміре есімі қазірде «Көкіл» аталатын колледждің көлеңкесінде қалған жағдайда.

	Әміре ағасының Парижден лауреат болып Алтын медаль- мен оралғанын, Әміре даусы Францияда жазып алынғанын, бірақ ол елдің үкіметі тек алтынға сататындықтан КСРО үкіметі оны алғысы келмей отырғаны жайлы бала кезімде әкемнен сан рет естіген едім. 1974 жылы жазушы С. Бегалин де өз естелігінде Париждегі Сорбонна университетінің профессоры Перноның Әміре даусын фонографқа жазып алғаны туралы айтқан. Бүгінде, тәуелсіз ел болған кезімізде ұлы әншісінің даусын халқымыздың есітіп қуанып, рухани нәр алуына, есімін ардақтауына не бөгет?! Сондықтан, ұлы әншінің 120 жылдық мерейтойына орай халқымызға сыйлық ретінде Қазақстан үкіметі Парижден Әміре дауысын алдыртуға тиіс. Мәдениет министрлігі осынау жауапты істі жүзеге асыруды Әміретанумен көптен айналысушы өнер қайраткері Жарқын Шәкәрімге жүктесе жөн болар еді.





ІІІ-бөлім Әміре Қашаубаевқа арналған шығармалар





	Мұхтар ӘУЕЗОВ:

	«Әміренің әнінде ақындық тазалықтың шам-шырағы жанғандай, жүректі тербеп қуантатын аспандаған қуаныш белгісі бар. Әміре - әншіліктің ақыны».





	Николай АНОВ

	ӘН ҚАНАТЫ



	... Әміре досының көңіл-күйін сезіп-ақ отыр. Бикені көргенше асық. Әнші алғашқы махаббат не екенін жақсы біледі. Әміре оны өз басынан кешірген, күні бүгінге дейін ол тәтті әндей жүрегінде толқиды да тұрады, ойласа-ақ болды, балдай бір сезім жан-жүйесін балқытып жүре береді.

	Жаңа Семейде он алтылар шамасындағы талдырмаш қана үріп ауызға салғандай әдемі Мәкет атты қыз болды. Тұла бойы тұнып тұрған биязылық пен пәктік. Бұқар жібегіндей жұп- жұмсақ қолаң шашы қиядан көз тартады. Ұп-ұзын кірпіктері мейірім төгіп, үлбіреген ерні күлкі үйіріп тұратын. Жаңа Семейдің көп жігіті сияқты Әміре де Мәкетке ынтық болып, бос уақытының денін қымызханада өткізіп жүрді. Себебі онда өгей шешесінің сауда-саттығына көмектесіп, қолы- қолына жұқпай сары қымызды сапырып құйып беріп, Мәкет отырады. Кәрі мыстанға салса, Әмірені маңына жүргізбей қуып-ақ шығар еді... Алайда оның қисыны және жоқ. Әміре ән шырқап, Мәкеттің ғана көңілін көтеріп қоймай, қымызханаға күллі жұртты жиып ап жүр емес пе. Жұрт, әрине, сұлу қыздың қолынан қымыз ішуге құлшына келеді. Ал, Әміренің әні оларды қымыздан бетер баурайды. Тіпті өгей ененің ытырынар да реті жоқ, саудасы күсет, қоңырау үнді әнші бас сұқпайтын көршілеріне қарағанда мұның қымызханасы бір босамайды.

	Әміренің – Мәкетті, қыздың әншіні сүйетінін бүкіл Жаңа

	Семей білетін. Бірақ, Әміре ойлаған арманына жете алмады. Қатыбас қақпас айдай ару өгей қызын қымызханасымен қосып, қымызды кәсіп қылған келімсек саудагер Мұстафа дегенге сатты да жіберді. Осылайша, Әміренің алғашқы махаббаты аптап шөлдегі гүлдей мезгілсіз солды.



	***

	... Рябовпен театр туралы кеңесе отырып, Мұса мен Әміре клубқа да жетті. Клуб көрермендерден аузы-мұрнынан шығады, іші самаладай жарқырап кетіпті.

	– Репетицияны кейінге қалдыруға тура келді, - деді Серғали. – Халық сіздердің әндеріңізді тілейді. Ести салысымен-ақ осылай лап қойыпты.

	– Мен домбырасыз қалай айтпақпын! – деді Әміре.

	– Домбырада тұрған түк те жоқ. Ол осыннан табылады. Ал көрермендер залында тағатсыз жастар шулап:

	– Мұса! Әміре! Мұса! – деп айғайға да басып жатыр.

	Бірінші болып сахнаға Әміре шықты. Қашанғысындай ол әдемі айтты және ынтамен айтты. Оны алғаш тыңдаған Рябов ғажап қалды.

	– Мұндай тенормен тек Мәскеуде, Үлкен Театрда шырқау керек қой, – деп сыбырлады ол Мұсаға. – Ленский ариясын айтқызар ма еді!

	– Иә, Әміренің даусы сирек кездесетін дауыс! – деп қоштады ақын.

	Әнші ақырғы әнін салып берген соң, шақырайған сахнаға Мұса шықты. Оны ду қол шапалақтап қарсы алды. Ақын бас иіп сәлемдесті де, тыңдаушыларды бір шолып шығып:

	– Маған тақырып берулеріңізді өтінем, - деді.



	***

	...Әміре сонау баяғыдағы қаралы шақты, ең алғаш ауыр қайғы жұтқан күнді есіне алды. Көзін жартылай жұмып, жұмыс пен аурудан құр сүйегі ғана қалған қолын кеудесіне қойып, әкесі кереуетте жатыр. Бейне бір ұйықтап жатқан кісі сияқты. Бірақ, анасының көзінен парлаған жас бетін жуып кетіпті. Ақыретке оралған мәйітті үйден шығара бергенде анасы шашын жұлып, жан даусы шыға зарлады-ай келіп.

	Үй иесін жерлегеннен кейін кәрі Тойған балаларымен ақылдасты:

	«Айналайын, құлындарым! Әкелерің еріншек кісі емес еді. Ертеден қара кешке дейін еңбек ететін, бірақ артына қалдырған ештеңесі жоқ. Тапқаны тамағымыздан артылмады. Енді қайтіп күн көреміз, балалар?»

	Тойғанның көзінен жас кешегіден де көп парлады.

	Балалары да анасын аяп кетті.

	«Мен жұмыс істейін, - деді Әміре. - Әкем құсап отын кесейін, аула тазалайын».

	«Ойбүй, құлыным-ай! – деп дауыстап жіберген анасы оны аймалай сүйіп жатыр. – Сен әлі кішкентайсың! Жассың ғой!» Кешкісін басын орамалмен таңып алған Тойған Әмірені жетелеп, Жаңа Семейдегі ең бай, ең беделді саудагер Назымбектікіне тартты. Назымбек пен Қашаубай бір рудан,

	Тарақтыдан тарайды. Ал қиын күнде бір-біріне қол ұшын беру – рудаластардың ата дәстүрі.

	– Аман ба, Тойған?! – иіліп, ізетпен сәлем берген әйелді



	еріне сөйлеген бай сауалмен қарсы алды. – Нендей шаруамен келіп едің маған?

	Қайғы жасытқан жесір жыламсырап:

	– Қашаубай қайтыс болды, - деп күбір етті.

	– Естігем, алдынан жарылқасын!

	Назымбектің де аласа маңдайына қайғы ізі түскендей қатпарлана қалды.

	– Марқұм алты сом қарызын өтей алмай кетті. Оны сенен өндіру қиын болады ғой.

	Тойған саудагердің соңғы сөзін естімегендей сыңай танытты. Сосын сөзімді бөлмесе жарар еді деп, асығыс сөйлей жөнелді:

	– Мен екі баламмен қалдым. Қол ұшын беріңіз, Назымбек аға. Бай адамсыз ғой. Әміренің оқуы керек, ал менде ақша жоқ.

	Назымбек есіркеген тәрізденіп, семіз бұғағын сипай берді.

	– Сонда балаңды кім болсын деп оқытпақсың, Тойған?

	– Әйтеуір, Әміре сауатты болсын деймін.

	– Сауатты болсын дейсің, ә? Бәлкім, оны менің ұлым оқып жүрген орыс гимназиясына бергің келетін шығар?

	– Кез келген мектепке беремін. Тек ол оқып, жаза білетін боп шықса болды.

	– Оһо! Демек, Әміре песірлікті оқып шықсын дейсің ғой? - деп жаныға сұрады Назымбек.

	– Әрине, солай деймін! – деп дауыстап жіберді Тойған. Шешесінің жүзі жадырап қоя бергенін байқады Әміре.

	– Ал, Тойған, сен тіпті балаңның Керейбайдың ұлы сияқты адвокат болғанын қалайтын шығарсың, осы? - деп кекетті бай.

	Тойғанның көзіне жас толып кетті.

	– Біздің тіске басар түгіміз жоқ, Назеке! Ал, сіз сорлы жесірді келеке етесіз. Осыңыз ұят емес пе, азамат басыңызға! – деді ол ызалы үнмен кінәлай сөйлеп.

	Саудагердің беті шикі еттей қып-қызыл болып кетті де, ол бәз-біреу қылқындырып жатқандай қырылдап айғай салды:

	– Жұрттың бәрі оқығысы келеді, сонда жұмысты кім істемек? Ақымақ қатын болмасаң, сенің байың сорлы жалшы емес пе еді! Оның балалары да өз орнын білуі керек.

	Тойған үн қатпай саудагердің ашуы тарқауын күтті. Ақыр аяғында, Назымбек:

	– Жарайды, Әмірені жалшылыққа алайын, - деді. – Ол ертең ерте келсін. Айына оған бір сом төлеймін. Сонымен әкесінің қарызын өтесін.

	...Пойыз Батысқа қарай заулап барады.

	«Әміре Парижге бара жатыр! Әміре Парижге бара жатыр! Парижге бара жатыр!» - деп қайталағандай доңғалақтар бір ырғақпен дүрсілдейді.

	Әнші Жаңа Семейін есіне алады. Онда балалық, жастық шағы өтті, аз күнде ана болатын жан-жары Оразке сонда тұрады. Қалжыраған Әміренің кірпіктері іліне бастады. Доңғалақтардың «Әміре Парижге бара жатыр...» деген біркелкі сарынымен ол ұйықтап та кетті.

	Оның түсіне Семейдегі ең бай саудагер Назымбектің думанды үйі енді.

	«Әміре! Тұр, Әміре!»

	Әншіге әуелі бұл оятып жатқан қабардалық Ибрагим сияқты көрінді. Жо-жоқ! Бұл баяғы көзінде ағы бар қисық бас қарт Әлпейіс қой. Бар күшімен сілкілеп жатыр. «Қарашы әне, қамшысын ұстап Назымбек келе жатыр, жаның барда шапшаң тұр».

	Әміре көзін әрең ашады. Таңғы ұйқы қандай тәтті. Тым құрыса бір минут жата тұрар ма еді, тағы. Далада әлі қараңғы. Бірақ, қисықбас Әлпейіс илігер емес, оның үстінен көрпе орнына жамылған жалбыр тонын жұлып кеп алды. Суықтан тітіркенген бала бүрісіп, тізесін иегінің астына тығып аз- кем жатты да, ақыры, оянып кетті. Жалма-жан ол аттарды суғаруға шықты. Ай сәулесінен көгілдір тартқан қар аяқ астында сықыр-сықыр етеді. Атшының иісін сезген аттар кісінеп қоя берді. Күнде ертемен Әмірені осылай қарсы алу – олардың әдеті.

	Местей шиқанбек Назымбек түлкі ішік киіп үйден шығады. Есік алдында екі қара көк арғымақ жегілген сәнді шана әзір тұр. Делбені тартып Әміре отыр.

	Саудагер шанаға жайғасады да, құндыз бөркін маңдайына түсіріп:

	«Қалаға тарт!» - деп әмір етеді.

	... Экспресс арқырап, түсірлеп ағып келеді. Әміре көзін сәл ашты. Айнала көгілдір күңгірт ала көлеңке. Әнші әуелі аңтарылып қалды. Қайда жатыр? Е, иә! Парижге кетіп барады екен ғой.

	Ол көзін қайта жұмып, Ертістің жылы толқыны тербегендей ұйықтап кетеді. Қайтадан быжынаған біртүрлі түстер көрді...



	Сауда адамдары «Достар сұхбаты» трактирінде арақ ішіп, айтысып-тартысып, ойнап-күліп бір-біріне тоқты-торым, жүн-жұрқа, тері-терсек, май сатып отыр. Назымбек быртиған жуан саусағын жыбырлатып, Әмірені өзіне шақырады. Жас атшының даусы сыңғырап тұр.

	«Әміре шырқап жіберші!»

	Балаға дем беріп, мол қолымен толтырылған стақанды ұсынады. Әміре басын шалқайтып, кеңірдекті өртеп, көз жасын бұрқ еткізер отты суды бір-ақ тартады. Енді өлең айту керек. Әміре сауда адамдары Назымбекке қызығып, қызғаныштан іші күйгендей қып шырқайды. Олар Әмірені жабыла мақтап, мынау атшы емес, бұлбұл ғой деп жер-көкке сиғызбайды.

	Араның өзі кішкентай болғанымен балынан тәтті не бар! Назымбек саудагердің атшысы Әміре жұдырықтай ғана бала, бірақ әні оның балдан тәтті! Жарлы, жалшы бейбақ, бейне құс сияқты тегін шырқайды. Жақсы әнді де, қой сияқты сатуға болатынын ол әлі білмейді. Әмірені әр алуан тойларға шақырады. Қарт әнші Естай оған «Ағашаяқты» Біржан сал айтқандай, жан-жүрегімен шырқауды үйретеді.



	***

	... – Қазақтың халық әні – «Ағашаяқ». Орындаушы Қазақстанның халық әншісі Әміре Қашаубаев!

	Яков Захарыч бұл сөздерді французша айтты, бірақ Әміре оның мағынасы не екенін бірден түсінді. Ол жан-жағына қарады да, терең тыныстап, кеудесін кере ауа қармап алды. Оның саф үні кенет тік шырқап, тыныштық түндігін тіліп жіберді.

	- О-о-о-о-о-э-э-ей!

	Әнші көмейінен самғаған жалғыз-ақ дыбыс сан алуан әшекей өрнекке малынып, тыңдаушылардың құлағына бір мезет мың әнші қатар шырқап, әрқайсы өз үнін қосып жатқандай болып естілді. Егер Әміре осылай қырда шырқаса ғой, даусы жеті шақырымға жетер еді. Көрермендер есі шығып аңырып қалды. Шаляпинге таяу, екінші қатардағы креслода отырған музыканың сұңғыла білгірі жазушы Ромен Роллан ойлағандай қабағын түйді. Өзгелердің бәрінен дерлік әдеттен тыс боп көрінген мынадай кіріспе оны түк те таңдандырған жоқ. Концерт алдында Затаевич сыйға тартқан «Қазақтың мың әні» жинағын шолып шыққан ол дала әндерінің дені осындай үн ашар шалқымамен басталатынын біліп алған-ды. Әншідаусықұдіреттенетүсіп, тамылжығанүнкөрермендер залын кернеп, тылсымдап тастады. Бір минут өтті. Үн бәсеңдер емес. Әншінің қола түстес тотыққан бетіне қан шапшып, бірте-бірте қып-қызыл болып кетті. Оған мыңдаған көз қадалды. Қазақ әншісінің үн ашар ғаламат шырқауынан

	Ромен Роллан өзіндік бір сұлулық сезді.

	- О-о-о-о-о-о-э-э-ей!

	Үн ашар айғай шарықтау шегіне жетті де, қалай басталса солай оқыс үзілді. Дауыстың кеңдігі мен қуаты ғаламат кіріспе осымен аяқталды да, бір сәтке тылсым тыныштық орнады. Әміренің бетіндегі қаны тарап, өңі бозарып, жүзі сұсты тартты. Содан соң Ромен Ролланның құлағына ырғақпен күмбірлеген домбыра үні келді. Саусақтары перне бойлай жүгірген әнші «Ағашаяқты» бастап та кетті. Әміре ән айта отырып, өзіне қанат бітіп, осынау қапырық залдан көтеріліп, жасыл кілем жамылған шетсіз-шексіз дала кеудесінде қалықтап бара жатқанын аңғарды.

	Атандым бала жастан ағашаяқ,

	Құдайым кедей қылды аямай-ақ.

	Өлеңнің сөзі құс тізбегі сияқты. Әр құстың қауырсынының өз түсі, өз бояуы бар. Ал құстардың бәрі сахнаға нұры төгіліп толықсыған алты айға самғап барады. Көз шалғытқан сол алты прожектор әншінің алтын жіппен кестеленген барқыт шапанының түгін мың құбылтады.

	Малға бай дүлдүлдермен айтысам деп,

	Бұл күнде елге симай жүрмін саяқ.

	Ромен Роллан әншіні көзін жұмып отырып тыңдады. Жазушыға театр сахнасынан өзге бір әлем енгендей көрінді. Уақыт зым-зия. Ән сарқылмас тап-таза тау бұлағындай сылдырап тынар емес. Оның әуені бірде ұшы-қиырына көз жетпейтін көсілген кең жазыққа сіңіп жоқ боп кетеді де, енді бірде құзар таудың көз жетпес шырқау шыңына қарай шалқып, алуан нақышпен асқақтап кетеді де, ізінше күміс бұлақтың тасқынындай сылдырап төгіле жөнеледі.

	Әй, қалды-ау, қалды-ау

	Қыз қайда, ойбай,

	Қыз қайда?

	Жүздеген дүрбі Әміренің бетіне бағытталды. Көрермендер әншінің қоңырқай жүзінде мөлдіреген әрбір тамшы көз жасын көріп отыр. Дауыстың әрбір ырғағынан ауыл-ауылды ағаш аяғымен ақтап жүрген ғашық жігіттің жан-жүрегін жайып салар батпан қайғы байқалады.

	Қара жол ма дегенім

	Шұбырынды із болды-ау,

	Ойбай Ала жаздай нәр татпай

	Іздегенім қыз болды-ау, ой-ой,

	Әй! Қыздар-ай есіңе ал,

	Алсаң ал, алмасаң қой,

	Мен дағы өлер деймісің,

	Шіркін-ай, шіркін-ай

	Үкілі кәмшат бөркің-ай!

	Ұлы Біржанның осынау әнінде қаншама қайғы мен қуаныш жатыр! Әміре мұны қырдағы тойларды халық алдында талай шырқаған. Бұл «Ағашаяқты» салғанда көзіне жас алған жұрттың көз жасын жинаса атан бойламайтын ащы көл тұрар еді. Қазір де жұрт әдеттегідей демін ішіне тартып, «Ағашаяқты» тыңдап отырғанына әнші кәміл сенімді. Дос көңіліндей адал серпінді ән кемерінен асқан өзендей буырқанып тасып жатыр, тасып жатыр, тасып жатыр.

	Әміренің көзіндегі жасы кеуіп, жалпақ беті шырайланып, миығына күлкі үйірілді.

	Ромен Роллан Әміренің саусақтары перне бойлап көз ілеспес шапшаңдықпен қалай жүгіргенінен, күлкісі қуанышпен астасып жүзі жадырай түскенінен көз алар емес. Қазақ әншісінің күлкісін қоштағандай өзі де жымиып қояды.

	Ой, пәлі-ай, пәлі-ай,

	Ой, пәлі-ай!

	Осылай ма едің

	Қыздар-ай!

	Әміре әнді асқақ әуенмен аяқтап, орнынан тұрды да басын иді. Сахна сыртына ол жеңімпаздың берік қадамымен аяқ басты. Оны сәт сайын үдей түскен ду қол шапалақ шығарып салды. Шаляпин көршісіне асығыс бірдеңелер айтып, қолын соғып жатыр.

	Ұлы әншінің жүзінен мерейлі таңырқау байқалады. Жұрт түсініксіз тілде айқайлап, Әмірені сахнаға қайта шақырып жатыр.

	– Сахнаға! Сахнаға шығыңыз! – деп толқыған Яков Захарыч Әмірені жеңінен тартты. – Осы әніңізді тағы бір қайталаңыз.

	***

	Міне, концерт те аяқталып, Әміре үшін ғажайып түс қайта басталды.

	Затаевич оның қолынан ұстап:

	– Әміре, сізбен жазушы Ромен Роллан танысқысы келеді, – деді.

	Александр Викторович қазақ әншісін көк көз егде французға таныстырды.

	Әміре жазушы да Мұса сияқты ақын деген ұғым беретінін түсініп, Ролланның етсіз саусақтарын қуана қысады.

	Көрмені көз шағылтар жарықпен түрлентіп, мың саң алау оттар жайнайды. Реклама әріптерінің оттары жүйтки ойнап жүгіреді. Ашық ресторанның айналасындағы жалпақ жапырақты ағаштар саясында түрлі-түсті қытай шамдары жарқырайды.

	Әрбір орындықтың арқалығында түрлі-түсті әуе шарлары байлаулы тұр. Әміре, Ибрагим, Қаширин, Затаевич, оның досы профессор Перно, Ромен Роллан, Анри Барбюс және Шаляпин келіп, бір столдың басына жайғасты.

	Затаевич Анри Барбюспен қатар отыр. Жазушының иығында желең салған ашық сұр бешпент. Оның ішкі жалыны сыртқа теуіп тұратын ашаң өңі сұсты. Ұзын қара шашы қобырап самайына түсіп тұр. Кең ашылған өткір көзі қазақ әншісіне құмарта қадалады. Онда жасқа тән бір құштарлық ұшқыны бар.

	– Әміре Қашаубаевты мен шынайы ләззат ала отырып тыңдадым, – деді ол.

	Қазақ әншісіне Шаляпинмен көрші болу құрметі тиді. Федор Ивановичтің бойы биік, денесі ірі, иығы кең. Аласа бойлы Әміреге қарағанда ол алып сияқты. Күлкі үйірген көк көзі мен қылау шалмаған сары шашы оны жасартып көрсетеді.

	– Әндеріңізбен мені қатты қуанттыңыз! – деп дауыстай сөйлеген Шаляпин Әмірені достық ілтипатпен жауырынынан қақты. – Дарын ұшан-теңіз, тек оқу керек, оқу!

	Содан соң көзі кішкентай, қасы жоқ, қызыл шырайлы жуантық француз, профессор Перно бірдеңе айтты. Оның Әміреге арналған сөзін Затаевич аударып берді.

	– Сарбоннадағы фонография кабинетінің жетекшісі профессор Перно өзінің қайран қалғанын жеткізуімді өтінеді.

	Қазақ әндері оған қатты ұнапты. Профессор оларды фонограф валигіне жазып алуға тілек білдіріп отыр.

	– «Қазақ халқының мың әні» жинағы үшін сізге шын жүректен алғыс айтамын, - дейді Затаевичке Ромен Роллан.

	– Қағазға түскен әуендермен таныса отырып, көңіл-күйінің алапат асқақ күшіне тәнті болдым, оны қазақ әуендері қарапайым құралдарымен-ақ шырқау шыңына жеткізеді екен. Сіздің Қазақстандағы еңбегіңіз – музыкалық ерлік.

	Атақты француздың түсініксіз сөзіне құлақ қоя отырып Әміре оның сәл сарғыш табы бар боп-боз жүдеу жүзіне, самай тұсындағы майда әжімдеріне қарайды, қою шашы әдемі биік маңдайының өңін ашып күмістей жалтырайды. Жұқа ернінің үстінде жібек мұрты жалт-жұлт етеді. Роллан баяу, сәл ұяң үнмен сөйлейді екен. Мөлдіреген көк көзінен мейірім төгіліп, жылылық лебі еседі. Әміреге ол күтпеген жерде кездестірген қаһармандарының жанына үңілген жазушының жанарымен сынай қарап, сөзін әрі қарай сабақтады.

	– «Ақсақ құлан туралы аңыз» бен «Сыр Дуан» әні тамаша екен. Оларды мен Еуропаның музыка дүниесіне туыс деп таптым, қазіргісі болмағанмен өткендегісіне бір жақындығы бар.

	Затаевичтің жинағымен таныс профессор Перно келіскендігін білдіріп басын изейді. Ал, Ромен Роллан Затаевичке бұрылып:

	– Әміре Қашаубаев салған төртінші әннің аты қалай еді? – деп сұрады.

	– «Қыздың әні», - деп жауап қатқан композитордың французша сөйлегенінен Әміре тек осы сөзді ғана түсінді.

	Затаевич пен Перноға бірдей бағыштап, Роллан сөзін жалғады.

	– Осы ән дорий сарынындағы әуенімен Жольен Тирсо халық әндерінің белгілі жинағына енгізген бретон өлеңін еске салады.

	Сыпайы қара костюм киген егде француз ақынының не айтып отырғанын түсінбегенімен, Әміре әңгіменің қазақ әндері жайында екенін іштей сезеді.

	(«Ән қанаты», А. «Жалын»,1979 ж.)



	А. САТАЕВ

	ӘМIРЕ ПАРИЖДЕ



	Түнгi Париж. Шайо сарайы. Эйфель мұнарасы. Әрiректе Жұлдыз алаңы. Елисей даласы. Мадлен Бульвары. Сан мыңдаған шамдар. Тыныштық. Гранд отель қонақ үйi. Коридор бойы жан жоқ. Басқыштар. Қатар-қатар есiктер.

	Нөмірi 205 бөлменiң есiгi сәл ғана ашық. Осы арада аздап аялдадық. Сағаттың тықылы ғана естiледi. Бөлмеде адам жоқ сияқты. Балконның сәл ашық тұрған есiгiнен кiрген түнгi самал жiбек перденi желпидi. Сығалап қана кiрiп, жан- жаққа көз жүгiрттiк. Орындықта бiр адам отыр.

	Ол балконнан көрiнiп тұрған Эйфель мұнарасына ойлана қарауда. Кей сәтте оның көзқарасы мұнараны бойлап, жұлдызды аспанға көтерiледi. Ендi бiрде қайтадан төмен түсiп, түнгi Париждiң үстiн шарлайды. Ақыры бұл адам түрлi елдiң тулары тiгiлген сәулеттi үйдiң алдына көз тоқтатты.

	Гранд операның алды. Концерттен қайта бастаған халық. Әдеттегiден тыс сапырылыс. Бұлардың араларынан бiр жаққа асығушы топ-топ журналистер мен репортерлер де көрiндi. Олар өзара дабырлап сөйлесуде. Автомобильге мiнiп жатқан журналистердiң бiрiнен екiншiсi:

	– Мсье, кiм дедiңiз? – деп сұрады.

	– Азиялық!

	– Азиялық?.. Екiншi сыйлық?.. Қызық екен!

	– Ұлты кiм?

	– Бiлмеймiн. Бара көремiз. Даусы ғажап. Ешбiр қымсынбайды. Қазiр тағы да ән салғызамыз.

	Журналист автомобильдiң артқы орындығына орналасқан ұзынша келген жұқа жiгiтке бұрылып:

	– Досым Пьер, мұның да даусын жазып алу керек. Аппарат өзiңмен бiрге ғой, – дедi.

	– Егер жұртты таңырқатарлықтай дәрежеде болса, көрермiз… Тiлмаш келе ме?

	– Виктормен жаңа келiстiм. Ол да тез жетем дедi. (Шоферге) Гранд отельге.

	Артқы орындықта отырған ұзынша жұқа жiгiт аппаратын алдына алды. Автомобиль орнынан қозғалды.

	Гранд отельдiң алды концерттен қайтқандар мен түнгi серуеншiлерге тола бастады. Қатарымен үш-төрт автомобиль келiп тоқтай қалды. Жарыса жүгiрiскен журналист, фоторепортер, тiлмаштардың кейбiрi лифтiнiң кезегiне тұрып, ендi бiреулерi жаяу-ақ көтерiле бастады. Бiздiң таныстар да жаяу көтерiлушiлердiң арасында келедi. Бұлардың барлығының өзара әңгiмелерi – жаңа ғана бiткен әншiлердiң халықаралық конкурсының қорытындысы.

	Коридорда халық кернеп кеттi. Бөлме-бөлмелерге кiрiп- шығып жатқан адамдар. Нөмірі 205 бөлменiң есiгi әлi де сол жартылай ашық қалпында. Бұл үйде отырған адамға коридорда басталған сапырылыс ешбiр әсер етпеген сияқты. Ол әлi де қиял құшағында, мүлгiп отыр. Кенет есiк қағылды. Бөлме иесi басын көтерiп алды.

	– Келiңiз. Рұқсат!

	Бөлмеге журналистер мен фотографтар, оларға қосылып үлгерген Виктор тiлмаш та кiрдi.

	Журналистер:

	– Мсье, Амре Кашаубаев сiз боласыз ба?

	– Ия, менмiн.

	– Құттықтаймыз!

	– Ғажап! Амрэ – нағыз француз есiмi. Сонда сiз халықтың өкiлiсiз?

	– Қай халық?.. Совет халқы.

	– Ұлтыңыз кiм?

	– Қазақ.

	Фотографтар Әмiренi жан-жақтан суретке түсiре бастайды. Әмiре «мыналарға не болған?» дегендей кейiппен қолымен бетiн көлегейлеп, өзiне төне бастағандарға:

	– Не керек сендерге? – дейдi.

	– Жолдас Әмiре, бұлар – сiздi газетке, кiтапқа жазуға келген кiсiлер,– дедi Виктор.

	– Е, менi жазатындай оларға не жазығым бар?!

	– Сiздi мақтайды.

	– Мақтайды? Неменеге мақтайды?! Маған ешқандай мақтауының керегi жоқ. Тезiрек елiме жетсем болды.

	– Журналист (Викторға): – Сiз, мсье Амрэ Кашаубаевтың конкурста екiншi орын алғанын айтыңыз.

	Виктор (Әмiреге): – Әншiлердiң жарысынан озып шықтыңыз. Дүние жүзiнде екiншi орын.

	Әмiре: – Екiншi орын!.. (не айтарын бiлмей.) Мен әндi ешбiр орынға таласпай-ақ айттым ғой. Анатол аға қайда?

	Виктор: – Сiздiң сұрап тұрғаныңыз Луначарский ғой. Ол кiсi жарыс төрешiлерiнiң мәжiлiсiнде қалды. Бiраздан кейiн келедi.

	Әмiре (жан-жағындағы журналистерге қарап): – Мыналар маған не iсте дейдi? Бiрдеңе ұйымдастыр деп тұрған жоқ па? Бопет ашық па екен?!

	Журналистер: – өлең айтыңыз!

	Дауысты жазып алатын аппараты бар ұзынша жұқа жiгiт Әмiреге домбыраны ұсынады.

	Әмiре: – Ән сал деп тұр екен ғой. Жақсы. Құдай берген көмекейдi аяймыз ба?!

	Әншi жайласып тұрып орындыққа отырды да, домбыраны шертiп-шертiп жiберiп, шырқап қоя бердi. Оның асқақтата салған әнiне жол бергендей балкон есiгi өзiнен-өзi сықырсыз ашылып, түнгi Париждiң аспанына қазақтың «Қараторғайы» ұшып шықты.

	Ә м i р е:

	Келедi қараторғай қанат қағып,

	Астына қанатының маржан тағып.

	Бiрге өскен кiшкентайдан сәулем едiң,

	Айрылдым қапылыста сенен нағып.

	Ән әуенi Сена өзенiн бойлай келiп, Эйфель мұнарасы арқылы аспанға шарықтап бiр-ақ шықты. Жұлдыздар жымыңдауын қойып, қазбауыр бұлттар да қақ айрыла жыртылып, Шығысқа қарай қанат самғаған «Қараторғайға» жол бергендей…

	Ә м i р е:

	Қараторғай, ұштың зорға-ай,

	Бейшара, шырылдайсың жерге қонбай!

	«Қараторғай» қанат самғап барады. Түн қараңғылығы таң алдындағы ала көлеңкеге ауысты. Бiраздан кейiн Парижден шырқалған ән алғашқы күн сәулесiнiң алтын арайлы шұғыласына да жолықты. Ендi, мiне, шықылықтап бiр нүктеде сайрап тұрған шын қараторғайдың өзi де көрiндi.

	Бiр сәт қараторғай төменге қарай тастай ақты…

	Сөйтсек, Ертiс өзенiнiң жағасы екен. Ауыл әлi ояна қоймапты.

	Ә м i р е:

	Ертiстiң ар жағында бiр терең сай,

	Сүйреткен жiбек арқан тел қоңыр тай.

	Ағаштың бұтағына қонып алып,

	Сайрайды таң алдында қараторғай.



	Ауылдың ығы. өзеннiң арғы жағалауындағы сайда бiр ат жайылып жүр. Әрiректе, ағаш саясында екi жас сыр шертiсiп тұр. Олар саялаған ағаштың бұтағына қонған қараторғай да өз әнiне салып, сайрап отыр. Қыз шапанын бүркене түсiп, ағашқа сүйенедi. Сыбдыр еткен жапырақтардан сескенген қараторғай аспанға ұшып шығады.

	Ә м i р е:

	Қараторғай, ұштың зорға-ай,

	Бейшара, шырылдайсың жерге қонбай.

	Әмiре ән қайырмасының соңғы сөзiн созып барып тынады.

	Тыныштық. Қалшиып үнсiз тұрып қалған бөлмедегiлер. Әмiре (күрсiнiп): – Даламды сағындым! Үйге қайтам!

	Бiр кезде долы теңiз толқынының шуындай қол шапалақтау ду ете түстi. Әмiре де, бөлмедегi басқалар да «бұл не?» дегендей бiр-бiрiне қарасады. Виктор балконға шығады. Қонақ үйi алдындағы алаң толы халық. Әншiнi қошеметтеп, қол соғушы осылар. «Бис! Браво! Виват!» – деген сөздер де емiс-емiс естiледi.

	Виктор: – Жолдас Әмiре, Париж халқы сiздi шақырады! Әмiре: – Менi?.. Тағы да ән салғызатын шығар.

	Әмiре домбырасын қолына ұстап, балконға шықты. Төменде тұрған Париж тұрғындары қазақ әншiсiн онан сайын өршелене қол соғып қарсы алды.

	Журналист ұзынша жұқа жiгiтке: «Аппаратыңды тез балконға шығар», – деп белгi бердi. Бiр адам балконда тұрған Әмiреге орындық апарады. Орындыққа жайғасып, домбырасының құлағын бұрап болған әншi: «Бұл әнiм де туған елiме сенi бойлап жетедi», – дегендей, Эйфель мұнарасына көз тастады.

	Гранд отельдiң алды. Совет жалауы тiгiлген автомобиль жиналған халықтың арасынан әрең жылжып келiп тоқтайды. Оның iшiнен Анатолий Васильевич Луначарский, Ромен Роллан, Анри Барбюс шығады. Бұл арадағы қаптаған адамдарды көрiп, аң-таң болған олар жан-жақтарына қарап таңырқайды. Жұрт жоғарыға қарауда. Ромен Роллан да балконға көз тастап:

	– Анатолий Васильевич, мынау кiм? – дейдi. Луначарский мен Анри Барбюс та бастарын көтередi. Моноклiн жөндеген Луначарский бiртүрлi мақтанышпен:

	– Бiздiң Әмiре ғой! – деп күлiмдейдi.

	Бұл сәтте қазақ әнiн тағы бiр құмарта тыңдауға ыңғайланған Париж қаласы құлаққа ұрған танадай тына қалған едi.

	(«Дала кyйлерi» кiтабынан. 1968 ж.)





	Сейсенбек АХМЕТ

	ЖАЗМЫШ



	Әміре әншінің жалаң қабат қазақы үйінің ауласына кіргенде есік алдында «Тобылғы торы» жатаған жас жігіт кесе-көлденең тұра қалды. Оның амандық жоқ, саулық жоқ, бұл мінезінен күдік алған композитор Ерзақ тіксініп бойын жиды. Абыржып қалған ол:

	– Сәлеметсіз бе? – деді оқыстан. «Тобылғы торы» үн- түнсіз көзінің астымен қарады, жүзі салқын, ызғарлы. Осы үйді торуылдап жүрген жанға ұқсайды, кейпі Ерзақты одан әрі жібермеуге ыңғайланғандай.

	– Ерзақ сескене қарап, әлденені айтайын дегендей сыңай білдірді.

	– Сіз... – деп мүдіріңкіреп еді, «Тобылғы торы» іліп әкетті.

	– Кідіре тұрыңыз, – деп зекіп қалды. Мүлде абыржыған Ерзақ қолтығындағы нота қағаздарын түсіріп, шашып алды. Ол қағаз парақтарын асыға-үсіге жинап жатқанда «Тобылғы торы» мелшиіп сұстана көз тігумен болды. Ерзақ қағазын жинап болғанда:

	– Сіз кімге барасыз?... – деді бірден дүрсе қоя беріп.

	Әміре науқас-тын. Төсек тартып жатқан. «Қор болды жаным», «Біреуден біреу артылса» деген Абай әндерін өзінен жазып алуды өте қиылып өтінген еді. Осыны айтып, «Тобылғы торыға» түсіндірді. Ерзақ үйге кірді. Сүзек соққан Әміре төрде салынған жер төсекте жатыр.

	– Құдайдың әмірі «Жердің иісін» сезбесем, дөңбекшіп ұйықтай алмаймын, - дейтін. Ерзақ мұны қалжың, өзінің «жоқшылығын» бүркеу болар деп ойлайтын.

	Әміренің қарсы алдында тағы да бір «Тобылғы торы» отыр. Екі қолын тізесінің арасына тыққан Ерзақ тіктеп жүзіне қарамады, әрі әлденеден жүрегі шайылып, мысы құрып, қарағысы да келмеді. Ол Ерзаққа қара көлеңкедей боп көрінді, іштей қипақтаған Ерзақ Әміремен ыммен амандасты. Әміренің алдында отырған әлгі сұлба жылыстап барып шығып кетті.

	Төрде жатқан Әміренің домбырасы сүйеулі, жанына қойылған. Түлкі тымағы, қазақы зерлі жеңіл шапаны ілулі тұр. Үй жиһазы жұпыны, пәлен дерліктей дүние-мүлкі көрінбейді.

	– Мен өлгенде, көмер алдында ән айтылса, аунап түсуім кәміл, - деп қалжыңдайтын.

	Ән дегенде Әміре диуана, ес-түссіз бақсы болатын.

	Ерзақтың келгенін жаңа аңғарғандай кеудесін көтеріңкірей, оған қарады да:

	– «Әлгілер» кетті ме? – деп сұрады. Ерзақ жаңағы сұлбаны айтқанын бірден түсінді де үнсіз иегін қақты. Әміренің

	«әлгілер» деген сөзінің түбінде ауыр зіл, еңсені басқан тастай салмақ жатыр еді. Мұны Ерзақ сезе қойды.

	Үй-іші жандары неге жоқ? Ана екеуінің келісі де, кетісі де суыт, Ерзақтың ойына келгені осы жайттар болды. Бірақ, бажайлап сұрауды дәл қазіргі жағдай көтермейді.

	– Жазасыз ба? – деді Әміре әлден уақытта барып, ұйқысынан оянғандай күйде.

	– Қазір үй-іші кісілері келеді, уақыты болған шығар, - деді Әміре олардың қайда, неге кеткенін Ерзақ білетіндей рең танытып.

	– Жазайық, жалпы халіңіз қалай, денсаулық тәуірленетін бе? – Ерзақ айтайын деген ойына жаңа жеткендей көтеріліп қойды.

	Даладан дабыр-дұбыр етіп Әміренің жұбайы бастаған үш- төрт адам келіп кірді. Жұбайы жан-жағына ұрлана жалтақтап қарап, әлденені іздегендей көрінді.

	– Кеткен бе әлгілер, – деді өзіне-өзі.

	Әміре қос жастыққа шалқалап сүйене отырып, үкілі домбырасын қолға алды.

	– Ерзаке, суға түсіп, шомылып, сорпаға езілген суық құрт сусын ішіп әлденген едім.

	«Әлгілер» келіп біраз мазалады...

	Ол домбырасын күйлеп, әдеттегісіндей шырайлана түсті. Еңсесі көтеріліп қомданғандай болды. Оны қадағалап отырған Ерзақ «тәубе, беті бері қараған екен» деп, іштей қанағат етті.

	– Ерзаке, сәл кідіре тұр, жазба, өзіме-өзім келіп алайын,- деп өтінді нота қағазын ыңғайлап отырған Ерзаққа. Ол серпіле түсіп, тек өзімен-өзі бола берді. Төңірегіндегінің бәрін ұмытқандай, ұйып, ұмсынып тебіреніп отыра берді...

	– Әлгілер ГПУ-дің адамдары, – деді осы сәтте Әміренің жұбайы Ерзаққа сыбыр етіп.

	Ерзақ селк ете түсті, бірақ ләм деуге шама жоқ, іштей тынды.

	– Біздің бәрімізді бір сағатқа далаға шығарып жіберді, тірі жанға тіс жарып сөйлемеңдер деді, - деп қосты да, Ерзаққа ернінің үстін басып, сұқ саусағын көрсетті. Ерзақтың бойы тітіркенді, ауру адамнан сұрақ алған ба, әлде қалай, ә?!

	– Ал, жаз, - деді Әміре. Домбыра сайрап тұра жөнелді. Әміре науқасын ұмытқан... Оның үлбіреген нәзік, тебіренте салған әні шетсіз-шексіз даланы, мөлдіреген сахараның көкжиегін, асқақ таудың көк майса алқабын тұп-тұнық ауасымен қоса көз алдыңа алып келіп, елітіп баурап алатын. Оның алдына отырған адам әннен басқа дүниені ұмытатын. Бұл жолы да солай болды. Ерзақ қайда отырғанын ұмытып, нотаға түсіруді ғана білді.

	Қор болды жаным... Бек, бітті халім,

	Тағдырдан келген зұлым..

	– Шіркін дүние-ай! Бір әннің өзін әрең айттым-ау!

	– Жо-ға, жақсы шықты, тағы да ойнап көріп, мінеп- қынаймыз.

	– Ерзаке, айтарға ғой, сұм сырқат табын түсірмей қоя ма, құрғыр.

	Біраздан кейін тағы да домбыраның даусы аңқылдап, Әміренің асқақ күміс үні шырқала шығып, «Біреуден біреу артылса» әні нотаға түсірілді.

	Ән жазылып бітті. Бұрын Әміре әнін айтып болғанда, оны тәптіштеп жүйе-жүйе етіп, сала-салалап, мүшелеп, егжей- тегжейіне қанығатын. Бұл жолы жұмған аузын ашпады. Пышақпен кескендей тыйылды да қалды.

	Ерзақ нотаны ойланып көшіріп жазып, фортепианода ойнап тексеріп көріп, ертең келуге уәде етіп үйіне кетті.

	Ерзақ үйіне келгенде жазу үстелі үстінде жатқан бір парақ қағазды көрді. Оны алып оқып еді, арасынан бір пропускі қағаз жерге түсіп кетті. Оны іліп алды да, хат-қағазды шүйіліп оқып шықты. Мұнда түнгі сағат дәл 11.00-де ГПУ үйіндегі 17-ші бөлмеге келуі бұйырылған. Ал, пропуск сол үйге кіру рұқсаты екен.

	Ерзақ дал. Неге шақырды? Нені сұрайды? Анау Әміренің үйінен жылысып кеткен екі «тобылғы торы» адамды есіне алды. Бұлар кім? Әміре жұбайының «әлгілер – ГПУ адамдары» дегені есіне түсті. Ауру адамның үйінде олардың несі бар? Мүмкін көңілін сұрай келген болар. Әміре бүкіл елдің әйгілі де ардақты әншісі ғой. Иә, солай болар! Япыр-ау, ГПУ адамдары сондай ілтипатты, қамқор болғаны ма, тегі!

	Ерзақтың қолқа жүрегінде әлдене кілкігендей боп түйіліңкіреді. Нотаға ән әуенін түсіре алмаған сәтте осылай болатын әдеті бар еді. Әміре әндерінің жоғарғы және төменгі реестрін қарап шықты. Бәрі де дұрыс тәрізді. Нотаны қолымен аялап, стол үстіне қойды да, қайтадан ойға шомды. Енді ГПУ жайындағы ой-сана мұны билеп алды. Еріксіз орнынан тұрды. Үй ішінде әрі-бері жүрді. Даладан әйелі кіріп, қасына келгенін білмей қалыпты.

	- Стол үстіндегі қағазды оқыдың ба? Бір жас қазақ жігіті әкеп тастап кетті. Міндетті түрде келсін, бір жай шаруа бар дейді.

	Жай шаруа.... ГПУ.... Өмірде есігін ашып көрмеген мекемесі. Жалпы осы мекеме не істейді өзі? Аңырып, дегбірі қашқан Ерзақ сергиін деген оймен далаға шықты. Жоқ. Шырмаған ой еңсере берді. Айтқан уақытқа дейін әлі 5-6 сағат бар. Күнде осы уақытта бірер сағат көз шырымын алып, түнде жұмыс істеуші еді. Енді ол жоқ. «ГПУ-де не сұрайды, не деп жауап беру керек?». Міне, соңынан шудай сүйретіліп көзге «көрініп» ілескен бұлдыр үрей осы....

	Фортепианоға Әміренің әндерінойнапкөрді, тәуір, біркелкі шыққан тәрізді. Салыстыру үшін Әміренің бұрынғы жазып алынған «Ағашаяқ», «Смет», «Жалғыз арша» әндерін ойнап байқады. Ойланды. Манағы «Қор болды жаным», «Біреуден біреу артылса» әндерінің төменгі реестрінде сәл босаңдау леп лып ете түсті. Жоқ. Әміреде мұндай кілт-мілт болмаушы еді ғой. Оның әні кездікпен тіліп алған үлгідей біркелкі болады, жеңіл де желпінді, үйірімді-тін. Науқасының салдары, табы болар, ол Әміренің әлгі әндерін қайта ойнады. Ән әуенді, Әміренікі. Көңілі жай тапқандай болды.

	Түн. ГПУ ғимаратына жақындап келеді. Ерзақтың ойы онға, саны санға бөлінген, құлазыған, меңіреу-мылқау, бос, кеуек. Ғимаратқа жақындай бергенде қарсы алдынан бір жас жігіт қылт етіп шыға келді.

	– Сіз азамат Ерзақпысыз?

	– Иә.

	Рұқсат қағазды алып, ғимараттың оң жағынан сол жағына қарай ертіп барды. Сұрықсыздау, елеусіз бірінші қабаттағы есікті ашып кіргізді де, тағы бір адам қосылып, екеуі екі жағынан тұра қалып ертіп, екінші қабатқа көтерілді. Осы қабаттағы тар дәліздің ең түкпіріндегі 17 санды бөлмеге алып барып енгізді де, өздері кірмей, әрі ләм-лим демей тайып тұрды. Кейінгі қосылғаны таңертеңгі «тобылғы торы» болатын.

	Бөлме іші тым-тырыс. Жалғыз кісі, тегі бағанағы Әміреден шыққан адам болса керек. Ерзақ түстеп қалмаған еді. Ол стол басында отыр. Ту сыртында керегеде бір портрет. Ежов болар, білем. Ала-көлеңке. Әлден уақытта барып:

	– Отырыңыз, - деді түксие. Танысу, жылы ишарат білдіру деген жоқ. Тағы бір кішкене шамды жағып, бөлменің ішін сәл жарықтау ете түсті. Бірақ, бұдан бөлме ішіне жылы леп, көңілді рең енбеді. Ол тағы да алдында жатқан қағаздарға шұқшияды. Тіпті Ерзаққа қарайтын да, елейтін де емес.

	«Отыра бер, отыра бер, менің сенде, сенің менде ешқандай ісіміз жоқ» дегендей сыңай аңғарылады. Әлден уақытта барып, қағазын жинады да, стол жәшігіне салып, одан бір- екі парақ ақ қағаз алды: алдына жайлап қойды. Аты-жөнін сұрады. Жазды.

	– Сіз Әміре әншіні қашаннан білесіз?

	Сұрақ төбеден түскендей болды. Бірақ жауабы дайын еді.

	– Өзіңіз біліп отырсыз. Мен – радиостудияда музыка бөлімінің меңгерушісімін. Ал, Әміре – әлемге әйгілі әнші, білмеске менің лажым жоқ, – деп Ерзақ тоқтап қалды.

	– Ол 1925 жылы Парижде, 1927 жылы Майнадағы Франкфуртте даусын сатқан, патриоттығынан айырылған. Германия, Франция буржуазиясының құлы, мұны да білесіз ғой.

	Сол үшін де қазір, осы жақында оған республика халық әртісі деген атақтың берілмей қойғанын да білетін боларсыз....

	Ерзақ тілі күрмеліп, не айтарын білмей қалды. Отағасы тағы да бір шамды жақты. Бөлме іші жарқырап кетті. Ол енді Ерзаққа шұқшиып тесіле қарады. Көзқарасында ауыр зіл, мұқатқандай рең білінеді.

	– Иә, сіз бәрін білесіз, бірақ хабарламағансыз, жасырғансыз, - деп зіл тастап барып тынды.

	– Музыка әлемінде даусын, әнін нотаға жаздырған өнер адамының бәріне сыйақы төлейді, қай елде болсын...

	Ерзаққа ойын түгел айтқызбай, ол бөліп жіберді кес- кестеп.

	– Жо-оқ. Сіздің түсінгіңіз келмей отыр, турасын айтыңыз, бұл арада бұлтақтауға болмайды. Ол сатылған, даусын сатқан шет елге. Партия орындары мұны бізден бұрын ертерек аңғарған. Шыныңызды айтыңыз, білуге тиіссіз. Сізді осында шақырған себебіміз – ақиқатына жету. Анау атақ бермеуінің ең басты себебі – осы. Дұрыс емес пе?

	– Бүгін мен оның аузынан екі әнді жазып алдым, қарадай, оны әлі редакциялаймын. Ал, тегі қазақ халық әншілері менің пайымдауымша, әнін жаздырғанын мақтан етеді, соған мәз.

	Тегі халық әншілері өз халқының мінез-құлқындай сауда- саттықты жеңсік етпейді....

	– Иә, иә, – деп отағасы ойын бітіртпеді, - біздің айтып отырғанымыз сол ғой, өзінің патриот әріптестеріндей болмай, ол шет елге сатылған. Сатқын.....

	Отағасы үш шамның біреуін сөндірді. Бөлме іші сәл алакөлеңке бола түсті. Уақыт түн ортасына қарай ауысты. Ал, анау сықпыртып жазып отыр. Толық үш бетті жазып бітіріп, төртінші бетке ауысты да, орта шеніне барғанда тоқтады. Тырп етпей, жансыз мүсін болып отырған Ерзаққа қарады.

	– Сіз ақылды адамсыз, осы арада болған әңгімені тірі жанға айтпаңыз. Мына жазбаларды оқыңыз да аяғына растап қол қойыңыз, бүгін оның сәл тәуір болғанын аңдып жүріп сұрақ алдық. Міне, қол қойып берген жауабы.

	Ол үшін жарым бет жазбаға қосып, Әміренің қол қойған жауабын «таныс» деген ишаратпен Ерзаққа ұсынды.

	Ерзақ түгелдей оқып шығып, отағасының қол қой деген жеріне қолын қойды, растап, пәлен дерлік ештеңе көрінбейді, отағасы үшінші шамды жақты. Ол енді Ерзаққа тіктеп көз жүгіртті. Ерзақ та батыл қарады. Бұл да тобылғы торы жігіт екен, өзі жас, бет-әлпетін мықтап есіне түйді.

	– Сіз, – деді бір кезде, - ақылды адамсыз, мамансыз, бізге көмектесуіңіз керек. Әміре – шет елдің агенті. Соны қадағалап, барлық іс-әрекетін жіпке тізіп, бізге, органға, дәл маған хабар етіңіз. Ол сауыққанда, біз оны мықтап қолға аламыз. Бізде ісі бар. Біздің бұл кездесуіміз жайында тірі жанға тіс жарып, ләм демеңіз. Олай ете қалсаңыз, жауапқа тартыласыз, қол қойдыңыз ғой. Іске сәт, кірісіңіз. Кездесіп тұрамыз. Хабар менен....

	Осы сәтте аңдып тұрғандай бір жігіт (құдай-ау, бұ да тобылғы торы) жып етіп кірді. Оны ертіп ала жөнелді. Артына қарамады, қарағысы да келмеді.

	Тобылғы торы жігіт рұқсат қағазды алды да, оны сыртқа шығарып, үн-түнсіз біраз жерге барды да, сонан соң кілт бұрылып қайтып кетті....

	Түн ортасынан ауған. Аспанда жартыкеш Ай. Ерзақтың

	көңілі де жартыкеш. Кімге не дерін білмейді. Тынық көшеде аяғын сүйрете басқаны естіледі, тік иығы түсіп кеткен, мұны көріп тұрған ешкім жоқ, өзі де білмейді. Ол енді Әміреден қашқақтауға тиіс, үйіне сүмірейіп, еңсесі түсіп келе жатыр...

	келе жатыр.....

	Ерзақ ОГПУ үйінен түн жамылып түнеріп сүйретіліп қайтқаннан кейін бір жұма өтпей жатып, әйгілі әнші Әміре... дүниеден көшті.

	Ақ кебінін киіп оң жақта жатқан Әміренің жүзі шырайлы еді. Әнеукүнгі «Қор болды жаным», «Біреуден біреу артылса» әндерін жаздырғандағыдай тоқ көңіл, ризалық қалпында болатын.

	Әмірені жерлеуге өз халқы, өрен жұрты көп жиылды. Осы жұрттың арасында көзге шыққан сүйелдей бір ОГПУ полковнигі жүрді. Бір әлім шақта Ерзақ онымен ұшырасып қалды. Көз қыры шалыса кетті. Сол ОГПУ үйінде өзінен сұрақ алған қасірет. Оның қиастаған күлгін жанары. «Тұра тұр, бәлем, сені ме?!» дегендей болды. Ерзақ жалт беріп бұрылып кетті. Әміре жерленді. О дүниеге кетті. Жиналған жұрт тарады. Оның басында айтылған, күңіренген, зарланған, асқақ Әміре әндері де төрт құбылаға, тау, тас арасына, байтақ сахара төсіне, елге қайтып тарап бара жатты.

	Осы кезде манағы ОГПУ полковнигі жалғыз оқшау тұрды, оған тараған жұрт та, самғаған ән де қарамады, елемеді.

	....ОГПУ тарапынан жасалған «қамқорлықтың» арқасында Әміре оқшау қорымның түкпіріндегі бір шетке жерленген еді. Тобылғы торы полковник оның зираты басына келгіштеп жүрді. Ал, басқа келетін туған-туыстарын, Әміренің сыйластарын ол қақпалады, сырғытты, келтірмеді....

	Бірде композитор Ерзақ Әміре қабірінің басына келді. Ойы басына белгі қойылған ба, жоқ па, соны білу еді. Аяқ астынан шыға келген тобылғы торы:

	– Сіз мұнда неғып жүрсіз, Әміренің басына келушілерді қоғамдап жүрген жоқсыз ба?- деп тіке сұрады. Сыңайы әлденені тексергісі келгендей, суыт. Тура қарамайды, бірақ түксиеді.

	– Беті түсіп, шөгіңкіреп кеткен бе? – деп сұрағына жауап бергендей боп аңырды Ерзақ.

	Шынында да бір түрлі қабір үйіндісі зорланып жапырылғандай, жайылыңқыраған-ды...

	Тобылғы торы ләм демеді. Ерзақ та қабірді бір-екі айналып, көріп, байқап, сырғып кете барды. Ауыр ой биледі Ерзақты: бұл немене? Қабірді күтіп жүр ме? Жо-оқ! Мыжырайған, берекесі кете бастаған, оны күтсе, жан-жағын жиыңқырамас па еді?! Құдайға шүкір, бір тал отырғызса, ертең екі тал болады... Жо-оқ, ондай түр көрінбейді. Әкеу, осы қабір топырағы суымай жатып құрып бара жатқаны несі?

	Ерзақ қорым алдында күзетшілерге жолықты.

	– Сізді де, немене, сырғытып жіберді ме? – еді ол. Кімнің олай етіп жүргенін бірден іші біле қойған Ерзақ тура тартып сұрады.

	– Әйтеуір, келген жұртты жуытпайды. Қазір келуші де бітті. Өзі тіс жарып жауап қатпайды. Ал, топырағы өзінен- өзі шашылып жермен-жексен болып барады.

	Ерзақ үйіне қайтты.

	– Япыр-ай! ГПУ оған о дүниеде де тыным бермей жүр ме?

	– деген ой оны дендеп сала берді.

	(«Жас алаш». 1993 ж. 6 аyпан.)





	Сәду МАШАҚОВ



	Ә М І Р Е

	(поэма) Кірісу

	Әлдилеп ән көңілді тербетеді,

	Қияға қиялыңды өрлетеді.

	Елестеп өткен заман, мұң мен шаттық,

	Шарықтап әлде қайда ой кетеді.



	Туған жер ән ләззатын бойға жайса,

	Тұрармын әсер алмай мен қалайша?

	Тыңдаймын асыл әнді бар ынтамен,

	Сүйемін жан-тәніммен әнді Абайша.



	Жасымда ән, күй еді алданарым,

	Сезбедім қалай қамтып, қармағанын.

	Ойын, той, мәжілісте құлақ тігіп,

	Тыңдадым сан бұлбұлдың салған әнін.



	Кетпейді құлағымнан тым әсем үн,

	Өмірден алған тәтті бір әсерім,

	Үйлесіп әртүрлі әуен мың құбылған

	Сол әнді тыңдаудан еш тынбас едім.



	Ұласып домбыра үні асқақ әнге,

	Шығандап, қанат қағып асқар белге.

	Құлаққа таяп кейде сыр шерткендей,

	Ұқсаған тынысы кең шалқар көлге.



	Бұл әнді тыңдаған көп ел ішінде,

	Құйылып түрлі дыбыс келісімге.

	Жалынды жас жүрегім сусын алып,

	Сүйсінген жорға, жүрдек желісіне.



	Бұл әнге құмар еді Ертіс бойы,

	Қызғанда әрбір үйдің ойын-тойы.

	Қараөткел, Қарқаралы, Баян, Алтай,

	Даланың тау мен тасы, қыр мен ойы.



	Жаңғыртып бұлтты жарып асқақ үні,

	Тілдесіп таудың биік асқар, құзы.

	Парижде топтан озып бәйге алғанда

	Әніне таңырқаған дүние жүзі.



	Көңілі ән салғанда дамылдайтын,

	Үні зор кең аспандай, тарылмайтын.

	Сырнайын қолыңа алып шырқағанда

	Асылдай жанған сайын жалындайтын.



	Тізілген ақ тілдерін сипай басып,

	Ойнатып, он саусағын жорғалатып.

	Көріктей жел үрлеген қарталары

	Шығарған нәзік күйді сорғалатып.



	Алса егер екі шекті домбыраны,

	Қолына тұйғын құстай қондырады.

	Сайратып, билетеді, сөйлетеді,

	Сергітіп құлақ құрышын қандырады.



	Асқақ үн аспандаса асып өрден,

	Шалдар да сексендегі басын жерден, -



	Көтеріп:

	- Уә пәлі-ай, деп қосылатын.

	Қалибек, Жүсіпбек жүр қасына ерген.



	«Аққұм» мен «Қанапия» желдей зулап,

	«Қарға» мен «Қараторғай» көкте шулап.

	Қыз іздеп ұйқы көрмей «Ағашаяқ»

	Құбылған бірде күліп, бірде жылап.



	Арадан ол кеткелі жылдар өтті,

	Әніне талай жанды құмар етті.

	Аңсады халық сүйген бұлбұл үнін

	Шарқ ұрып көп іздеді жер мен көкті.



	Сағынған Әміресін дарқан дала,

	Естіді күйтабақтан даусын жаңа.

	Бұл үнді тыным көрмей іздеп тапты,

	Жайқалған жас жапырақ – Жарқын бала.



	Әннің ол асқан күшті дауылы еді,

	Суарған көңіл бағын жауын еді.

	Тұтанған жүрегімде жыр ұшқыны

	Толғасын ән шебері Әмірені.



	Ертіс аралында



	Ежелден өнерге орда Семей деген,

	Бұрқанған көкейде – жыр, көмейде - өлең.

	Содан ба осы өлкенің өнерпазын

	Арналы ақ Ертіске теңей берем.



	«Күн сайын шілдехана, қонақ пен той,

	Сапырған сары қымыз, сойылған қой...

	- Жақын, таныс, достардың шақыр бәрін,

	Ән салып, ойнап, күліп, жазалық бой!» -



	Деп шалқу қалталыға жарасады,

	Мен кем бе, – деп біреулер таласады.

	Тұрмыстан соққы жеген жарлыларға

	Көру қиын ойын, той тамашаны.



	Қаланың тұрғындары қазақ, ноғай,

	Сауық, сайран құратын жері тоғай.



	Аралға Ертістегі шығу үшін

	Күн бұрын белгілейді уақытты орай.



	Жегеді бірі пар ат, бірі жеке ат,

	Көбінің іздейтіні сән-салтанат.

	Жетерлік: қымыз, шарап, азық алған,

	Аралға жеткенінше қылмай тағат.



	Өзен жазда сұлудай сылаңдайды,

	Кейде түзу, кейде кілт бұраңдайды.

	Жүзген қайық, әр жерде шомылған жұрт

	Су бетінде алыстан қылаңдайды.



	Ертістің сол қабағы, тастақ жары,

	Мүлгіген зәулім терек, жас жалдары.

	Серуендей, демалуға құштарланған

	Ағылып үлкен, кіші, жас пен кәрі.



	Ішінде бар қарты да, баласы да,

	Сіңгендей қалың орман арасына,

	Тоғайда еркін жүріп, бой көтермек,

	Оранып таза, тұнық ауасына.



	Аралға тұс-тұсынан келген жиын,

	Байқасаң неше түрлі халық дүйім.

	Баратын қонақ, тойға әдетінше, Киінген қызыл, жасыл сәнді киім.



	Тоғай іші көк майса жайнап тұрған,

	Сыңсыған қалың ағаш бойлап тұрған.

	Бір жерден қазан асып, шәй қайнатып,

	Біреулер өлең айтып, жыр жырлаған.



	Татарлар думандатқан тартып гармонь,

	Қазақтар домбырасын қосып әнмен.

	Қыз, жігіт би билеген қолтықтасып,

	Суарып көңіл гүлін серуендеумен.



	Аз емес суда қауіп біледі де,

	Дәл қазір бөгет жоқтай жүреріне,

	Сонда да арылмайды үрейлі ойдан

	Ертістің тоқтағанша жиегіне.



	Жағаға тоқтаған соң ағаш қайық,

	Арқанды лақтырды да құлаш жайып,

	Бір жігіт дереу тартып алға қарай,

	Байлады кетпесін деп кейін тайып.



	Жағаға түсіп жатыр жапырласып,

	Тоғайға енгенінше асып, сасып.

	Бөлініп әрбір тұсқа жөнелді олар

	Өзді-өзі әзілдесіп, сұхбаттасып.



	Көтеріп азық-түлік, түйген затын,

	Ішіне кірді барып самал бақтың.

	Сонырқап көгал жерді таңдап жүріп,

	Түбінен орын алған бір ағаштың.



	Қайықтан үшеу түсті өте бапты,

	Жай басып аяқтарын келе жатты.

	Ақ костюм, ақ қалпақты, ақ шатырлы

	Шеткінің сәнді көркі көзді тартты.



	Бұл адам жазық маңдай, ерні салпы,

	Орта бойлы, жұп-жұмыр тұрған қалпы.

	Жүзі жарқын, жүрісі өте ширақ,

	Өзіне бір көрген жан болар тәнті.



	Бұл кім еді, ашқан жұрт құшақ, қойын,

	Бұл Әміре – бұлбұлы қыр мен ойдың.

	Жүрген жері өлең, жыр, шырқалған ән,

	Қызығы, қызыл гүлі мәжіліс, тойдың.



	От жаққан тоғай іші көкшіл тұман,

	Жиекте бір топ адам сейіл құрған.

	Анау жиын бас қосқан қазақ, татар,

	Жыр жырлап, гармонь тартқан, мәжіліс қылған.



	Бұл жерде отырғандар ойнап, күліп,

	Қарай қалды жиекке мойын бұрып.

	- Әнекей, әнші Әміре келеді, – деп,

	Әр жерден хабар берген дауыс шығып.



	Алыстан шоғырланған көріп топты,

	Асықпай Әміре де келіп жетті.



	Кәрі, жас аралдағы жүгірісіп,

	Топырлап тоғай ішін өріп кетті.



	Қалың жұрт қақ жарылып жолын берді,

	Қағылып төрдегілер орын берді.

	Әміренің келгеніне бұл ортаға

	Шаттанып мәжіліс халқы көңілденді...

	*** Мен сонда көріп едім ән иесін,

	Әмірені сөзі балдай жан иесін,

	Аңғарып бір көргеннен сергек ақыл,

	Адамның сезген ішкі дүниесін.



	Әншіні көрдім жүйрік тұмарланған,

	Естуге әнін әркім құмарланған.

	Кетпейді көкейімнен салған әні,

	Сол үшін жүрегімнен жыр арнағам...

	*** Жамырап амандасты жұрттың бәрі,

	– Қош келдің, Әміре аға, шық жоғары...

	Деп құшақтап бір досы кетті тасып,

	Жүзінен байқалғандай сағынғаны.



	Денің сау амансың ба, Әміре жан,

	Көрген соң қуанышқа көңіл толған.

	– Әміре келді, тыңдаймыз әнін, – дескен

	У-шуға жаңғырықты бүкіл орман.



	Әміре сәлемдесіп өз жөнімен,

	Кейбірін шырамытты тек өңінен.

	Алдағы қымыз құйған кеселерін

	Ұсынды Әміреге кезегімен.



	Қызба сөз, даурыққан әзіл, қалжың.

	Ақ жеңгей қымыз сатқан жүзі балғын.

	Әміремен есендесті күлім қағып,

	Дегендей: «мен де саған құмар жаным».



	Әміре ризалықпен басын иіп,

	Қайтарды кеселерін ауыз тиіп.



	Аққұба әйел алдына әкеп қойды,

	Кесемен өзіне арнап қымыз құйып.



	Көз қырын тастап Әміре қалың топқа,

	Аз емес, көріп отыр, таныс, дос та,

	Бірі әнші, бірі жыршы, домбырашы,

	Гармоншы бас құрапты ойда жоқта.



	Кездесіп осылармен мәжіліс, тойда,

	Кімде, қандай өнер бар сақтап ойға –

	Олар әнді үйренсе Әміреден,

	Бұлардан да Әміреге тиген пайда.



	Асыл өнер барлығын табыстырып,

	Табыстырып, жүретін жарыстырып.

	Осындағы бас қосқан өнерпаздың

	Өтейік кейбіреуін таныстырып:



	М а й р а



	Таралған Керекулік аты Майра,

	Тоқтаусыз ән шырқаған осындайда.

	Қолына сырнай алса деп шырқайтын:

	– «Отыз тіс, көмекейде тілім сайра!».



	Майраның жүрген жері, базар-думан,

	Ол емес: атақ іздеп, ақша қуған.

	Күндіз-түн ән салудан жалықпайтын,

	Бұлбұлы өз халқының асыл туған.



	Әміре жақсы білген оның жайын,

	Өткізген талай тойды бірге дәйім.

	Ән салса, бірі бастап, бірі қостап,

	Қыздырған той қызығын одан сайын.



	М ә у л і к е й



	Өлең, жыр халық көңілін жүдетпейді,

	Сол үшін жыршы, ақынды құрметтейді.

	Жанынан жыр суырып, ағызатын,

	Кім білмес асқан жыршы Мәулікейді.



	Мәулікей қашан болса жиын сәні,

	Ол айтса сөзге құлақ түрер бәрі.

	Термелеп бастар жырды қоңыр үнмен,

	Лебізі жанға жылы, терең мәні.



	Б о р а н б а й



	Ел қанық оның-дағы есіміне,

	Жетімдік тырнақ салып бесігіне,

	Жас күннен жалға жүріп, тамақ іздеп,

	Телмірді асы бардың есігінде...



	Тағдырдың сол сынына мойымастан,

	Өнер іздеп құлшынған ойы бастан.

	Боранбай сырнайшы боп содан бері,

	Қалмайтын құтты қонақ, ойын, астан...

	***

	... Татар жігіт төрдегі толық, семіз,

	Аты – Ақат, ақылы мен қайраты егіз.

	Тіл қатты Әміреге жылы жүзбен

	– Тілегім бар, айтайын, рұқсат деңіз.

	Атыңызға құмартып келген едік,

	Естуге әсем ән мен тәтті лебіз...



	Бастады Әміре де жалынды әнді,

	Сүйсініп тыңдаған жан жадырады.

	Сырнайға қосылған ән тынған кезде

	Қолына алды сырлы домбыраны.



	Асау ән аспан өрлеп, бұлтқа шықты,

	Айғайға орман іші жаңғырықты.

	Әсем әуен бойды алып, елжіретіп,

	Мәжіліске әкелгендей бар қызықты.



	Ән, жырмен дауылдасып, мәжіліс қызып,

	Шаттықтың дариясына еркін жүзіп –

	Отырған дарқан топқа бір тентек кеп

	Жіберді мәжілістің шырқын бұзып.



	Сол тентек беті бұжыр, түсі суық,

	Төрдегі дембелшеге таяп жуық:



	– Мені ешкім елеген жоқ, - деп кіжінді –

	Көрмедім мұндай қорлық өзім туып.



	Мына мен жиын-тойды көргем талай,

	Шыдайын бұл қорлыққа енді қалай.

	Менің әкем атақты Семей байы,

	Басынып кетіпсіңдер өңкей малай...



	Мұндайда ашу кернеп, қызады қан,

	Шыдамай жәбір сөзге ызаланған –

	Орнынан ұшып тұрып балуан – Ақат:

	– Кет, – деді – жаның барда бұл арадан.



	– Кетпеймін, сөйлеме сен, босқа тантып, -

	Деді де кірді ортаға баса тарпып.

	Ашулы Ақат сотқардың оң жағынан

	Жіберді шапалақпен тартып-тартып.



	Осыны күтіп тұрған сотқар дүлей,

	Жұмсады жұдырығын үдей-үдей.

	Сатыр-сұтыр төбелес, шаң-шұң айғай

	Жиын, топ болып кетті алай-түлей.



	Әміре көрген мұндай лаң жайды,

	Ұрыс, жанжал бар жерде тұра алмайды.

	Топ ішінен тезірек аулақ шығып,

	Кетуге басқа жаққа ыңғайланды.



	Аралда аз жүрген жоқ жолдас, таныс,

	Әмірені құрметтейді жақын, алыс.

	Бұрылып Ертіс жаққа кетпек еді,

	Естілді: Әміре аға, – деген дауыс.



	Ұзын бойлы, жирен мұрт жасөспірім,

	Сәлем беріп, Әміреге айтты сырын:

	– Төлеу аға жіберді сізді әкел, – деп

	Аралдың сүзіп өттім ойын, қырын.



	Төлеу – ол бір жұмысшы Затондағы,

	Өзі жомарт, ер жігіт қатардағы.

	Еңбектен қолы боста ермегі ән, күй,

	Өмірдің – мұны үйреткен қатал заңы.



	Әміренің көңілдес, досы қимас,

	Ақ жарқын, адал жолдас, жақын сыйлас.

	Көңіл қалмай бірге өскен тату, құрбы

	Ол шақырса бармауы – салтқа қиғаш.



	Жеделдеп күткен жұртқа қадам басты,

	Көрген жерде шұрқырап амандасты.

	Жайдары, жүздерінде күлкі, шаттық,

	Қуанып, отырған жұрт судай тасты.



	Байсалды сөйлеп кетті досы Төлеу:

	– Сен бір жан ортамызда дарқан, медеу.

	Үніңді естімекші мынау жұртың,

	Өнерің – жабырқаған жанға демеу.



	Аман бол, халқың үшін, заман үшін,

	Өнермен бақытыңды табарың шын.

	Кедейлерге үкімет өзі қамқор,

	Өсірмек талаптысын, бағалысын...



	Соны айтып құшақтады сүйіп досын,

	Бұл қашанғы әдеті, емес тосын.

	Ұстатты қолға сырлы домбыраны

	Азырақ көтермекке көңіл хошын.



	Қолына тиюі мұң домбыраның,

	Ырғағы зулап өтті әрбір әннің.

	Әсерлі асқақ үнмен кетті бастап

	«Сырымбет» дейтін әнін сері Ақанның.



	Бұдан соң басты сүйген «Қарғасына»,

	Толқыған еркелік наз арнасында.

	«Аққұм» мен «Қанапия», «Жамбас сипар»,

	Асыл ән бір-біріне жалғасуда.



	Ән саулап құйылғандай бұлағынан,

	Әсем саз кетпей қойып құлағынан:

	– Бәрекелді, көп жаса, десіп жатыр,

	Тыңдағандар шыққандай құмарынан...



	Шілдехана



	Ертістің сол қапталын паналаған,

	Аласа, шағын үйлер жағалаған.

	Иесі ол үйлердің кедей, кепшік,

	Мұқтаждық, ауыр бейнет қамалаған.



	Әне тұр – Қашаубайдың мекен үйі,

	Сыртынан байқалғандай мүшкіл күйі.

	Күн көрген қайық есіп, жалданумен,

	Өмірден әзірге сол алған сыйы.



	Нәсібін тағдыр берген үзіп жейді,

	Аз берді, тарығып, күйінбейді.

	Кішкене үйдің есігі жиі ашылып,

	Келіп, кетер адамы үзілмейді.



	Қашаубай кетеді ерте Ертіс жаққа,

	Ойы жоқ ақша жинап байымаққа.

	Асырап үйдің ішін, тамақ тауып,

	Шығынын күн сайынғы айырмаққа.



	Жоқтықтың жан болса да күйін кешкен,

	Қонақпен ажарланған үйі кешке,

	Ұлы бар Қашаубайдың Әміредей,

	Жасынан ән салуды сүйіп өскен.



	Қашаубай ерік берген баласына,

	Жұмыс қыл, мейлі тойға барасың ба.

	Дейтұғын – ел жек көрер бұзық болма,

	Дұшпанның душар етпе табасына!



	– Ойнап, күл орныңменен, өнер үйрен,

	Ұрыдан, тентек жаннан мүлде жирен.

	Барға риза болайық, ден сау болсын,

	Күн көріп адал еңбек, маңдай термен.



	Әкеңнің сөзіне ол құлақ қойған,

	Шығармай бұл ақылды ешбір ойдан,

	Тырбанып жұмыс істеп, қолы боста

	Қалмайды шілдехана, ойын, тойдан.



	Қалада той, думансыз күн өтпейді,

	Ойын, күлкі көңілді жүдетпейді.

	Осындай шілдехана, той, мәжіліске

	Шақырып Әмірені құрметтейді.



	Шақырса ондай жерден тартынбайды,

	Құмары әнге деген таусылмайды.

	Бәйгеге баптап қойған сәйгүліктей,

	Қанша шапса босаңсып, алқынбайды.



	Жұмыстан қайтса үйге кешке қарай,

	Үйінде таныс біреу қалбалақтай,

	Сәлем беріп Әміреге білдіреді:

	Шақырып келгендігін әдейі арнай.



	Бүгін де келуші бар сезіп, білді,

	Соны ойлап, тездеп басып үйге кірді.

	Әміреге сәлем берді ұшып тұрып,

	Қарасұр арық жігіт майда тілді.



	Жуықтап тигізгендей төске төсін,

	Айтып тұр Әміреге әңгімесін:

	– Жеңгеміз Оспан – ағай үйіндегі

	Ұл тапты қуандырып құрбы, досын.



	Сол үйде бүгін үлкен шілдехана,

	Бой жазбақ ойнап, күліп қыз, бозбала.

	Сол тойға ең құрметті қонақ бол, – деп,

	Сізге арнап жегіп келдім ат пен шана.



	– Құп, – деді.

	Жуынып тез, киді киім.

	Түн аяз сақтанбаса - өте қиын.

	Отырды көрпе үстіне шанадағы

	Зырғып шана жөнелді желдей құйын.



	Тынымдап Ертіс жатыр қар астында,

	Келеді шана зырғып жар астында.

	Көрінді алдында, әне, Үлкен Семей

	Кешке қарай тұрғандай қарап қырға.



	Сырғанап мұз үстінде біраз жүрді,

	Жиекті өрлей, қалаға келіп кірді.



	Қар тапталған көшемен жүйткіп шана,

	Ат басын көк шатырлы үйге бұрды.



	Үлкен үй, есігі көп, төрт-бес бөлме,

	Жайылған киіз, көрпе есік, төрге.

	Қымбатты түрлі жиһаз үй ішінде

	Байқалған әл-ауқаты бір көргенде.



	Жирен мұрт, шегір көзді, асқары Оспан,

	Осы үйдің қожасы сол қонақ тосқан.

	Саудамен көзге түсіп, тұтқындалып,

	Неше рет аман қалған оқ пен оттан.



	Қалмады істемеген кәсібі оның,

	Не түрлі қатер төніп басына оның –

	Тұрғанда бар пәледен құтылатын,

	Айласы басқалардан асып оның.



	Қырыққа жасы толды биыл ғана,

	Көнген ол ауырға да, қиынға да

	Тастаған бірнеше әйел бала таппай,

	Сұлу жары Жәмилә жиырмада.



	Сол Жәмилә ұл тапқан ақ сазандай,

	Қалар ма сол қызыққа барды салмай.

	Шілдехана кешіне бұл үйдегі

	Келмекші таныс, жақын бірі қалмай.



	Біртіндеп арта түсті абыр-дүбір,

	Ұлғайып сөз бен күлкі, қимыл, қыбыр.

	Келген жан бөлмелерді кернеп кетті,

	Біреу тұр наразы боп сөйлеп қыңыр.



	Тұрғандар төргі жаққа көңілі ауып,

	Жайласты әр бөлмеге орын тауып.

	Орнынан тұрып біреу хабарлады:

	– Ал, енді бастаймыз, – деп – ойын-сауық!



	Басылып айғай, дауыс шуылдаған,

	Естілді домбыра үні дыңылдаған.

	Жаңғырып әзілдескен күлкілері,

	Біреулер сыр айтысып, сыбырлаған.



	Аласа, қара торы қатып, сенген,

	Танитын үлкен, кіші мұнда келген,

	Қаладағы гармоншы, аты – Сұлтан

	Ұстатты қолына оның қара гармонь.



	Жұрт біледі әкесі Ұлтарақты,

	Балташы еді, үй борап, ағаш шапты.

	Сұлтан – оның кіші ұлы, жас кезінен

	Ән салып, домбыра ұстап, гармонь тартты.



	Міне, ол гармонь бауын іліп алып,

	Жөнелді дуылдатып желдей ағып.

	Құбылтты неше түрлі сазды әуенді,

	Жіңішке саусақтары маймаң қағып.



	Қаланы мекендеген қазақ бұрын,

	Қолдаған татар салтын, күй мен жырын,

	Осындай той, жиында гармонь тартып,

	Жырлаудың оғаштығы болмайтұғын.



	Манағы басқарушы топты барлай,

	Сөйледі жиылғанға сөзін арнай.

	– Бастайық: ойын, сауық, өлең, жырды,

	Бір лебіз естіртсе екен Әміре ағай!



	Гармонын ойнақтатып, тартқан сырлап,

	Жырларын гармоншының бір аз тыңдап...

	Әміре гармоньға еріп үн шығарып,

	Күйіне «Бала мискин» кетті жырлап...



	Жөнелді жырды жалғап Сапарғали,

	Жыршы емес еленбейтін қатардағы.

	Жиын тойдан қалмайды жұртқа таныс

	Талай жыл Сапаш жыршы атанғалы.



	Бұдан соң жырға басып Хамит кетті,

	Ұзамай Ырысбекке кезек жетті.

	Кезектесіп қосылып сырнайшыға,

	Жыр жырлаумен бірталай уақыт өтті.



	Сол кезде кірді біреу есік ашып,

	Қолына домбыра ұстап, асып-сасып.



	– Ал, енді домбыраға кезек келді,

	Өзгесін тоқтат, – десті жамырасып.



	Дегендей: өкпелеттің әнді неге?

	Ұстатты домбыраны Әміреге.

	Қолына тиюі-ақ мұң кетті сайрап,

	Сілкініп, асыр-сала, тебірене.



	Қолына қандай аспап берсе егер,

	Сөйлетіп, ойнатуға өте шебер.

	Құлақты сүйсіндіріп майда үні,

	Естігенде ой кезіп, қиял өрер.



	Ән құмар халық отыр әрең төзіп,

	Біледі әнші жоғын бұдан озық.

	Тәтті әнді сусағанын бұл қауымның,

	Әміре отыр байқап, іштен сезіп.



	Көтерді ащы айғаймен әннің басын,

	Аударып, жиын-топтың ықыласын.

	Мұңды үннен сыр шерткендей сүйген жарға,

	Білдіріп ерке назын, көңіл нәшін.



	Құбылтып, қоңырлатып «Қарға» әнін,

	Білдіріп сүйген жарға арнағанын.

	Жүрегін балғын жастың елжіретті,

	Әдемі ән ардақтаған асыл жарын.



	«Екі жирен» желгендей шұлғып басын,

	Бір әуен шықты сырлы, әрі басым.

	«Жүрмісің, аман-есен Бибінұрым»,

	Деп шырқап, әннің созды қайырмасын.



	Жалғасты «Сырымбет» пен «Ғазиз» әні,

	Мәжіліс қыза түсті одан әрі.

	Нәрлі әнге құмар жүрек сусындады,

	Бойдағы тарқағандай армандары.



	Ән бітсе, жаңа бір ән туып тұрды.

	Шөл қанбай айтқан сайын құнықтырды,

	У-шусыз, тым-тырыс боп, ұйып халық,

	Ән билеп бар дүниені ұмыттырды.



	Жұрт тыныш, ән кеулеген жүрек төрін,

	Бой балқып, босатқандай іштен шерін.

	Әміре домбырасын сүйеп қойып,

	Сыпырды орамалмен маңдай терін.



	Төрдегі қою шашты қара торы,

	Өткір көз, келбетінде мейірім толы.

	Мұртты адам Әміреге көңілі ауып,

	Шақырды орын беріп қасына оны.



	Манадан тыңдаған ол Әміре әнін,

	Сұрады көңіл-күйін, тұрмыс халін.

	Зиялы, сегіз қырлы, өнерлі адам,

	Танылған аты көпке Жұмат Шанин.



	– Жұмат деген білімді, өнерлі адам,

	Дегенді күнде естиді бұл қаладан.

	Қазір ол үлкен қызмет атқарып жүр,

	Сонда да өнер, әнге көңілі-алаң.



	Мейлі, қайда жүрсе де Жұмат өзі,

	Өнерліні аңдиды екі көзі.

	Ақын, жыршы, музыкант, әнші, күйші

	Кездескенде ағылар шырын сөзі.



	Бағалап Әміренің ән өнерін,

	Көргендей келер шақтың төбелерін,

	Айтты заман өнерге жол ашқанын,

	Озық елге қазақ та теңелерін...



	Жұмат айтты:

	– Кешегі Ақан, Біржан,

	Арқаның бұлбұлдары асыл туған.

	Өнерін өрістетер сүйеу болмай,

	Ой, арман жол таба алмай ақыр тынған.



	Қара түн, азап заман ұмытылды,

	Жарқырап еркіндіктің күні туды.

	Сен енді өнеріңді қадірлей біл,

	Білгенге сенің әнің өте құнды.



	Мәжіліс, шілдехана, ойын-тойда,

	Ән салу – ежелгі салт сіңген бойға.



	Мұндайда ән мәнісін білетін аз,

	Көп айтып асыл әннің құнын жойма.



	Әнің бар көпке ұнайтын сынатуға,

	Өрнегі көп мақтауға тұратын да.

	Той-топырда кім білер ән бағасын,

	Сенің орның түбінде театрда.



	Ел болып отау тіккен қазақ елі,

	Гүлденіп, көркеймекші барлық жері.

	Оқу, білім, өнері өрге басып,

	Алынбақ тау, тастағы асыл кені.



	Әнші, күйші, өнерлі жиылатын,

	Театр бар қазақта құрылатын.

	Жасалған тізімі бар өнерпаздың,

	Тізімнің ең басында сенің атың.



	– Ол қашан? – деді Әміре.

	– Биыл күзде.

	Барамыз театрға сіз де, біз де.

	Бойдағы өнер жұмсалсын халық үшін,

	Мұны сен жеңіл-желпі көріп жүрме.



	Әміре жауап қатты, бөгелмей көп,

	– Жатсыну театрды ойымда жоқ.

	Шақырса Қызылорда мен де барам,

	Ол жерде Сіз болсаңыз көңілім тоқ.



	– Әзірше, - деді Жұмат, тәжірибе алып,

	Сахнаға шық, үйренсін халық танып.

	Біраз күнде өзіңе хабар келмек,

	Баруың театрға айдан анық.



	Белгілеп екеуі де ертең кешті,

	«Октябрь» клубында кездеспекші –

	Болды да, сахнаға әзірленбек,

	Қоштасып, уәде байлап, сөзді кесті...



	Сахнада



	Ақырған азулының күні өткендей,

	Түнерген қабақ түйін түн кеткендей.

	 Ашынған кедей, жарлы қару ұстап,

	Тозған, ескі дүниені күйреткендей.



	Көтеріп қызыл туын желбіреткен,

	Айбынды ұраны бар, сөзі де өктем.

	Қалада орнағалы жаңа өкімет,

	Қыс кетіп, құлпырғандай нұрлы көктем.



	Бүгін халық көңілді шаттық күйде,

	Кіргендей бір жылы леп әрбір үйге.

	Еркіндеп, алшаң басқан үлкен, кіші,

	Шарықтап, қанат қаққан ән мен күй де.



	Әміре байқағандай мұның бәрін,

	Көбейді сыйлайтындар оның әнін.

	Көшеде, клубтарда көрді талай,

	Ән салған талапты жас құрбыларын.



	Ойдан, қырдан өнерпаз жосып кетті,

	Ән салып, күй шертуді кәсіп етті.

	Әміре тыңдады алғаш нәзік үнді

	Жұқа ерін, сары бала Жүсіпбекті.



	Тыным көрмей әнге есік ашылғалы,

	Лаулаған от көңілде басылмады.

	Осы еді сахнаға ере шыққан,

	Әнші бала Әміренің қасындағы.



	Ән айтып, сахнада кезектесіп,

	Халық үшін әнін арнап, өмір кешіп.

	Бас қосты әнші Сайын, Темірболат,

	Күн сайын ойын, тойда әзілдесіп.



	Ән мен күй атқан таңға құшақ жайды,

	Тарқады сұм өмірде тартқан қайғы.

	Қалада көрді дүлдүл ән шеберін,

	Ғазизді, Жаяу Мұса, Естайларды.



	Әміре топқа кірді сынап бағын,

	Ынтамен ойға жинап ұнатқанын.

	Үйренді домбыраны, сырнай сырын,

	Үйренді әннің әсем ырғақтарын.



	Қоңыр күздің күнінде бұлтсыз ашық,

	Бір жігіт үйге кірді асып-сасып.

	Бастағы ақ қалпағын қолына алып,

	Әміреге сәлем берді амандасып.



	Үстінде жібек көйлек ашық жаға,

	Аяқта ақ бәтеңке, шалбар қара...

	Бетінде қызыл шырай жылылық мол,

	Әдеппен Әміренің қолын-ала...



	Қыр мұрын, өңі ақсұр, аты Тауман,

	Жасынан өлең, әнге көңілі ауған.

	Жас талап өнерпазды жинап алып,

	Әр жерде басқарып жүр сауық-сайран.



	Бұл жігіт танымал жас осындағы,

	Білімге талаптанған өршіл жаны.

	Арманы: оқу оқып, елге шығып

	Тәрбиелеу қырдағы қыршындарды.



	Ойын, сауық жасауға өте құмар,

	Қызық кештер өткізсе халыққа нұр.

	Халық үшін үлкен жұмыс деп санайды,

	Соны ойлап маңызды іске көңіл бұрар.



	Айтты ол Әміреге өтінішін,

	– Біз ертең өткіземіз сауық кешін.

	Сіздің де жарнамада атыңыз бар,

	Әдейі келіп тұрмын соның үшін.



	Ертең кешкі концертке бәрі дайын,

	Шақырған жарнамалар көше сайын.

	Осы кеште бір-екі ән салсаңыз,

	Көп рахмет айтар едік, ағатайым.



	Бәлсіну тым орынсыз мұндай жерде,

	Әміре уәде берді барар кезге,



	«Ән салған мәнерімді байқатайын –

	Деп түйді – топ алдында түсіп көзге».



	Таң атты, төгіп сәуле күні қырға,

	Мүлгіген зәулім ағаш тынығуда.

	Әміре әзірленіп, домбыра алып,

	Келіп жетті «Октябрь» клубына.



	Клубта халық тығыз дуылдаған,

	Біреулер сәнді киіп қырындаған.

	Келе жатқан көрді де Әмірені

	Кешегі таныс жігіт бұрылды оған.



	Сыртына сахнаның апарды ертіп,

	Тұрғандай қуанғаннан көңілі елтіп.

	– Бастаймыз қазір концерт, - деді ақырын,

	Әзір бол, домбыраңды күйлеп, шертіп.



	Перде ашылды, басылды дабыр, шулар,

	Жас жігіт дидарында шаттық із бар.

	Шықты да жұрт алдына жариялады:

	– Бастаймыз тамашаны тыңдаңыздар!



	Әміре асқан әнші, аты мәлім,

	Қазір ол шырқап бермек «Аққұм» әнін.

	Ықылас қойып тыңдаңдар, тыныш отырып,

	Сақтайық тәртіп бұзбай кештің сәнін.



	Әміре кең маңдайлы иіп басын,

	Ұстаған ән серігі – домбырасын.

	Отырып, жеделдете шертіп, шертіп,

	Қосылды әуелетіп үнін басым.



	Асқақ ән – шығарылған түптен тартып,

	Жоғары бұлттан асып жүрді қалқып.

	Жүректер ән баураған лүпіл қағып,

	Маужырап, тыңдады жұрт бойы балқып.



	Клубты құдіретті үн сілкінткендей,

	Домбыраға ерекше тіл біткендей.

	Тыңдаушы әннің жылы құшағында,

	Тәтті саз қармағына іліккендей.



	Күркіреген күндей нақ,

	Бұлтты жарған жасындай,

	Бойды еріткен үндей нақ,

	Құйылған ән сорғалап,

	Нөсерлетті басылмай.



	Сылдыр қаққан кіршіксіз

	Дауысы мөлдір бұлақтай,

	Жүрісі жолға мүлтіксіз,

	Мейір қанар сусындай,

	Жан тұра алмас құмартпай.



	Ән бітті.

	Дегендей жұрт: тағы да айтшы,

	Зал іші дүрілдеді шулап қатты.

	Әміре қайта шығып көп алдына

	Түрлентіп: «Қанапия», «Сметті» айтты.

	Тыңдаса шын ниетпен тамашалап,

	Әміре әнін көптен қалмас аяп.

	Тұс-тұстан жамыраған шықты дауыс:

	 Сұраймыз, айтсын әнін «Ағашаяқ».



	Жаңғырып Әміренің зор дауысы,

	Тып-тыныш бола қалды залдың іші.

	Тағы да салды айғайға күңірентіп,

	Қыз іздеп аласұрған зарлы кісі.



	Дамыл көрмей қыз үшін қайғы шекті,

	«Қыз қайдалап» біресе жасын төкті.

	Іштегі мұңын айтып, шер тарқатып,

	Соңында жадырады, жайнап кетті.



	Әміре тыңдаушыға ұнап кетті,

	Бір емес он әншіге балап кетті.

	– Шебер әнші, майталман, талмас жүйрік,

	Деген лақап халыққа тарап кетті.



	Тыңдаған Әміре әнін құлақ салып,

	Таңданды өнеріне қайран қалып.

	– Япыр-ай, неткен әсем бұлбұл, - десті,

	Жиналған сауық кешке сыншы халық.



	Гүл беріп құрметтеді сүйген халқы,

	Сыйлайтын өнерліні елдің салты.

	Әсем әнді бағалар заман туып,

	Кеңейіп, арта түсті әнші даңқы...



	Ойласа өткен күнді бойлап терең,

	Әміре үшін ән – қайық, өмір - өзен.

	Жылжып келіп жеткенде отыз жасқа,

	Алдынан шыға келді жаңа кезең.



	Өкінішті – босқа өтті жас талабы,

	Сабақ оқып танымай ақ, қараны.

	Енді бүгін сахнаға әзірленбек,

	Рөлді қалай жаттап ол, атқарады.



	– Тәуекел, тартынбайын қиын істен,

	Жеңейін ауырлықты басқа түскен...

	Деген оймен бойына қайрат жинап,

	Сауықшыл топқа кірді өзін күткен.



	Бұл топта оқығандар: әнші, күйші,

	Кейбірі тақпақ айтқан, кейі биші.

	Пьесаны қоюға әзірленіп,

	Рөл бөліп алып жатыр үлкен, кіші.



	Жинаған өнерпаздың құрап басын,

	Қайырған артқа ұзын, қара шашын.

	Бұл топты Жұмат өзі басқарып жүр,

	Қоймақшы «Еңлік – Кебек» драмасын.



	Шақырып Әмірені жақынырақ,

	Шарттарын сахнаның айтты Жұмат.

	Ойнарсың пьесада қойшы рөлін,

	Ұқыптап, қойшы сөзін жатта бірақ.



	Сахнада қойшы болып көрінерсің,

	Өзіңді қойшымын деп сезінесің.

	Біресе қойды үйіріп, тауға шығып,

	Қыз болып ән шырқайсың, егілесің.



	Біресе ойнап, күліп еріккеннен,

	Шай-шайлап қой, ешкіні өріске өрген.



	Көрген халық қойшы деп нанар болсын,

	Мін таппасын сөзіңнен, жүрісіңнен.



	Әміреге ойда қалар берді сабақ,

	Бұл оған асқан ақыл, қойған талап.

	Оның сөзін бұлжытпай қабыл алып,

	Іске дереу кірісті ойланбай-ақ.



	Қойшылыққа ыңғайлап арнап өзін,

	Оқытып, жаттап алды қойшы сөзін.

	Мінезі құлқын қойшыға үйлестірді,

	Күтіп жүр енді ойынның болар кезін.



	Бір күні көшелерге жарнама іліп,

	Естіді жұрттың көбі құлақ түріп.

	«Октябрь» клубында «Еңлік – Кебек»

	Қойылатын болғанын сұрап біліп...



	Шам сөнді. Клуб іші тынышталды,

	Сахнаның шымылдығын сырып қалды.

	Отырған жұрт жасаулы үй төрінен,

	Күңіренген ақсақалды көзі шалды.



	Аударып келген жанның ілтипатын,

	Сан сурет өмір сырын аңғартатын –

	Өтіп жатыр, Көргендер аяғандай,

	Еңлік пен Кебектің махабатын.



	Шығатын Әміренің кезегі енді,

	Әзір тұр тәуекелге байлап белді.

	Киімі қойшыға сай, қолда таяқ,

	Қой-тасқа өлеңдетіп шыға келді.



	Жүргені, сөйлегені тым ұнамды,

	Еріксіз күлдіргендей көрген жанды.

	Біресе қойшы болып қутың қағып,

	Біресе Еңлік болып әнге салды.



	Қойшының аңғал, құлақ сөзін тыңдай,

	Дуылдап күлді халық ауыз жимай.



	Тырп етпей тыңдады оның салған әнін,

	Әсем үн естімеген бұрын мұндай.



	Көпшілік әнін тыңдап көңілге ұнар,

	Қол соқты қошеметпен тарқап құмар.

	Халыққа сахнада өнер көрсетудің

	Осы еді баспалдағы аттап шығар.



	Жүзінде қуаныш бар бүгін ерен,

	Жұмат келді сахнаға күлімдеген.

	Арқадан Әмірені сипап қолмен,

	Тіл қатты баяу, байсал үніменен:



	– Мен едім Әміре сенен үміт қылған,

	Құламай ең алғашқы өттің сыннан.

	Қадамың құтты болын, ұмтыл алға,

	Жете бер мұратыңа алда тұрған.



	Өр асу, ауыр сыннан мінсіз өткен,

	Құттықтап Әмірені қуанысты.

	Әнші, артист атаққа қолы жеткен,

	Достары, құрбылары қатар өскен.



	Осылай құрметтеді сүйген халқы,

	Сыйлайтын өнерліні елдің салты.

	Ән шырқап, ойын ойнап сахнада,

	Кеңейіп, арта түсті әнші даңқы.



	Достық қyшақ



	Адам дос азаматқа ниеті адал,

	Аямай берер көмек, болып қамал.

	Ондай жанның жасаған жақсылығы,

	Жүректе сақталады жеткенше ажал.



	Ондай жан елемейді ұлтын, затын,

	Оған бірдей көрінер алыс, жақын,

	Бойында бар қасиетін тани білген,

	Кез болғанда суретші, әнші, ақын.



	Сезімтал: өнер жайын, сезгіш, алғыр,

	Жалықпай жинап, соны асқан сан қыр.



	Баулыған әнші, күйші өнерпаздар,

	Мынау сол Затаевич Александр.



	Кең иық, зор денелі, жүзі жарқын,

	Байсалды қозғалысы, сөздері айқын.

	Сол адамның алдында отыр Әміре

	Мезгілде уәделескен қабылдайтын.



	Шай үстінде ашылды талай сырлар,

	Бұл қалада күйші кім, әнші кім бар?

	Әміре білген жайды айтты түгел,

	Адамы кез болған соң сөзін тыңдар.



	Әміре көп отырды әңгімемен,

	Ақтарды бар арманын ішке түйген.

	Тыңдады Затаевич бар ықыласпен,

	Керемет неткен жан деп, мен білмеген.



	Әміре айтып отыр өмір жолын,

	Кедейлік шырмағынан құрып торын.

	Жас күнінде оқудан мақрұм қалып,

	Заманы тұсағанын, байлап қолын.



	Шіркін-ай, тусам еді, осы кезде,

	Көз ашып, хат таныр ем, оқып мен де.

	Жас кезім бейнет, сормен өтті зарлап,

	Сол арман өшпес жара жүрегімде.



	Талаппен әр өнерді ұстадым да,

	Ән салып әр көшенің пұшпағында.

	Бірақ, содан үйренген өнерім аз,

	Болмады сіздей білгір ұстазым да.



	Затаевич айтты оған:

	– күдер үзбе, Мен өзім таңданамын үніңізге.

	Сіз сияқты бұлбұлды көргенім жоқ,

	Әншіні тыңдасам да қырда, түзде.



	Жинадым қазақ әнін мыңнан артық,

	Қазақтың ән қаймағын қалқып, қарпып.



	Ән, күйге неғылған бай тау мен дала,

	Дариядай көз жеткісіз жатқан шалқып.



	Құрманғазы, Тәттімбет, Біржан, Абай,

	Дәулеткерей, Мұхит пен Ақан, Ыбырай.

	Осылардың ән, күйін санап тұрсаң,

	Қазынадай кең далаға жатқан сыймай.



	Әніңді бүгін тағы тыңдап, қанып,

	Отырмын терең, түпсіз ойға қалып.

	Білмеймін: кім болар ең жұрт таңданар,

	Егерде білім жисаң қаруланып.



	Үнің кең: тарылмайсың, қысылмайсың,

	Көпті көрсең қызасың, қымсынбайсың.

	Үніңде жарықшақ жоқ, мөлдір, таза,

	Тыңдаушының жүрегін тылсымдайсың.



	Сахнаға шық, әніңді ағыта бер,

	Өзіңді қалың елге таныта бер.

	Ақша, атаққа құмартпа, өнерге ұмтыл,

	Әншілікті ширатып, дамыта бер.



	Сақтай біл сахнада салмақтылық,

	Әнді де саралап айт, ойластырып.

	Ән қадірін түсірме әр жерде айтып,

	Топырда шулағанға ойнап, күліп.



	– Қазір астанамыз Қызылорда,

	Қазақтың театрын құрмақ сонда.

	Әр жерден өнерпаздар шақырылды,

	Аталған ел ішінде: «Жүйрік», «Жорға».



	Енді соған барарсыз күзге таман,

	Сізді сапар күтіп тұр одан да әрман.

	Парижге жүруіңіз керек сіздің,

	Дұрыс емес бас тартып одан қалған.



	Жүремін бүгін кешке астанаға,

	Айтармын сәлеміңді достарыңа.

	Қош болып тұр, Мәскеуде кездескенше,

	Деді, - таяп қолын нық ұстады да.



	Әміре қош айтуға тұрды қимай,

	Барлығын қамқор достың білді мұндай.

	– Сау болыңыз, - деді де шығып кетті,

	Кернеген қуанышы ішке сыймай.



	Келеді жалғыз өзі құм көшеде,

	Шаң борап жел ақырын үрлесе де.

	Арылып барлық ойдан, уайымсыз

	Париж бен Қызылорда тұрды есінде.



	«Барамын жатқан шалғай бір қалаға,

	Қадірлеп көзімді ашқан бұл заманға...

	Ақтармын елдің үміт, аманатын,

	Озбасам жұртым мені құп ала ма.



	Аянбай көрсетейін ән өнерін,

	Даланың асқақ үнін, сан мәнерін.

	Жарысып саңлақтармен әр елдегі,

	Көрейін жүйріктерін, өрендерін.



	Өткіздім жас күнімді ойын, тоймен,

	Мезгілім іс қылатын ақыл, оймен.

	Бәйге алып, шаршы топта озып шығып

	Еліме қайтсам, шіркін, абыроймен!» –



	Жетелеп Әмірені өнер жолға,

	Шат көңіл толқындарын бөгеп зорға.

	Сол кезде жақын достар еске түсті,

	Тұрғандай көз алдында Қызылорда.



	Іргесін театрдың көтермекке,

	Шақырып хат жолдаған Жұмат көпке.

	Барады Әміре де сол бір топқа,

	Кездеседі Қалиға, Жүсіпбекке.



	Көреді Серәліні, Қалибекті, Шараны,

	Күләш пенен Қанабекті. Қосылып Елубайға,

	Құрманбекке, Солармен достасар күн жаңа жетті.



	Парижден қайтып келіп солай бармақ,

	Өнердің ордасынан орын алмақ.

	Әнші, ойыншы жиналған топқа кіріп,

	Көкейтесті арманы орындалмақ.



	Парижге сапар



	Шілденің маужыраған ашық күні,

	Бой сергіп, көңіл күйі тасып тұрды.

	Төсектен ерте тұрған Әмірені,

	Асау ой алып ұшып, асықтырды.



	Жөн емес: құнды сөзге мойын бұрмау,

	Жөн бе екен өнерді аяп, әнді бұлдау.

	Мәскеуден телеграмма тағы келді:

	– Парижге бара ма Әміре? - деген сұрау.



	Түнімен талай ойлар келген басқа, -

	Өткен күн, кешкен өмір осы жаста.

	Қиын кез, ауыр азап кетті бәрі,

	Дегендей: кемел шақты енді баста.



	Кез болды қызық дәурен енді басқа,

	Беріліп еркін қимыл тіл мен жаққа.

	Өнерін сынға салмақ, өнерпаздар,

	Білімді, талғамы мол кәрі, жасқа.



	Күтіп тұр одан әрі алыс сапар,

	Құшағын өнерпазға Париж ашар.

	Әр елден әнші, күйші сынға түсіп,

	Сан жүйрік алар орнын анықтатар.



	Тәтті әуен кеуде толған бар сенері,

	Тек қауым деп танысын: ән шебері.

	Тыңдаушы әділ қазы сынға салып,

	Салмағын әрқайсының өлшер әлі.



	Зиялы түсінсе де әннің өзін,

	Кім білсін: ұғар ма екен өлең сөзін.

	Бар болар: әнді білер жетіктері,

	Айырып бере алатын алтын, жезін.



	Ол жерде қандай әндер айтатыным,

	Домбыра, әлде сырнай тартатыным.

	Әлде мені күй сандық сүйемелдер,

	Жоқ әйтеуір, жатырқап, қорқатыным...



	Сынайтын шабанды да, жорғаны да,

	Өнердің оңай емес толғағы да.

	Осылай мың ойланып, жүз толғанып,

	Кірісті Әміре де жол қамына.



	Қуанды мұны естіген туыс, достар,

	Бұл сапар қызығы мол әркім қостар,

	«Құстар болсын» Әміреге айту үшін,

	Үйге келді жұмыстан қолы бостар.



	Қимайтын құрбы, құрдас жетті жедел,

	Кіршіксіз адал ниет анық сенер.

	Бәрі де Әміреге тілек айтты.

	– Оң болсын сапарыңыз, олжалы кел!..

	***

	«... – Москва жүрегіндей қалың елдің,

	Далаға сен бостандық таңын бердің.

	Туысқан бір халықтың мен перзенті,

	Көрсем деп аңсап сені жаңа келдім.



	Әкелдім лебізімді тыңдатуға,

	Білімдар үлкен топқа сынатуға.

	Барармын Парижге де басқалармен

	Жараса әнім егер ұнатуға!..»



	Соны ойлап келеді Үлкен Театрға,

	Бұл Орда қанық болған талай сырға.

	Бұл ежелгі орыстың алтын қоры,

	Ел қазынасын сақтайтын, жиятын да.



	Сырты жұмбақ бұл үйдің іші думан,

	Дәл осы үйде сан алуан өнер туған.

	Бет алып осы тұсқа келіп жатыр:

	Әнші, биші әр ұлттан, ойдан, қырдан.



	Зал іші дуылдасып толған халық,

	Солардың ортасынан өтіп барып.

	Оңаша бір бөлмеден орын алды,

	Кезек күтіп, жүрегі лүпіл қағып.



	Өзендей әрбір ұлттың өнерпазы,

	Сайраған бұлбұлдары қысы, жазы.



	Мінекей, Есенбаев – ұлты башқұрт,

	Естілген сыбызғыдай әсем сазы.



	Мына әйел қараторы, торқа шашы,

	Бәйгіге түскен талай топта шаршы.

	Бұл Ташкеннен Тамара-ханум екен,

	Ұршықша үйірлетін биші, әнші.



	Жиналған талай ұлттың адамдары,

	Сыналған сан жарыста тарландары.

	Жалт етіп сахнаға шыққан сайын,

	Келер деп қашан кезек, алаңдады.



	Басталып кетті кенет бір ғажайып,

	Жаршы оны таныстырды жұртқа жайып.

	– Қосылып ұлт аспабы домбыраға,

	Қазақша ән салады Қашаубаев!



	Нәшімен салынған ән тербеледі,

	Құбылып сансыз әуен сән береді.

	Бірде асқақ, бірде төмен құйқылжыған,

	Жағымды үн баурап алды бар денені.



	Тәтті әнге ой жадырап, бой балқыды,

	Көлбеген кең даладай ән шалқыды.

	Ән бітті, залдағы жұрт дуылдасып,

	Қостаған қол соғулар әрең тынды.



	Қарайды сыншы топқа көзін сүзіп,

	Сол бір жан жүзі таныс, сөзі де үздік.

	Көз қыры Әміреде, бірде залда,

	Қолында қара мүйіз көзілдірік.



	Ықыласпен көңіл қойып бәріне де,

	Байсалды ой жіберіп мәніне де.

	Білдіріп жылы шырай ризалықпен,

	Тағы бір қарап қойды Әміреге.



	Ленинге ерте күннен серік болған,

	Ел үшін кешкен талай қиын жолдан.

	Бұл адам Луначарский – білгір, ғалым,

	Ісіне ел ағарту қамқор, қорған.



	Басқарып сарапшының мынау тобын,

	Нұсқаған өнерліге айқын жолын.

	Сол кісі сахнаға өзі келіп,

	Құттықтап Әміренің алды қолын.



	– Халық үшін қызмет ету парыз, - деді,

	Шырқай бер, шарықтай түс бар кезде де.

	Мастанба, ұста өзіңді, саналы бол,

	Бәйге алып, табысқа жет Парижде де...



	Әміре риза болып, иді басын,

	Сездіріп абзал жанға ықыласын.

	Ақтаймын үмітіңді, дегендей боп,

	Қош айтты, қолына ұстап домбырасын.

	***

	Әр халықтың өнерпаз саңлақтары,

	Сараланып, Парижге бірге аттанды.

	Вагонда ән шырқатып, күйлер тартып,

	Өткізді ұзақ күнді, қысқа таңды.



	Париж... деп дауыс шықты ертеменен,

	Біреулер терезеге ентелеген.

	Ұйқыдан енді оянып әсем қала,

	Арудай кербез, сұлу еркелеген.



	Япыр-ай, неткен көркем, қала қандай,

	Келген жан тамашалап қарағандай.

	Дүниенің неше түрлі өрнектерін,

	Бұл жерге жинап әкеп қалағандай.



	Аралап жүрген сайын қанып сырға,

	Сан көше, сан алаңмен танысты да.

	Сәскеде дем алуға ұйғарысты,

	Бір күнде болмас көріп тауысуға...

	***

	Аққудай әсем үнді ұшқан көлден,

	Әнші, күйші өнерпаз мұнда келген.

	Ән мен би, аспаптарын баптап, күйлеп,

	Ертеңгі үлкен сынға әзірленген.



	Көшеде қызыл, жасыл жарнамалар,

	Шақырған қызық кешке ләззат алар.



	«Комедия» залына барған халық,

	Әрбір ұлттың ән, биін тамашалар.



	Топталып өнерпаздар келді залға,

	Белгілі шығар мезгіл әр адамға.

	Әміре домбырасын күйлеп, баптап,

	Шабысын әркімдердің шамалауда.



	Тыңдады көзі көріп анық бәрін,

	Кім, қандай, танып алды қанып бәрін.

	– Әміре Қашаубаев - әнші қазақ

	Сіздерге айтып бермек халық әнін...



	Дегенде ұшып тұрып орынынан,

	Көрінді сахнаға келіп жылдам.

	Топ көрсе өршеленер өрен жүйрік –

	Екені көрініп тұр порымынан.



	Үстінде барқыт шапан оюлы, өңді,

	Айнала оқалған күміс зерлі.

	Басында әсем бөрік, домбыра ұстап,

	Қасқайып кең маңдайы шыға келді.



	«Уа», – деген дауыс шықты шарықтаған,

	Жаңғыртып залдың ішін қалықтаған.

	Құбылтып, сан түрлентіп, құйқылжытты,

	Жүйріктей шапқан сайын қарыштаған.



	Ән кетті залдан атып, көкке заулай,

	Жөнелді Сенаны өрлей, желдей сарнай.

	Ән кезді көшелерді, алаңдарды,

	Біресе сахна үстінде тұрды аумай.



	Түрленіп, мың құбылысып қас қағымда,

	Шыққандай Эверестің асқарына.

	Бұлтты серпіп, төрінде жүзді шалқып,

	Париждің күңгірттенген аспанында.



	Қазақтың тұңғыш келген бір баласы,

	Әншіден ең алғашқы қарлығашы.

	Жеткендей әнмен еріп осы араға,

	Елінің өзен, орман, қыр, даласы.



	Ән өрді ескен дала самалындай,

	Құбылып қыр таңының ажарындай.

	Толқыды асау Ертіс толқынындай



	Орғыды таудың киік, маралындай.

	Әр әннен сезілгендей дала сыры,

	Жүйріктің талмай ұзақ шабатыны.

	Тыңдаған кейбіреулер түйді ішіне:

	– Бар екен қазақтың да Шаляпині.



	Шырқады әсем әуен бойлап соны,

	Бұлқынып домбырада ойнап қолы.

	Кейбіреу өз әсерін айтып отыр:

	– Бар екен бұл елдің де Поль-Робсоны.



	Ән кетті қыран құсша ұшып шалғай,

	Бірде шат, бірде мұңды, бірде зарлай...

	Кең дала бейне ән-күй дариясындай,

	Мынау жұрт отыр соған шомылғандай.



	Ән тербеп теңіз бетін шалқытқандай,

	Ерітіп бар денені балқытқандай.

	Тыңдаушы тәтті әуеннен рақат тапты,

	Тамсанып, көмейлері бал жұтқандай.



	Ән кетті бірден бірге ширатылып,

	Бірде асқақ, бірде баяу ырғатылып.

	Біресе шаттық, думан шалқып жатқан,

	Біресе батып ауыр мұңға тұнық.



	Ән бітті. Бас иді әнші – тәжім етті,

	Шапалақ залдың ішін дүрілдетті.

	Ұлғайып, мақұлдаған қошеметпен,

	Жиналғандар орнынан тұрып кетті.



	Елінен әлде қайда алыс шетте,

	Ұнады салған әні мұнша көпке.

	Әміре келерінде ойлап па еді,

	Дәл мұндай жетермін деп сый-құрметке.



	Әнімен таңырқатып барша жанды,

	Өз елін мақтан етіп, арқаланды.



	Үстінен түскендей боп бір ауыр жүк,

	Қуанып өз орнына қайта барды.



	Жылы өңді, ұзын бойлы, жирен қасқа,

	Бір адам түс шамалас орта жаста.

	Келді де Әміренің қолын қысты,

	Сөйлеп тұрды, бірақ та, тілі басқа.



	Бір тілмаш жеткізіп тұр оның сөзін:

	– Алдық сіздің лебізден тәтті сезім.

	Үніңіз кең, сан алуан әуені мол,

	Ризамын өнеріңе менің өзім.



	– Қуанышын білдірген жылып іші,

	Айтыңыз бұл не қылған абзал кісі?

	– Танысыңыз бұл адам Ромен Роллан –

	Француздың атақты жазушысы.



	Деді ол: - Атыңыз кім? Етпе айып?!

	– Атым Әміре, фамилиям Қашаубаев.

	– Әнді қайдан үйрендің?

	– Өз халқымнан,

	Дариясы ән мен күйдің тым ғажайып!...



	– Тебірентті жұрттың жанын сенің әнің,

	Түсініп, ұқпағанмен сөздің мәнін.

	Аспанға шарықтатты қиял, ойды,

	Қандырып құлақ құрышын тыңдағанның.



	Сіздің ел көп білетін әннің сырын,

	Бұлбұлға теңейді екен әншілерін.

	Осыған бүгін менің көзім жетті,

	Кеудеге түйген едім, естіп бұрын.



	Түсінсе кім сезбейді күйдің күшін,

	Қай халық мақтанбайды жүйрігі үшін.

	Мәртебесін көтерген өз елінің,

	Сен де шын сахараның бұлбұлысың!...



	Ат жақты, селдір шашты қасындағы,

	Анри Барбюс Әміреге жақындады:



	– Құттықтаймын табысты қадамыңды,

	Деп қол алып, өнерін мақұлдады.



	– Естідім көп әншіні даңқы зор,

	Тым сирек сіздей әнші даңқы ең зор,

	Бұл табиғат сыйлығы берген сізге,

	Құрметте өнеріңді соған тең бол!



	Әкелді әншіге әні зор қуаныш,

	Өмірде кездеспеген мол қуаныш.

	Келгендей дүниеге жаңа ғана

	Ұмытылды ертедегі бейнет, налыс.



	Жүйріктер озып жеткен бәйге күні,

	Бөлісті жүлделердің әрбір түрін.

	Әнімен тыңдаушыны риза еткен,

	Әміре бас бәйгенің алды бірін.



	Созылған дулы кештер неше күнге –

	Тынған соң, таяп қалды кетер күн де.

	Бүгінгі жүрек тербер қуанышпен

	Әміре жатты келіп төсегіне.



	Ойлады жас кезінде қырда өскенін,

	Жатақ боп жалшылықпен күн кешкенін.

	Тар заман өріс бермей ән мен күйге,

	Өзіндей талайлардың үні өшкенін:



	«Мен жалғыз үзе алар ма ем құлдық торын,

	Ел ақтап жүрмес пе едім, қайнап сорым.

	Қолдаған өнерімді көзімді ашқан

	Советім – қорған болған шын қамқорым.



	Жас шағым оқу көрмей өтті текке,

	Жалданып терім саттым күн көрмекке.

	Бақытқа түске кірмес қол жеткізген

	Мың рақмет, Отанға, үкіметке»...



	Өшіріп жастық шақтың назаларын,

	Сезді ол жолы кеңіп тазарғанын.

	Ең алғаш Еуропада ән шырқатып,

	Танытты жер жүзіне қазақ әнін.



	Хамза АБДУЛЛИН

	ПАРИЖДЕГІ ӘН



	(Әміре қашаубаев дауысын естігенде)



	Париж.

	Қаптап келді ел Ғимаратқа,

	Бір сәт түсіп

	Тартардай сый Маратқа. Зал даңғаза:

	Даурығып, лепірген жұрт, Жюри отыр:

	Сапта тұр тулар артта.



	Болды мұнда Паң

	Маңғаз ғұлама да, Болды жүйрік

	Саңлақтар құрама да: Ақын,

	Ғалым, Жазушы, Күйші,

	Биші – Бәрі келді

	Тыңдауға ән бұл араға. Келді

	Кербез әншілер – Майталмандар,

	Ел тарихын

	Жырменен айта алғандар. Келді

	Аспанда қалқыған аққу әнін

	Әнмен шалып,

	Беттерін қайтарғандар.



	Болды

	Әндерге

	Әндер кеп жалғасқандай,

	Күңіренді көк күмбез

	Таңғы аспандай.





	Румдықтар

	Ырғалып шырқағанда,

	Адам жаны

	Болды бір Айға асқандай.



	Шықты әне бір

	Венаның әншісі асқан,

	Әншісі емес,

	Бейне бір жаршысы аспан,

	Көктің түріп түндігін,

	Бұлтын сөккен

	Жасынға да ол Тайсалмай,

	Қарсы басқан.



	Өстіп

	Көлбеп жатты әндер

	Алға асыға,

	Бір әуенге Мың әуен

	Жалғасыла,

	Шығып сонда ортаға.

	Луначарский,

	Келді таяу

	Мінбенің дәл қасына.



	Деді ол:

	«Қазір СССР айтады ән:

	Бұл – Ресей,

	Жаңарып, Қайта туған.

	Әнші аты –

	Әміре Қашаубаев,

	Өзі еліндей,

	Жаны кең, байтақ ұлан!»



	Сәуле шоғын өретін

	Алып нұрдан, Табынбаған,

	Әнді өзі табындырған.

	Алаулаған аузынан Нұр төгіліп,

	Тұрды қазақ

	Жаралған жалын жырдан.



	Бір ғажап үн Аспанға көтерілді.

	Қалықтады.

	Тыңдады ән шалықтады.

	Содан самғап жөнелді ол

	Қияға өрлей,

	Тыйды жұрт

	Сыбыр-күбір, жөтелуді.



	Парижың не?!

	Мұны енді тыңдады әлем,

	Төріне кеп

	Жас қазақ берді сәлем.

	Кенет халық

	Залдағы дүр сілкінді

	Аққан жұлдыз

	Өткендей жанап жерді.



	Болды дүние

	Күркіреп, күңіренгендей,

	Нұр жүзі

	Көрерменнің түрленгендей.

	Сарай ішін

	Бір сәнді сарын басты,

	Миллион бұлбұл

	Қалың ну гүлге енгендей.



	Болды ғажап:

	Ән кіріп шашқан арай –

	Бір дауылға кез келді

	Ну қарағай.

	Бұлтты Алатау



	Асқары төңкеріліп,

	Сең боп құлап

	Жатқандай Шуға қарай.



	Сақтар есте адамзат

	Бұл күзді анық.

	Әншіні отыр, Тұнып қап,

	Ұл-қыз бағып.

	Көктұйғынды бір қағып

	Омыраумен,

	Жөнелді әне Құлагер

	Жұлдызша ағып.



	Әнші асқақ, Өнерін пір тұтуда.

	Келер әлі не паңды Қорқытуға.

	Нар ұрпағын

	Елжіреп, тұрды жебеп,

	Өр қазақтың

	Фараби, Қорқыты да.



	Бар адамзат

	Әміренің тұр жанында,

	Құйылғандай

	Көктен кеп нұр жанына.

	Қостағандай болды кеп

	Әншіні ерек Көкшетаудың сері

	Ақан, Біржаны да.



	Нелер мұңдар

	Батқан жыр шалшығына

	Кездесті енді

	Әуеннің бал шырынына,

	Не жүйріктер

	Өздерін өзі ұмытты,

	Тірелді де

	Сұрапыл ән шыңына.



	Енді әлеумет

	Сыбырлап, күбірлесті:

	«Көктен түскен

	Бұлбұл ма бұ бір?» - десті, -

	«Ресей – кең.

	Тұрады онда түрлі халық.

	Бұл бір ұлт

	Туған сонау Сібірде ескі!»



	Әнге ұйыды тағы да ел

	Елжіреген,

	Қозғалды Ертіс:

	Сыңғырлы сең жүреген.

	Күміс үнді мұздарды

	Мұздар қуып,

	Шертті елінің шежіресін

	Сел жырымен.

	Мен – қазақпын

	Жаралған нұр қызынан.

	– Мен қазақпын:

	Алтайдың ақиығы. Қанат қағып,

	Көкке ұшқан

	Жыр құзынан. Мен әншімін –

	Әнді елдің жыршы үнімін.

	Кеше ғана

	Гүл ашқан бүршігімін.

	Келдім бүгін

	Еліңе емін-еркін,

	Тосып жүр ем

	Осы бір нұр шығуын.



	Берді бабам

	Біздерге Қазақ атын,

	Аты жоқтың,

	Рас, күні азалы тым.

	Өз атынан айырылып

	Үш жүз жылдай,

	Талай бастан өткізді ел

	Мазасыз түн.



	Енді елім

	Босанды тұншығудан,

	Оның бәрін ұғарсың

	Жыр сырынан.

	Алдыңда тұр

	Қазақтың бұлбұл құсы,

	Ішіп өскен әрдайым

	Гүл шырынын.



	Мен де сіздей

	Дәуірдің құрдасымын,

	Өкілімін

	Өртті екпін бұл ғасырдың.

	Алатау мен Алтайдың

	Әнге айналды.

	Қолдардың гуілі де,

	Көбік шашқан Алакөл шулы үні де.

	Үрке қашқан Ақбөкен, Ақмаралдың,

	Шерге шомып,

	Сыр шертті үні гүлге. Ұлы әншінің

	Бір әннен қоздады әні. Жібек сазы

	Ұзарып созған әрі. Кей әнінен естілсе

	Дала мұңы,

	Кей ән шертті Ботаның боздағанын...



	Шырқалды ән, Көкке өрлеп, Асқақтады.

	Тыңдады жұрт,

	Үн қатып, қас қақпады.

	Ұқты әлеумет бұл әннен Қазақ жанын:

	Бейімделді ел сырын Ашпаққа әні.



	Деді ән:

	«Тыңда, ел! Асқарынан

	Талай, талай үні асқақ Жырды асырдым».

	Шырқалып ән осылай Қалықтады.

	Қалықтады, Лепірді халық тағы.



	Кенет келген

	Жез таңдай жер жыршысын

	Тұрғандай-ақ

	Түгелдей танып бәрі.



	Соғылды қол. Күмбез де күмбірледі

	«Тек әлемдік әнші екен Бұл бір!» - деді.

	Қайта-қайта Шақырды ел Әмірені,

	Тұрды иіліп әннің Бұл тәңірі енді.

	Тұрды Әміре Гүл құшып, Таң жамылып,

	Тұрды үстінен Бір аппақ

	Шам жағылып. Кенет қыздар,

	Селк етіп, бір адамға, Оттай шалқып,

	Берді жол, қақ жарылып.



	Бақса ол, Тура өзі екен



	Ролланның.

	Ролланның алдында

	Тұра алған кім!

	Жапырылып сол жерде

	Қалды ел мүлде

	Өнер-білім көгінен

	Нұр алғанның.

	Әміреге Роллан Таяу келді.

	Таяу келіп сүйді ол Аяулы ерді.

	Қазақ елін білетін Сұңғыла шал

	Ілтипатын әншіден Аяр ма енді?!



	Қалың қауым

	Қасқиып тұрып қалды.

	Тұр дана адам

	Сөзімен сырып маңды,

	Деді ол:

	«Әміре – бұлбұлы

	Сарыарқаның, Асқақ ән-жыр

	Ол жерде – ғұрып мәңгі –»



	Болды Арқаға Даңқы келіп

	Жалғасқандай. Тұрды Әміре

	От шашып алдаспандай.

	Қыз-бозбала әншіні

	Гүлге орады,

	Күлді күмбез, Нұр шашып.

	Таңғы аспандай.

	(«Жезқазған туы» газетінен. 4 желтоқсан, 1974 ж.)



	Әнуарбек МӘКЕНОВ,

	ақын, журналист

	ӘМІРЕ МЕН АҚТАМАҚ

	(поэма)



	1915 жылы Париж сахнасында ән салып, дауылпаз үнімен әлем халқын таңдандырған қазақтың әйгілі әншісі Әміре Қашаубаев өмірінің бір сәтінен үзік сыр.



	... Жас кезі Әміренің арман қуған,

	Көңілін әр нәрсеге алдандырған.

	Қайда той, қайда думан, қызық болса,

	Әнімен жұрттың бәрін таңдандырған.



	Өнердің құдіретін кім білмеген,

	Домбыра бабындағы күмбірлеген.

	Ешкімге ұқсамайтын талантымен,

	Аққуға да үн қосқан сырлы үнменен.



	Ән салғанда құбылтып мың түріменен,

	Жез таңдай күміс көмей бүлкілдеген.

	Тамсанып ел таңданып, таңдай қағып,

	«Ән салсаң осылай сал, шіркін», - деген.



	Кейде бір тау суындай сыңғырлаған,

	Тамағында бұлбұл құс жыр жырлаған.

	Құйқылжыта еркін бір көсілгенде,

	Тыңдаушы шығатұғын шын құмардан.



	Тыныстап алып тағы еркіндейтін,

	Қысылып, терлеп-тепшіп, желпінбейтін.

	Әміренің дауысына бұлт айналып,

	Ақбоз үйдің түңлігі желпілдейтін.



	Секілді тасқын селдің тасығаны –

	Кететін алты қырдан асып әрі.

	Әншінің әсем әнін естігендер,

	Жеткенше солай қарай асығатын.



	Кеткенде әсем әнде қанат қағып,

	Әміре тұратұғын қанаттанып.



	Топ алдында осылай ән салмаса,

	Отырмайтын еш жерде тағат тауып.



	... Ауылында той бүгін Орманбектің,

	Жиналғаны ғаламат оған көптің.

	Шырқап-шырқап Әміре алды дағы,

	Алтыбақан бар еді, соған кетті.



	Екі-үш күнде Ақтамақ ұзатылмақ,

	Оған дейін думан, той қыза тұрмақ.

	Қатыны өлген Қожабек сұлу қызды,

	Құшамын деп желігіп жүр ақымақ.



	Кәрі қақсалдың сол бір күні сағынғаны,

	(Ол да жөн төленген соң қалың малы).

	«Ақтамақ оған қайтіп жар болады?»

	Соны ойлап Әміре ойы қалыңдады.



	«Құрыса кісі көрер түрі де жоқ,

	Сұмырай адамдықтан діні бөлек.

	Азбан бұқа секілді қара бұжыр,

	Сөз сөйлесе дауысы гүжілдемек.



	Сонысына қарамай паңданады,

	Кісімсініп әр нені қарманады.

	Осындай пасықтығын көре тұрып,

	Ақтамақ оған қалай жар болады?



	Қазағым-ау, осы ғой жамандығың,

	Қыр соңынан қалмады-ау надандығың.

	Қызын сатар қызығып қалың малға,

	Артық па екен сенің де малдан күнің?



	Он екіде бір гүлі ашылмаған,

	Қор болады-ау Ақтамақ асыл-задам.

	Қол жетпейтін сен Айсың аспандағы,

	Қымбат еді қайтейін басың маған.



	Арман болған сымбатты Аққуым-ау,

	Қайдан таптың сұмпайы жатты мынау?

	Кетер ме екен шынымен жұлып сені,

	Құлпырған көңіл көркі ақ гүлім-ау.



	Малым жоқ сүйрейтұғын өрге мені,

	Кедейшілік түсірді-ау көрге мені.

	Бір арманға жеткізер тілегімді,

	Тәңірім әуел бастан бермеп еді».



	Әміре осылай деп шарқ ұрады,

	Шау тартқандай денесі нар тұлғалы.

	Алтыбақан басы да қызық-думан,

	Қыз-жігіт кезек-кезек тартылады.



	Ән асқақтап, күлкілер төгіледі,

	Жайраңдаған жастар да көңілді еді.

	Дәл ортада Ақтамақ он төртінде,

	Туған айдай толықсып көрінеді.



	Керіледі қиғаш қас, жазық маңдай,

	Болмысын көзге анық танытқандай.

	Иығынан төгіліп қолаң шашы –

	Нұр жүзі алаулайды жарық таңдай.



	Төбесінде үкісі шоқтай болып –

	Гүл-еріні қып-қызыл оттай болып.

	Іңкәр жанға көрінді одан асқан,

	Бұл дүниеде перизат жоқтай болып.



	Ай нұрымен жарқырап жанары да,

	Мөлдірейді тұп-тұнық жан, ары да.

	Ұп-ұзын кірпіктері Әміреге,

	Кім білсін қадап тұрған садағы ма?



	Қос етек көйлек киген, камшат бөрік,

	Тал бойында міні жоқ жаңсақ дерлік.

	Әміре дел-сал болды оны көріп,

	Бір дертке шалдыққандай ән сап келіп.



	Әншіні көрген жастар қолпаштады,

	– Сіздің кезек келді, - деп жол тастады.

	– Әткеншекке отырып әніңді айт, - деп

	Қыз-келіншек алдынан ойқастады.



	Ақтамақ та өтініп, қолқалады,

	Сезіп тұр, оның дағы оң қабағы.



	– Сізбен бірге түсейік, – деді Әміре,

	Ендеше орындалсын ел талабы.



	– Шаң жұқпас шапқаныңда шашаңызға,

	Жігіттен сіздей дүл-дүл қашамыз ба,

	Көңіліңізге рахмет, - деді Ақтамақ, –

	Көлеңкеде, қалмаппыз тасаңызда.



	Білмеді Әміре енді не дерін де,

	Сенбесін де бұл сөзге, сенерін де.

	Үңіле қарап еді қыз көзінің,

	Тұңғиық бір сыр тұрды кемерінде.



	Ақтамақ сықылықтай еркін күліп,

	Жігіт жанын жіберді желпіндіріп.

	Сезімтал қыз өзіне іңкәр жанның,

	Тұрғандай күйзелісін, дертін біліп.



	Тіл қатып енді Әміре бас тартпады,

	Жөнелді әсем әнді бастап тағы.

	Зор дауыс қара түнді қақ айырып,

	Зар аралас мұңды әуен асқақтады.



	«Жарқ етпес қара көңілім не қылса да,

	Аспанда ай менен күн шағылса да.

	Дүниеде, сірә, сендей маған жар жоқ,

	Саған жар менен артық табылса да.



	Сорлы асық сарғайса да, сағынса да,

	Жар тайып, жақсы сөзден жаңылса да.

	Шыдайды риза болып жар ісіне,

	Қорлық пен мазағына таңылса да»...



	Жүректен Абай жыры ағытылды,

	Осы ән өзін сынар бағы сынды.

	Дейтіндей жанымды ұқ іңкәр болған,

	Қор қылып таптап кетпе намысымды.



	Дауысы барған сайын әуеледі,

	Ай сұқтана қарайды төбедегі.

	Әміренің өртенгендей өзегі енді,

	Ғашықтық жырын айтып төпеледі.



	«Деген де бесқарагер, бесқарагер,

	Бес жүзік, бес білезік, бес тана бер.

	Берсең бер бермесең қой, соларыңды,

	Жан сәулем алыс кетсең еске ала жүр»...



	Деді де тағы біраз тыныстады,

	Азап күйге түскендей тыныш жаны.

	Енді қайтіп шыдайды зарын төкпей,

	Барады ұшып бір құсы уыстағы.



	Содан соң басты дейсің «Сырымбетке»

	Қыран дауыс сілкінді дүрілдеп те.

	Ақтамаққа тек қана арналғандай,

	Іштегі бүгінгі наз, бүгінгі өкпе.



	«Ауылым қонған Сырымбет даласына,

	Ғашық болдым ақсұңқар баласына.

	Бидайыққа лайық сәулем едің,

	Бөктергіге жем болып барасың ба?»...



	Осы әндермен жеткізіп күйзелісін,

	Әміре басып алмақ күйген ішін.

	Ғашықтық ән от салып жүрегіне,

	Ақтамақ та бір сырды түйгені шын.



	Ақтамақ бүгін көзден, қайтпайды елден,

	Өз тағдырын осындай сақтайды ермен.

	«Қыздың жолы жіңішке» деген салтпен,

	Әміреге ғашықтығын айтпай келген.



	Жастар мәз әр қызықты тамашалап,

	«Ақсүйекті» кетті олар көре сала-ақ.

	Осы сәтті күткендей Ақтамақ та,

	Шыға берді сытылып, оңашарақ.



	Әміре де келді оған тура жүріп,

	Ғашық оты жүрегін тұр жандырып.

	Бүкпесіз ол өз ойын ашық айтты,

	Көрсетпестен жасанды сырдан, қылық.



	– «Мен айтсам мұңымды айтам, зарымды айтам,

	Кедейге өмір жолы болар қайқаң.



	Жарасқан жанымызды шырылдатып,

	Түсті ғой арамызға малды сайтан.



	Сенімен арайлы еді атқан таң да,

	Ойлап па ем сатылар деп сені малға.

	Жан сәулем, «жаным» деген жалғыз сөзің,

	Болар ма ем, қайғы батқан ғазиз жанға».



	Деді Әміре ағынан ақтарылып,

	Қыз да тұр оның сырын жатқа біліп.

	Ақтамақ та шығарды мұң мен зарын,

	Іштегі қайғы-шерін жатқан тұнып.



	– Мен сенің сырыңды ұғам, жаныңды ұғам,

	Несіне жалындырам, табындырам.

	Көп арманым барады іште кетіп,

	Өзің үшін деуші едім жаным құрбан.



	О, менің асылым-ау, жарқыным-ау,

	Қазақтың неткен топас халқы мынау.

	Көңілім сүймегенге малға сатып,

	Қол-аяққа салып тұр салты бұғау.



	Түскендейін бір алтын балық ауға,

	Менің дағы жүрегім қан жылауда.

	Жеткізе алмай зарымды бір өзіңе,

	Күндіз-түні басамын «тағдыр-ауға».



	Қолынан не келеді қыз баланың,

	Намысқа өртенем де, құр жанамын.

	Қатыны өлген Қожабек теңім бе екен?

	Қалай қиям Арқаның Мұзбалағын.



	Құрысын күжірейген Қожабегің,

	Көңілім селт етпейді оған менің.

	Оған барсам тіршілік керек емес,

	Бәрібір қызыл гүлдей солар едім.



	Айыптама ашты деп жаңа сырын,

	Арман не, болса сендей жан асылым?

	Бір жола бердім сертті, еркімді де,

	Өзің бол құтқарушым, жанашырым!..



	Осылай деп Ақтамақ егіледі,

	Көзінен мөлдір моншақ төгіледі.

	Мұндай сөзді күтпеген Әміре де,

	Дегбірі қашып мүлде елжіреді.





	– Жаным-ау, шының ба, әлде, қалжыңың ба?

	Не дейін табыстырған тағдырыма?

	Тәуекел, не де болса алып қашам,

	Көнемін содан кейін барлығына.



	Сенімен бірге өлсем арманым жоқ,

	Өзіңе ғұмырымды арнадым тек.

	Тірі болсақ өтерміз бұл өмірден,

	Бірімізді-біріміз «жан жарым» деп.



	Торуылдап жүргенде есігіңді,

	Жаным-ау, күтіп ем ғой осы күнді.

	Аялдасақ өкініш – кеш болады,

	Өзің айт, енді байлам-кесіміңді.



	– Қожабек те ұрын кеп, қайындатып,

	Бүрсігүні әкетпек дайын жатып –

	Уәде сол – кетейік ертең кешке,

	Екі жорға қоямын дайындатып. –



	Дегенде қыздың ыстық, шырын лебі,

	Жігітке оттай тиіп, дірілдеді.

	Қос ғашыққа қол соғып, ақ жол тілеп,

	Аспанда Ай куә боп күлімдеді...

	***

	Тағы да бір таң атып, бір күн батты,

	Ғашық жүрек тынымсыз дүрсіл қақты.

	Ауылдың сыртындағы шоқ қайың да,

	Әміреге шын махаббат тың тыңдатты.



	Қаңтарулы қос боз ат қайыңдағы,

	Айталмастан тіл қатып жәйін дағы –

	Әлсін-әлсін пысқырып, тыпыршиды,

	Қоржын-қолаң үстінде дайын бәрі.



	Болып қалды түннің де бір уағы,

	Көлеңкелі қойнау да тұнжырады.

	Дөң басынан басбағып Әміре де,

	Тасалап бой көрсетпей бұғынады.



	Қарауытқан ауылдан алыстағы,

	Жастардың саңқылдайды дауыстары.

	Қосылып домбыраға сырнай үні,

	Қыза түскен түрлі ойын жарыстары.



	Біресе ән шарықтайды, төмендейді,

	Әміре әлденеге елеңдейді.

	«Кешікпей келіп қалар Ақтамақ та,

	Мен оған мәңгілікке сенем», – дейді.



	– Жоқ, - дейді тағы бір ой жағаласып,

	Күдікке күдік тағы араласып.

	«Біреулер сырымызды біліп қойып,

	Алдық па аяқ асты жаза басып.



	Япыр-ау, жете алмастан арманыма,

	Басам ба гөй-гөй күйге, зарларыма.

	Шыныменен шығармай Ақтамақты,

	Бұғаулап, ұстап алып қалғаны ма?



	Біреулер күдіктеніп қалды ма екен?

	Қожабек сұм бір хабар алды ма екен.

	Қол ұстасып өзімен бірге келмей,

	Ертерек неге кетіп қалдым екен?



	Әйтпесе неге осынша кешігеді,

	Түсініксіз болып тұр осы жері?...

	Деп Әміре екі ұдай күйге түсіп,

	Басынан талай жәйді кешіп еді.



	Тағатсыз тосқаннан соң қыр басында,

	Не келіп, не кетпеді бір басына.

	Жүрегі аттай тулап, алып ұшты,

	Түскенде көзі екі адам сұлбасына.



	Бірі – қыз, бірі – оның жеңгесі еді,

	Қыз болмаса ол мұнда келмес еді.



	Ақтамақты көретін өз жанындай,

	Жеңгесі мұңдас, сырлас, теңдес еді.



	Қожабек келген күннен қайындатып,

	Жүрегіне жүретін уайым батып.

	Кеше түнде қыз сырын айтқаннан соң,

	Сол еді қойған атты дайындатып.



	«Қош енді, қош аман бол, «Ақылдасым»,

	Қор бола ма деп едім алтын басың.

	Өз теңіңді тауыпсың, арманың жоқ,

	Тәңірім алдарыңнан жарылқасын.



	Баянды болып мәңгі махаббатың,

	Естілмесін ешқашан жаман атың.

	Ақ гүліңді аялап, ардақтай біл,

	Әміре тапсыратын аманатым.



	Ал, бөгелмей мініңдер аттарыңа,

	Андыздаған дұшпан бар арттарыңда.

	Беретін менің батам осы, – деді ол, –

	Түспеңдер жаудың құрған қақпанына».



	Жүректі мұң, тілек, сыр айтылып,

	Бір-біріне есендік сұрай тұрып.

	Қоштаса олар осылай атқа мінді,

	Үн шығармай егіле жылай тұрып.



	Қамшы басып атқа олар ә дегеннен,

	Біртіндеп ұзай берді «Дегелеңнен».

	Алыстағы армандай алға тартып,

	Құс жолы көлбеп жатыр көлденеңнен.



	«Төземіз басқа түссе қандай күн» деп,

	Күн шығысқа бет алды маңдай тіреп.

	Сары дала құшағын кең ашады,

	Екеуіне сәттілік талмай тілеп.



	Қос тұлпар алға ұмтылып, арындайды,

	Аршын төсі көсіле адымдайды.

	Құлақтарын қамшылай, пысқырынып,

	Шабысынан бір сәтке жаңылмайды.



	Тасқа тиген тұяқтан от шашырап,

	Баратұғын болса да жол қашық-ақ.

	Жал-құйрығы суылдап, жел соқтырып,

	Талай қырдан лезде кетті асып-ақ.



	Шабысына олардың қалыптасқан,

	Көңілдері өрекпіп алып қашқан.

	Екі ғашық үн-түнсіз келе жатыр,

	Тізгін тежеп, ат басын тартпастан.



	Қол артып келеді олар мол арманға,

	Қиыстап қалды «Шұнай», «Доғалаң» да.

	Еш сезбеді сол сәтте ол екеуі,

	Тағдырлары түсерін зобалаңға.



	Орданың бауырында бар «Ұзынбұлақ»,

	Естігені болмаса ұзын құлақ.

	Сәске түсте ат басын тіреді олар,

	Көрмеген сол бір жерге бұрын бірақ.



	Әл жинап, ішіп алып дұрыс тамақ,

	Аялдап, біразырақ тыныстамақ.

	Атсоқты болған әбден түні бойы,

	Тұр еді денелері құрыстап-ақ.



	Ап-ауыр бір зіл басып тұр денені,

	Ақтамақ сонда дағы сыр бермеді.

	Шәугімді отын жинап, отқа қойды,

	Ала шыққан болар деп бір керегі.



	Отырды ғашық жандар көңіл қосып,

	Сырласып, қалжың айтып, әзілдесіп.

	Мәңгілік махаббаттың тұғырындай,

	Тербетті ол екеуін өмір-бесік.



	Ордада ол екеуі дамылдады,

	Ортаға салып барын, жанын дағы.

	Мекені ер Кебек пен Еңлік қыздың,

	Жатсынбай оларды да қабылдады.



	Бұлақтың құрақ өскен жан-жағына,

	Бір нәзік сыр шерткендей талдары да.



	Әміре Ақтамақты аймалады,

	Мәңгілік жеткендей боп арманына.



	Айрылып бойда қуат, күш еріктен,

	Ынтықтық тұла бойын шын еріткен.

	Қос ғашық уәде етті, серт берісіп,

	«Өлсек егер бір көрге түселік» деп.

	***

	... Осылай өтті олардың іңкәр күні,

	Біле ме бұдан соңғы жұрт арғыны.

	Дей алмаймын жетті олар мұратына,

	Төніп тұрған басынан бұлт арылды.



	Кездеспейді жолшыбай халық та енді,

	Іштей тынды екеуі алып демді.

	Жол торыған қарақшы, ұры да көп.

	Қайткенмен күндіз жүру қауіпті еді.



	Сондықтан жолға шықты түнге қарай,

	Семейге жетіп алмақ бір дем алмай.

	Келеді төтесімен тура жүріп,

	Шиырлы, сүрлеу жолды ізге салмай.



	Екеуі де бел буып тәуекелге,

	Шыққан бетте кең жазық, кең өлкеге.

	Қос атты алдарынан қарсы шапты,

	Келместен бәтуаға, берекеге.



	Келе сап шықты олар шабуылға,

	Ешқандай мүмкіндік жоқ тануыңа.

	Бет-аузын орамалмен таңып алған,

	Сілтеп жүр оңды-солды қаруын да.



	Аттары да ойнақтап қорым таста,

	Белгі берді деп олар «соғып таста».

	Сол-ақ екен Әміре мұрттай ұшты,

	Үлгермей жамандық ой келіп басқа.



	Қос қарақшы бір сұмдық бастады да,

	Әмірені байлап-матап тастады да.

	Зар жылаған қызды да аямастан,

	Ертіп алып жөнелді қастарына.



	Бірі айдап, бірі атын жетелейді,

	Босатсақ мүмкін қашып кетер дейді.

	Жалынып, бұлқынғанмен Ақтамаққа:

	«Сұлу қыз, бұл қылығың бекер», – дейді.



	«Бар шығар не қарындас, балаларың,

	Бар шығар ақ сүт берген аналарың,

	Сүйгеніммен не өлтір бірге мені,

	Не босат, қайырымды ағаларым?!



	Біреудің мен де ерке жалғызы едім,

	Бұлаққа біткен жұпар жалбыз едім.

	Жетем деп арманыма, мұратыма,

	Бір жалғызбен бас қосып қаңғып едім.



	Ағалар, түсінсеңші жар талабын,

	Түспей ме, мейірімің, мархабатың.

	Әміреден бөлсеңдер мені де өлтір,

	Мәңгі еді оныменен махаббатым.



	Онымен бірге болсын ғашық денем,

	Ағалар, бар сырымды ашып келем.

	Жаным сүйген ардақты азаматпен,

	Тағдырымды бір қосып қашып келем.



	Ағымнан жарылайын ақтарыла,

	Сіздердікі болсыншы ат та мына,

	Бостандық беріңіздер басымызға,

	Түс десеңдер түсейік оттарыңа.



	Қаласаңдар жүрейік күңің болып,

	Бұл жерге аялдап ек бүгін келіп.

	Әмірені қор қылып тастамаңдар,

	Қалады-ау бір жартастың түбінде өліп.



	Ол болса бар азапқа шыдар едім,

	Айтқан серт, уәде де тұрар едім.

	Екеуімізді бірақ та екі бөлсең,

	Ештеңеге төзбеймін, бір-ақ өлім!



	Қол-аяғы байлаулы ол семеді ғой,

	Ит пен құсқа жем болып өледі ғой.



	Мені емес, аяңдаршы Әмірені,

	Ел-жұртына қадірлі ер еді ғой».



	Ақтамақ осылай деп еңіреді,

	Көзінен қанды жасы төгіледі.

	Қос қарақшы мейірімсіз міз бақпаған,

	Оқтау жұтып алғандай көрінеді.



	Қарысып қалғандай боп жағы мына,

	Басады қамшы атының сауырына.

	Екеуі үнсіз-түнсіз алып келді,

	Олжалап Ақтамақты ауылына.



	Қос үй тұр Ай астында ағараңдап,

	Иттер де үре шықты бажалаңдап.

	Тұтқын қызды сүйрелеп алып кірді,

	Бір ерлік көрсеткендей олар ғажап.



	Ақтамақ сол бір сәтте талықсыды,

	Ештеңе аңғара алмай анық, шыны.

	Бір қарт ана бас салды келіп оны,

	Танығандай балықшы балықшыны.



	Соны көріп Ақтамақ зарлап берді,

	Жанарынан ыстық жас парлап берді.

	– Сауға бер, басымызға кәріп едік,

	Ананың жолы әрдайым ардақты еді.



	Ұғынғандай жас қыздың шыбын жанын,

	Аруана да тәрк етті бүгін бәрін.

	– Ана ғой бұл ертеңгі босатыңдар,

	Анаңды сыйлай білсең, құлындарым!



	Тағдырларың тіреліп тығырыққа,

	Барсаңдар да күніне мың ұрлыққа.

	Адамды барымталау қаскүнемдік,

	Азаматтық емес, ол мұны ұмытпа.



	Босат қызды, не ерін келтіріңдер,

	Аман болса сендерді төркінім дер.

	Бұл тілімді алмасаң анам деме,

	Мені де қолдарыңмен өлтіріңдер.



	Тимеңдер өзіне де, аттарына,

	Жетсін мұрат, ойлаған бақтарына.

	Екі жасты қосқанның сауабы бар,

	Қалдырсын, бұлар да ұрпақ арттарына.



	Талай-талай қатысқан бүліктерге,

	Ана сөзі ой салып, «жігіттерге».

	Райдан қайтқандай боп амалсыздан,

	Екеуі сала берді жібіп демде.



	Танып қалса масқара болар еді,

	Байыз тауып тұра алмай олар енді.

	Ақтамақты қосты да Әміреге,

	Қап кигізіп басына қоя берді.



	Келмеді тілдесуге, сөйлесуге,

	Әміре сенді енді өлмесіне.

	Олардың кім болғанда шатағы не,

	Жөн сұрап жалбақтайды ол несіне?



	Қаптарын шешті екеуі былай шығып,

	«Әлгілер жасады деп құдайшылық».

	Семейге сол бетінде келіп жетті,

	Кездескен қиындыққа шыдай жүріп...



	Түн болса жолдың бойын торитұғын,

	Олжа алса үйіне кеп қонатұғын.

	Қос содыр Қоңыр, Садыр елге әйгілі,

	Ағайынды екі ұры болатұғын...

	***

	Жайын да білген дұрыс Қожабектің,

	Сұрауы да бар шығар оған көптің.

	Айырылып Ақтамақтан қалғаннан соң,

	Белбеуге түйген арын ол да беттің.



	Сол бойда келді жетіп атасына,

	«Кәрі төбет, түк сезбей жатасың ба?

	Кетіпті қызың қашып ойнасымен,

	Елінің алмай алғыс, батасын да.



	Масқаралап кетті ғой жүзі қара,

	Қайғылы біз естідік сырды жаңа.



	Салдақыңнан әлде өзім, малым кем бе?

	Артында қалыпты арсыз ізі ғана.



	Кенде емеспін ағайын, бауырлардан,

	Артық та емес, мал-байлық, жаным ардан.

	Төрелігін айтпасаң қашқын қыздың,

	Қол жинап ауылыңды шауып алам».



	Осылай деп Қожабек дірілдеді,

	Сұмырайдың жарады үні жерді.

	Орманбет те жинап ап барлық елді,

	Алдарында олардың иілді енді.



	«Білесіңдер би едім тоқсандағы,

	Сақал-шашы қуарған ақ шалмалы.

	Уа, жұртым, не дейсіңдер кенже қыздың,

	Жанымды күйдіріп тұр дақ салғаны.



	Басымды көрге тірі тығып кетті,

	Жақсы атадан сұм туып, іріп кетті.

	Көлденең көк аттыға еріп иттей,

	Ежелгі ата салтты бұзып кетті.



	Назым да, базынам бұл саған, елім

	Ортаңда белгілі ғой бағам менің.

	Қу кедей құлым болған теңім бе еді,

	Жан ғой ол асыл туған Қожабегім.



	Қыз жау ғой парықтамас ақ-қараны,

	Атаңның деме өзін ақтағаны.

	Қожабек төрелігім, батам да осы,

	Құрысын қос бейбақтың бақ, таланы.



	Болсаңдар егер мені бүгін тыңдар,

	Аталас руың бар, жігітің бар.

	Алмаймын қолдарыңнан үкімім сол,

	Екеуінің көзін де құртыңдар».



	Мұны естіп желөкпелер арындады,

	Қожабек те төс ұрып жалындады.

	Қырық жігіт қуып берді қашқан қызды,

	Дүр сілкінтіп жолдағы ауылдарды.



	Салумен нелер ойран, нелер дуды,

	Қарқаралы, шолды олар Керекуді.

	Сонымен Семейге де келіп жетті,

	Осынан күтпек болып келер күнді.



	Бастарын бай-манаптың құрастырды,

	Қыр қазағы келді ме, сұрастырды.

	– Жатақта жатыр, - деді біреу тұрып,

	Мен айтсам көзбен көрген рас, шынды.



	Білем ғой, салт пен дәстүр, ата жәйін,

	Қарыз ғып несіне оны арқалайын.

	Кел соңымнан еріңдер дәл сол жерге,

	Төбесінен түсіріп апарайын.



	...Соны естіп қуғыншылар жетіп келді,

	Зұлымдыққа тәуекел етіп келді.

	Әмірені жығып сап тепкіледі,

	Сарт-сұрт тиіп саптама етіктері.



	Қайың шоқпар үйірілді белдеріне,

	Әміренің осы әу баста көргені де.

	Талықсып одан кейін сұлық түсті,

	Белгісіз тірісі де, өлгені де.



	Бір басынан өткізіп тосын күйді,

	Не заматта әйтеуір есін жиды.

	Тұла бойы тұлып боп көтертпейді,

	Ақтамақ та бір шетте ыңырсиды.



	Бұлардан өте қоймас хайуан-мал,

	Пышақтап тастапты оны айуандар.

	Тәлтіректей ұмтылды ол қызға қарай,

	Қайрат-күшін жинап ап бойында бар.



	Үш ұмтылып, Әміре үш аттады,

	Құлай кеп Ақтамақты құшақтады.

	Қан ішер жауыздардың қан-жоса ғып,

	Өңменінен қадалған пышақтары.



	Соны көріп Әміре зар жылады,

	Кеудесінен шықпаған балғын жаны.



	Ақтамақ үзіп-үзіп тілге келіп,

	Нұрлана жүзі қайта балбырады.



	– Мен жеттім... Арманыма...біле...білсең.

	Мәңгілік өлмейтұғын...жүрегім Сен...

	Риза... аруағым...менімен...бірге өлмей...

	Өнер... үшін... шын ғұмыр... сүре білсең...



	Ғаламды... шарлар... әлі... ғаламат үн...

	Халқың да... таныр сонда... Азаматын.

	Өзіңді өзің... сақтай біл... мен үшін де...

	Осы болсын ең соңғы... аманатым...



	Одан әрі соға алмай жүрегі енді,

	Ақтамақ сұлық түсіп, жүре берді.

	... Қайғысын бөліскендей қос ғашықтың,

	Көз жасын төгіп күн де түнереді.



	... Хабарды естіп жатақ ауылдары,

	Күңіреніп, дауыс салып, «бауырымдады».

	... Ақтамақтың тілегін өтеу үшін,

	Әміре өлмей тірі қалды мәңгі...

	*** Осындай қилы-қилы күндер өткен,

	Дегеніне өмірде кімдер жеткен.

	Әлемді дүр сілкінткен әнші ағаның,

	Бір арманы өзімен бірге кеткен.



	Қайырбек ШАFЫР





	ҰЛЫ ТЕНОР

	(поэма)



	Жазалы кім, жазасызды кyйдірген кім? Тексерші өткендердің әрбір ізін.

	(Иса Байзақов)



	Yнашар





	Сырлы әлемге салатын зер,

	Айхай, шіркін, бала күндер…

	Құмартып біз өсіп ек қой,

	Қайда сол бір ғажап үндер.

	 Ізгі арманның жетегінде

	Құлақ түрдік нешеме үнге

	(Жетпісінші жылдар соңы,

	«Сұлушоқы» етегінде).



	Күйден шалқып, жырдан қызып,

	Қашпаған кез қырдан қызық.

	Байжанбаев1 дауысы боп,

	Балалық шақ тұр жаңғырып.



	Шыбық мініп, бұғалық сап,

	Кете де алмай тым алыстап.

	Құлдыраңдап қайтушы едік,

	Қойды өріске шығарып сап.



	Таудан есіп таң самалы,

	Аңқығанда аршалары

	Жота бойлай жел қуалап,

	Әлдебіреу ән салады.



	Таңданыстан тіл байланып,

	Қиял кештім тыңдай қалып:

	«Сонша жерден жетеді екен

	Ән әуені мұндай да анық?



	Газет-журнал қарап жүрер,

	Сырын білсе, ағам білер?!»

	Ағам сонда сәл жымиып,

	Қарап қойды маған бірер:



	«Бұл заманның өнерінен

	Түсінігің көне, білем.

	Дауыс бізге жетіп тұр ғой,

	Күшейткіштің көмегімен.



	Тіпті өнерге осал адам

	Қу темірге қоса алар ән.

	Орталықтың радиосы ол,

	Он шақырым осы арадан.

	Бар деймісің онда маңыз,

	Әнші деген сол ма нағыз.

	Баяғыда осы ауылдың

	Бір адамы болған аңыз.



	Мынау тұрған «Таңатыңнан»

	Ұшқан бұлбұл – қанатында ән.

	Көмейінде қуыс қалта,

	Тек ән үшін жаратылған.

	Сағынғанда еліне кеп,

	Шырқайды екен беріле көп.

	Көрмегендер сене алмайды,

	Сері ме бұл, пері ме деп.



	Ол айғайға басқанында,

	Үн қосыпты аспаның да.

	Көшкен ауыл, соққан дауыл,

	Тына қапты қас-қағымда.



	Кең даланы кеткен жауып,

	Неғылған ән, неткен сауық?

	Жеті қырдан жылқышылар

	Жамырасып жеткен шауып.



	Солай дейді ел сөз еткен,

	Ертегі емес, ертеректен».

	Алты жасар сәби кезім,

	Аңқиямын ентелеп мен.



	Ағам үнсіз қалып сонда,

	Көзін тігіп алыс жолға,

	Ойнатып та бергені бар

	Күйтабақты алып қолға.



	Шеңбер бойлап сырғанайды

	ән, Тұрсын қалай тыңдамай жан.

	Тұңғыш рет сусындадым

	«Балқадиша», «Дударайдан».



	Келсе жырдың дәл реті,

	Бала күннің бар үлесі:

	Алғаш сонда білдім атын –

	Қашаубайдың Әміресі,

	Қашаубайдың Әміресі!



	ӘН БАСЫ

	Әміре, домбыраңды қолыңа алшы, Серпілтіп «Сегіз аяқ» әнге салшы… Ағалық ақылым сол саған берер, Yлгі алып, тәлім көрер жерге баршы.

	Серік ТЕРГЕУБАЙҰЛЫ



	Көргенше ақын аңсар, әнші асығар,

	Қазақтың даласының Арқасы бар.

	Қашаннан сонда туған, өнер буған-

	Алаштың баласының арқасы бар.



	Арқада Абыралы дара, өктем,

	Атағын арқалылар бағалы еткен.

	Қорқыттай, Кетбұғадай күні кеше

	Қобызын күңірентіп Жанақ өткен.



	Бұл жердің түсі суық таулары бар,

	Жол таппай жықпылынан жау да аңырар.

	Жалғызтау – жеке жортқан жортуылшы

	Дегендей «шамаң жетсе аударып ал!».



	Дегелең бір қапталда мұнартады,

	Көрмесең, көрдім деме шын Арқаны.

	Жонындай жолбарыстың сұсты шыңын

	Ымыртта күн сәулесі қызартады.



	Көктемде сулы аңғары Босағаның,

	Алыстан Ақбұлаққа қосады әнін.

	Бір бұйрат бір бұйратқа құшақ жайған,

	Сағынып қарсы алғандай дос адамын.



	Беткейдің қыстан қалған теңбіл түгін

	Жұлмалап, алар емес жел бір тыным.

	Матайдың адырында ауыл отыр,

	Көшпеген ел жайлауға мезгіл - тұғын.



	Бұл да бір момын ауыл жатқан шағын,

	Жұрт жаңа түндік жауып, жаққан шамын.

	Бір шетте Қашаубайдың қараша үйі,

	Жан еді ол дәулеттінің баққан малын.



	Адал жеп, басатын-ды таза қадам,

	Құр емес өнер менен тамашадан.

	Мал-мүлік бітпегені – бір кемдігі,

	Бір кемдік – шыққандығы аз атадан.



	Бұл үйге қонақ келді тым алыстан,

	Қашекең ескі досқа құрақ ұшқан.

	Тойғанның құйған шайы бой жылытып,

	Алғаусыз алма кезек сыр ағытқан.



	Қонағы Жұмаш еді – қатарласы,

	Бірнеше қасында бар сапарласы.

	Естіген ағайын жүр сауық күтіп,

	Әр үйде әнші Жұмаш аталды аты.



	Жілігін әннің шағып, майын ішкен,

	Атағы кеткен елге жайылып кең.

	Баяғы жас күндегі дауыл үннің

	Әлі де жоқ секілді жайы біткен.



	Күткендей әңгіме сәл тынған кезін,

	Бастады Жұмаш енді тыңнан сөзін:

	«Қашаубай, осы келген сапарымда

	Қуандым бір нәрсеге шыннан өзім.



	Мыржықта бір ауылға қонып түнде,

	Түс ауа келе жаттық жол үстінде.

	Кенеттен ән шырқалды. Балғын дауыс.

	Тыңдадық көңіліміз толып мүлде.



	Еліте бермейтін-ді көп үн мені,

	Мынау үн шырқамалы, төгілмелі,

	Ауада қалықтаған бозторғайша

	Ән жетті, ән айтушы көрінбеді.



	Әншіні әннен өзге кім жетелер,

	Асығып астық тағы бірнеше бел.

	Бір сайда қозы баққан ұлың екен,

	Білер ме ек, әнге басып жүрмесе егер?!



	Байқаймын, бұл бір бөлек жаратылыс,

	Бәйгі аттай кеудесінде дара тыныс.



	Құрдасым, балаң әнші саған тартқан,

	Өнерін өшірмесін қара жұмыс».



	Мақтауға Қашаубай ма тамсанатын,

	Қысылып сипай берді сақал-шашын:

	«Бұл күнде ән салатын шама қайда,

	Өтуде мал соңында қаншама күн.



	Ол рас, Әміреміз ән айтады.

	Көңілді берген бағаң тоғайтады.

	Баулыған Тергеубайдың Серігі ғой,

	Әнші еді бір атасы Жанай тағы.



	Әміре алты жасқа толғандағы,

	Есімде Жанай ата қолға алғаны.

	Кең ауыз, жуан мойын мына балаң

	Әнші боп шығады-ау деп толғанғаны.



	Сөзінің дұрыстығын аңдатқалы,

	Қалам мен домбыраны таңдатқаны.

	Сондағы Әміренің «ән айтам» деп,

	Есімде, домбыраға жармасқаны.



	Атаның батасымен ер өседі,

	Десек те, кедей кіммен теңеседі.

	Ұстазы Серіктің де тұрмысы ауыр,

	Не болар бұл баланың келешегі?».



	Қашаубай сөз аяғын мұңға тіреп,

	Бір ақыл қосар ма екен құрдасы деп,

	Бөгелді.

	Тойған енді тілге келді,

	Үнсіздік сейілуін бұл да тілеп:



	«Жөн айттың, аталары тамаша еді,

	Алайда, сол ғана ма бала тегі.

	Ішінде қалың жатқан Қаракесек

	Жанқұтты қажы емес пе нағашы елі».



	Жарының жайлап айтқан назды сөзін

	Құп көріп, отағасы салды көзін.



	Жұмаштың осы тұста бар айтқаны:

	«Қайда әлгі Әмірежан, алғыз өзін».



	Бұл кезде әнші бала үй маңында,

	Кимелеп өңшең өрім жиналуда.

	Қонақтың жайын сұрап, Әміреден

	Сөзіне әспеттеген илануда.



	Кез болған қолға түспес қымбат жанға,

	Көңілі Әміренің тұрды аспанда.

	Алдында әнші ағаның асқақ әнді

	Не жетсін тыңдағанға, тыңдатқанға.



	Жалпақбас сары бала ықшам келген,

	Лып етіп кіргенінде тыстан бермен

	Бас қонақ: «Шырқап көрші, қалқам, - деді-

	Біразын өзің сүйген мықты әндерден».



	Тізеге қойды бала шанақты оңдап,

	Келтірді құлақ күйін аз-ақ толғап.

	Күлімдеп бадырақ көз ән дегенде

	Желпініп шыға келді қанат қомдап.



	Жас жүйрік жаңа түскен топқа аламан,

	Өнерін көңіліне тоқ санаған.

	Сілтеді Серік ағам әні еді деп:

	«Басында Шұбартаудың қос барабан».



	Айғайы биік шықты, ерекше анық,

	Қалақтай домбырасы безек қағып.

	Иіскеп жас талаптың маңдайынан,

	Көсілді Жұмаш енді кезекті алып.



	Сауығы серілердің әмбеге ұнап,

	Сол кеште қанды талай әнге құлақ.

	Міне, енді Жұмаш бастап осынау топ

	Ауылдан аттанбақшы әлденіп ап.



	Өнерге өз өмірін еркін арнап,

	Шықпаса не болады ер шығандап.

	Әкенің рұқсатымен Әмірені

	Әнші аға ел кезуге ертіп алмақ.



	Белгісіз қай қиырға жол бастады,

	Тәуекел, әннен болса қонбақ бағы.

	Қашаубай Тойғанменен тұрды қарап,

	Соңынан перзентінің он жастағы.

	***

	«Жалған-ай, не сор бізге келді жуық?

	Есемді ала алмаспын енді қуып.

	Байменен ат құйрығын кесіп келдім.

	Жық үйді, сал арбаға теңді буып.



	Көрсетті қамшы жұмсап қара күшін,

	Маңдай тер, зая болды адал ісім.

	Алты айлық еңбегімді бермей отыр,

	Дау қылып қасқыр тартқан жабағысын.



	Жетеді шеккен зәбір осылардан

	Кетеміз, не тұрса да тосып алдан.

	Жүр едім қала жаққа көшуді ойлап,

	Бұл жерде көзтүрткі боп отыра алман!»



	Ерінің сыртқа тепті күллі ызасы,

	Тойғанның көзден тамып тұрды жасы.

	Жиналып, қозғаларда қоштасуға

	Таяды көрші, туыс, тұрғыласы.



	-Қашекең жүреді екен алысқа жол,

	Мұндайға барып отыр намыстан ол.

	Тіл тауып, танысқа қол соза білсе,

	Қалада деседі ғой табыс та мол.



	Ел солай тілектестік байқатысты,

	«Ақ жол» деп азды-көпті дәм татысты.

	-Тоқтаңдар, Серік келді, - дегенді естіп,

	Қашаубай арбасынан қайта түсті.



	Тергеубай Қашаубайға туған аға,

	Күн кешкен мал соңында қу далада.

	Баласы Серік еді, оның өзін

	Көретін ойын-той мен дуда ғана.



	Өнері – түйреп айтар тілге шебер,

	Бірге ұнап, бірге ұнамай күн кешеді ер.



	Біледі Абыралы, Қарқаралы

	Тарақты ақын Серік кім десе егер.



	Әсеттен, Кемпірбайдан Қояндыда

	Үлгі алды түрлі өнерге бой алдыра.

	Абайдың өзін көріп, сөзін тыңдап,

	Серпілді таным көзі оянды да.



	Дарынын Әміренің ерте біліп,

	Үйреткен анда-мұнда ерте жүріп.

	Жан сырын білмегенге жұмбағы мол,

	Жеңгеге «Жаяу сері», «Ерке жігіт».



	Сол Серік мына келген қош айтысып,

	Құшақтап, көңілі сәл босай түсіп.

	Сөз күтті бір-біріне тыныштал деп,

	Тұрған жұрт саусақтарын шошайтысып.



	Ақылын көкейге дәл қондыратын,

	Өлеңмен төгіп-төгіп болды да ақын:

	-Әміре, мынау саған аманат, - деп,

	Мойнына іліп берді домбырасын.



	Ағаның қабыл алып ақ үмітін,

	Әміре кетті кезіп сағым ішін.

	Арқалап бара жатты ол домбыра емес,

	Елінің әнге көшкен сағынышын.



	Артында Жұмаш қалған, Серік қалған,

	Ауылды қимай жүрек ерікті алған.

	Серіктің сөзін іштей жаттап кетті,

	Әміре он үш жасқа келіп қалған:



	«Өмірдің көрдің ауырын,

	Кеттің-ау тағы, бауырым.

	Жалмауыз бай жақының

	Бермеді ат сауырын

	Не жаздық біз құдайға?»





	Бірінші қайырма



	Бір ғасыр бітіп, бір ғасыр бетін жаңа ашқан.

	Семей шаһары. Қашаубай үйі – ағаштан.

	Қалалы жерге қиналып жеткен кезінде

	Жамағайыны Әренде біраз қарасқан.



	Сыр берді ме екен отпенен суға салған жан,

	Сырқаты меңдеп Қашаубай да өтті жалғаннан.

	Әміре жалғыз Ертіске барып жүкші боп,

	Арбакеш болып, қасапшы болып қарманған.



	Саржалдан шыққан Қаражан деген мықты адам

	Жаңа Семейде зауыт пен дүкен ұстаған.

	Әміре сонда теріні жүрді күзетіп,

	Жиғанша есін, кеткенше басып нық қадам.



	Жаралған мінсіз дарынның күші қалмас жай,

	Жарып та шықты тері қоймасын алмастай.

	Қала тұрмысын меңгеріп алды Әміре,

	Өнері барда өзегі енді талмастай.



	Жақсыны көрсе жақындай жүрді бір табан.

	Өнеге көрді Әлмағамбеттен, Нұртадан.

	Түнгі Семейді тербеткен оның дауысын

	Таныды бәрі: «Әміре ғой – деп, – шырқаған».



	Шақырту көп-ті, тұрмайтын болды тұрақтап,

	Табынғандарға танытпай мінез бір асқақ.

	Әміре жүрді қай жерде болса той, қымыз

	Он сегіз баспа қызыл гармонын құлаштап.



	Оң-солы бірдей жоқ еді сондай әнші, рас.

	Құйқылжытқанда бере алмай кетер жан шыдас.

	Орыстың шалы қосыла шырқап елжіреп,

	Татардың қызы көзінен үзіп тамшы жас.



	Болмады бірақ Әміре деген атқа мас,

	Ақкөңіл қалпы, досының сөзін тастамас.

	Дария тұрса, қасынан құдық қазбас деп,

	Ол отырғанда басқалар әнді бастамас.



	Ертістің ар жақ, бер жағы түгел біледі,

	Жарнамаларға алдымен атын іледі.

	Семейге жолы түскендер оны жүрді іздеп,

	Әміре әнін тыңдамай кету мін еді.



	Жәрмеңке барған сол кезде қолы жеткені,

	Қоянды деген әмбебап дала мектебі.

	Саудаға епті, өнерге шебер кім болса,

	Елу мың адам бағалап сонда екшеді.



	Қоянды жақтан олжалы қайтты Әміре

	Мәди мен Ғаббас, Қалидың елтіп әніне.

	Жақсы мен жайсаң жиналған жерден сәніне

	Сән қосып қайтты, мән қосып қайтты мәніне.



	Жаяу Мұса да батасын берген құп алып:

	«Үлкен бір даңқ алдыңда күтіп тұр анық,

	Екінші Біржан сен болармысың» деген-ді

	Мұсаның кәрі жанары жасқа шыланып.



	Мыңдаған адам естіген ақпар жата ма,

	Құрметтен енді алмайтын еді қаша да.

	Әміре солай еркесі болды халқының,

	Әншіні солай таныды бүкіл сахара.



	Ә У Е Л Е У

	Көргенде Алашорда көсемдерін Танылған алты алашқа шешендерін, Алдында меймандардың төгейін бір Тасыған өлең сөздің нөсерлерін.

	Әсет НАЙМАНБАЕВ



	Төңкеріс. Салды тағы заман сынға,

	Халықтың келді тағы жаны алқымға.

	Ордасы озық ойдың қайран Семей

	Тыныштық от ішінде таба алсын ба.



	Қақ бөліп «аттан» деген ұран елді,

	Қызылды – ақ, ақ – қызылды қыра берді.

	Ертістің сол жағына оң жағы жау,

	Бір Семей екеу болып шыға келді.



	Осындай тартыспенен, таласпенен,

	Ат алды Жаңа Семей Алаш деген.

	Маңына Алашорда жиылды жұрт,

	Азат ел болсақ деген талаппенен.



	Алашта еңселі үй бар шатыры көк,

	Сол үйге келушілер жатыр үдеп.

	Бұрын да бас қосатын ой мен қырдың

	Балуан, әншісі мен ақыны кеп.



	Қаражан – үй иесі – Үкібаев,

	Беделді, сөзіне де ісі лайық.

	Болмаса, он бес жаста қалаға кеп,

	Аз жылда кетер ме еді кісі байып.



	Ақылмен жол табады қиын жерден,

	Көп адам Қаражанның сыйын көрген.

	Ақшасын ұлт ісінен аяп қалмай,

	«Алашқа» кеңсе қылып үйін берген.



	«Қазағым, күнің туды, күй теңелді,

	Өктемнің өңменінен итер енді!»

	Деп жүрген арыстарға іші бұрып,

	Шағаннан Әділұлы Ике келді.



	Өзім деп келгенді кім жатсынады,

	Жиналды елдің игі жақсылары.

	Ахмет, Міржақып пен Әлихан-ды,

	Үйдегі қонақтардың бастылары.



	Бәрінің көңілінде алаң да бар,

	Жан-жақтан жетіп жатыр жаман хабар.

	Әлихан өткір сөзбен ой тастады,

	Жөн сілтеп бұл қыспақтан аман қалар:



	«Алашым, бірікпесең бұзылды күн,

	Қарайды ақтар асқақ, қызыл қырын,

	Кетпесін қолдан ұшып бостандығың,

	Етпесін ұлыңды – құл, қызыңды – күң.



	Большевик бай-кедей деп тапқа бөлген,

	Жақсы ма туған жерді жатқа берген.



	Бөлініп, бөріге жем болмайықшы,

	Жөн болар елдігіңді сақтап өлген.



	Осындай басқа түскен құқайды аңдап,

	Елші боп Ахаң, Жақаң Қытай бармақ.

	Бүйірден екі алып ел жаншымаса,

	Қазаққа сол болады құтайған бақ.



	Демесін әлін білмей ісінді бос,

	Ірікпе қолдан келген ісіңді, дос.

	Қайрат қыл біліміңмен, өнеріңмен,

	Алаштың әскеріне күшіңді қос».



	Дөп тиді көсем сөзі көңіл тербеп,

	Семейдің ұлт рухы көгін кернеп.

	Отырды Қаныш, Мұхтар, Сұлтанмахмұт,

	Сол көктен жұлдыз болып көрінсем деп.



	Жанары ұлтым десе оттай жанар,

	Жүсіпбек, Халел, Мәннан, Көкбай да бар.

	Қажымұқан нар түйедей ортасында,

	Шолған көз бірден соған тоқтай қалар.



	Әміре осы топтың арасында,

	Сұңғыла сергектік бар қарасында.

	Сөздерін серкелердің сыр ғып түйіп,

	Ішінен беріп отыр бағасын да.



	Байлардан әкесі опа таппағаны,

	Қызылдың кедейлерді жақтағаны

	Ойында тұрса-дағы сезіп отыр,

	Көп екен алашшылдың жақсы адамы.



	Бар екен ғұлама да, зиялы да,

	Ақ екен армандаған қиялы да.

	Көз жасын езілгеннің, сеніп отыр,

	Бір тыйса, осындайлар тыярына.



	Әміре жақын жолдас көбіменен,

	Бәрінің досқа деген көңілі ерен.

	Өзіндей өнер сүйген осы топта,

	Мұның да әр күні – ән, өмірі – өлең.



	Арыстар талай жайтты талқылады,

	Қауымның жауап тапты сан сұрағы.

	Саясат саябырлап, көңіл қызып,

	Әуелі Әміреден ән сұрады.



	Өнерпаз айт дегенде іркілмейтін,

	Мақтану, баптануды бір білмейтін.

	Қолына қызыл гармон қона қалған

	Әншінің көрер ме едің шіркін кейпін!



	Саусақтар түйме бойлап жылжып өтті

	Суырып алатындай үн жүректі.

	Әуеде «әу» дегені қалды ілініп,

	Жез табақ қабырғада зың-зың етті.



	Аянбай асқақ әнді салды қанша

	Арман не жұрт құмарын қандыра алса.

	Басталып «Сұржекеймен» әннің басы,

	Жалғасты «Қанапия», «Жалғыз арша».



	Жүздері жайсаңдардын жайнап қалды,

	Қайта бір қанат бітіп, қайраттанды.

	Жымиып Ахаң бастап, Жақаң қостап,

	Қасына Әміренің жайлап барды.



	-Қарағым, болмасаң да хатқа жетік,

	Қалыпсың халқың сыйлар шаққа жетіп.

	Өнерің алашыңа алтын діңгек,

	Жүреміз қайда болсын мақтан етіп.



	Соны айтып, қақты келіп арқасынан,

	Қошемет сөз естілді баршасынан.

	Қажымұқан – күш атасы бір гүр етті,

	Аумаған таудың биік жартасынан.



	-Әміре, ағаңның бір бар сұрағы,

	Түр-түсің елестетер қаршығаны.

	Сілкінтіп жер мен көкті дүбірлеттің,

	Айтшы осы, қай жеріңнен ән шығады?



	-Теңеуің әзілдеген дәл келді аға,

	Емес пе жаратушы әбден дана.



	Аямай алып күшті сізге берген,

	Тұрады тұла бойым әннен ғана.



	Жас-кәрі тыныштықты жара күлді,

	Бәрі де болып тұрды жарасымды.

	Әміре қуат алды алыптардан,

	Тағдырдың жаңа беті тағы ашылды.



	ШАЛҚУ

	«Ах, как любит Амре степь,

	как любит степь!»

	Николай АНОВ



	Аңызақ. Жел бір әнге салатындай.

	Ақша бұлт жерге қона қалатындай.

	Бет алған елге қарай үш аттыны

	Тартады қойнауына дала тынбай.



	Тұяқтар сүрлеу жолдың тасын түртіп,

	Шыбындап ат келеді басын сілкіп.

	Семей мен Семейтаудың екі арасы

	Сағымнан сары майдай жатыр кілкіп.



	Әміре – торы ат мінген ортадағы.

	Әнменен қысқаруда жол танабы.

	Мұқатай, Қажығожа – жас әншілер,

	Ағаның қасына ерген зор талабы.



	Аңсайды туған жерді жаны қатты,

	Көңілде көп күндердің табы қапты.

	Әміре айналаны көзбен шолып,

	Тәукенің «Ел қайдасын» аңыратты.



	Мұқырдың бойы мынау.

	Баяғыда, Әкесін қатігез бай аяды ма?

	Жетейік ең болмаса қалаға деп,

	Шешесі жығылса да аяғына.



	Доғарып жандайшабы атты алды кеп,

	«Сендерге көрсетеміз қашқанды» деп.

	Қалаға жаяу жеткен Қашаубайдың

	Намысы осы жерде тапталды көп…



	Ән тауып, аңыз тауып әр асудан,

	Өтті олар Қыземшектен, Қарасудан.

	Ащысу, Жанан өтіп, Шаған жетті,

	Күн батқан, ай аспанда жаңа туған.



	Кем емес Шаған маңы жерұйықтан,

	Келеді отырғанда шөбі иықтан.

	Бұл жердің Әміреге бөтені жоқ,

	Мұнда да әнші талай елді ұйытқан.



	Тынығып ертең жүрмек болып бұлар,

	Тез тапты таныс үйді қонып шығар.

	Елдегі жаңалықтың ең бастысы

	Мейзекке бармақшы екен тобықтылар.



	Аты озып, балуанның асса күші,

	Көшпелі қазақтың сол мақтанышы.

	Тарақты Сылдырбайдың ауылында

	Үлкен бір болады екен ат жарысы.



	Сол жерге жиналмақшы әлді, мықты,

	Бәйгі аттың бәрін баптап алдырыпты.

	Ауылдың той-думанын аңсап келген,

	Асығып Әмірелер таңды күтті.

	***

	Па шіркін, қандай еді Арқа жазы!

	Самалы – сыбырлаған қалқа назы.

	Жаңбырша көл бетіне кетер жауып,

	Аспанның бар аққуы, барша қазы.



	Жағасы Борлықақтың жайлау еді,

	Жататын шалғынында қайнап елі.

	Үрген ит, шапқан тұяқ, аққан бұлақ

	Үнінде – тіршіліктің жайлы әуені.



	Жүрегін жусанына байлаулы еткен,

	Міне осы, сағындырған жайлау көптен.

	Туғаннан Әміреге артық жер жоқ.

	Мейзек, Көксеңгір мен Байдәулеттен.



	Бұл жерде өз ауылы, өз елі бар,

	Ұлына мейірімін төгеді бар.



	Бір жұтса қымызынан қаталап кеп,

	Тілемес одан өзге өзегі нәр.



	Дегендей әрбір тасы: «жүрдің қайда?»,

	Елесі өткен күннің бұлдырлай ма…

	Әміре аңқылдап кеп сәлем берді,

	Алдымен ел ағасы Сылдырбайға.



	-Бармысың, әнші бауыр, атың мәлім,

	Қаланың, жырақ кеттің татып дәмін.

	Асықпай аунап-қунап жатарсыңдар,

	Мұндағы бәрі өзіңнің жақындарың.



	Құрдасым Серік ағаң өткір еді,

	Маңдайын тасқа содан көп тіреді.

	Қайтесің заман солай кез болған соң,

	Даланың дауыл мінез өтті де ері.



	Жалғай бер өнерпаздың жақсы атағын,

	Шаша бер шұғылаңды, атса таңың.

	Елім деп келдің екен, еркіндеп қал,

	Қайтарда бізден болсын ат- шапаның.



	Бір сәтте жадырап та, мұңданып та,

	Сылдырбай басты бірден мырзалыққа.

	Сылдырлап, жібермейді сөзден есе,

	Тұрмайды сызданып та, ырғалып та.



	Жүйрігі алдына ат түсірмеді,

	Тамағы жылқы десе ішілмеді.

	Атанды Шимай аға, мырза Сылдыр,

	Мәрті еді, малдылардың ішіндегі.



	Қойғанда басқа өнерін былай тағы,

	Ұстайды қыран бүркіт, құмай тазы.

	Бір туған Сылдырбай, Сәт – қос арысты,

	Даланың көркі емес деп кім айтады?!



	Жазира жамылғы етіп тұр сағымды,

	Басына бәйге сөре жұрт ағылды.

	Қызық деп, болғанынан боладысы,

	Қонақтар ат көруге ынта қылды.



	Жүйріктер келтірді екен бабын қалай,

	Сол жаққа жүрелік деп дамылдамай.

	Аққасқа тазы итінің Шимай аға

	Арқасын сипап қойды адырнадай.



	Бәйгеде келіп жүрген алда кілең,

	Көкдауыл, Ақбесті мен Ардакүрең,

	Көкқасқа, Жайдақкерлер жерді тарпып,

	Кермені тұрды керіп салмағымен.



	Бір шетте даңқы бөлек Шимайқара,

	Көз салар сұлу емес қимай ғана.

	«Мақтаған қара аттары осы ма?» – деп,

	Біреулер күліп жүрді үйді айнала.



	Сылдырбай атбегі ғой кәнігі шын,

	Жылқының сыртын емес, танып ішін.

	Осы атты бір кедейден сатып алып,

	Баптаған, көрсетер деп әлі күшін.



	Сайгүлік арба сүйреп зорға жүрген,

	Тапқанын шын иесін ол да білген.

	Алдынан жүз қырық ат жеке келіп,

	Бір жолы сексен сиыр олжа кірген.



	Жартысын мырза Сылдыр үлестірді,

	Ат жайы талай жерге бір естілді…

	Иесін көре сала оқыранып,

	Жарысты бұл жолы да тілеп тұрды.



	А, құдай, бұр жеңістің бетін бері!

	Аттардың мәре көздеп кекілдері.

	Дүбірлеп жөнелгенде жүз сан тұяқ,

	Дүрсілі жүректердің секілді еді.



	Көңілді ат келгенше демдетуге,

	Шықты енді балуандар белдесуге.

	Аңдысқан бір-бірімен өңшең алып,

	«Кеудеңде жаның болса, кел» десуде.



	Түйедей бірі салмақ салып басқан,

	Біреуі сілеусіндей шалып қашқан.



	Шыдатпай ұстасқанды жер қаптырды,

	Бір жігіт Бөрлідегі жалықпастан3.



	Күшіне өнері сай Сымақ осы,

	Көзінде қайсарлықтың шырақ – оты.

	Арқада қуғын көрген абзал сері

	Мәдидің болған екен бұ да досы.



	Жайлауда халық солай сауық құрған,

	Жиын – той талай елді қауыштырған.

	Кей-кейде озғандарға – қалғандарды,

	Арлыға – арсыздарды жауықтырған.



	Батыстан бір мезгілде шаң келеді,

	Ішінен көру қиын әлденені.

	Біреулер: «қылаң жоқ» деп күрсінеді,

	Біреулер: «баран ғой» деп бәлденеді.



	Аршылды шаң ішінен дара қара,

	Үстінде шынашақтай қара бала.

	Сылдырбай қуаныштан жыламсырап,

	Ұмтылды қалың топты жара-мара.



	Қара атпа Қамбарата пейіл берді,

	Қалған ат ұбақ-шұбақ кейін келді.

	Ақтаған шөп пен суын құлыны үшін,

	Байдәулет, Бетсу, Мейзек мейірленді.



	Ел тұрды: еңсе биік, пішін жайнап,

	Қарсы жақ үнсіз қалды тісін қайрап.

	Қара аттың күн бермесін біліп кетті,

	Тындырмақ болып кетті ісін жайлап.



	Орындап Шимайқара ер мұратын,

	Тағы бір шығарған соң елдің атын.

	Құттықтап Сылдырбайды тұрған көпке,

	Әміре өз тобымен келді жақын.





	Орнынан Шимай аға тұрып барып:

	- Халайық ат жүйрігін қызықтадық.

	Іздесең таба алмайтын, ортамызға

	Келгенін ән жүйрігі, ұмытпалық.



	Айтулы Әміре мен Ағашаяқ

	Жұртынан көрген емес тамаша аяп.

	Шәкірттер соңына ерген ол бір шоғыр,

	Шын қызық келді, - деді – жаңа таяп.



	Ақшамнан салған әні таңға жетер,

	Көрген де, көрмеген де арман етер.

	Шынымен, мынау тұрған Әміре ғой,

	Ағайын, құлағың тос, қалма бекер.



	Әншіге осылай деп халқы ілесті,

	Әніне Ағашаяқ салшы десті.

	Әміре: «ән иесі өзі отыр» деп,

	Бұзбады әдептілік салтын ескі.



	Бір-бірін көруі емес бірінші рет,

	Берікбол – Ағашаяқ күлімсіреп,

	«Рұқсат, Әмірежан, шырқа – деді, -

	Тыңдаушың отыр екен бүгін тілеп.



	Осы әнмен ойға, қырға тарады атың,

	Сен ғана түрлендіріп сала аласың.

	Кестелеп, өрнектедің, ажар бердің,

	Өзіңе осынау ән - аманатым».



	Кіші ғой, бөтен ғой деп жасқамаған,

	Әміре сабақ алған жақсы ағадан.

	Үйреткен Ағашаяқ ән еді деп,

	Аузынан қайда жүрсе тастамаған.



	Ән қызды кең жайлаудың төсін керней,

	Демімен тауды-тасты көшіргендей.

	Әміре шырқар ма екен басқа жерде

	Дәл осы туған жерде көсілгендей.



	Жіберді-ау әлеуметті ән мас қылып,

	Әйтпесе қыбыр етпей қалмас тынып.



	Қолға алып үш ішекті домбырасын,

	Әкетті Ағашаяқ жалғастырып.



	Берікбол өнерпаздың дүлділі еді,

	Әр сөзі, әр қимылы күлдіреді.

	Бір сәтте шал-кемпірдің, аң мен құстың

	Дауысын кезек салып үлгіреді.



	Түсіріп таңданысқа талай жанды,

	Би билеп ат үстінде тағы айналды.

	Қайшылап құлақтарын, екі көзі

	Алайып екі жаққа қарай қалды.



	Бақанды аяғына мінді, кетті,

	Үстінен түйелердің ырғып өтті.

	Бір өзі Шыңғыстаудың шапитосың

	Осылай жұрт көңілін бір түлетті.



	Жұлқынған әнші жастар тобы кілең,

	Үрледі ән көрігін орынымен.

	Мұқатай, Қажығожа, Сымақ, Мұса,

	Бірі нәзік, ал бірі зор үнімен.



	Бас қосты жастар елдің салтына тән,

	Ойналды ақсүйек пен алтыбақан.

	Кештері сол бір жаздың жылдам өтті,

	Жаңбырдай жаудырды әнші халқына ән.



	Анасы: «Сұра – дейтін, - тегі, түбін,

	Қыздары жақсы дейтін ел ішінің.

	Ауылдың бір аруын жаны сүйіп,

	Қашты алып, бергеннен соң келісімін.

	.

	Сұлу қыз, жүйрік жылқы, дана көсем,

	Бұл жаздан алған әсер алабөтен

	Артына аттанарда бір қараса,

	Жазықта қара ат шауып барады екен.



	Жұлдызды жаңа заман төксе де нұр,

	Бір қауіп сезетіндей өскен өңір.

	Қош енді, сайын дала сахнасы,

	Қош енді, қайта келмес көшпелі өмір.



	Екінші қайырма



	Қызыл билеуші ақ билеушіден тақты алып,

	Дүрбелең жылдар тарихқа кеткен аттанып.

	Кеңестік Семей уақытпен бірге ұлғайды,

	Ертістің суы баяғысындай жатты ағып.



	Қысқарып қолы, шығатын бетке қаймақтың,

	Азамат аяқ басатын болды жайлап тым.

	Аймақтың есін жиғызбақ болып өнермен,

	Үйірме құрды есті адамдары аймақтың.



	Тарихтың талай сынына төзген емендей,

	Ұлтының асыл рухы мен шері еленбей

	Қалмасын таса, даладан енді – сахнаға,

	Өмірден енді - өнерге көшсін дегендей.



	Драма жазды Жүсіпбек, Жұмат, Мұхтарлар,

	Заманның сырын көзімен көріп, ұққандар.

	Әмірені де қуана қосты тобына

	Әуесқой әртіс, өнерді мұрат тұтқандар.



	Клубқа шағын кеткендей сыйып кең әлем,

	Сауық кешінен тарайтын болды ел әрең.

	«Ес-Аймақ» деген қоғамда осы танысты,

	Мың жылда бір рет туатын екі феномен.



	Жазбаған жұбын, тұрғанда жан мен тән тірі,

	Олардың бірі Әміре десек - ән пірі,

	Тағы бір жампоз – жалындап келген Иса ақын,

	Телегей – теңіз жыр болып аққан жан сыры.



	Құлағында ойнар домбыра менен жылқының,

	Бойында барлық сипаты туған жұртының.

	Тәлкегін сайлап, итжеккен айдап қу тағдыр,

	Туғаннан оған бермеген екен бір тыным.



	Өміршең жүрек бәрінен соның өртенді,

	Өлеңмен ғана айығар болды дерті енді.



	Семейде сүйген құралай көзді бір сұлу,

	Исаның жанын арманда қылып ерте өлді.



	Дауылпаз Иса әділет, арды жақтаған,

	Жұбатқан оны Әміре - жүрек – аппақ ән.

	Мәдениеттің маңдайға біткен қос меңін

	Ертерек танып, Әуезов еді мақтаған.



	Кереку жақтан Майра да келді сыланған,

	Оны да өмір аяусыз шыңдап шығарған.

	Ер мінез ару еркелей, еркін жүрсе де,

	Көкірегінен ән болып ұшқан мұң – арман.



	Жұлдыздар жерге түскендей ғажап күй кешкен,

	Тыңдаушы қауым шығарар шаруа, үйді естен.

	Әміре, Майра қосыла шырқап кеткенде,

	Сырнайдың ақ пен қара тіліндей үйлескен.



	Көңілдің қылын жүректің әні шын басар,

	Жүректің өзін махаббат қана жырлатар.

	Өлең боп, ән боп өнері сыртқа шықанның

	Көкірегінде әлдебір жұмбақ сыр жатар.



	Әміренің де өн бойын билеп әкеткен

	Өкініш сезім көңілін кейде пәс еткен.

	Есінде қалды бірге өскен достың сөзі үшін,

	Өз еркіменен қоштасқан сәті Мәкетпен.



	Қымызшы сол қыз, қолында қымыз, күлімдеп,

	Тұратын тыңдап, әншінің әсем үнін кеп.

	Семейдің талай серісі жүрді сұлуға:

	«Жолында сәулем, арман жоқ өлсем бүгін» деп,



	Қыз үшін соның бәрінен артық Әміре,

	Әншінің аппақ жүрегі ме әлде әні ме,

	Шешесі қызын шығармай қойды шаптығып:

	«Қаңғыған неме қарамай ма, - деп,- әліне!»



	Меселі құрып, қысқа жіп келмей күрмеуге,

	Сезімнің отын баса алмай әнші жүргенде.

	Бірге өскен досы, оқыған жігіт – Сабыртай,

	Оңаша келіп, ақтарды сырын бір демде.



	Қымызшы қызды қалдың-ау, Әміре, сүйіп сен,

	Сүюші ем мен де, құр сүлде болдым күйіктен.

	Жолдасым келіп, жолымды кесер деп пе едім,

	Тағдырымыздың көрдің бе жерін түйіскен.



	Ата-анасына қалыңын төлеп қойғанбыз,

	Екеуің жайлы өсекке әбден тойғанбыз.

	Түйініңді айтшы, тірідей мені өлтірмей,

	Болар ем ырза, шығарса сені ойдан қыз.



	Әміре емес, Кебек бол, мейлі, Төлеген,

	Дәстүрден ауып, оңғандар бар ма көнеден.

	Мәкетсіз қалғым келмейді менің, досым-ай,

	Осыдан өзге мазаққа барлық көнер ем.



	Бүкшиді досы, амалы біткен пендеше,

	Әміре айтты: «барайық қызға ендеше».

	Осылай етпей Әміре - Әміре болар ма,

	Өзім дегенге қоң етін кесіп бермесе.



	Қыз байғұс қайтсін жүретін жолы жіңішке,

	Күрсіне жылап, көнді де, кетті, бұл іске.

	Әміре кейін жар сүйіп жақсы күн кешті,

	Сонау бір кезден белгі боп қалды мұң іште.



	Аһ ұрған әнмен көңілден өшті мың қаяу,

	Қаланың күңгірт көгінде көшті күн баяу.

	Асанқайғыдай жерұйық іздеп ел кезген,

	Күндерде бір күн Семейге келді бір жаяу.



	Темір етіктің теңгедей қылып тамтығын,

	Жерұйық емес, іздегені оның ән – тұғын.

	Жанкешті жаяу – Затаевичтің өзі еді,

	Әніне ғашық ғажайып қазақ халқының.



	Аштық пен аяз, қауіп-қатерден сақтанбай,

	Ән жинай берді інжудің қорын тапқандай.

	Қашаубаевтың дара дауысын паш етті,

	Ән мұхитынан үлкен бір арал ашқандай.



	Жазмышы солай Әміре жолын оңғарған,

	Даңғылға шықты бұралаң соқпақ жолдардан.



	Семейде шебер әншілер түсіп жарысқа,

	Байжанның ұлы Қалимен бірге топ жарған.



	Әміре даңқы Мәскеуге жетті кеңестік,

	Парижге енді шақырып жатыр деп естіп,

	Қаланың халқы әншісін жолға сайлады,

	Шетелге бармақ, көрмеген тіпті елес қып.



	Сонау бір жылы Жұмаштың көрген қасынан,

	Емес ол енді үйренсем деген жас ұлан.

	Қазақтың әнін ту етіп ұстап барады,

	Ең тұңғыш рет тұтас бір елдің атынан.





	ШЫРҚАУ



	Атанып Ағашаяқ жырақ кеттім, Көрінсе қыз-келіншек шырақ деппін.

	Әніммен «енди олжақыз қайдалап» қызық қуып, Парижге Шыңғыстаудан бір-аy жеттім. Берікбол КӨПЕНҰЛЫ/Ағашаяқ



	Әміре артқа тастап даланы кең,

	Жат жерді тұрды басып табанымен

	Мұнда да оң жағалау, сол жағалау,

	Ортада өзені бар аралымен.



	Адамзат қайталанбас туынды еткен,

	Әлемге дақпыртың мен шуың жеткен.

	Армысың Париж және париждіктер,

	Сенаның екі мың жыл суын кешкен!



	Әншіні қала көркі еліктірді,

	Ел-жұртын Еуропаның көріп-білді.

	Сәлемін Сарыарқаның жеткізбекке,

	Залына «Комедия» келіп кірді.



	Сүйеді-ау бұл қаланың өнерді елі,

	Талғампаз, маңғаз дейді көрермені.

	Бейне бір бүкіл әлем сахнасы,

	Әншінің шықпас оған өлермені.



	Әміре кезек күткен, тартынбаған,

	Жат тілден үш сөз ұқты саңқылдаған:



	«Домбыра», «қазақ» және «Қашаубаев»,

	Содан-ақ жігер оты жарқылдаған.



	Жүргендей Қояндыда сайран салып,

	Ортаға шыға келді жайраң қағып.

	Бөркі мен шапанына, аспабына

	Қарайды француздар қайран қалып.



	Дегендей «Ал, әлеумет, енді ыңғайлан,

	Сынап бақ, арқаланам мен мұндайдан».

	Соққылап екі ішекті, көкке кетті:

	«Қарағым айналайын, келдің қайдан».



	Мол дыбыс кернегендей тамақты еркін,

	Алқымы алқым емес, шанақ дерсің.

	Бұл неткен үзілмейтін терең тыныс,

	Бұл неткен ғаламат үн , ғажап серпін.



	Күтпеген бастан кешіп қызық халді,

	Сілтідей тыңдаушылар тынып қалды.

	Кім мынау? Нөсер ме өзі, нажағай ма,

	Кенеттен тіліп өткен тымық таңды.



	Шалқыды айқай соңы әнге айналып,

	Халайық аңғарғанша мән-жайды анық

	« Бибай» деп, әнші жылап қоя берді,

	Айрылған ғашығынан жандай налып.



	Көз жасын уыс-уыс шашты дейсің,

	Бет-жүзін құбылтуға әккідей тым.

	Оп-оңай күлімсіреп, бойын тіктеп,

	Қайтадан шат-шадыман тапты кейпін.



	Әншінің тамсандырды зият үні,

	Халықтың байқалмады қиятыны.

	Бір әнге талай жанр сыйып кетті-ау,

	Мінеки, бір актердің театры.



	Баяулап ән тоқтады. Жұрт аң-таң боп,

	Менмендік терезесі күл-талқан боп.



	Қол соқты алақандар қызарғанша,

	«Браво! Кэль вуа манифик! Киль шанкт анкоғ!»



	Мынау жұрт Мольерден, Шекспирден,

	Вольтерден бастап бәрін тегіс білген.

	Ал бүгін жалғыз қазақ жалғыз ән сап,

	Тымақпен ұрып алды-ау келіп бірден.



	Өнердің залда отырған тарландары,

	Білінді талантына таң қалғаны.

	Тілдескен ғасырлармен хас өнерге

	Париж де басын иді, арланбады.

	***

	Халықты төрт миллион арқалаған

	Көшелер қозғалыстан шаршамаған.

	Шықты да көп ішіне сіңіп кетті,

	Екі адам Эйфельдегі дәмханадан.



	– Кім көрген мұнша биік мұнараны,

	Көбінен осы болды ұнағаны.

	-Париждің дулығасы секілденіп,

	Бұл биік талай заман тұрар әлі.



	– Жұрт көрер көк тіреген зорды ғана,

	Бір арман көкейіме қонды жаңа:

	Қазағым орнатса ғой ордасында

	Осындай бір ескерткіш домбыраға.



	Ойына оралды ма өткен ісі,

	Ел десе қан жылайтын көптен іші.

	Жалт етіп Әміреге қарай қалды,

	Тұранның қамын жеген көкбөрісі:



	-Бұл сөзің ұлт ісіне үн қосқандық,

	Демеңдер өркендеуден тым бос қалдық.

	Домбыра аспан тіреп тұру үшін.

	Алашым алу керек шын бостандық.



	Күмәнді кеңестердің бет алысы,

	Қор болды ұлтымыздың неше арысы.

	Дін мен діл, тіл қыспаққа салынған соң,

	Ерлердің бола бермек еш әр ісі.



	Тарихта кедейлерге май асатқан

	Талайлар уәдеден тая сатқан.

	Абай бол, осы сөзді сақтап еске,

	Бауырым, мұның бәрі саясаттан.



	Ер түркі баласы үшін еңбектендім,

	Амалсыз туған жерден мен кеткенмін.

	Шошынып, Шоқай десе шоршып түсер,

	Торына түспеу үшін жендеттердің.



	Тарихи тағдырыңды ұқ та таны,

	Еліңнің сенімен бір шықты атағы.

	Жақсы атпен қалам десең жан адамға

	Көрдім деп айта көрме Мұстафаны.



	Жат жерде сені көріп, сырласып та,

	Ән тыңдап, кенелдім ғой бір бақытқа.

	Тек қана сәлем дегін елде жүрген

	Ахмет, Мұхаметжан, Міржақыпқа.



	Кенестің керегіне жарасаң да,

	Аз ұлтқа басады әлі қара таңба.

	Шекеңді шылқытпайды Шаляпиндей,

	Салмайды Карузодай алақанға.



	Әнші айтты: «Сөзің мені толғандырды,

	Алдымда екі түрлі жол қалдырды.

	Орыстың көп жақсысы шетелде жүр,

	Таңда деп отырмысың сол тағдырды?»



	- Жоқ досым, мұнда қалу – мәңгі қалу,

	Сағыныш тозағына жанды қару.

	Шетелдің шеңберіне сыю үшін,

	Аз болмақ әдемілеп әнді салу.



	Қал демен, бар қазаққа сүйіктісің,

	Сезбесін біз сезінген күйікті ішің.



	Көмейден керуен тартқан ән байлығын

	Ұрпаққа табыстауға тиістісің.



	- Ол рас, кезбе қазақ атанбаймын,

	Дәм бітіп, кім біледі батам қай күн.

	Халқымның өзі берген қайран әнді

	Жыраққа алып қашып сата алмаймын.



	Лебізі жүректерге жаққан алау,

	Жаңағы Ромен Роллан жақсы адам-ау.

	Деді ғой: «Мұндай ғажап ел перзенті

	Болуды мүмкін емес бақ санамау.



	Әніңнің берері көп ұғушыға,

	Халқыңның жаны сондай сұлу, сірә.

	Тұрғанда «Ағашаяқ», «Қанапия»,

	Қазақтың нұқсан келмес рухына.



	Әндері өршіл екен Бетховендей,

	Жағымды-ақ мен сүйетін ескі өлеңдей.

	Бір кітап сіз туралы жазар едім,

	Уақыттың қысқалығы шектегендей.



	Қызығып сіз туралы дерек біліп,

	Жоқ ешбір сауатыңыз деп естідік.

	Париждің газеттері мақтап жатыр,

	Біртуар дүлділдерге теңестіріп.



	Осылай әлем сізді мойындады,

	Құт болсын күміс медаль мойындағы,

	Шынымен, бірақ тілде шырқайды екен,

	Бар халық мұң-шатттығын ойындағы».



	Сөздерін Ролланның терең ұқтым.

	Өнердің арқасында еленіп тым

	Жүргенім туған елдің киесі ғой,

	Дәл қазір ауылыма келеді ұшқым.



	- Десе де «сап көңілім, тоқта, шыда»,

	Әншінің ақ жүрегі соқты асыға...

	Жетті олар қала шетін мекен еткен

	Қонақжай Мұстафаның отбасына.



	Жүрегін жаулаған соң Сыр қазағы,

	Жар үшін кешкен талай күнді азалы,

	Мариям Жақыпқызы7 есік ашты,

	Қазақы, ибалы екен, бір ғажабы.



	Әміре жастық алып шынтақтады,

	Көңілі керім еді бұл шақтағы.

	Сыпайы жиған бұйым, қағаз, кітап,

	Ұқыпты тұрмысынан мін таппады.



	– Мұсеке, ризамын құрметіңе,

	Қияннан айдап келді бір несібе.

	Сақтапсыз салтыңыз бен қалпыңызды,

	Париждің орын теуіп іргесіне.



	– Қайтесің, мен бе екенмін жұмаққа үйір,

	Наршоқы, Сұлутөбем тым-ақ қиыр

	Қалды ғой, мұның бәрін айырбастап,

	Тасына берер едім бір-ақ түйір.



	Болған соң көзден жерің, жұртың ғайып,

	Ішіңе келмейді екен сыртың лайық.

	Алаштың аңыратшы арқалы әнін,

	Жайғасып емін-еркі н бір тыңдайық.



	– Шырқайтын отырғам жоқ таппай әнді,

	Амал не, қоштасатын шақ таянды.

	Тыңдарсыз елді, мені еске алғанда

	Салайын арнап сізге «Ақбаянды».



	Сағыныш... Ән емес пе оның да емі,

	Мынау ән - іздеп жүрген жоғың ба еді,-

	Дегендей үзілдіріп әнші кетті:

	«Арқаның сен де есен бол, қоңыр желі».



	Кім айтты қаһармандар жыламас деп,

	Кім айтты жылатпайды қу ағаш деп.

	Ақ көңіл Әміренің, Мұстафаның

	Тамғаны-ай жанарларын жуа жас кеп.



	Осылай бірге дәурен кешіп аз-ақ,

	Қоштасты қимай-қимай екі қазақ.

	Деректі бұл туралы түртіп қойды

	Тыңшылар ізін аңдып, не сығалап.



	Yшінші қайырма



	Бір мың тоғыз жүз жиырма алтының қаңтары,

	Қазақта тұңғыш театр туған таң сәрі.

	Қазақстанға Қызылорда боп астана,

	Бойына Сырдың ауған-ды халық аңсары.



	Ұлттық өнердің болашағына шын сене,

	Тер төгіп жүрді Сымағұл1, Серке, Дінше де.

	Жас шаңыраққа жиырма жеті адам жер-жерден

	Шақырту алған, әрқайсысы құрыш бір шеге.



	Арасында жоқ дүмбілездер мен шорқақтар,

	Ой менен қырда шашылған лағыл моншақтар

	Бірыңғай жіпке тізіле қалып алқадай,

	Өнеріміздің шырайы кірген сол шақтар.



	Кәсіби әртіс, режиссер деген тапшы еді,

	Аймауытов пен Шаниннің өзі – бапкері,

	Әміре болды сол театрдың алғашқы

	Бұйрық бойынша нөмір бірінші актері.



	Екінші болып лапылдап кірді жас Иса,

	Жағымсыздарға жарқылдап тиді жасынша.

	Көрермендерді қаптата тартты клубқа,



	Әнші мен ақын есімін жазған афиша.

	Халықтың ән-жыр қазынасының жоғалмай,

	Сақталуына дәнекер болған солардай.

	Екі дәуірдің өліарасында бұл қазақ

	Біртуарларға бай болып еді, о қандай!



	Шабыты мен намысын қатар қамшылап,

	Тірілтті солар құлаған рухты қансырап.

	Керосин шамы жағылған суық бөлмеде

	Өмірге келді театр деген шамшырақ.



	«Еңлік – Кебек». Сахнада Серке – Еспембет,

	Қанына қатып, сазарып мүлде кеткен бет.

	Аңғалдар кейбір шын көріп қалып ұмтылды:

	«Уай, қой енді, қатігез мынау неткен!» деп.



	Елубай – Абыз алартып көзін, арбайды,

	Кеңгірбай болып қаталдығынан танбайды.

	Ойнақы күйде Әміре – Жапал шыққанда,

	Қабақтар жібіп, сейіліп кетті бар қайғы.



	Шулады халық: «Дауысы жетер сан қырдан,

	Әміре ғой бұл, мәжіліс отын жандырған.

	Парижге барып бәйге алып кепті сабазың,

	Қызылордаға Семейден оны алдырған.



	Қойылым бітті. Әсершіл қауым ән қалап,

	«Әміре» десіп, дуылдап кетті, анталап.

	Биязы әнші ортаға шығып бас иді,

	Тұрмады өзін айрықша туған жан санап.



	Айғайға басты. Делебесі енді қозғандай.

	«Бесқарагерді» тыңдады халық қозғалмай:

	«Мынадан кейін ән саламын деу бос әуре,

	Арғымақ екен бәйгеден озса озғандай».



	Сілтеді сосын «Сырғақты», «Смет», «Үш досты»,

	Шырқаған сайын күшіне жаңа күш қосты.

	Домбыра шегі үзіліп барып тоқтады,

	Отыз ән салу болған жоқ оған түк соққы...



	Ортада Иса, шап-шағын шымыр тұрқы бар,

	Қасқалау маңдай, тиектей ғана мұрты бар.

	Шабыт қысқанда от шашып екі жанары,

	Арыстанға да қаймықпай қарсы ұмтылар.



	Бөгелген де жоқ ойларын жұптап, бой баптап,

	«Желдірмесімен» қыздырды бірден той бастап.



	Ақын бір тұлпар, домбыра бейне шабандоз,

	Арқасында жүр, төбесінде жүр ойнақтап.



	Содан соң ашты өлеңнің түпсіз сандығын,

	Ақынның сондай кім көрген шапшаң, алғырын.

	Тақырып берсең жырлауға дайын құлпыртып,

	Жаралғандар мен жасалғандардың барлығын.



	Осындай болған алғашқылардың екпіні,

	Өнерін бұлдап, кергуді білмес ешбірі.

	«Бәйбіше-тоқал», «Қарагөзде» олар ойнады

	Күйіп-жанғанды, күңіренгенді, кектіні.



	Әйелдер әртіс болғанда тұр деп қораш не,

	Әншімен бірге қатысты жары Оразке.

	Әміренің де зеректігін ел мақтады,

	Рөлдің сөзін ұмытпайды екен ол әсте.



	Әртістер тобы аралап жерді қаншама,

	Сусаған елге концерттер қойды жан сала.

	Құшағын ашты Қарсақбай менен Түрксіб,

	Риддер, Кеген, Тарбағатай мен Қарқара.



	Дауылдан кейін дамылдап тұрған шақ-тын ол,

	Өнерлі қауым халқынан қолдау тапты мол.

	Әміре, иса, Қанабек, Күләш, Құрманбек...

	«Айман – Шолпанмен» операға да ашты жол.



	Әншіні сонау Майнның жағасындағы Байырғы

	Герман жұрты да сүйіп тыңдады...

	«Әміре мынау қалайша дара туған» деп,

	Даңқына бәрі қызықты биік шыңдағы.





	ҚАЛЫҚТАУ

	Әміре бәрімізге yстаз еді.

	С.ҚОЖАМҚҰЛОВ.



	Қоңыр күз. Әлсін-әлсін бұлт төнеді,

	Жауса да, жаумаса да жұрт көнеді.

	Қыбырлап күн көруде қалың елдің,

	Аштықтың темір қолы түртпегені.



	Әміре Алматыда – бас қалада

	Азайды нағыз жолдас, жақсы аға да.

	Өнері жұғар ма екен кейінгіге,

	Өзімен бірге мәңгі жастана ма?



	Соны ойлап, ақ жүрегі аласұрды,

	Оны аңдып өсек пенен жала тұрды.

	Еліне еркелеумен көп күндерді

	Өткізіп алған жоқ па бала сынды?



	Аңдамай күнде көрген кісі қуын,

	Жүрді ғой құйып берген ішіп уын.

	Көңілге медет бірақ бұл күндерде

	Ағалап, жағалаған кіші буын.



	Маңынан көкбазардың үйді алғалы,

	Отбасы елден ерек қиналмады.

	Өнерлі шәкірттердің әдеткідей,

	Сол үйге бүгін еді жиналғаны.



	Манарбек – соның бірі, сары көсе,

	Күшті екен ән салғанда арыны өте.

	Көп көрген жетімдік пен қиындықтың,

	Жүзінен бастағандай табы да өше.



	Елден кеп, болмаған соң тұрмыста мән,

	Үйінде Әміренің бір қыстаған.

	Ілесіп інісіндей, талапты жас,

	Әншіден ән үйреніп, үлгі ұстаған.



	Манарбек шырқап отыр «Топайкөкті»,

	Дауысы дірілдетті қоса әйнекті.

	Тағы бір ән ғұмыры ұзарды ау деп,

	Көңілі Әміренің босай кетті.



	«Мінеки, құйма құлақ тума дарын,

	Жүрекке әнің жетіп тұр, қарағым.

	Осы әнді енді бір рет мен салайын,

	Ұштай түс, нақышы мен бұрмаларын».



	Сол сәтте еркелігін білгізіп-ақ,

	Кішкентай Күләш үйге кірді жылап.



	Әміре жантая сап шырқай берді,

	Баласын кеудесіне мінгізіп ап.



	Тынысы одан сайын ашылған ба,

	Әнші де шаршар емес жақын маңда.

	Қояды жас сәбиі бір секіріп,

	Зор кеуде көтеріліп басылғанда.



	Жүсіпбек әнші ағаның оң жағында,

	Жүретін жиі келіп ол да мұнда.

	Ағадан бір шапалақ жегені бар

	Семейде «Ес – Аймақта» болғанында.



	Ол кезде Елебеков тіпті бала,

	Алқалы топ алдына шықты жаңа.

	«Ырғағын бұзбай айт» деп Әміре тұр,

	Жүсіпбек жасымады: «Ұқтым, аға».



	Дегендей «бағаңды бер, халқым, маған»,

	Жас әнші барын сала саңқылдаған.

	Танытты ұстаздықта қаталдығын,

	Әміре жайшылықта аңқылдаған.



	Шапалақ тиді келіп дөп, не керек,

	«Мен саған айтып ем ғой көп шегелеп.

	Ұққаның қайда қалды, сары бала,

	Дәл бұлай басталмайды «Көк көбелек».



	Ағаның алақаны ем болғандай,

	Әнші боп қалыптасты енді ол қандай!

	Әміре күтеді үміт Жүсіпбектен,

	Ізбасар талабы да ең зор жандай.



	Рәбиға – ақ жүзінен нұр тараған,

	Сезімі сұлу әнге іңкәр адам.

	Ол айтты: «Әміре аға, мені сізге

	Жіберді ән үйрен деп Мұхтар ағам».



	Ойнайды театрда Рәбиға да,

	Салып жүр Еңліктің әнін жаңа.

	«Еңлікжан дәл осындай болған-ау» деп,

	Сүйсіне көреді жұрт, бәрі илана.



	Осында ақын Иса ағып тұрған,

	Кезі жоқ тыңдаушысын жалықтырған.

	Осында Қалибек те, Елубай да,

	Күлкіге қыран-топан қарық қылған.



	Әншімен әзілдері жарасатын,

	Сыйлайтын таланты мен парасатын.

	Осылай өңшең заңғар, кілең салдар,

	Разы боп үйді-үйіне тарасатын.



	Өзіндей өзгенің де ұққан жанын,

	Әміре шығарып сап тыстан бәрін:

	«Жолдарың болсын десең, дұрыс, - деді –

	Сапарға біздің үйден шыққандарың».



	Әміре ән біткеннің атасындай,

	Жарығы мәңгі сөнбес хас асылдай.

	Сол сөзі әнге сапар шеккендерге

	Әншінің беріп кеткен батасындай.



	СОРFАЛАУ

	Ән шырқап бой жаза алмай,

	шалқыта алмай,

	Қалықтап қайран дyние,

	қанат талды.

	(«Қанатталды» әнінен)



	Бар қазақ «Әміре» деп мақтанады,

	Сонда да қиын осы шақта халы.

	Байқалды өзі сенген ортасының

	Біртіндеп шеттетуді бастағаны.



	Даңқ шыңы болмайтындай құт-несібе,

	Күншілдер қоймайтындай түспесіне.

	Тыңдаған Франкфуртте Бетховеннің

	Бесінші симфониясы түсті есіне.



	Қараулар қара күйе жақпасын деп,

	Шашпаған секілді еді жатқа сыр көп.

	Мұның да, ұлы неміс айтатындай,

	Тағдыры қақты бір күн қақпасын кеп.



	Үш қара түнделетіп неге келді,

	ГПУ-дің тәлкегі ме керегі енді?

	«Бізбен жүр, Қашаубаев» дегеннен соң,

	 Амалсыз соңдарынан ере берді.



	Сұр дәліз, темір есік, тас қабырға,

	Жаңғырды әрбір қадам басқанында.

	Күлімсі иіс қолқа қауып қоя берді,

	Алдынан бір есікті ашқанында.



	Жылмиған біреу отыр күтіп мұны,

	Барады шылымының бітіп түбі.

	Әншінің сайран салған қайран басы,

	Қалғаны-ай мыналарға түсіп күні.



	Бұрышта ұзынтұра бүкшиеді,

	Жанында төртбақ қара түксиеді.

	Жылмиған суыртпақтап сөз бастады,

	Жыбырлап майлы беті, түкті иегі:



	- Мұқият тыңда, жолдас, сөзімізді,

	Бір жайтқа жеткізейік көзімізді.

	Шарлаған Еуропаны сапарыңнан

	Отырмыз күмәнді бір сезіп ізді.



	Жайым жоқ малтаны көп езбек менің,

	Жөніңе дұрыс шығар тез көшкенің.

	Құртуға бір басыңды жетіп жатыр,

	Парижде Шоқаевпен кездескенің.



	Семейге қай сәлемін ала бардың,

	Келе ме көргеніңнен тана қалғың?

	Шетелден қайтқаныңда тойлапсыңдар,

	Үйінде Үкібаев Қаражанның.



	Демек, бұл – барлық шектен аттағаның,

	Қалдығын Алашорда жақтағаның.

	Барып ап «Қазақ тілі» газетіне,

	Бізге аян Шоқаевті мақтағаның.



	Дұшпанмен бірге түсіп суретке де,

	Қонақ боп , бөленіпсің құрметке де.



	Үніңді жазып алды капиталист,

	Бетіне түкірмедің «түу» деп неге?



	Бәрі бар бір басыңда жат істердің,

	Киініп бастан-аяқ қатып келдің.

	Кімдерге ашып келдің құпияны,

	Қаншаға дауысыңды сатып келдің?



	Кеңестің үкіметін өзім десең,

	Қасынан тап жауының көрінбес ең.

	Дулатов, Байтұрсынов, Аймауытов

	Үйінің шалжиыпсың төрінде сен.



	Сұрақтар жауып жатыр қорғасындай,

	Бір түссе біткені ғой торға мұндай.

	Әміре мойынға алмай көп нәрсені,

	Шыдады сын сағатта зорға сынбай.



	Бастаған ісін олар тастасын ба,

	Түндерде жиі қақты қақпасын да.

	Бүкшиген, түксигендер ұрып-соқты,

	Сан рет салып қойып қақпақылға.



	Басына түскен жайтты кімге айтады,

	Азабын онда бәлкім ұлғайтады.

	Соңынан аңду қойды, тінтіп үйін,

	Кім көрген айуанды мұндай тағы.



	Барады күннен-күнге күйі кетіп.

	Не жазды? Ұғар емес миы жетіп.

	Ыржиған анау әнші жолын тосып,

	Арақпен суарады жиілетіп.



	Сөйлейді танытқандай жанашырлық:

	«Әміре, өзіңді ойлап сан ашындық.

	Театрдан сені мүлде қудырмас ек,

	Жан бар ма біздің сөзді алатын құп.



	Үш әріп тыңшысы деп сені де атап,

	Достарың қаралайды тегі, нақақ.

	Әйтпесе, саған неге бұйырмайды,

	Басқалар алып жатқан тегін атақ?»



	Ыржиған айтқан сөздің жаны бардай,

	Өзегін ыстық темір қарығандай.

	Жан-жақтан қысқан құрсау мысын құртып,

	Әнші жүр күйініштен арыла алмай.

	***

	Көңілсіз күндер өтті тізбектелген,

	Жүректен із кетпеді, мұз кеткенмен.

	Бір күні есік қағып, ескі достар,

	Иса мен Жұмат екен іздеп келген.



	- «Сарыауыз, тұрмадың ба әлі ұйқыдан,

	Тапсаңшы нысанаға даритын ән.

	Жаңадан бір опера жазылмақшы,

	«Қыз Жібек – Төлегеннің» тарихынан.



	Кім қалай қарайды оған, не қылайық,

	Қазаққа керек өнер деп ұғайық.

	Рөліне есіл ғашық Төлегеннің,

	Көреміз біразымыз сені лайық.



	Жасыңнан ән жолында аққан терің,

	Әуен ғой өне бойың жатқан сенің.

	Жақсы әнмен «Қыз Жібекке» үлесің қос,

	Елімнің тереңдегі ақтар кенін».



	Дос сөзі толқытқандай Әмірені:

	«Оның жөн, бар байлығым әнім еді.

	Соңымнан шырақ алып түссе-дағы,

	Әнімнен айыра алмас бәрі мені.



	Ән үшін керегі жоқ сыйақың да,

	Аталсын, аталмасын жиі атым да,

	Халықтан ән аяйтын мен емеспін!»,-

	Солай деп әнші келді театрға.



	Иса айтты: «Операға жалғасты аңыз,

	Авторы – мына отырған нар қасқаңыз!».

	Сыпайы Евгенгорш11басын изеп,

	Отырды рояльға: «Ал, бастаңыз!».



	Әміре шырқап кетті салған жерден,

	Қозғайтын жан-жүйені зарлы әндерден.

	Аһ ұрған ішкі жалын бірге шықты,

	Адамға зияны жоқ арманды ерден.



	Қойғандай тор ішіне салып құсты,

	Әншіні ауыр сезім анық қысты.

	Байқаусыз шыығып кеткен бір тамшы жас,

	Рояльдің пернесіне тамып түсті.



	Жыбырлап бірде ерні, бірде қасы,

	Ән жазған Евгенгорш мүлде разы.

	Әнімен Әміренің беки берді,

	Болашақ операның іргетасы.

	***

	Кешқұрым. Шеткерілеу тыныш көше.

	Тарылтты ыстық ауа тынысты өте.

	Бұрыштан қараң еткен екі-үш сұлба

	Әншіге жақындады жүріп төте:



	- «Не жүріс? Театрға жай бармадың.

	Келе ме тағы сонда тайраңдағың?

	Ескерткен сияқты едік, Қашаубаев,

	Қалжуыр құйрығыңа байланғанын.



	Салмағын айыбыңның кім кемітер,

	Тыңдамай қиқаңдасаң түрме күтер.

	Күнің де өзің талай шырқап келген,

	Кертартпа ескі әндермен бірге бітер.



	Тек жүріп, тоқ жүруді қаласа жан,

	Дәметсең кешірім мен арашадан.

	Ән салма, дауысыңды естімейік,

	Сау жүрер сонда ғана бала-шағаң!».



	Аңдып жүр басқан ізін бұлар қайдан,

	Күн бар ма бұған қарсы тынар майдан?

	Түнеріп, тісін қайрап қала берді,

	Жоқ еді Әміреде қылар қайран.



	***

	Алматы. Отыз төрттің қоңыр күзі.

	Үйінде Наркомпрос шоғыр кісі.

	Ішінде көп әншінің Әміре тұр,

	Бір түрлі жүдеу, сынық оның жүзі.



	«Өнердің бұрылыпты арбасы оңға, -

	Дегендей, - не тұрыс бар, жармас онда».

	Жақсы да, жасық та бар арман еткен,

	Дауысым жазылса деп граммофонға.



	Бұл жолы үздіктерді саралайды,

	Озғанның атты дей бер таңы арайлы.

	Дауысы күйтабаққа түсіріліп,

	О, ғажап, әрбір үйді аралайды.



	Қазақта әнші аз емес, аяулы ән көп,

	Бәрі де барын салды «аянбан» деп.

	Кеш біте, бір сәтке жұрт аңтарылды,

	Ортаға Әміре екен таянған кеп.



	Құлағы естіп тұрды сыбырды жай:

	«Әміре ән салмайды бұрынғыдай.

	Дауыстан айырылған, күйі нашар,

	Кенеуін кетіріпті мұның құдай».



	Әншінің көкірегіне намыс толды,

	Жауабы бұл сыбырдың дауыс болды.

	Қырандай тік самғаған ғаламат үн

	Шыңдардың ең биігін тауып қонды.



	«Ныспымыз Қанапия...» - асқақ айғай,

	Бейне бір жер қозғала бастағандай.

	Жаңғыртып Наркомпрос қабырғасын,

	Сәл болса, төңкеріп те тастағандай.



	Елімен қоштасты ма асыл жүрек,

	Бір әнін бір әнінен асырды кеп.

	Ешкім де білмей қалды, ұлы тенор,

	Ән айтып тұрғандығын ақырғы рет.



	«Жаса! – деп, - дәл өзіңдей дара кім бар!»

	Жас алды көздеріне жанашырлар.



	Тұншығып өз деміне қала берді,

	Табалап жүрген кейбір қарасұрлар.



	Ортаға ұсыныспен Серке шықты:

	«Граммофон Алматыға келсе, тіпті,

	Жазуды Әміреден бастау керек!»

	Амал не, оның сөзін ел кеш ұқты.

	Ел кешікті...



	YЗІЛУ НЕМЕСЕ ӘМІРЕНІҢ АҚЫРFЫ МОНОЛОГІ



	«Осы ма еді ел деген, Көріп пе едің аямасты, ағатай?»

	(Жапалдың сөзі, «Еңлік – Кебек» трагедиясынан)



	Жарандар!

	Жақсы көрген әншің едім,

	Мен неге орта жолда әлсіредім.

	Жаңа таң, жарық күндер қайда кетті?

	Ысыршы мына түннің сәл түнегін.



	Жас болдым, көріп-білдім, сүйіп, күлдім,

	Тым ащы дәмін таттым күйік-мұңның.

	Өзгеге барын берген ақ жүрекпен,

	Көп жерде пенделіктен биік тұрдым.



	Тек жаным туған жерді сағынады.

	Қош енді, алыс қалған Абыралы.

	Аштықтың нәубетінен есі кеткен,

	Қайран ел қайда барып шағынады?



	Қайда анау Сылдырбай, Сәт салтанаты,

	Сүліктей қара ат еді бар қанаты.

	Дұшпандар аяғына жем түсіріп,

	Көмбеге жетіп өлді, шаршап аты.



	Жүйрікті солай жеңді ғажап текті,

	Иесін бай болдың деп азапты етті.

	Мен көрген алғыр тазы – Аққасқаны,

	Далада бір топ қасқыр талап кетті.



	Қарсы алған кедей бала демей мені,

	Думанды жылдар қайда Семейдегі?

	Алаштың арыстарын аңсағанда,

	Кеудені қоймайды екен жемей жегі.



	Солардай ұлтын ойлап қайғырған кім?

	Ісі емес мұның бәрі жай бір жанның.

	Шәкәрім, Ахаң, Жақаң, Жүсіпбекті,

	Біртіндеп тұғырынан тайдырған кім?



	Ал ертең тағы кімге тіс батады,

	Жаламен тағы кімді ұстатады?

	Соңыма түскендердің ойы бөтен,

	Сылтау ғой, көрдің деуі Мұстафаны.



	Жендеттер, аш бетіңді кәне бері,

	Құрбан ғып шалғың келсе және мені.

	Мен емес қуғын көрген, басқа да емес,

	Ол – қазақ, оның тілі һәм өнері.



	Құрылған оңымда тор, солымда тор,

	«Жаусың» деп шошаяды соңымда қол.

	Ұлтымның әнін жайдым күллі әлемге,

	Білгенге бағым да сол, сорым да сол.



	Күн болды лай суға құлан батқан,

	Құрбақа құлағында ұрандатқан.

	Бейкүнә нәрестедей халық әні –

	Түбінде Ақшоқының жылап жатқан.



	Жазылып Жапал – тағдыр маңдайыма,

	Шырқырап қалмасын деп ән жайына.

	Тапсырып кеттім саған, халық – ана,

	Орап ап шапанымның шалғайына.



	Үш жендет, тұрмын бәрін жетік танып,

	Жоюды бүгін мені шешіпті анық.

	Қара аттай тұлпар құрлы қайратым бар,

	Өлейін өз көмбеме жетіп барып.



	Шапшыңдар, шибөрілер, шаршамаңдар,

	Дүрегей мен емеспін арсалаңдар.



	Аққасқа тазы құрлы азуым бар,

	Етіңде тісім кетсін, ал, талаңдар.



	Жазулы үнім қалды, тыншы жаным,

	Өнерім, өмірдің сен сүрші ұзағын.

	Шыққанда ел алдына білмеп едім,

	Ішінде тыңдаушы емес, тыңшы барын.



	Дүниеге келе берсін тек тарландар,

	Жарандар, аялаңдар, кеш қалмаңдар.

	Ал сендер, үнсіз жүріп құртушылар, Көлгірсіп, үнсіз мені еске алмаңдар.



	Ерлер бар шыңда туып, шыңда жанған,

	Ерлер бар толқын жуып, құмда қалған.

	Туғандар, тұлғалармен мақтаныңдар,

	Тұлғалар, сақтаныңдар сұлбалардан!



	СОҢFЫ ҚАЙЫРМА



	Сөнді барлық шырақ түнгі,

	Күзгі жаңбыр жылап тұрды.

	Күллі Алматы Әміреден

	Айрылғанын бір-ақ білді.



	Құсалы әнші жанға тірек,

	Таппауында – бар қасірет.

	Сол бір түні көрді халық,

	«Қыз Жібекті» алғаш рет.



	Тағдыр жолы жуықтас па,

	Қор болар күн туып басқа,

	Әнші жатты Төлегендей,

	Сахна емес, суық таста.



	Ер қазасын ел де ауырлап,

	Қойды достар ерді арулап.

	Өксіді Иса, Құрманбектер,

	Ақын Сәкен жер бауырлап.



	Өтті уақыт зырлап тағы,

	Жерді талай гүл қаптады.



	Билік бірақ әнші жайлы,

	Қырық жылдай үн қатпады.



	Жібігенмен шемен шеті,

	Тіктелгенмен ел еңсесі.

	Ой – санадан өткен күннің,

	Кетпей қойды көлеңкесі.



	Бір ақиқат анықталды:

	Дарындыны, данышпанды

	Жау тұтқандар қоймайды екен,

	Ол өлсе де алысқанды.



	Қазағымның асылын мың,

	Қолды қылды жасырын кім?

	Әншіміздің үні қайда?

	Басы қайда батырымның?



	Әншіден жоқ әлі белгі,

	Ел жүргенде налып енді.

	Мәскеу жақтан, иесі жоқ,

	Ақбоз аты - әні келді.



	Ер-тұрманы жатта кеткен,

	Кедергіні аттап өткен,

	Дара дауыс жойылмапты,

	Далалықтар мақтан еткен.



	Сонау нұрлы шақтағыдай,

	Атты өмірдің ақ таңы жай.

	Тыныштықтың бары жақсы,

	Үнсіздіктен сақта, құдай!





IV-бөлім Әміре орындаған әндер




	Қазақ КСР-ның халық әртісі Жүсіпбек Елебеков:

	«Әміренің дауысы таза, ашық, биік еді. Әлі есімде, ол ашық далада концерт бергенде 7-8 шақырым жерде жүрген малшылар Әміренің дауысын естіп, қайта жиналып келіп, қолқалап отырып, тағы ән салғызатын».



	Француздың ұлы жазушысы, білгір сыншы Ромен Роллан:

	«Мен шығыста әншіні бұлбұл құсқа неге теңейтінін енді түсіндім».





	А.ЗАТАЕВИЧТІҢ

	«ҚАЗАҚТЫҢ 500 ӘН-КYЙІ» ЖИНАFЫНАН



	А.Затаевич Әміре аузынан ңазақтың небір сyбелі әндерін жазып алған. «Әміре – әншіліктің ақыны» екендігін мойындап, шын дарынның өнеріне қолдау көрсеткен. Төменде оның 1931 жылы жарық көрген

	«Қазақтың 500 ән-кyйі» жинағына енген Әміре орындауындағы әндер беріліп отыр.



	ЖАЛFЫЗ АРША

	(Одинокий можжевельник)





	YШ ДОС (ІІ)

	(Три друга)

	ШҰБАР ТАУ

	(Пестрые горы))

	АFАШ АЯҚ

	(Деревянная нога)

	МАҢМАҢГЕР (ІІІ)

	(Лощадь с плавным ходом)

	СМЕТ (І)

	(Мужское имя)

	«ГАУһАР ҚЫЗ» (ІІ),

	ЖАЯУ МҰСА (YІІІ)

	(Драгоценные девы)

	БАЛХАДИША (ІІІ)

	(Прекрасная Хадиша)

	 ДУДАР-АЙ (YІ)

	(О,Дудар!)

	БЕС ҚАРАГЕР (ІІ)

	(Пять темнокарих)

	КӨК КӨБЕЛЕК (ІІ)

	(Синяя бабочка)





	182. Амре Кашаубаев (Әміре Қашаубаев), выдающийся каркаралинский певец, с весны 1925 года состояший в группе казахского государственного театра. К. – пока единственный из казахских певцов, которому довелось выступать за границей, а именно: летом 1925 года – в Париже, а годом позже во Франкфурте на Майне, причем в обоих случаях – в этнографических группах, организованных Росфилом (Париж) и Боксом (Франкфурт на Майне), под управлением известного музыкально-этнографического деятеля, заслуженного артиста Гр. П. Любимова.

	К. обладает красивым, сильным и прочным голосом (тенор), при большом, запасливом дыхании. Чтобы охарактеризовать его, как певца и музыканта, лучше всего сопоставить его с двумя другими выдающимися каркаралинскими певцами, «поэтом» Габбасом Айтбаевым (прим. 83) и «бытовыком» Кали Байжановым (прим. 109). В этом случае К. занял бы место между ними обоими, так как реперуар его калеблется между лирическими и бытовыми номерами, давая и в том, и в другом характере ряд выдаюшихся исполнений, хотя, может быть, и недостигающих той яркости и силы впечатления, которые свойственны названным двум певцам, дольше его не разлучавшихся со степью (К. много жил и продолжает жить в городах). Чисто же в голосовом отношении К. превосходит обоих яркостью своих данных. И очень жаль, что отрыв от степи и соблазны города ставят этого хорошего певца под искус и перед опасностью замены живого, непосредственного чувства и подкупающей свежести и наивности творчества – холодным и безучастным стандартом исполнений.

	Нужно, однако, желать и надеяться, что отведавший и заграницы певец выйдет из этого испытания с честью для себя и с выгодой для казахского певческого искусства, коего он является видным представителем.

	183. «На вершине каркаралинских гор одинокий можжевельник

	Та милая хорошо грамотна по-мусыльмански.

	Друзья! При случае играйте и смейтесь!

	Ведь жизнь – неизвестно! – коротко ли, долго ли!»



	Такого содержание этой раскатистой и размашистой песни, в которой постоянно чередуются мужественные фразы с нежными и лирическими, и которая является своего рода brіndіғі, застольной песнью, заключая в себе некоторую аналогию с песнью Германа в «Пиковой даме» Чайковского:

	«Что наша жизнь? Игра!»

	184. Другой вариант этой популярной песни помещен в «1000 п.»,

	под № 713.



	«Медь с виду похожа на золото.

	Но далеко ей до блеска последнего!"



	185. Оченькрасиваяиразмашистаямелодия, мужественная и раздольная, прекрасно живописующая величавость гор.

	186. Вот – слова этой песни, считающейся в репертуаре К. одною из наиболее выдающихся и, во всяком случае, очень «доходящей» до казахской аудитории, благодоря эффектным комическим приемам плача и хныканья, которыми певец уснащает заключительную ее часть.



	Қарағым! Келдің қайдан? Келдің қайдан?

	Ала үйрек алма мойын ұшар сайдан.

	Қарағым! Мекеніңді айтып қойшы,

	Адамның жат болмағы осындайдан.



	Қалды(ы)ау – қалд(ы) ау, Қалдау – қалды(ы)ау!

	Қыз қайда, ой-бай, қыз қайда?

	Қара жол ма дегенім шұбырынды із болды ау,

	Ала жаздай нәр татпай іздегенім қыз болды-ау.

	Ой-бай, ой-бай, қыз қайда, ой-бай, қыз қайда.

	Шіркін–ай, есіңе ал, алмасаң қой,

	Мен де өлер демісің. Шіркін-ай!

	Үкілі кәмшат бөркің-ай! Ой, пәле-ай! Ой, пәле-ай!

	Осылай ма екен қыз бал(а)ай.



	187. См. прим. 102.



	188. Великолепная, размашистая песня, бодроя и жизнерадостная! Другойеевариант, болееевропеизированный и поэтому менее ценный, помещен под № 416.

	189. Другое видоизмение этой песни поныне здравствующего старца Жаяу Мусы (см. прим.114) помещено в «1000 п.» под № 776.

	Происхождение ее до такой степени характерно для казахского песенного творчества, что мне кажется необходимым повторить здесь содержание данного к ней, в основном томе, премичания.

	Два андижнских сарта продали двум казахам товар, а те не заплатили. Потерпевшие, извершившись в возможности получить деньги, заказали народному поэту, Машхур - Жусуп Копееву, обличительное стихотворение с поименованием обманщиков, а Жаяу - Муса положил, эти стишки на музыку. Песень его сделалась народной, и имена обманщиков увековечены.

	190. В дальнейшем текст стихотворения таков:



	Жапанға жалғыз біткен сен бір шынар,

	Қонуға мен ақ сұңқар болған құмар.

	Арада талай кезең толып жатыр,

	Ей, Қалқа! Ғашық көңілім қашан тынар.



	191. «Дудар - ай» одна из любимейших казахских песен, представлена в «1000 п.» четырьмя вариантами, под №№ 114, 415, 533 и 897, а в настоящем сборнике №№ 130 и 225. Из них приводимый вариант К. пользуется наибольшей популярностью.

	192. Очень красивая, идиллически настраивающая песенка, в старом древнем пятитонном звукоряде (так называемой китайской, пентатонной гаммы), не часто встречающейся в казахских песнях в столь чистом виде.

	193. Другое видоизменение этого напева помещено в «1000 п.» под № 81.





	Оглавление

	АЛFЫ СӨЗ

	І-бөлім Замандастарының, шәкірттерінің естеліктері

	ІІ-бөлім Зерттеу мақалалар және түрлі деректер

	ІІІ-бөлім Әміре Қашаубаевқа арналған шығармалар

	IV-бөлім Әміре орындаған әндер





