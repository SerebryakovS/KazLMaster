	Тәкен Әлімқұлов

	Ақбоз ат





	Роман





	Сен бе едің ертеменен қозы ағытқан,

	Мен едім ақбоз атпен орағытқан

	Халық өлеңі.





I бөлім





БІРІНШІ ТАРАУ





I


	– Осы қаладан шибарқыт табылмай ма, қарағым?!

	Жиналыстан шыққан бетте Нұршаның аузынан шық-қан сөз осы. Елеусіз бұған таңбады. Сонау Қаратаудың теріскейінен келген қыр қазағының базарлыққа не іздері астаналық журналистке түсінікті. Ол екіұшты етіп:

	– Қайдам, іздестіріп көрейік, – деді. Олар Абай проспектісі мен көк базардың арасын жаяу кезіп шықты. Басына көнетоз құндыз бөрік киген қызыл шырайлы, дөңгелек жүзді Нұрша терлеп, самайы айғызданды. Шибарқыт ұшпайды! Батыс елдерінде мүлік қаптауға жұмсалатын құнсыз матаның жібі жерге тимеуіне Елеусіз аң-таң боп келеді.

	– Отағасы, шибарқыты түскірің табылмады ғой.

	Қайтсақ қайтеді? – деген Елеусіз.

	Нұрша дағдарды:

	– Бір табылса, кемасия магазинінен табылады деп еді біздің ауылда Шынар дейтін бір білгіш қыз. Сонысына бір кіріп шығайық. Сосын қайтсақ қайтармыз.

	Шынар! Елеусіздің тұла бойы шымырлады. Айтпақшы, Шынардың ауылы Қаратаудың теріскейінде еді ғой. Соның дәл өзі болмасын!

	Елеусіз орағытып сұрай бастады.

	– Шынарыңыз кім, отағасы?

	– Біздің елде механиктің қызы. Мәскеуде оқу тауысқан өнерпаз!

	«Мәскеуде оқу тауысқан» дегенде Елеусіздің күдігі қалмады. Қаратаудан Мәскеуге қай қыз бара берер?!

	– Фамилиясы Есболова емес пе?

	– Ия, оны қайдан білуші едің?

	Елеусіз Шынар Есболовамен Москвада таныс болғанын, өзі мұнда қызметке келгелі бері көріспегенін бейтарап адамсып-ақ айтып шықты. Қаратаудың сөз бағып қалған әккісі:

	– Сұраса-сұраса келе қарын бөле шығады деген осы, шырақ. Шынарды білсең, бізге де бөтен бала болмағаның! – деп, үлкен нәркес көзін төңкере қарап қойды.

	Малшылардың республикалық кеңесіне шалғайдан келген Нұрша Керімбердиев облыс делегациясымен бірге бүгін қайтпақшы еді. Жиналыс үстіндегі әңгімеге жарымаған Елеусіз Досов көшеде өткен уақытына ренжіп келе жатқанда күтпеген хабарға душар болды.

	Осыдан кейін ол күн ұзаққа Нұршаның қасында болып, кешінде поезға шығарып салды. Бүйірі қыза келе бірінші Алматыдан екінші Алматыға шейін барды. Қоштасарда:

	– Нұреке, очерк шыққан кезде газетін өзіңізге жіберемін! – деді.

	Ол кете бергенде, делегацияның басшысы:

	– Мынау инелігің кім? – деп сұрады.

	Нұрша Елеусіз естіп қалды ма деп қыбыжықтады.

	* * *

	Асқар-шақар таудың арасында таспадай тілінген жіңішке жолмен кішкентай поезд жүйткіп келеді. Батып бара жатқан күн селдіреген бұлттардың арасымен сары доптай зырылдап, әр заңғарға бір жасырынып шығады.

	Елеусіз Досов жер бетімен жүргенді жақсы көреді. Ал жолдасы Қараш Беков ылғи аспандап ұшқанды ұнатады. Кеше: «Шабан поезбен жүйке құртқанша, ертеңгі самолетті тосайық» деген. Елеусіз: «Оған шейін осының өзімен де барып қалармыз» деп көнбеді.

	Елеусіз Досов – республикалық газеттің қызметкері де, Қараш Беков – кинооператор. Екеуі мойны қашық бір ауданға командировкаға келе жатыр. Қызмет бабынан екеуінің ниеті бір болса да, жеке бастың тіршілік-түйтпегінен ішке түйгендері әр түрлі.

	Ең алдымен, Қараш мойны қашық ауданда тұратын сырқат апасының көңілін сұрап қайтпақ. Ал біздің Елеусіз...

	Ғафу етерсіздер, «біздің» дейтін себебіміз, біздің де жұрт қатарлы іштартарымыз бар. Жіпсіз байланысып, жіксіз жымдасқан дос-жаранымыз бар. Елеусіз солардың бірі де бірегейі еді. Осылай болғандықтан, ол турасында кейінірек кеңес шертуді лайық көреміз. Бұл арада, ұмытып қаларлық жәйттер жария болсын дейміз. Қараштың жақын туысқандары Бұхар облысында тұратынын Елеусіз білетін де. Отызыншы жылдары әлде бір себептермен сонда өтіп кетіпті де орын теуіп қалып қойыпты. Қараш қолы тиген жылдары сол жаққа аракідік бара жүрсе де, өзінің кір жуып, кіндік кескен жері Қызылкен атты көлге бір рет те соға алмаған. Туған апасы Кәмиламен дидар көріспегеніне де отыз жылдың жүзі толыпты. Қазір Қараш Қазақстанның жағрапиялық картасына жарты тамшы нілдей боп түскен көлге жол тартып келе жатыр. Тіршіліктің ығыты осылай келген соң, сағынышты апасы өкпе-назын кешеді-дағы.

	Расында да, ештен кеш жақсы ғой...

	Елеусіз болса, Қарашпен бірге бара жатқанына шексіз қуанышты. Көрмеген жердің ой-шұқыры көп демекші, сырлас жолдастың ергенін сапардың жақсы нышанына жориды.

	Тегі журналистің қызметі қызық қой. Дүниеде нендей жаңалық боп қалды деп, жарғақ құлағы жастыққа тимей, елеңдеп жүргені. Кейде, үш ұйықтасаң түсіңе кірмейтін нәрсенің үстінен шығатының бар. Әйтпесе осы сапарда отыз жыл ұйықтап оянған адамға душар болам деп Елеусіз ойлаған ба? Бір атқа бола жалғыз қызын шырылдатып, сүймеген адамына зорлап қосқан қатыгез әкені, махаббат дастанының көзі тірі кейіпкерін, күллі ел көшіп кеткен сары жұртта тапжылмай жалғыз қалып қойған қыңыр кісіні көремін, есітемін деп те болжаған емес-ті. Жермен жүрген аяққа жөргем ілінетінін Елеусіз осы жолында анық байқады.

	Бірақ оқиғаны өз ретімен баяндамасақ, Елеусізге қиянат жасаймыз. Сенімнің көзіне шөп салар жайымыз жоқ. Қиыстыру, құрастыру бұл жерге жүрмейді.

	Сонымен, Елеусіз Досов пен Қараш Беков селкілдек поезбен түні бойы жүріп, ертеңіне ұлы сәскеде Қаратаудың қалың ортасындағы бір кенге келіп түсті. Үлкен саймен қоймалжың сары өзен ағып жатыр. Руданың иісі сезіледі. Қараш мұрнын шүйіріп түшкіріп қойды.

	Бұлар келе-ақ іздестіріп еді, мойны қашық ауданның «Бозтөбе» совхозына қатынайтын машина таң салқынымен кетіп қалғанын есітті.

	Сейдін ауданының орталығы «Бозтөбенің» арғы жағында талай жер болғандықтан біздің жігіттер сапарды совхоздың өзінен бастамақ болған. Енді ел шетіне іліге алмай, діңкесі құрып тұр.

	Қараштың өткен іске өкінбейтін мінезі бар. Елеусіздің ұнжырғасы түсіп кеткенін көріп:

	– Крепись казах, атаманом будешь! – деп, иығынан сілкіп қойды. «Қазақ» деудің орнына «казах» деуі әзілін ойнақты ете түсіп еді, Елеусіз еріксіз езу тартып күлді. Жолдастың тапқыры жақсы ғой, шіркін...

	Жолаушылар көшені біраз аралап, қыр басында құжынаған базарға барды. Күн қызып кетті. Бешпентінің желке бауынан ұстап, иығына асып алған Қарашқа жұрттың бәрі тосырқай қарайды. Басындағы бауы қызыл береті де, көзіндегі мүйізді, қара көзілдірігі де ерсі көрінетін сияқты.

	Қараштар қымыз ішпек болды.

	Қымыз сатушы әйелдер: «Мынаны көр, мынаны көр!» деп шулап жатыр.

	Олар қымыз ішіп тұрғанда ақ сақалды, бурыл қасты, күн қаңсыған тосын шал кеп жөн сұрады.

	Қараш өзінің жөн-жапсарын айта бастағанда, шал:

	– Бәсе, өзім де түсіңді шырамытып ем. Әкеңе ұқсапсың. Дауысың да айнымайды, – деді.

	Жігіттер қариямен танысты. Есімі – Біркімбай.

	«Бозтөбе» совхозының үшінші фермасынан келіпті. Ауылы жонда. Осында, онжылдық мектепте немере қызы оқиды екен. Соны көріп қайтуға келген. Басқа да кәкір-шүкір шаруалары бар секілді.

	Біркімбай қария Кәмиланы да біледі екен.

	– Қызылкенде емес, совхоздың орталығында отыр. Баяғыдан жіңішке кеселі бар еді ғой. Биыл дімкәстігі меңдеп бара жатқан соң, совхоздан сауындық бие берген. Соның саумалын ішіп, әлсін-әлсін бері қарапты деп есіттім, – деген.

	Қараштың көңілі жарым боп, уайым кіре бастағандай. Ол сабырсызданып, ылауды қалай табуға боларын сұрап еді. Біркімбай:

	– Бір көлікті мен беремін. Екіншің осындағы «Ат қорасынан» ылау сұрап алыңдар. Қызмет бабындағылар алып жүр ғой, – деді.

	Көп ұзамай, Елеусіз куәлігін көрсетіп, «Ат қорасынан» ат жалдап алды.

	Біркімбай «Ат қорасынан» үлкен ала атты жетектеп шығып, жігіттерді немере қызы оқып жатқан үйге ертіп апарды.

	Бұлар таудың төскейіне текпіш-текпіш салынған байыту фабрикасының қасындағы барактың ұзын коридорымен жүріп отырып, үлкен бір бөлмеге кірді. Бөлменің өзін шымылдықпен бөліп қойыпты. Есік жақта жұмыс киімдері саудырап ілулі тұр. Руданың, карбидтың иісі аңқып кетті.Қараш мұрнын шүйірді.

	– Иіс майы бұрқылдаған бұ қайсың әй? – деді шымылдықтың тасасынан әйел дауысы.

	Біркімбай дыбыс беріп, қақырынды. «Шымылдықтың тасасынан шыға келген кексе әйел: «Бетім!» деп тартынып қалды да, жас қыз қысылмай күлді. Қараш жатық иілді. Қыз қол беріп жатып, «Шолпан» деп есімін де атап үлгірді. Үй иесі әйел тұйық адам екен. Ернінің ұшымен ғана амандасып, ойысып қалды. Есімі Қарлығаш екенін қонақтар кейін білді.

	Бірекең қояр да қоймастан, қазан көтерттірді.Тысқа шығып кеткен Қараш қағазға орап ішімдіктер алып келді. Хозяйканы ішінен аяп отырған Елеусіз серігінің тапқырлығына риза болды. Бірекеңнің де оң қабағы жымың ете қалған.

	Шолпан жас та болса ас қамын көбінесе өзі жасап жүр. Олай-былай өткенде таңсық қонаққа жалт етіп көз тастап өтеді. Киімі жобалқы, өзі ілмиген, еңкіш Елеусізге назар салар емес. Шыны керек қой, сол сәтте Елеусіз шалымды серігінен солқылдаған жас қызды қызғанып еді. Сол қызғанышын әдейі өршіте түсейін дегендей, Қараш та текке отырмай, реті келсе-ақ қызға көмектесіп оралымдылығын, кішіпейілділігін танытып жатыр. Ет-жүрегі елжіреп бара жатқандай, рабайсыз омырылып, көзімен қымқырып, тымсырайып отыр. Бұны Қараш сезсе де сезбегенсіп, өз қызығымен өзі. Шарап үстінде ғана Қараш жолдасына ілтипат көрсетіп, осы үйдің ішімен бірге суретке түсіріп алды.

	Астан желік байлаған жігіттер күн еңкейіп таудан асқанда атқа қонды.

	Елеусіз бағанағы алаға мінген. Бірекең совхоздан мініп келген алқаракөк маңғыл қасқасын Қарашқа беріп, өзі осындағы біреудің ақ есегін сұрап алды. Қыр қазағының ізетшілдігі...

	Сыйлы жолаушылар қайтарда соғатын боп, жеңгейге де, қарындасқа да көп-көп рақмет жаудырып, қайта-қайта бас шұлғып, қимай қоштасты.

	– Мүмкін, тойға мен де үлгіріп қалармын, – дейді Шолпан.

	– Нұр үстіне нұр, – дейді Қараш жымия қарап. Қараштың қуанышы қойнына сыймай келеді.

	Фотоаппараты мен кинокамерасын мойнына асып ап, қаракөк аттың үстінде қодилана түседі. Жарау ат астында тұрмай, ойнақшып, желікке желік қосады.

	Оқудағы қызын көріп, әрі кенеп қоржынның бүйірін шығарып қайтқан Бірекең де көңілді. Шоқша ақ сақалды, сирек, ірі мұртты, бурыл қою қасты тіп-тік науша шал әсте еңкеймейді. Жылқыдан қалма дегендей, ақ есекті қайта-қайта «ықылап» қояды. Шал да аппақ, есек те аппақ. Жалғыз қалса, бейне бір аруаққа ұқсайтындай... Жолаушылардың көңілсізі – Елеусіз. Арбадан шыққан биік ала ат аяңға тіптен жоқ-ты. Жүрісі іркіс-тіркіс, кіді. Қамшыласа лоқылдап оқыс желіп, ішін ауыртады.

	– Осы жүрістен таңбасақ, таң алакеугімінде ауылға барамыз, – дейді қария.

	– Одан да, бір жерге қона кетсек қайтеді? – дейді мазасы кетіп келе жатқан Елеусіз.

	– Қонам десеңдер, ел орынға отыра Үштөбеге жетеміз. Сонда аялдайық.

	– Үштөбеде тамыр-таныстарыңыз бар шығар?

	– Қарға тамырлы қазақ емес пе, – дейді Біркімбай.

	– Мені былай қойғанда, мынау баланың әкесін білмейтін адам жоқ бұл өңірде.

	Әңгімеге «мынау бала» деп аталған Қараш килігеді.

	– Журналистің досы көп бола ма? – деп сұрайды ол Елеусізден.

	– Көп болады, – деп жауап қайырды Елеусіз ойланбастан.

	– Сенің досың қанша? Елеусіз аңырып қалады.

	Шынында да, осы күнге шейін Елеусіздің ойына бұндай сауал оралған емес. Оралмаған соң досының санын санап, жіпке тізіп көрген де емес.

	Елеусіздің сыйласатын да, сырласатын да дос-жараны бар. Қастандық ойлайтын дұшпаны да жоқ емес. Жаттанды ізетпен жарасып жүрген дүбаралары да толып жатқан секілді.

	Қысқасы, бастан кешкен тіршілікте Елеусіздің өзіне лайық досы да, қасында болды. Кейде достан көңілі қалып, айрылысты; қасымен табысып, татуласты. Татуласарда: «Ер шекіспей бекіспейді» десті.

	Әртүрлі адамдармен аралас-құраластары еске түсіп, қалың ойға шомған Елеусізге Қараш шұқшия түседі.

	– Сонымен, сенің досың қанша?

	– Екі жүз миллионнан асады, – дейді Елеусіз күлімсіреп.

	– Оны капиталистік баспасөздің тілшісіне сөйле. Және баяғыда ұшқыш Чкаловтың айтып қойған тапқырлығын малданба.

	«Осы екеуі не деп келе жатыр?» дегендей Біркімбай есегін «ықылап», Қараш пен Елеусіздің дидарына кезек қарап қояды.

	Елеусізге Қаратау майданнан келіп тұрған қара айғырдай боп көрінеді. Солығын баса алмай, денесіне бу ұшырып тұрғандай. Сонау іркіс-тіркіс шың тастары жылқының жалына ұқсайды да, мынау тарау-тарау жолдары салт аттың сауырындағы құйысқанды еске салады.

	Елеусіз ойға шомғанда өзімен-өзі боп кетер-ді. Ешкіммен дау-далабаға түспес те, ешкімнің сөзін естімес те еді. Шахмат ойнаған адамдай, өзге дүниенің бәрін ұмытар да. Осы жолы да сөйтіп, қиялға мүлгіп келе жатқанда жолдасының оқыс шыққан даусынан селк ете қалды.

	– Что мы будем ишашить со стариком? – дейді Қараш, – давай поскачем, дорога надежная.

	Қараш тебінгенде, кешкі салқынмен күндізгі терін үгіп, желдеп, желіге бастаған көкқасқа пысқырып, құлағын қайшылап, басымен жер сүзе бастады.

	Қараш пен Елеусіз қиыршық жолмен шоқыта тасырлата жөнелді.

	Олар шаба-шаба жайлауға жеткенде, абалап иттер қарсы алды. Ел жатып қапты. Қоңыр үйлер мүлгіп тұр. Тек шеткі үйден ғана сығырайған шырағданның сәулесі көрінеді.

	– Кім бар-ау?

	Далаға әйел шықты. Шықты да:

	– Ойбай-ау, мынау көкемнің көкқасқасы ғой, – деді таңданып.

	Жолаушылар үйге кіргенде әйел шырағданның бұғыңқы пілтесін көтеріп, жарықты молайтты. Төрде дөңгелек жүз, жирен сақал біреу ұйықтап жатыр еді. Елеусіз әнеугі күнгі Алматыда өзі поезға шығарып салған жылқышы Нұршаны таныды.

	– Мына кісі Нұрекең ғой, – деді ол.

	Нұрша самарқау оянды да, алақанын шырағданның сәулесіне тосып, қалқалай қарады. Сол сол-ақ екен, орнынан атып тұрды.

	Екеуі шұрқырасты да қалды.

	Осыдан кейін үй иесі әйел де қонақтармен түгел танысты.

	– Е, айналайын-ай, түсің де, дауысың да әкеңе келеді, – деді Қарашқа.

	– Сыртыңнан естуім бар еді, қарағым, – деді Елеусізге. – Шынаржан қазір ылдида. Біз өзіміз мал қамымен жонда отырмыз. Арамыз алпыс шақырым болса да, жол жаман болғандықтан айында, жылында бір-ақ қатынасамыз.

	Бұл әйел – Шынардың шешесі Гүлнаш екенін Елеусіз енді ғана білді.





II


	Ат соғып тастаған жолаушылар ұзақ ұйықтаған. Ылғи ерте тұрып дағдыланған Елеусіздің өзі күн көтеріле оянды. Жирен сақал тұрып кетіпті. Түрілген іргеден майда-қоңыр самал соғып тұр. Есік алдында қағілез сары жігіт көк лақты сойып жатыр. Жер ошақта шажылдап қайнаған бауырсақтың иісі еміс-еміс келеді. Елді жиі-жиі аралайтын Елеусіз мал сойылған жерге қатын-қалаштың өш келетінін білуші еді. Қазір де солар сойылманың маңына келгіштеп, қол үшін бергіштеп, күйбелеңдеп жүр. Және бәрі қыбын тауып, осы үйдің әйеліне бірдеңе деп қалады. Мосқалдары «Әй, Гүлнаш» деп, келіншектері «жеңеше» деп жатыр.

	Көзі ұйқыда болғанмен, сырттағы дыбыстарды Қараш та естіп жатқандай. Кәдімгі, бейғам өскен адамның манаурап жатқан байсалдылығы.

	Елеусіз темекі тартты. Әдейі сіреңкенің үш шырпысын қосарлап тұтатып еді, «пыр-пыр» етіп біріне-бірі жалғасқанда «бұл немене?» дегендей, Қараш ұйқылы көзін жыпылықтатты.

	– Доброе утро, Қараш Бекович, – деді Елеусіз. Қараш жадырап күлді де, есінеп, аузын қалқалап жатып:

	– Ох, все тело ноет, – деп енжар ыңыранды. Қонақтар тысқа шықты.

	– Малды бекер сойғансыз, апай, – дейді Елеусіз үй иесі әйелге. («Жеңгей» деуге кәрілеу, «шешей» деуге жастау.)

	Гүлнаш, лақ етін олқысынды ма дегендей, қипақтап қалды.

	– Қожайынымыз механик, көбінесе совхоздың орталығында, Бозтөбеде тұрады. Бар мәзіріміз осы боп жатыр, қарақтарым.

	– Ойбай, атамаңыз, апай! Жазда етті кім жейді?

	– Ет жейтін ауыз табылады ғой, – Гүлнаш жымиып күледі.

	Гүлнаш жуан да емес, жіңішке де емес, толысқан қалыпта шалқақ кеудесін тік ұстайды. Түрулі жеңінен толық ақ білегі түгелге жуық көрінеді. Келісті ақ құба бетінен әжім байқалмайды. Тек көз жанарының тым салқындығы ғана әйелдің талай жерге келіп қалғандығын аңғартып тұр. Елеусіздің есіне «сырлы аяқтың сыры кетсе де, сыны кетпес» деген мақал түсті. Елеусіз енді ғана толық аңғарды. Шынар да, кешегі жас Шолпан да Гүлнаштың аузынан түсіп қалғандай екен. Ал, Гүлнаштың өзі Біркімбайға қоянның көжегіндей ұқсап тұр. Осы іспеттес, нәсілі айнымайтын әулетті көргеніңіз бар шығар. Олардың кем дегенде, жеті атадан бергі ұрпақтарын айтпастан ажыратып алуға болады.

	Ал, кейбіреудің жеті баласы болса да, бір де біреуі не әкесіне, не нағашысына ұқсамай күйдіреді-ау...

	Қой, құрысын, әзілді шынға жорып жүрерсіздер. Елеусіздің тамыр-таныстарының ішінде ондай семьялар жоқ та. Сенбесеңіз, ант ішуге әзірміз. Күнәсіз нәрседен күнәлі болар жайымыз жоқ. Оның үстіне:

	«Ал, қазір мен бір сөз айтамын, ол – қалжың сөз» деп алдын ала ескертіп қоймасаң, ойыннан от шығаратын ожарлардан да бойымызды бағамыз.

	Түнеген үйінен ұзаңқырап шығып кеткен қонақтар бастау басында шұрқыраған жылқыға қарай бұрылды. Кілең алқаракөк, алшақ кеуде, ботатірсектер қамыс құлағын тігіп, үріккен киіктей еліріп тұр. Танауларының желбіреп, кеудесінің болмашы алқынғанына қарағанда алаңсыз жайылып жатқан үйір емес, шамалы бүлік көрген үйір сияқты. Жылқылы елдің баласы Елеусіз Досов осылай түйсінді.

	Елеусіздің топшылағаны тура келді. Осының алдында ғана жылқыны жарқабаққа қамап, мұздай қаракөк биені ұстап тұр екен. Бие ноқтаға мойын ұсынбай, басын кекжеңдетіп, осқырды. Түндегі жирен сақал қуанышын қымтай алмай жымыңдап, асау биемен алысып жатыр. Қасында жансыз бағандай қалшиып Біркімбай шал тұр. Кескіні өрт сөндірген адамның кескініндей әлем-тапырық. Басқаларының да түсі сынық.

	Жарау, жатаған қарагер ат пен қаракөк биені жетегіне алған Нұрша:

	– «Болар істің басына, жақсы келсін қасына» дегендей, дер кезінде ұшырастыңдар, шырақтар. Аютөбеге келіп аунап-қунап қайтыңдар. Арнап шақырғаным! – деді.

	Жігіттер рақмет айтты. Біркімбай дауысы дірілдеп:

	– Ішінде көк қасқаның баласы жатқанын ұмытпа. Арбаға жегіп, рәсуа қылып жүрме. Құлындағанша мәпелеп қолда бақпасаң қашып кетеді. Ақбоздың тұқымы аяғына кісен салғызбайтынын ескер. Мертіктіріп аласың. Ал, хош бол, Нұрша, жолың болсын! – деді. Үлгермей қалармын дегендей, соңғы сөздерін асыға-аптыға айтты.

	Жирен сақал басын қайта-қайта шұлғып, жөней берген. Бірақ қаракөк бие тартыншақтап жүрмеді. Өз еркімен жүрмес сыңайын көрген соң, соқталдай бір жігіт артынан сойылдай, ұзатып салмақ болды.

	Қаракөк бие біресе оқыранып, біресе кісінеп, барынша тартыншақтап, бұлғақтап бара жатты.

	– Үйірін қия алмай, бақұлдасып бара жатыр жануар! – деді Біркімбай көңілі босап.

	Қаракөк бие жүз метрдей ұзап шыққанда артында қалған қара жабағысы шырылдап, үйірінен жырылып шықты. Біркімбай алдынан шығып, қақпайлап, жылқы ішіне қуып тастады. Қара жабағы шалғайлап бара жатқан енесін қоңыраулы нәзік үнмен тағы да жоқтап еді, ана жақтан, мына жақтан кісінеу көбейіп, екі-үш үйір жылқы азан-қазан болды да кетті.

	Елеусіз қызықтап қарап тұр.

	Қаракөк бие мүлдем қырсауланып, қырсығып, көткеншектеп қалды. Басынан тартқан, сауырынан сойылдаған адамдарға ерегіскендей, кекжеңдеп, керенаулап, ілгері қарай өндірімді жүріс бермейді.

	Бұл жақтан қара жабағы Біркімбайға қайыру бермей, қаңқалақ атып, шеттеп шығып кетті. Дәл сол сәтті күтіп тұрғандай, недәуір алыстап қалған қаракөк бие оқыс жұлқынып, екі адамның арасынан тулап шығып кетті. Ноқтаның үзілген бауы толарсағын соғып бара жатыр.

	Қаракөк бие жабағысына келіп табысты. Емшектен баяғыда шығып кеткен құлыны бауырына енді. Енесі оқыранып, құлынының сауырынан иіскеді. Жайшылықта жалтаңдап, жаутаңдап тұратын нәркес көзі жасқа толып, жанарын қашырды.

	Жаңа ғана қызық көріп тұрған қаракөк биенің ноқтасына жармасқанда, ақ сақалды Біркімбай:

	– Тарт қолыңды! Бұл биені енді саған жетектетіп жібере алман! – деп саңқ ете қалды.

	Осыдан кейін кәдімгідей қызыл кеңірдек керіс басталды. Жирен сақал да өжет кісі екен. Ақ сақалмен төбелесерменге келіп, қамшысымен нұсқап-нұсқап өзеурейді.

	Қызыл шырайлы жүзі дуылдап, ашу-ызаның тұтанып келе жатқан өртін аңғартады.

	Зиялы жігіттердің араша түсуіне тура келді. Жанжал күшейсе, жасырын сыр жария болады.

	Екі жылқышының егесі арқасында журналист Досов бірталай бұқпантай сырға қанды.

	Өткен қыста орасан жұт боп, «Бозтөбе» совхозының он мыңға жуық қойы қырылып қалған да, жылқысы аман шыққан. «Қой мыңға жетсе, керегеден бас кетпейді» демекші, жетпіс бес мың ұсақ малдың жыл сайын азды-көпті шығасысы болып тұрушы еді. Бірақ ешуақытта мынадай ойсыраған шығасы шығып көрмегендіктен совхоз басшыларының зәресі ұшып, жоғарғы орындарға жіберген ақпарында жұтаған қойдың санын азайтып көрсеткен-ді. Азайтып көрсеткен соң, әрине, орнын толтыру керек.

	Совхоз басшылары шопандарды кіналап, жеке меншігіндегі ұсақ малдарын сыпырып алады. Басқа жұмысшылардан да мал жинайды. Онымен де орны толмаған соң, қыстан аман шыққан төрт жүз жылқының бес процентін шығасы етіп, ұсақ малға айырбастайды.

	Жаңағы қаракөк бие шығасыға қолдан шығарған жарамды жиырма жылқының біреуі болатын-ды.

	Көрші Шаға ауданының Киров атындағы колхозының жылқышысы Нұрша атышулы Ақбоздың нәсіліне ынтық боп, совхоздың директоры Жүніс Олжабаевтың қағазымен кеше кешке келіп, жылқышы Біркімбайды тосып жатқан еді.

	Гүлнаш өзі ферма меңгерушісі бола тұра, жылқы түлігіне келгенде әкесінің ризалығынсыз бір малды не етке өткізіп, не басқа шығасыға шығарып көрген емес. Өйтсе, Бірекең қара есекке теріс мініп, лаңды салады. Сондықтан ферма меңгерушісі: «Қыл құйрықтың жайын Бірекең біледі ғой. Сол кісімен ақылдасып шешейік» деп тентек шалдың көңілін аулап, алдарқатып түсіреді.

	Директордан әмір келген соң, Бірекең таңертең ылажсыз көнген. Бірақ қаракөк биенің үйірін қимай көрсеткен аянышты қылығынан кейін дәті шыдамай егілген көңілімен жылап алды да, сол жылау ішіне мұз боп қатып, қайтадан қайратқа мінгізді.

	Нұрша қайтадан құлатпақ болды.

	– Қаракөк бие өз бәсіреме тиеді деп ойлайсың ба?

	Мәмләкаттың малына қимаң несіне қышиды?.. Біркімбай байсалды жауап қайырып жатыр.

	– Біз сендердей колхозшы емеспіз, керек десең, өзіміз де мәмләкаттың адамымыз. Сондықтан төтенше дәулеттен дәме етпейміз. Тек, Ақбоздың ұрпағы көз алдымда шұрқырап жүрсе, көңілім тоқ.

	– Е, менің де құмартқаным Ақбоздың нәсілі болғандықтан ғой. Баласын алғымыз келеді, – деді Нұрша жалынышты үнмен.

	Не керек, Біркімбай көнбей қойды. Қаракөк биенің ноқтасы сыпырылып, өріске жіберілді.

	Жирен сақал қаракер атын шаужайлап, Гүлнаштың үйіне қарай желе шоқырақтатып барады.

	– Вот вам конфликт! – деді Қараш журналист жолдасына.





III


	Елеусіз бен Қараш жылқы басындағы жанжалдан кейін ауылға оралғанда алдынан бір топ адам шығып Қарашты қаумалады.

	– Бәрекелде, аман ердің аты шығар деген осы.

	– Ылдиға бара жатыр ек, дидар көрісе кеткіміз келді.

	– Біздің үй де осы жерде, – десіп қалбақтап еді. Көзі күлкіден арылмайтын қағылез сары, Жамаш:

	– Бұл ауылда маңыраған лақ көп. Кім бұрын тұздый құрып қойса, қонақ соныкі. Немесе, қолға түспейтін кісілер қайсыңа жетеді, түге! – деп емеурін білдіргендерді шаптады.

	Кісілер шай іше бастағанда үйге Біркімбай кіріп келді. Ұзын кірпіктері шаңдатып тұр.

	Біркімбай қатарға қосылып, жүресінен тіп-тік отырды.

	– Қария, түнде қай мезгілде жеттіңіз? – деп сұрады Қараш. Айтайын дегені басқа еді, әлдеқалай шатасып кетті.

	Онсыз да сызданып жүрген Біркімбай жарылып кеткендей болды.

	– Шырағым, сенің жасың нешеде осы? – деп саңқ ете қалды. Ақ түстен көзі шапырыштанып тұр.

	Қараш іле жауап қайырмай, қыбыжықтады.

	– Көке, баланың жасында нең бар. Қария кісі өз жөнімен отырмас болар ма, – деп Гүлнаш жақтырмай қалды.

	Елеусіз қыбы қанғандай, шаншулы сұрақтың жауабын тосып, серігіне қайырылады.

	Қараш отыздардың маңындағы жігіт сияқтанып жүретін. Елеусіз енді бақса, ол қырқыңызды еркін соққан қу көрінеді. Бұндайлар кәртамыстығын куәлар арқылы танытпаса, келбетінен ұстатпайды.

	Орта бойлы, дембелше, қарасұр Қараштың бетреңінде әжімнің нышаны да жоқ. Самайын да әлі қырау шалмағандай. Осындай сүйегі асыл адамдар сыланып-сипанып, күтініп өссе, елуіңізге дейін өңін бермейді.

	Қараштың май сылаумен жалтыраған бет ажары жасанды ажар екенін Елеусіз енді ғана ажырата бастады. Ежик қып, қысқа бастырған шашы да, спорттық костюмы да, айқара ашып тастаған ақ жағасы да реңін жасартып тұрады екен. Жағасы мен жеңінің ақ қағаздай тазалығы да, қияқтап өсірген тырнағын кірбең шалмауы да, денесіне сіңіп қалған жұпардың исі де өмір-бақи бабын бұзбайтын, сыпайы-кербез адамның кейпін танытып тұр.

	Үйдің іші біраз жым-жырт боп тұрды. Тек, құлағынан су ағатын сары самауыр ғана пыс-пыс етеді.

	Жым-жырттықты тағы да шалдың өзі бұзды.

	– Сен туғанда, – деді ол Қарашқа кіді бұрылып, – Бек екеуміз Әулиеата шаһарында едік. Әкеңнің еркек балалары шетінеп, тұрмай, қападар боп жүрген кезі еді. Мақбалдың босанар күні таяу-ды. Күнде құмалақ ашамыз. Бекең күрсінеді. Бір күні ұйқтап жатып түс көріппін. Мақбал бесікке асылып, оң қолына ат басындай көк қаршыға қондырып отыр. Қаршыға талпынады. Ояна кетсем, жүрегім дүрс-дүрс соғады. Бекенді жұлқылаймын. Ұйқысы қатты еді, әрең ояттым. «Уа, беке, сүйінші, әйелің ұл тапты!» деймін. Көрген түсімді баяндаймын. «Ой, тәйір, ауылдан біреу кеп қалған екен десем» деп қисая кетеді. Мен тағы сүйінші сұраймын.

	«Ондай күн қайда, – дейді Бекең, – ал егер айтқаның келсе, астымдағы Ақжал сенікі». Содан елге келсек, осы сен бесікте іңгалап жатырсың. Әкең ер кісі еді, сыпайыгершілігіме болмай, астындағы атын түсіп берді. Сосын есіміңді де өзім қойып бердім. Сол Қарашым сен болсаң, кеше мені айдалада жападан-жалғыз тастап кеттің. Жазығым – әкеңнің аруағын сыйлап, астымдағы атымды түсіп бергенім бе? Білімділігің қайсы? Ұры тонап, қасқыр жеп кетсе қайтер ең?..

	Шал Елеусізге де тиісіп өтті.

	– Бәйге аттың үстінде желік бар, екі құлағында екі шыны шарап бар. Ал, қырсау аламен сенің едіреңдегеніңе жол болсын, қарағым?..

	Шай ішілмей қалды. Самауыр әлі пыс-пыс етіп тұр.

	Қараш пен Елеусіз бар қателігін енді түсініп, төмен қарап, көзімен жер шұқып отыр.

	Араға Жамаш түсті. Ол сипаңдап, қипаңдап, тарпаң шалдың сауырынан сипағандай болды.

	– Бұл кісілердің түнделетіп жеткені абзал болды, асылы. Көкқасқа мұздай таң асты. Күн шыға отқа қойдым. Өзінің жүні жығылып қалыпты. Еншалла, бас бәйге біздің ферманікі болар.

	Біркімбай болмашы жымың етіп, қасын қағып қалды.

	Елеусіз томсарылып отырып-отырып:

	– Қария, мына жігіттің есімін не себептен Қараш қойдыңыз? – деп сұрады.

	– «Қараш» емес, «Қаршыға» болатын о баста. Бірақ кейін шешесі еркелетіп, Қараш атандырып жіберді.

	– Қызық екен.

	– Қызық болса, мені де қызық қылдыңдар ғой, – дейді Біркімбай өкпесін баса алмай. – Бекең тірі болса, өлсе жалғыз тастап кетер ме еді! Уа, дариға-ай, біздің дәурен өткен екен де! Маздауық шал кімге дәрі?!

	Біркімбай көзіне жас алды...





ЕКІНШІ ТАРАУ





I


	Елеусіз Досов үш ұйықтаса түсіне кірмейтін жайлардың үстінен түсті.

	Ең алдымен, сырмінез деп жүрген Қараштың өзінің өмір тарихын жетік білмей келгенін енді-енді ғана аңғара бастағандай болды. Біркімбайдың сонау түсінен бастап бүгінгі Қараштың арасында қаншама алшақтық жатыр? Сол екі ортада көлденең кісіге белгісіз нешеме кезеңдер, шатқалдар, асулар қалды екен?

	Екінші, Елеусіз Алматыда малшылардың республикалық мәслихатында сөз сөйлеген жылқышы Нұрша Керімбердиевті «іс үстінде» көрді. Оның қаракөк бие үшін сойқандасуынан тамыры тереңде жатқан малшы дертін таныды. Жоқ, Нұршаның сол күнгі сөзі, шынында да, өзекті жарып шыққан ділгер лепес екен. Бұл сахараның жаны, шынында да, жылқы екен. Олай болса, «Қаракөк бие жетекке неге жүрмейді?» деп, қазірдің өзінде-ақ табаны күректей бір очеркті айдап жіберуге болады.

	Нұрша қаракөк биеге қызыққанда Ақбоздың нәсілі деп қызықты-ау! Осы бір аттың оқиғасын Елеусіз ана жылы Шынардан естіген. Бірақ мән бермеген. Сол Ақбоз енді алдынан шығып отыр.

	Елеусіз Ақбоз аттың оқиғасын есіне түсірді.

	...Гүлнаштың қарқаралы қыз кезінде әкесі оны Шоңбай деген байдың баласына бермек болады. Ондағы мақсаты – байдың Ақбоз дейтін бәйге атын алу. Гүлнаш көнбей, бұлғалақтап жүріп, ұзатар тойы үстінде басқа жігітпен қашып кетеді. Екі елдің арасы бүлініп, ақырында, Шоңбай барып отырған жерінен жесірін тартып алады.

	Бұдан кейінгі сергелдеңдер де шым-шытырық еді. Елеусіз ұмытып қалыпты. Тек, Нұрша мен Біркімбай Ақбоздың ұрпағына таласқанын көзбен көргеннен кейін ғана көңіліне осы бір оқиғалар тозығы оралды.

	Не де болса, Елеусіз бейтаныс ауылға келгенде алғашқы қадамын Гүлнаш апай туралы очерк жазудан бастамақ болды. Малға сатылған кешегі қазақ қызының бүгін ірі ферманы басқарып отыруының өзі қызық факт сияқтанды. Әрі, «бір күн тұзын татқанға қырық күн сәлем» демекші, шешесі туралы жазылған шығарманы оқыса, Шынардың ішінде ертең ыстық құйын ұйтқитыны сөзсіз. Сұлу Шынардың өзімшіл көңіліне алаң салып, мазасыздандырса, еруліге қарулылық содан басталмақ.

	Осындай ниетпен Елеусіз жонға келісімен-ақ Гүлнаш апайды тілге ала бастады. Бірақ Гүлнаш апай ақтарылмады, шешіліп сыр жармады. Тіршілік талқысына көп түскен адамның аузына берік келетінін естіген. Келгінші тілшілерге айта-айта дағды боп қалған жадағай мәліметтерден әрі бармай қойды. Суретке түсуге де құлықты болмай, әзер көнді.

	Елеусізге кім ішін ақтара салар? «Сырлассақ қайтеді, ағайын?» дегеніне кім көне қояр. Қазекеңнің сырын жата-жастана, шым-шымдап, шыжымдай тартпасаң, өзіңді тәлкек қып, сазға отырғызып кетуі қиын емес.

	Бірауық Елеусіз икемі кем өз басына өкпелесе, бірауық Гүлнаш апайға ыза болады. Сонау Алматыдан жол тартып келгенде бір ауыз жылы лебізі жоқ, ылғи сырғақтап сөйлеседі. «Сиырдың танығаны жапырақ» демекші, Қарашпен ғана шүйіркелесіп, Елеусізді елемейді, жатырқайды. Қап, Шынардың кешіккенін қарашы! Ол болса, ботасына иіген нардай, Гүлнаш апай, мүмкін, жадырар ма еді, шешілер ме еді, кім білсін!

	Елеусіз осындай тығырықта әрі-сәрі боп жүргенде, үшінші күні екінді кезінде Бозтөбеден салып ұрып Шынар жетіп келді.

	Күн ыстық болғандықтан киіз үйдің іргесі түрулі еді. Елеусіз сонау қыраңдағы желкілдеген жібек сағымға көз тігіп жатқан. Бір уақытта әлдеқайдан салт атты біреу сау желдіріп қыраңға шыға келді. Сағыммен еліріп, біртүрлі оғаш көрінді. Салт атты жолаушының әйел екенін байқағанда: «Осы жақта арба, тарантас дегеніңіз ырымға кездеспейді екен», деп ойлады Елеусіз.

	Сөйтіп жатқанда, есік алдында самауырға шөпшек салып тұрған Гүлнаш апайдың:

	– Күнім, сәулем! Ылдилағылар аман ба? – деп айналып-толғанған дауысына жалғас Шынардың да дауысы шығып еді. Елеусіз тысқа жүгіре шықты.

	– Боже мой какой сюрприз! – деп Шынар атынан апыл-құпыл түсе бергенде, аяғы үзеңгіге ілінгіштеніп, жалп ете қалды.

	Елеусіз бен Қараш қатар жүгіріп, Шынарды шешесінен бұрын іліп әкетті.

	– Бір жерің ауырып қалған жоқ па, құлыным? – деді шешесі қысыла, күле түрегелген қызына.

	Шынарды күн қаққан. Қара торы реңі тотығып, ерні жарыла бастапты. Жаудыр көзіне бұрынғыдай ыстық наз жоқ, әлсіреген салқындық бар. Бұны Елеусіз бірден байқады.

	Шынар Бозтөбеден таң алакеуімде шыққанын айтып өтті. Қаракөк дөнені пысқырынып, пырылдап тұр. Сауырында сабанданған көбік бар.

	– Құлазыған асулардан қорықпай, жападан жалғыз қалай астың күнім-ау? – дейді шешесі.

	– Жұрттың бәрі тойға әзірленіп, әбігер боп жатыр. Және... – Шынар Қарашқа қарап, тұтығып қалды. – Және... ну, кейін айтармын, әйтеуір, жолдас шыға қоймады. Сосын, көрген жерде ауыл бар деп, тартып кеттім.

	– Көкең неге келмеді?

	– Той өткенше ешқайда шыға алатын емес. Шынар үйге кірді.





II


	Гүлнаш шай қамына кірісті. Далада жүріп абысын-ажындарына: «Құлынымның түсі түтігіп кетіпті. Шөлдеп келген ғой» дейді.

	Үйде отырған Елеусіз езу тартып күлді.

	Мәскеуде жүргенде Шынар шай орнына компот ішуші еді. Өріктің етін жұтып, дәнегін жорта Елеусізге беруші еді. Сол кездегі толысқан дененің енді сүмиіп қалуы күнәсіз жорамалға меңзейді. Елеусіз сахара тұрмысы туралы хиялданады.

	Таныс самауыр келгенде Гүлнаш: «Шайды өзің құя қойшы, шыбыным!» дейді. Қызын аяп, түз салтын бұзуға меймандардан қаймығады.

	Осы сәтте Шынар құдды ауыл қызы! Шайды сарылдатпай кесенің ернеуіне тигізе, там-тұмдап құяды. Шөкиіп отырысы, кесе ұсынғанда саусақ қорғауы, қиғаш майысуы Елеусіз үшін жатырқау да қызық!

	Дәм үстіндегі үнсіздікте кекжеңдеп, кейіншектеп, сандыққа сүйене қиғаш отырған Елеусіз осынау Шынармен алғаш таныс-біліс болған кездерін ойлап кетті.

	Шынар Алматының жолдамасымен Москваға келіп, ветеринариялық академияға түскен. Елеусізді онымен Қараш таныстырған. Қараш ол кезде кинематография институтын тауысуға жуықтап жүрген-ді.

	Академия қаланың сыртында қарағайлы орманның шетінде еді. Елеусіз бен Қараш қалың жолаушы сығылысқан автобуста қырық минуттай түрегеп тұрған. Жолда машина басып кетіп, қызыл-жоса қан болып жатқан біреуді, төңірегінде үймеленген жұртты көріп, тітіреніп қалған.

	Олар автобустан түсіп, төрт қабатты шомбал, сұр үйге қарай бұрылды. Сұр үйдің алдындағы алты колоннаның арасында тұрған екі қыздан Шынар Есболованы сұрады.

	Бірінші курстағылар лекцияда екен. Елеусіз бен Қараштың қырық минуттай күтуіне тура келді.

	Соңғы лекция да бітті. Студенттер іштен жапырлап, асыға шығып жатыр. Солардың орта шенінде, жалаңаш аяғына аласа өкшелі ақ танкетка киген қара торы қызы алты колоннаның арасымен тық-тық басып, төмен қарай түсіп келе жатты. Күн қақты болған толық балтыры жұмырланып, ойыңқы толарсағын қылдырықтай қып көрсетті. Шынар Есболова осы екенін Елеусіз айтпай таныды.

	...Кейін қайтып келе жатқанда Қараштың жол бойындағы әңгімесі Шынар болды: – Бесікке бөленбей, бұла өскен бала еді, – деді. – Шаһар тәрбиесін көріп, ілімге қаныққан бойжеткен болды ғой. Қайсы қазағыңның қара қызы Алматыңды менсінбей, Москваға ауысып келіп жатыр? – деді. Қыздың ұдайы гимнастикамен шұғылданатынын, қыс бойына коньки теуіп шығатынын да дәріптей түсіп:

	– Өзі біздің қарындасымыз екенін айтып ем ғой. Екеуіңді таныстырғаныма бақыттымын, – деді. Елеусізді санасыз аңсатып, саналы толғауға талпындырады.

	...Шынармен танысқасын көп ұзамай Елеусіз оны серуенге шақырды. Жексенбі күні еді. Химкидан қайыңды орманға сапар шеккен олар жеңіл-желпі кеменің үстінде-ақ думанды жастардың ортасына түсіп қалды. Тимирязев атындағы Ауылшаруашылығы академиясының біраз студенттері кішкентай татар жігітіне гармонь тартқызды. Гармонға қосылып ән салып, би билеушілер де болды.

	Бір күндік саяхатқа шыққан бозбалалар мен қыздардың көңілді ың-жыңы басылыс тапқанда гармонды Елеусіз қолға алған еді. Тосын саусақпен тілдерін ақырын-ақырын басып-басып көрді. Сырнай сарнап кетпей, ырың-жырың дыбыс шығарды.

	– Ничего себе» – деді татар жігіті кекеткендей.

	Жолдастары мырс етісті.

	Шынар көрнеу қысылып қалды.

	Елеусіз намыстанды. Әуелінде ол қиын бір бидің ырғағына баспақ еді. Енді қысылғанда баяғыдан бері жатқа білетін ән сарыны құлағына шыңылдады.

	Елеусіз гармонның қанатын қомдатып, шалқақтата қиғаштата толғап-толғап қалды. Сырнайдың сыртылдаған тілдерінен Нартайдың әні құйқылжып, сорғалап, аңырап қоя берді.

	Қыз, бозбалалар Елеусіздің маңына үйіріле бастағанда татар жігіті кекесінді райынан тез қайтып:

	– Е-ей, шул қазақлардың музыкасын бек жаратамын, – деді.

	Шынар Елеусізді қазір ғана көріп тұрғандай, қиыла, ұзақ қарап қалды.

	Елеусіз ұмытқан жоқ, шағын кеменің аты «Чайка» еді. Оның ұмытылмас және бір себебі, кәдімгі шағалалар «Чайканың» сіңлісіндей сыңсып, соңынан қалмай ұшып жүрген. Кеме үстіндегі серуеншілер нан үгіндісін лақтырғанда суға түскенше қағып әкетіседі. Шағалалар шиқылдасып, жолаушылардан қорек ажыратысады. Шынар да Елеусіздің арқасына асып алған рюкзагіне қол салып, нан уатып тастайды. Нәрестеге жақсылық істегендей қызықтайды.

	Нан орнына қағаз бүктеп тастаушылар да бар еді. Бірақ етпеттеп құйылып келген сұлу құс алдамшы қағазды қағып әкетпей, тайқып, қайқайып шыға берді. Зәбір көрген шағалаға жаны ашыған Шынар:

	– Ой, что вы делаете! Разве можно обманывать птиц? – деп шыжкөбелек болады.

	Ол Елеусіздің рюкзагіне тағы да қол салды. Елеусіз жонарқасын төсей түсіп, ішінен: «Не деген нәзік, аяулы жан едің!» деп қояды.

	...Қайыңды орманның жағасы ығы-жығы. Әне жерде де, міне жерде де шомпылдатып, лайлау өзенге рахаттана түсіп жатқан жұрт. Елеусіз бен Шынар өзенді біраз жағалап кеп суы көк үйірімдеу деген бір мүйістен, жарқабақтың жанынан орын алды. Бұл маңда да кісі көп еді. Кәдімгі курортшылардай, күнге қақталып жатқан жартылай жалаңаш тәндер. Өзен жағасы қызыл-шақат тартады. Біреулер кітап оқып, біреулер шахмат ойнап отыр. Енді біреулер волейбол ойнап жүр. Ермек үшін бірін-бірі қуып, зіркілдеушілер де бар.

	Осының бәрінен Шынарға өзенге шомылмақ қызық көрінеді. Елеусіз болса, оның икеміне көне береді.

	Шынар шешініп, жарқабақтың басына шықты. Күн шыңдаған шымыр денесі қолдан құйған қоладай еді. Шалқақ кеудесіне жіңішке белі ерекше өрлік беріп тұр.

	«Жастайыңнан спортпен шұғылдану керек екен ғой асылы!» деп ойлайды Елеусіз.

	Елеусіз бала кезінде атқа көп мінгендіктен аяғы қисықтау еді. Сонысынан қорғанып, сұлу қыздың қасына кібіртектеп келді.

	Бұл кезде татар жігіті жүзістің неше түріне салып, өзеннің көз бұлдыратар арғы шетіне шығып, бермен қарап тұрды.

	– Кеттік пе? – деді Шынар серіппедей солқылдап. Елеусіз іркілді. Бар білері «ит жүзіс» қана екенін айтқанда, қыз өктеп кетті.

	– Асып-саспасаңыз болды. Өзім демеп әкетемін.

	– Жарайды, тек жағалаудан ұзамайық. Екеуі күмп-күмп етіп, үйірімге құлады. Түскен жері шымырлап, қайнады.

	Елеусіз «ит жүзіспен» күмпілдетіп, аяғымен су шалпылдатып, жағалауды сағалайды. Онысына ішек-сілесі қатқан Шынар алысқа таман меңзесе, Елеусіз аяқ баспайды. Жүзгіш қыз шұңайтқа сүңгіп жоқ боп кетіп, күтпеген жерден шолп етіп шыға келеді де, басын сілкіп тастайды. Алыстап барып, ақ сазандай жалт бұрылғанда, толқын жарылып жол бергендей болады. Сондайда, арғы жағалаудан қайтып кеп қалған татар жігіті деңгейлесіп, жарысқа шақырады. Бірақ Шынар еріп келген серігінен ұзақтамайды. Бұнысына Елеусіз шексіз риза да.

	Осылайша ұзақ жүріп жүрді. Суға жүзген адамның жайдарылығы қандай. Әзілдері жарасып, ұяң иба орнын батыл базыналық басып бара жатқанын өздері сезбеді де.

	Сондайлық бір кілтеңде Шынар жағалауға қарай малтып келе жатқанда Елеусізді желкеден нұқып қап еді, ол қапылыста су жұтып, шашалып қалды. Енді екеуі де күлкіге қарық боп, түрегеп тұр.

	Су көкіректен келеді. Әйел баласының шомылыста өте-мөте сұлуланып кететінін Елеусіз осы жолы ғана аңғарды. Сонарға аунаған түлкідей, Шынардың реңі мүлдем құлпырып кетіпті. Назы мол қой көзі сондайлық бір пәктікпен қарайды. Бұрымынан мойнына сорғалаған тамшылар да табиғаттың таққан алқасындай сән беріп тұр. Егіз анары тіреп тұрған тоятты төсінде болмашы діріл бар.

	Елеусіз Шынардың әлгіндегі тұңғыш та тосын ойнақылығына орай етіп:

	– Шұңайтта сорымды қайнатып едіңіз. Ал, сақтан, Шынар! – деп, үйірімге тоғытып жібермек болды. Сұңғақ қыз сықылықтап күліп, қолымен су шашқылап, қарсыласты. Елеусізге керегінің өзі осынысы сияқты.

	Ол бетіне шапаттаған су шашырандысынан қорғақтамай, Шынарды қаусыра құшақтағанда екеуі тағы да тұңғиыққа шомып кетті. Көк үйірім тағы да шымырлап, толқыны ақжалданып қалды.

	Осылайша олар тіршілік қамын ұмытты. Өздерін су сорып тастаған да еді. Жағаға шыққандарында дірдектей бастағасын, күннің көзін сағынған түлендей шуаққа жылынып жатты.

	Екінді әлетінде рюкзактағы түрлі тағам мен сусын ақтарылды. Екеуі де газет төсеніп, бір біріне қарсы шөкиіп отыр. Елеусіздің құж-құж қайнаған шаһардан қасқалдақтың қанындай іздеп тапқан бір шыны «Хванчкарасы» болатын. Сонысын ашты. Бірақ Шынар ішкіліктен бас тартты.

	Елеусіз сол қолымен Шынарды қаусыра ұстап, оң қолында, қағаз стаканда шайқалған шарапты аузына апарды.

	– Тым құрмаса, дәмін көрші, айналайын!

	– Қойыңызшы қинамай! – деп қыз қылымсып, бұрала түсті.

	Елеусізде ес қалмады. Қолы қалтылдап, шайқалған стаканды қағілез ерінге тағы да апарып еді. Шынар түсін суытып:

	– Не могу! – деді.

	Елеусіз стаканды қоярға жер таппай, сасқалақтап қалды.

	Қыз жаны ашыған қалыппен қайтадан күлімсіреді. Осылайша олар біраз үнсіз отырды.

	Бұл уақытта жолдастарынан жырылып қалған татар жігіті осылардың қорушысы мен торушысындай, анадай жерде қылқиып отыр еді. Жалаңаш иығына гармонын асып ап, татардың сазды, сиқыр әуенін бұлбұлша құйқылжытады. Және қайта-қайта құбылтып тартатыны бір-ақ әуен. Аңсары терең, тым аянышты, күйлі лебіз еді. Құлағының құрышы қанған Елеусіз сырнайшыны қалай шақырып алғанын байқамай қалды.

	– Есіміңіз кім?

	– Нәрсә»?

	Елеусіз сұрауын орысшалап қайталады.

	– Э, теперь, түшіндім. Атым – Рафих, фамилиям Габибулин. Значит: – Рафих Габибулин боламын

	Елеусіз қолын ұсынды.

	– Менің атым – Елеусіз, фамилиям – Досов. Значит: Елеусіз Досов боламын.

	Шынар жымиып күлді.

	– Матор қыз кім?

	Шынар өзінің аты-жөнін айтты.

	Сонымен, Рафих онымен де танысып қалды. Қалаға олар іңір шапағы жамырағанда қайтты.

	Елеусіздің бастапқы ойы – Шынармен өзен жағасында, орман ішінде сейіл құрып, оңаша тілге алмақ еді, сыр түймек еді. Бірақ суға жүзуден артылып шешіліп сөйлесе де алмады, сыр түйіскендей де болған жоқ. Кәдімгі ахахумен бір күн өтті.

	Жол бойында Елеусіз Рафихқа оқтын-оқтын гармонь тартқызумен болды. Есі кете елтіп, аузының суы құрып, татардың ән-күйлерін мақтаумен болды. Шынар күн ұзаққа өзі ешқандай елемеген тұғыжым жігітке енді біртүрлі жылы ұшырай қарауда. Қызға Елеусіздің мақтағаны татардың ән-күйлері емес, дәл осы Рафих сияқтанып әсер еткен.

	Осыны сезген Рафих та «матор қызды» көзімен ішіп-жеп, телміріп барады. Елеусіздің де көңілін аулағансып, бірауық гармонын ұсынады. «Сіз де бек жақсы ойнайсыз» деп мақтауымен алдарқатып, өзі бойжеткенді жақақтайды. Жампаңдап, таныстықтың қайырын тілеп, Шынардың телефоны мен адресін жазып алмақ болады.

	Әуелінде бұған мән бермеген Елеусіз көп ұзамай-ақ кіді алып, жаңада танысқан Рафихқа жыны келді. Шынар телефоны мен адресін беруге ұялып, қашқақтағанда, қызғаныштан сызданып тұрған Елеусіздің қыбы қанып, көңілі көтеріліп қалды.

	Елесуіздің әлі жадында. Рафих қоштасарда Шынардың қолына кенедей жабысып, алақанға ақша басар парашыдай, көлбей толғап қалған. Елеусіз салқын ғана қоштасып жатып:

	– Попутного ветра! – деген.

	Елеусіз онымен енді қайтып ұшырасармын деп ойлаған жоқ-ты. Бірақ ұшырасты. Және қандай жағдайда ұшырасты десеңізші. Бірақ бұл турасынан көп шертуге әлі әзір ертелік қылады. Әр нәрсенің ашылар мәуірті болғандықтан сабыр тұтамыз.

	Әзіргі айтарымыз, сол жазда Елеусіз өте жүдеп кетті. Жатса, тұрса есі-дерті Шынарда болады да тұрады. Оның сықылықтаған сылқым күлкісі, күлімдеген қоңыр көзі, сынық ибасы, шырын назы жүдетті. Елеусіз Шынармен бас қосқанда күнілгері әзірлеген сөзінің бір де бірі кәдеге аспай қалады. Не сиқырының барын білмейді тек, әйтеуір сұңғақ қыздың әрбір қимылына елтіп, тілі ұтымды оралымға келмей қалады. Шынардың өзі де шешіліп сөйлесуге зауқы жоқ адамдай, әңгіменің бетін әр жаққа тез бұрып отырады. Әке-шешесінің тапқан-таянғанын еркін жұмсап үйренген Шынар киноға, театрға, стадионға барғыш-ты. Сондайда көбінесе қасында болатын Елеусіз орынсыз тыраштанып, бар ақшасын шығарып алады.

	Бір күні екеуі орталық «Динамо» стадионына барды. Метроның іші иін тірескен жұрт. Электричка жиі-жиі қатынап, адамды үсті-үстіне төгіп жатыр. Үш эскалатор қатар жүріп, құж-құж қайнаған адамды, сеңмен тасыған өзендей, сыртқа құсып жатыр. Соңыра, ойын тарқағанда, осы метроның осы адам толқынын түпсіз оқпандай жұтып жататынын де Елеусіз біледі.

	Ойын тарқағасын Елеусіз Шынармен саусақ ілмектестіріп келе жатты. (Сол жылдары осындай бір сән шыққан).

	– Әскери командаға не себепті іш тартасыз? – деп сұрады Елеусіз.

	Шынардың бір жерлесі таяуда ғана әскерден ауылына қайтыпты. Соның құрметіне «Шымқай қызыл жейделердің» тілеуін тілейтінін айтып еді. Бойжеткеннің бала мінезділігіне Елеусіз жаны ашығандай болды.

	– Жерлесіңіздің есімі кім еді? – деп сұрады ол Шынарға хаттың көп келетіні есіне түсе кетіп.

	– Есімі – Мырзаш. Фамилиясы – Смағұлов. Оның да Сіз сияқты өлең шығаратын өнері бар. Бірақ шығармасы баспа жүзін көре алмай жүр...

	Шынар жымиып күлді. Көзі жоқ Мырзаш Смағұловты әжуалағанын немесе өзін әжуалап тұрғанын Елеусіз байыптай алмады. Не де болса, оның көңілінен көмескі бір күдік орын тепті.

	Осыдан бір жұмадай өткенде Шынар мен Елеусіз Лизаның үйіне барды. Аулада алты жасар Арикті ойнатып жүрген Лексюша әжей кездесті. (Алексеевнаны еркелете осылайша атап кеткенін Шынар мен Елеусіз білетін де).

	Лексюша әжей үйде Қараштың отырғанын айтты.

	Москвалықтардың меймандостығы бойынша шай келді. Елеусіз ыстық шайға бір түйір қантты тастап жібергенде чашканың түбі быжылдап, беті шымырлады. Ақ фарфордан құйылған әдемі чашканың бүйірінде көл жағалауына қонғалы келе жатқан қанатты періштенің суреті бар еді. Елеусіз соған қарап, ойланып отырды.

	– Конфета алыңыз, Елеу, – деді Лизаның шешесі Нелла Борисовна. (Елеусіздің есіміне тілі келмей қойған соң осылайша атауға өзінен алған ризалығы бар-ды).

	Елеусіз бір түйір кәмпит жеп, қарлығаштың суреті салынған сарыала қағазын қайда тастарын білмей отырғанда, көзі стол үстіндегі күлсалғышқа түсті. Күлсалғышта кеудесі мен бас бітімі адамға, бөксесі мен аяқ жағы текеге ұқсаған Зевс мүсіні бар еді. Зевс жебедей көк сүңгіге сүйеніп, аяғын кішкене шардың үстіне қойып тұр. Шар жіңішке дөңгелек қаңылтырға қондырылған. Бір кезде сәнге қойылатын, күміспен күптеген қола статуэтка бұл күндер тозығы жетіп, жай күлсалғышқа айналған.

	Шандаровтың үй іші соғыс тұсында Қазақстанның бір облыстық қаласына көшкен-ді. Николай Ивановичтің өзі одақтық мәні бар үлкен заводта техникалық жабдықтау бөлімінің бастығы болып істеген. Жау самолетінің ызыңы астында асыға көшкенде көп мүлкі қалып қойып, дерексіз кеткенін бір ретте Нелла Борисованың әңгіме еткені бар. Қазір шай үстінде, Елеусізге: «Кесе-шәйнектерді, күлсалғыштарды саудыратып алып жүруге ерінбегенде, тастаған дүниелері қандай болды екен?» деген күдікті бір ой келді. «Әй, асылы мақтаншақ бәйбіше болмасаң игі еді» деп қойды ішінен.

	Ваннасы мен кухнясын қоспағанда, шағындау үш бөлмеден құралған кәдімгі қоңырқай пәтердің екі бөлмесі осы. Елеусіздер ас ішетін, қонақ күтетін ауызғы бөлмеде отыр. Төргі бөлменің қаусырма есігі айқара ашық. Онда да пәлендей жасау көрінбейді. Ағаш кереует тұсында ілулі тұрған әйел суреті ғана үй шырайын келтіріп тұрғандай. Нелла Борисованың келіншек кезіндегі көркі көз жауһарын алып тұр. Рафаэльдің мадоннасы сияқты жалаңаш иығы жұмырланып, екі емшегінің сызығына шейін көрінеді. Күшті де уыз кеуде көтеріліп-басылып тұрғандай.

	Бұндайда тыныш отыра алмайтын Қараш сырмен салған суретке қомағай көзбен қарап, тамсана мақтап жөнелді. Художниктің шығарма шешімін дұрыс тапқанын да бөлектеп аңғартпақ болды. Келіншектің кескініне жалаңаш иық, жас кеуде ерекше жарастық беретіні бұрыннан белгілі жай екенін, бірақ мына суретте сол жарастық шымыр денсаулыққа, арманшыл көңіл күйіне жалғасып тұрғандығын айтқанда Лиза әлденеден ұялғандай, қызарып кетті. Нелла Борисованың өзі мақтауын пісіре түс дегендей, шалқи жадырап, үй ішінде киетін кең қара жібек шалбарын сусылдатып, әрі-бері көлбеңдеп өтті.

	Лиза әңгіменің бетін бұрғысы келіп, альбом ашты. Курортта түскен, дачада түскен, дастархан үстінде түскен неше түрлі суреттер ақтарылды. Жалқыны, солғыны аралас берекесіз көп суреттердің ішінен Елеусіз Қараштың кескінін де көріп еді. Сендерден қалыспайын дегендей, Шынар сумкасынан бейтаныс жігіттің суретін шығарды. Әскери киімді, талдырмаш ақ құба жігіт күлімдеп тұр. Иығында лейтенант погоны.

	– Смағұлдың баласы ма? – дейді Қараш әлденені есіне түсіргендей.

	– Ия.

	Елеусіз суретті қарап отырғанда сыртындағы бір шумақ өлеңді көзі шалып қалды. Шынар көрсең көр дегендей қысылар емес. Қайта, Елеусіздің оқығанын ішінен тілеп отырғандай.



	Шалғайдан сағынамын, сәулем Шынар.

	Екеуміз егіздей ек, қалдым сыңар...



	Қалған екі жолын Елеусіз оқып үлгірмеді. Беті дуылдап, көзі мұнарланып кетті. Бойы мең-зең боп, құлағы шуылдады. Күлімдеген ақ құба жігіт шалғайдан мазақтап тұрғандай елес берді. Елеусіз қолы дірілдеп, суретті қайырып жатып:

	– Күлімдеген көзі өзіңізге аздап ұқсайды екен! – деді.

	– Бауыр болған соң ұқсайды да.

	«Бауыр! Қандай бауыр екенін көреміз!» – деді Елеусіз ішінен. – Екі туып бір қалғаның болса, «сәулем Шынарына» жол болсын?!»

	Елеусіз сыр бермеуге қаншама тырысса да, кәдімгідей түсі сынып, томсырайып қалып еді. Дәл осы сәтте есіктің қоңырауы шылдыр ете қалды. Лиза:

	– Папам келген болуы керек, – деп жүгіре жөнелді. Николай Иванович қалпағын алып жатып, қонақтармен болар-болмас иіліп амандасты. Күлгенде алтын тісі көрінді. Алдынан шыққан әйелімен меймандардың көзінше шөп етіп сүйісті.

	Жігіттер мен қыздар отырыс таппай тысқа шыққанда, күн де кешкіріп қалған еді. Елеусіз қаланың сыртында тұратын Шынарды метроға дейін ұзатып салды.

	Қоштасарда Елеусіз Шынардың қолын толғап қатты қысты. Көзіне де өткір қарады. Бірақ, «келесі жолы қай жерде, қашан кездесеміз?» деп сұрамастан, қызыл фуражка киген бақылаушы қыздың қасында қала берді.

	...Студенттер жазғы демалысқа тарқасып жатты. Қараш самолетпен Ташкентке ұшып, одан Бұхар облысындағы туысқандарына баратын болды. Августың орта шенінде Елеусізбен Алматыда табысатын боп сөз байласты.

	Қарашты Елеусіз, Лиза, Шынар үшеуі аэропортқа шығарып салды. Түнгі мезгіл еді. Такси жалдап алған Қараш машинаның ішінде бұлғақтап, шалқақтап, орысша ән салумен болды. Қайсы бір қайырмасына қос қыз бен Елеусіз қосылып та кетеді. Әсіресе, әлі ыстық-суығы басылмаған «Подмосковные вечера» секілді таңсық әндерге қосылады. Қаланың сыртына шығып кеткендіктен шофер қарсылық білдірмейді. Ән тоқырағанда Қараш неше түрлі күлдіргі әңгімемен жолдастарының езуін жиғызбайды. Бірауық аспандап жүргенде олай-былай боп кетсем, бақұл болыңдар деп, астарлы әзілмен әлдекімнің көңіліне қорқыныш та салады. Қараштың қылығына Елеусіз ішінен қызыға қарайды. Ал, қыздар болса, шексіз ұйып, магнит тартқан асылдай үйіріледі.

	Аэровокзалда сапырылысқан адам. Шалбары қушиған шетелдіктер де жүр. Радио сәт сайын сампылдап, ұшар, қонар самолет жайын хабарлап тұр. Әлде бір жолаушылардың аты да аталып қояды.

	Қараштың самолеті ұшуға екі сағаттан аса уақыт бар еді. Сондықтан ол шығарып салушыларды қояр да қоймастан екінші қабаттағы ресторанға алып барды.

	Бұлар түкпірдегі нән шар айнаның алдынан орын алды. Шар айнаға қарсы отырған Елеусіз бен Шынарға есіктен кірген, шыққан адамдар бір түрлі одағай көрініп тұрды.

	Қараш тамақ тізімінің қолоқпандай қара мұқабасын айқара ашып:

	– Сыпайыгершілік жасамай, қалағандарыңды алдырыңдар. Бір жолға Қараш Бековичтің қалтасы шыдайды! – деді. Және:

	– Айтпақшы, ұмытып бара жатыр екем ғой. Сұраған бұйымтайың, мә, – деп Елеусізге жүз сомдықтан үш қағазды сытырлатып суырып берді.

	Елеусіз кеше қарыз сұраған. Оңашасын тауып бермей, қыздардың көзінше бергеніне ішінен ренжіп қалды.

	Қараштың ағайындары Бұхар облысында түйемен керуен тартатынын Елеусіз білетін де. Бірақ мұны қыздар білмесе керек. Сондықтан олар жолаушылап бара жатқан жігітті төтен шығынға ұрындырығысы келмеп еді. Елеусіз ырық бермей, қымбат-қымбат тағамдарға заказ бергізді.

	– Ішкілік не болады? – деді Қараш масаттанып. Қыздар шошып түспеді. Бірақ бірден көнбеді де. Тек, ұсыныс үш рет қайталағанда ғана Шынар жарты бокал «Хванчкара» ішуге зауқы соғатынын білдірді.

	Елеусіз қайран қалды. Осыдан екі-ақ ай бұрын екеуден екеу өзен жағасында отырғанда, су сорып дірдек қаққанда, ертіп келген жігіт өлердегі сөзін айтып жалынып-жалбарынғанда татып алмаған шарабын Шынар қыз енді сыңғытқалы отыр.

	Ресторанда аталмыш шарап жоқ боп шықты. Елеусіз байқұстың қасқалдақтың қанындай іздеп тапқан кәт шарабы қас пен қабақтың арасында қайдан табыла қойсын.

	Қалағаның жоқ болса, қармалғанына қанағат. Стол басына портвейн келді. Басына гүл шашқан күнбағыстай әдемі ақ кокошник таққан официантка нән қара бөтелкенің тығынын бұрандамен тартып шығара алмай, мықшыңдап қалды. Елеусіз «ұлықсат етіңізші» дей беріп, бөтелкені қолына ап әрі тартып, бері тартып шығара алмай қойды. Бөтелке Қараштың қолына көшкенде ол түбінен алақанымен қағып қап, тығынын шопаң еткізді.

	Лиза кешірім сұрап, іше алмайтынын кесіп айтты.

	Қараш: «Осыны ішпесең менде қастандығың болғаны» деп келетін, әркім бір айтып сілікпесін шығарған кәрі әзілді қайталап еді.

	– Шарап түгіл сыра ішсем басым айналады. Осыған сенші, Қарашка! – деді Лиза.

	Сонымен, үшеу ара ыңғайлай бастағанда:

	– Не үшін ішеміз? – деді Шынар ойнақы көзі күлімдеп.

	– Қараштың сапары сәтті болуы үшін! – деді Елеусіз.

	– Ал, мен сен екеуіңнің жарастығың үшін көтеремін! – деді Қараш өрдеш кеудесін кере түсіп.

	Айнадан қара торы Шынардың реңіне қан жүгіріп өткендей болды.

	Бұлар бойшаң жіңішке бокалдың аш белінен ұстап, қақтығыстырғанда сыңғыр-сыңғыр етті. Жаңғырған нәзік үні шыңылдап, алысқа маңып кетті.

	Екінші кезекте бокалдарды шүпілдетіп толтыра құйған Қараш:

	– Күннің шипа сәулесін көкірегімізге құятын от шарап жасасын! – деді. Бұл Алексей Максимович Горькийдің, ұмытпасақ, Қырымнан Чеховқа жазған бір хатында айтылған сөз еді. Қараш соны қайталағандай болды.

	Елеусіз бұл жолы Шынарға келгенде толғаңқырай қағыстырып еді. Шүпілдеген шарап шайқалып, бокалдың ернеуінен асып төгілді. Ақ салфетка қағазға қарға тамған қандай қызыл дақ түсіп қалды.

	Самолет түн ортасында ұшты. Қызыңқырап алған Қараш шығарып салушылармен шарбақтың жанында шөп-шөп сүйісіп, шалқақтап, кердең басып барды. Содан басқышпен самолеттің ішіне кіріп бара жатқанда ғана, жолдастары есіне түскендей, салмақпен бұрылып, қол бұлғады. «Шәкірт кезіндегі кесірлігі мынадай болғанда, ертең қырар бұл!» деп ойлады Елеусіз.

	Шарбақтың маңайы сарғылтым сәуле еді. Шынардың көзі өткірленіп, жүзі құлпырып тұр. Ал, Лиза қырын қарап, көзін жаспен шылап тұр. «Мені шығарып салған қыздар неге жыламайды осы?!» деп күйінді Елеусіз.





III


	Шынар, Лиза, Елеусіз үшеуі Москва – Алматы поезымен келе жатты. Вагон іші ың-жың. Әр түрлі адамдар. Балалы әйелдер. Екеу-екеу, үшеу-төртеу боп, күңк-күңк сөйлескен жолаушылардың дауысы әлдеқайдан ұласып, у-шуға да айналып кетеді. Сендерден қалыспайын дегендей, паровоз да ауық-ауық шыңғырып, миыңнан шағып-шағып алады. Вагон тізбектің ең алдында еді. Сондықтан паровоздың төбесінен ұшқан қиыршық көмірлер терезенің қиюларынан кіріп, мазасыздайды.

	Осыған қарамай, екі қыз бен бір жігіт қағанағы қарық, сағанағы сарық боп келеді. О, жазғы демалыстың қадірін студенттер ғана біледі!

	Лизаны да Шынар мен Қараш таныстырған. Содан бері екеуі тату-тәтті боп кетіп еді.

	Лизаның нақ осы жазға белгілеген барар жері жоқ болғасын құрбысы алыстағы аулына ертіп бара жатыр. Жер көресің, ел көресің деді; таза ауада денсаулығыңды көтересің деді; сағынған шешем екеуміздің бабымызды табады дейді; әйтеуір көндірді. Соғыс кезінде Лиза сол жерлерді қайта оралып көргісі де келген. Шынардың шақыруы қамшы болды.

	Ал Елеусіз болса, Алматыда тұратын ғалым нағашысынікіне бара жатыр.

	Елеусіз Досов жалғызілікті жігіт еді. Жұпыны ғана шаруаның баласы Арқаның ақ төсін жайлап, Шудың ну қамысын қыстайтын елін еміс-еміс қана біледі. Ел көшкенде ол жадылы түйенің үстінде, кебежеде мойны қылқиып отырар болар еді. Әкесі бес жасында ашамайлы тайға мінгізіп, тоғыз жасарында ауылдастың бәйге күреңіне шапқызған еді.

	Елеусіз бір мүшелге толар жылы әке-шешесі қайтыс болады. Қалай қайтыс болды дейсіз ғой. Қалай қайтыс болғанын қайдан білейік, әйтеуір, Бетпақтың даласында жамбасы жерге тигенге ұқсайды. Елеусіздің өзі, шешесі үзілерде: «Жетімегім, көзіңді кімге сатар екенсің?» деп кемсеңдеп жылағанын ғана біледі. Өлікті жерлеп қайтқандардың етігіне жұққан ақ топырақ көз алдынан кетпейді. Қазір Елеусіз мұңдық шеше, арманды әкенің бейітін іздеп таба алмасына көзі жетеді. Биік белгісі жоқ, тым құрмаса, тас қорымы жоқ, құлазыған жапан-түздегі түймедей төмпешіктер әлдеқашан жермен жексен боп кеткені анық.

	Елеусіз он үшке қарағанда балалар үйінің панасына алынды. Қара тануы да содан басталған. Қарағандыдан Семейге, Семейден Қызылордаға ауысты. Бертінде Алматыда тұратын ғалым нағашысын тауып, соның көмегі арқасында осы институтқа орналасты. Содан бері оқта-текте хат жазысатыны да, барып-келетіні де сол нағашы жұрты.

	Елеусіздің әкесі Дос та жалғызілікті болған. О баста «Қаратаудың қу аяғы» атанған кезбе екен. Етік тігетін өнері бар екен. Кедейлігіне қарамай, сәнмен киінетін кербез екен. Бір жылы жазда Сарысу өзенінің бойын жайлайтын елде етік тігіп жүрді. Үстінде шытырмалы ақ жібек бешпенті болады. Аяғында сықырлаған әміркен етігі болады. Сондықтан да, кілең саптама етік киетін арқалықтар оны «Қаратаудың қу аяғы» атандырады.

	Ал, бірақ өздері қисық табан қаздима етікті біртіндеп тұрмысына сіңдіре бастайды.

	Сол елде Торанғұл деген кісінің Мәлике деген сұлу қызы болады. Қызға көңілі кеткен етікші оймыштанған кебіс-мәсі тарту етіп, қырындай бастайды. Содан хауіп иеленген Торанғұл: «Кедейдің кербезінен сақтан» деп, етікшіні елден қумақ болғанда ол бір түнде қызды алып қашып кетеді.

	Мәликені алып қашқан Дос жылға жуық жасырынып жүріп, шілдеханалы болған соң қайын жұртына қайтып барады. Торанғұл кешірім жасап, енші бөліп береді.

	Сол Торанғұлдың ағасының баласы қазір Алматыда тұрады. Республикаға мәшһүр ғалымның бірі. Есімі – Кәриман. Елеусіз соған бара жатыр.

	Ол Ташкенттің өкпе тұсына шейін жолы бір болғандықтан Шынарлармен әдейі бір поезға мінген. Сол тұста екі қыз Т. Станциясынан түсіп қалады да, Елеусіз Алматының өзіне шейін тарта береді.

	Ол кезде бүгінгідей шапшаңдық жоқ. Поезд ойдым-ойдым ормандардан шығып, оймыш-оймыш көгалдарды баса, екі тәулік шамасында Ақтөбенің бозғылт даласына иек артты. Терезеден қарап отырған Елеусізге таныс бетегелі беткейлер шайқалды. Өзі құралпас бір жас ақынынң осы жолмен осы даланы басып, аралап бара жатып жазған бір өлеңі Елеусіздің есіне түсті. Бесікке асылып, нәресте немересін тербете, қоңырлатып ән салып отырған кемпір көз алдына келді. Салдыр-гүлдір көшкен керуендей, тарлан тарихтың әр жерге белгіге қойып кеткен шөкім-шөкім ауылы елестеді. Сол ауылдан шыққан айнымас махаббат иесі – жас жігіт пен жас қыздың бастаңғы жүрек лүпілі естілгендей болды. Біресе жасауы мол қызыл-жасыл қыз-келіншек түрінде, біресе сарыала киімді, шалқыған сері түрінде, біресе ақ шапанды ашушаң шал түрінде суреттелген сиқыр сахара: «Көгім қуарып болмаған көңілді кезімде өтіп барасың. Поезыңнан түсіп, аунап-қунап кет!» деп шақырғандай болды.

	– Не ойлап отырсыз, философ? – дейді Шынар терезеден телмірген Елеусіздің иығына қолын салып.

	Елеусіз ойының шет-жағасын ағыта бастағанда:

	– Сіздің ел Сарысудың бойында емес пе еді? – дейді. Сарысудың бойы! Елеусіз өзінің өмір тарихын Шынарға жырдай қып айтып бергені бар еді. Соның бәрін ұмытып қалған секілді. Немесе мына сұрау не сұрау? Тіпті, әнеукүні ғана қала сыртындағы «Көгілдір Дунай» аталатын қауыздың жағасында, жайқалған көк майсаның үстінде, сөзден сөз шығып, арғы тегін баян қылғанда, Шынардың: «Адасып жүрген ағамыз екенсіз ғой» дегені қайда? «Адасып жүрген ағаның» жалғызілікті екенін білгенде көріне аяп, жыларманға келгені қайда? Әйел заттың аянышына махаббаттың шалығы тисе, айықпас дертке айналушы еді. Шынарда, сірә, бастапқысы болғанмен, соңғысы жоқ сияқты.

	Әйтпесе бітеу жараны несіне білтелейді.

	– Елдің жайын да, өзімнің жайымды да, нағашыларымның жайын да айтып едім ғой, Шынар, – дейді Елеусіз қалың ойдан серпіліп. – Ертең Қаратаудың бергі шетіне іліккесін көп ұзамай сіздер түсіп қаласыздар. Менің қапалығым сол боп келе жатыр...

	– Шіркін, дүние-ай, «жоққа жүйрік жетпейді» деген осы да, – деп Шынар күлді. Қоңыраулы, назды күлкі еді. Елеусіз өзін жіңішкелей әжуалап тұрғанын сезсе де, ризалық пішінмен қарайды. Ішінен: «Бикештің сиқырысың-ау!» деп қояды.

	Түнде Елеусіз көпке шейін дөңбекшіп, ұйықтай алмады. Алакөлеңке вагон іші қорылдаған ұйқы, күлімсі иіс еді. Елеусіз оқтын-оқтын тысқа шығып, темекі сораптаумен болды. Жар құлағы жастыққа тимеген ол «ел жатса да елекем жатпайды» деген сәбилік жұмбақ-мәтел есіне түскенде өз халіне өзі күліп те алады.

	Елеусіз бірауық Шынардың айрылысарда әдейі арнап келе жатқан сиқыр назына мастана, бірауық ертең оның жолдан түсіп қалатынын ойлап, уайым жейді. Қасынан кету өкініш болса, одан арғысы мүлдем қараңғы болғалы отыр.

	Шынар оқудан арып-ашып алыстағы ауылына барғанда «қарағым-шырағымнан» кеңде болмайтынына Елеусіздің кімдер болатынына көзі жетпейді. Шынардың алдынан ертең көзі күлімдеген аққұба жігіт шығады-ау! Әскерден жаңада қайтқан сүр бойдақ сағыныштан сарғайған қарындасқа нендей лебіз білдірер? Онымен қалайша көрісіп, қалайша сыр ақтарысар?

	Шынардың сумкасындағы сурет Елеусіздің көзіне елестеп, екі жол өлең есіне түсті.

	Шалғайдан сағынамын, сәулем Шынар, Екеуміз егіздей ек, қалдым сыңар...

	«Егіздің адасқан сыңары табылса, шұрқырасып табыспағанда не ғылады?» деп ойлады Елеусіз. Осынау екі жол өлең екі басты жыландай ирелеңдеп, әсершіл қызды шаққалы келе жатқандай елестеді.

	Дүниедегі ең қымбатынан айрылардай, Елеусіздің көңілі жарымданып, іші әлем-жәлем болды. Шылымды тарта-тарта жүрегі қыжылдады. Сондайлық беймазалықта таңға жуық қана төсекке бас қойып, көзі ілінгендей болған еді. Одан арғысын таңертең екі қыз сықылықтасып күліп отырғанда барып қана пайымдады.

	...Елеусіз аяғымен қаздаңдап көтеріліп, екі қолын қанат қып ұшып жүретін болған екен дейді. Әлдеқайдан самғай ұшып, шалқар көлдің жағасындағы Шынардың ауылына барған екен дейді. Барса, ауыл-аймақ көл жағасында ұлардай шулап тұр. Көл сарылайланып, жалданып, бұрқ-сарқ тасып жатыр. Сол лайсаң толқында кеудесі жалаңаш сұлу Шынар мен баяғы аққұба жігіт екеуі құшақтасып, арғы жағалауға қарай қашып барады.

	Қай-қайдағы ақ бас қарақұстар қалбаңдап, екі қашқынды бүріп әкетпек болады. Анау екеуі жан ұшырып, лай толқынға батып шығып, батып шығып, ықылық атқан секілденеді.

	Шынардың кимешек киген шешесі мойнына қыл шылбыр салып, зарлап тұр.

	Бұдан әрі тағы да бірдеңелер шатасып кетті. Дүние даң-дұң болғандай болды. Елеусіз ұшайын десе ұша алмайды, Шынарға: «Хош бол!» деп айқайлайын десе үні шықпайды. «Япырмай, маған не болған?» деп ойлайды ол. Содан бар күшін жиып, айқайлаймын дегенде оянып кетті. Сөйтсе өзі бастығырылып жатыр екен. Қасында екі қыз сықылықтап күліп отыр. Елеусіз бойра-бойра терге түсіпті.

	Балдырған шағында Елеусіздің миына сіңіп қалған ұғым бойынша, түсінде лай су көру жақсылықтың нышаны емес. Ал, лай суға шомылған адамның мүлдем соры қайнамақ. Сондықтан әуелінде Елеусіз кәдімгідей тіксініп қалды.

	Оның есіне бала кезінде естіген бір ауыл аңызы түсті. Екі қабат әйелдің көкірегін қасқырдың екі бөлтірігі кеміріп жатады. Әйел шошып ояна кетсе, түсі екен дейді. Жүрегі лүпілдей бергесін шыдам қылмай, жүгіріп көрші ауылға барады. Барса, алдынан тәжікешіл қайынсіңлісі шығады. «Шырайлым-ау, мен осындай түс көрдім. Түсімді атама жорытайын деп едім» дейді келіншек. Қыз атасының аң аулап кеткенін айтып, аяғын сайқымазақ әзілге шаптырады. «Тәйір, көкірегіңді қасқырдың екі бөлтірігі кеміріп жатса, түбінде ажалың бөріден болады да» дейді. Келіншек: «Қойшы, қайдағыны айтпай» деп қымсынып, аулына қайтады.

	Бұл екі ортада аң аулап кеткен атасы да қайтып оралады. Қыз келіншектің келген шаруасын, өзінің тәжікелеп жорығанын айтады. Шал санын бір-ақ соғады. «Екі бөлтірік – анасының мамасын еметін егіз ұл еді ғой. Балам, теріс жорығансың. Атыма мініп, артынан қуып жет те, келінді қуантып қайт» дейді.

	Қыз жеңгесінің артынан барса, екі ауылдың арасында оны қасқыр жеп жатыр екен дейді. Түсті біліктіге жорыту осыдан қалған деседі.

	Елеусіз көрген түсінің шет-жағасын ғана аңғартып, соған жалғастыра ауылдың осы аңызын айтып шығып еді.

	– Түу, қандай қисынсыз нәрсе, – деді Шынар пісте мұрнын шүйіріп.

	– Жоқ, Чинар, сенің мұнына қосылмаймын. Меңінше, өте қызық аңыз! – деді Лиза.

	Бұл уақытта поезд ақтаңдақ даладағы бір станцияға келіп тоқтаған еді. Елеусіз күндегі әдеті бойынша шәйнекті алып, қайнаған суға қарай жүгірді.

	Лиза бала мінезді адамдарға қызыға қарайды екен. Елеусізді қызықтап, мақтап жатты. Оның олпы-солпы жүріс-тұрысының өзінде өзіндік романтика барын айтқанда, Шынар «осынысы шыны ма, мазағы ма?» дегендей, құрбысына үрке қарап қалды.

	– Рас айтам, – дейді Лиза. – Менің Қарашым тым көбірек сыланып сипанады. Өз басының қамын ұмытпаған адам ғылымға тереңдеп бара алмайды деседі. Сенің Елеусізің емес. Тіпті ол ешкімге ұқсамайды да.

	Шынар «Сенің Елеусізің» дегенге қарсылық білдірмекке оқтала бергенде оның өзі келіп қалды. Шәйнегінің шүмегінен бу шығады. Қақтаған балықтар әкеліпті.

	«Өзеннің балығы!» деп мақтай келді.

	Шай үстінде Лиза халықтың аңызы, ертегісі, салт-сана, әдет-ғұрып жайынан әңгіме қозғап отырды. Болашақ филолог осының әммесінен толық хабардар болғысы келеді екен. Қазір Шынармен бірге шығандап, көшпелі малшыларға бара жатқандағы іш есебінің бірін осылайша аңғартып өтті.

	Шаңқай түс кезінде Қаратаудың құйрығы қылаңдап, жүрген сайын шоқтығы көріне бастады. Бір уақытта көгілдір мұнардан Мыңжылқының басы да көрініп еді. Шынарлар тыпыршып, буынып-түйінуге кірісті.

	Елеусіздің көңіліне түндегі мазасыз ойлар қайта оралды. Шынармен бірге поездан түсіп қалғысы, оның отбасын, әке-шешесін барып көргісі келіп кетті. Елеусіздің әкесі Дос марқұмның атамекені осы Қаратау емес пе еді? «Ит тойған жеріне, ер туған жеріне!» деп тартып тұрса, Елеусіз Досовты кім шауып алады?

	«Әй» дейтін әжесі, «қой» дейтін қожасы жоқ шағында жасамаған тентектікті қашан жасайды?

	Алматыға барғанда нағашысының қарық қылары да шамалы. Жалпы ғалым атаулы сияқты, Елеусіздің нағашысының да әрбір тиыны есептеулі. Оқымаған жеңгейдің қалай қарсы алары да белгісіз. Қабағынан қар жауып отырмасына, теріс айналып, бұрқан-тарқан боп жүрмесіне кім кепіл? Жұлдызы оңынан туса Елеусіз бірер ай аунап-қунар. Тегін машинамен қыдырар. Соған мәз болып далақтайтын жастан өтіп кеткен жоқ па? Ендеше, өз қызығы өзінде болар шағы да жеткен.

	Елеусіз Алматыға барғанда газеттерге мақала, очерктер жазып, қаражат қармап алмақшы еді. Онысын осы жақтың өзінен де ілдебайлауға болады. Қайта, облыстық газеттер қаламының ебі бар жастарға көбірек зәру. Елеусіз осы алуандас олқылы-толқылы ойда тұрғанда Шынар базарлыққа алып бара жатқан бөлек-салтағын буып-түйіп болған еді. Елеусіз оған:

	– Бері таман шығып кетіңізші, – дегенін байқамай қалды.

	Екеуі тамбурға шықты. Поезд сартылдатып тартып бара жатыр.

	Елеусіз ойымдағыны айтып үлгере алмай қалармын дегендей, асығып-аптығып сөйлей жөнелді. Даусы бірде көтеріліп, бірде бұғып, жүректің тілегін жеткізуге тырысты.

	Жоқ, Елеусіз: «Мен сізді сүйемін. Қосылмасаң – құримын, күйемін, жанамын!» деген жоқ. Осы сапардың жағдайын ғана сөз қылған болды. Манағы ойлардың нобайымен төтелеп, Шынардың ауылын көргісі келетін себептерін жылдам-жылдам айтып шықты. Қарашпен Алматыда бас қоспақ болғанын да ұмытты. Осы жақтың өзінен қайтып кетуге бел буып тұр. Сөзінің ең соңында, ғашықтық салтымен күрсінбей, жұмсақ қана тұнжырап, қолын қыздың иығына салды. Мұнысы: «Жауабыңды тосып тұрмын» дегені еді.

	– Осы емеуірінді осымен екінші мәрте байқатып отырсыз, – деді Шынар басын сілкіп тастап. Елеусіздің қолы иығынан түсті. – Мен сізді ауылға қалай шақырмақпын? Кім деп ертіп апармақпын? Ауыл-аймақтың «пыс-пысы» болады. Ол түгіл, көзі ашық деген әке-шешенің өзі: «Бәрекелде, сыйлы қонақ ертіп кепсің» десе, құба-құп. Олай демей, өзімді дәнекүс қып жүрсе, қайтпекпін? Совхозға айналып, жұмысшы болдық деп күпілдегені болмаса, біздің ағайындарымыздың қазақшылығы қалмаған. Заң, заман өзгерсе де, әдет-ғұрып, үрдіс-дәстүр дегеніңіз тез өзгермейді екен. Анау Лиза менің көзімше әке-шешесіне талай рет «Папуля, мамуля, мен Қарашты ұнатып қалдым» деген! Ал, мен әке-шешеме олай деп тіс жара алмаймын. Мұны өзіңіз де жақсы білуге тиістісіз.

	Елеусіз ойланып қалды. Шынында да, Шынардыкі дұрыс-ау. «Ертіп келгенім – өзіме қырындап жүрген жігіт еді» десе, ел-жұрты оны дәлду, тәлпіш, көргенсіз атандырар еді. Ал, «көлденең мейман» десе, онысы және келіспейді.

	Қаңғырған жолаушы бейтаныс елде не бітіреді?

	«Қой, мұным болмайды екен» деп ойлады Елеусіз. Оның Алматыға барғаны жөн екен. Нағашы да сонда, жора-жолдастары да сонда. Тек, Шынармен қоштасарда қайта оралып көріскенше ұмытпастықтай, қандай қылық, қандай сөз лайық? Енді ол осының қамын ойлап кетті.

	Еңкілдете тартып келе жатқан поезд екпінін сылық түсіріп, баяу ағынға түсті. Жолаушылардың шыдамсыздары жүктерін жыпырлатып, шыға беріске қарай ығысты. Солардың орта кеудесінде Шынар, Лиза, Елеусіз тұр. Шынардың жүрегі алысынан сезеді. Өрдеш төсінің дірілінен сезеді. Кіндік кесіп, кір жуған жерге жақындағанда кім тебіренбейді дейсіз.

	Көйлекшең Елеусіз шірей сықалған нән екі қара чемоданды алып түскенде талдырмаш денесі майысып, жауырыны қушиып кетті. Ішінде зат емес, тас жатқандай сезінді. Автобустың аялдамасына тәлтірек қағып, әрең жеткізді. Бұл кейпіне екі қыздың да жаны ашып еді. Сол аяныш онымен қолдасып қоштасқанда мүлдем ұлғайды. Себебі, Елеусіздің алақаны қайыспен ысқандай, жанып бара жатыр еді. Нәзік сезімнің иесі Лиза шыдам қылмай:

	– Давайте, на прощание я вас поцелую, – деп

	Елеусіздің бетінен шөп еткізіп сүйіп алды.

	Шынар сүйіспейді. Қалай сүйіссін, жан-жағы самсаған адам еді. Балалы әйелдер де бар-ды. Бірақ Шынар бекер қылды. Сүйісуі-ақ керек еді. Ол тосырқағасын Елеусіз айрылмышта айтам деп түйгенін айта алмай қалды. Тек, қанжардай өткір көзі жуаси жаутаңдап:

	– Хат жазысамыз ғой. Апай мен ағайға сәлем де! – деді.





IV


	Елеусіз Алматыға келісімен тыным таппай жұмыс істеген. Баспа мен редакциялардың табалдырығын тоздырып, «қағып тастайтын» жұмыс аулаумен болған. Айтулы мерзімде Алматыға Қараш та келіп еді.

	Шалымды серігіне қосылғасын Елеусіз бір жасап қалғандай болды.

	Қараш баяғы қалпынша жалт-жұлт етеді. Балауса көңілін сары уайым шарпып көрмеген мұңсыз адамның кейпін танытады.

	Алматыда тамыр-танысы көп Қараш Елеусізді талай үйге ертіп барды. Заң қызметкерлерінің, артистердің отбасын көргені Елеусіздің әлі есінде. Солардың көбін Қараш «жекжатымыздың жекжаты еді» дегенде, жолдасының сіңімділігіне Елеусіз таң қалып та қояды. Қайсы үйге барса да, Қараш орағытып, мәжіліс-сұқбаттың алдын бермейді. Әңгіме нендей тақырыпқа ауса да, көп білетін сол боп шығады. Сегіз қырлы, бір сырлы жолдасының ұстараның жүзіндей лыпылдаған мінезіне Елеусіз бірауық қызыға қараса, бірауық сескеніп те қалады.. «Тұрақтылық томырық адамнан көбірек кездесуші еді. Осының өзі күндердің күнінде баянсыз боп жүрмесе игі еді» деп ойлайды Елеусіз.

	Бір күні Қараш Елеусізді баспаға ертіп барды. Онда бөлім редакторы боп істейтін жерлесі Жәнібек Шақабаевпен таныстырды. Елеусіздің қаламы жүйріктігін айтып, аударма сұрап еді. Жәнібек директормен сөйлесіп, Буденныйдың басқаруымен шыққан «Жылқы туралы кітаптың» атақты екі томын аударуға берді.

	Елеусіз екі томдықты он екі айдың ішінде аударып беретін боп шартқа отырды. Шарт бойынша, көп ұзамай, несие ақша да алады. Ақша алған күні Жәнібекті, Қарашты қонаққа шақырды. Олар және біреулерді ертіп келіп, екінші Алматы вокзалының ресторанында кәдімгідей той-томалақ боп тарқады.

	Сонымен, Москваға қайтарда Елеусіздің қуанышы қойнына сыймай қайтқан. Әсіресе Шынармен танысқалы бері қаражаттың тақсыретін тартқан ол ұзақ уақытқа жетерлік шыр байлағандай, желігіп еді. Астанаға келгесін Шынарды анда-мұнда апарғыштап, әрі жора-жолдастарын шақырғыштап, бір-екі айдың ішінде қалтасының түбі көрініп қалды.

	Содан кейін Елеусіз сарыла жұмыс істеуге көшті. Күздің ұзақ түнінде «Жылқы туралы кітапты» аударып, ұйқысы ылғи шала. Қарындашпен көп жазғандықтан ортан қолының буыны жауыр болды. Сөйтіп жүргенде денсаулығының жүдеп кеткенін байқаған жоқ. Жағы сопайып, көзі шүңірейіп, ілмиген үстіне ілмиіп кеткен түрпеті Шынарды жуықтата түспей, қашықтата түсетінін де білмеген.

	Москваның құбылмалы күзі Елеусіздің бүгінгідей көз алдында. Стадионда не бары бір жарым сағаттық футбол ойынның бірінші жартысында оңтүстіктен соққан жел екінші жартысында солтүстіктен соғатын кез еді. Бейқам келген жұрт театрдан шыққанда жауын-шашынның астында қалатын, көз қимас не бір бикештер метрода дірдектеп тұратын мезгіл-ді.

	Сондай күндердің бірінде Елеусіз, Шынар, Қараш, Лиза төртеуі костюмшең жазғы «Эрмитаж» театрына келген. Ойын басталуға шейін екі сағаттай уақыт бар. Сондықтан бау ішінде серуендеп жүрді. Күн шуақты болғанмен, ағаштардың ажары сынық, аралары сиреп қалған. Ләззаты жаздың сағынышындай сарғайған жапырақтар қалбағайлап түсіп жатыр. Біреуі дөңгеленіп кеп Шынардың кеудесіне қона бергенде, Елеусіз қағып алды да:

	– Топшысы қиылған жапалақтай жалбаңдауын қарашы! – деді.

	Қараш басын шалқайта, күміс күлкісімен «ақха-ха!» лап, қысқа күлді де:

	– Орыстың бір ақыны сарғайып үзілген жапырақты иыққа қонған погонға теңейді, – деді.

	Елеусіз уәжден жығылып, көңілі жүдеп қалды. Ақындықтан дәмеленіп, ара-кідік өлең шығарып жүргендегі тапқан теңеуі, шынында да, түкке тұрғысыз екен. Жапырақ пен жапалақтың арасында қандай ұқсастық бар? Және жай жапалақ та емес, топшысы қиылған жапалақ. «Ей, осы менен ақын шығып жарытпас!» деп ойлады ол.

	Елеусіздің көңіліндей, күн де кенет бұзылып терістіктен ызғарлы жел тұрды. Жеңіл-желпі киінген жігіттер мен қыздар бүрсеңдей бастады. Әсіресе, жайшылықтың өзінде «үп» десең ұшып кетерлік жіңішке де нәзік Лиза уыстай жиырылып, жауырынын қушита береді. Жаны ашыған Қараш бешпентін шешіп берді.

	Елеусіздер төбесі ашық жаздық театрға енгенде, азынап кетті. Салқын-ақ еді. Білдірмеуге тырысса да, дірдектей бастаған Шынарға Елеусіз бешпентін шешіп бергенде ол кимей қойды. Өзіндей Қараштың көйлекшең отырғанын көріп, Елеусіз мүлдем қысылды. Шешкен бешпентін қайда қоярға жер таппай, желең жамыла салды.

	Болбырлау жігіттің осы күйіне жаны ашығандай. Шынар бірдеңені сұраған боп, қысыла түсіп еді, Елеусізге бітпеген батылдық пайда болып, желегей бешпентінің өңірін қыздың арқасына жапты да, оң қолымен қаусыра қысты. Толып піскен сұңғақ қыз жарасымды салмақпен Елеусіздің құшағына енді. Бұрқ еткен қымбат жұпардың исі Елеусіздің мұрнын жарып жібере жаздады.

	Спектакльдің бірінші актысы аяқталып, залға жарық берілгенде, Елеусіздің беті қызылшырайланып, аяз шалғандай құлпырып, өрт жігітке айналған еді. Әншейіндегі салалы салқын саусақтарына шейін жанып бара жатқандай.

	Бұл «2:0 ғып ұттық» деп аталатын, спорт тақырыбындағы постановка болатын. Рольді жанды қуыршақтар атқарады.

	Бас геройы Елеусізге аздап ұқсайтындай. Жас инженер ылғи жұмыспен, іліммен ғана шұғылданып, денсаулығын нашарлатып алады. Ауырып төсек тартып жатқанда шақырумен келген дәрігер ешқандай сырқатының жоқ екенін айтып, спортпен айналысуға қосады. Жас инженердің мойны жар бермейді. Сөйтіп жүріп әрі студентка, әрі спортсменка бір қызға ғашық болады. Қыздың жетелеуімен спортпен шұғылданады. Күндер, айлар өтеді. Ақырында жас инженер футболист болып шығады. Ол ойнайтын команда басқа бір күшті командамен кездесіп, «2:0» ғып ұтады.

	Спектакльдің мазмұны бөгде автор баян қылғанда сұйылып кеткені болмаса, көрерменге үйрімді-ақ, ыстық-ақ еді. Жас инженердің төңірегінде толып жатқан күлкілі жайлар бар-ды. Жұрт рақаттана күліскен. Қараш ауық-ауық Елеусізге бұрылып: «Көрдің бе?!» деп сыбырлап қояды. Тіптен, бір орайда Шынарға иіліп:

	– Махаббаттың қолынан келмейтін керемет жоқ. Елеусізді осы инженердей ғып шығаршы! – деп салды. Шынар:

	– Қойыңызшы, Қараш! – деп қысылып қалды. Шынар Қарашқа ылғи «сіз, біз» деп сызылып сөйлесе, Қараш оған «Сен» деп базынасып, басынып сөйлейді. Бұл арасы Елеусізге бұрыннан танық.

	Жолдасының осы мінезі бір ұнамаса, екінші жағынан, ойда жоқта жанашырымсынып өбектей қалғаны Елеусізді ыза қылды. «Қайда жүрсең де өзіңнің артықшылығыңды көрсетіп қалуға тырысатының бар-ау» деді ол ішінен.





V


	Елеусіз ұмытқан жоқ. Сол қысты Шынар екеуі бірге өткізген. Екеуі киноға да, театрға да барады. Серуен-саяхатқа бірге шығады. Шынардың арқасында, Елеусіз коньки тебетін болды. Мұның өзі оның денсаулығының шынығуына үлкен дәнекер болды. Елеусіз бұрынғыдай жиі-жиі тымауратудан арылды. Оқуын да жақсы үлгере бастады.

	Сөйтіп жүріп көктемнің қалай келгенін байқамай да қалып еді. Көктемде мынадай бір көңілсіз оқиға болды. Май мейрамы қарсаңында Шынар кенеттен Ленинградқа жүретін болып қалды. Оқу бөлімінен бес күнге кететінін естігенде Елеусіз өкінді.

	– Қап күнілгері білгенде мен де барып қайтатын едім ғой! Неге айтпадың?

	– Жалғыз өзім қыдырғым келді!

	Елеусіз шығарып салмақ боп қалбақтайды. Шынар жас баланы жұбатқандай, салалы саусағымен арқасынан қағып:

	– Поезд түнделетіп жүреді. Өзім-ақ кете берем. Әуре болмай-ақ қой! – дейді.

	Елеусіз Шынардың «Сен» деп сөйлескеніне мәз. Оның есіне Пушкиннің «Сіз бен сен» дейтін өлеңі түсті. Пустое «вы» сердечным «ты», Она, обмолвясь, заменила. И все счастливые мечты, В душе влюбленной возбудила.

	«Сапар шегіп бара жатқанда әдейі «сен» деп тұрған шығар! Олай болса, Елеусіз бармаса да риза!

	Сенбі күні еді. Елеусіз кешке қарай жатақханада байыз тауып отыра алмады, көшеге сыймады. Оған өзін-өзі ұмытарлық ермек керек болды.

	Бұндайда Елеусіз басының ауған жағына қаңғырып кете беруші еді. Сол әдетіне басып, Горький көшесін одан Ленинград шоссесін бойлай отырып, «Динамо» стадионынан келіп шықты. Былтыр Шынармен бірге болғаннан кейін қайтып көргені осы. Пәлендей өзгеріс болмапты. Тек жаңадан жасыл сырмен сырлаған орындықтары кешкі арайда көз тартып, жалтырап тұр. Темір торлы қақпан соққан салқын желден сырдың иісі келгендей болады.

	Елеусіз Батыс трибунаның түбінде үйме-жүйме боп тұрған адамдардың қасына келді. Оның аңғаруынша, футбол әуесқойлары ертең осында өтетін ойын жайынан әртүрлі болжаулар айтып, даурығысып тұрғандай. Кісілер бес-алты жерге шоғыр-шоғыр боп бөлініп тұр. Шамасы, әрқайсысы әр команданың жанкүйерлері сияқты.

	Шоғырлардың әрқайсысына бір жанасып, ұзақ тұрып қалды. Адам қанша болса болжаулары да соншама екен. Елеусіз қайсысына иланарын білмеді. Сөздері бірікпейді. Бәтуасыз ырың-жырың кеңестер таусылатынемес. Әуесқойлар ойыншылардың кейбіреуін марапаттап, кейбіреуін мұқатып, қылжақ қып, өзара ерегісіп, өзеуресіп қалады. Осының бәрі берекесіз әңгіме көрінсе де, белгісіз ермек іздеген Елеусіз еріксіз қызықтанған.

	Содан ол бір уақытта сағатына қараса, оннан өтіп барады екен. Бағана келгенде сағат жеті еді. Елеусіз болымсыз әңгімелерге құлақ асып, үш сағат бойына аяғынан тік тұрғанына қайран қалды.

	Метроға түсіп келе жатып ол: «Асылы, адам баласы – құмарлықтың құлы болса керек, – деп ойлады. – Немесе мына тұрыстар не тұрыс?»

	Елеусіз өзінің де құмарлық сезімге пенде боп жүргенін енді байқағандай болды. Оның ынтызары Шынар болса, сол Шынардың басқа адамға қатардағы қыздың біреуі ғана боп көрінуі бек мүмкін ғой. Және Елеусіз сүйген қызын құс қып қолға қондырған күннің өзінде баянды бақыт таба қоярына кім кепіл?

	Осындай сүйкімсіз, шашыранды ойда келе жатқан Елеусіздің көз алдына Шынар елестеп өткендей болды. Елеусіз әлденеден құлағы шуылдап, жүрегі тітіренді.

	Елеусіз бұны күтпеген жаманаттың нышанындай сезінді. Ол түсер жерінен түсіп қалмай, Ленинград вокзалына қарай тартты. Бейтаныс шаһарға бара жатқан Шынарға «жолың болсын!» айтып қоштасып қалғысы келді.

	Елеусіз Ленинград вокзалына келіп шыққанда «Қызыл Жебе» поезының жөнелуіне бес-ақ минут уақыт қалған еді. Әйел даусы радиодан сампылдап, хабарлап тұр.

	Елеусіз платформада Шынарды іздеп, жүгіріп жүр. Қап, вагонын сұрап алмағанын қарашы! Жалтыраған сәнді вагонның бәрі бірдей. Қайсысында отырғанын қайдан білесің!

	Досов әрі-бері жүгірді. Айқайлағысы да келіп кетті. Бейуақыт болғандықтан ба, әлде жолдың жақындығынан ба, әйтеуір шығарып салушылар тіптен аз еді. Кейбір вагонның алдында ғана терезеге қарап ымдасып тұрған некен-саяқ шығарып салушы бар. Елеусіз «Әуеден сүйісудің» ырымын жасап, ернін шүйіріп тұрған әдемі ақ сары қыздың қасынан өте беріп, «ынтызарын көрейінші!» деп терезеге қарады. Купенің іші самаладай жарық. Терезеге бетін тақап түрегеп тұрған – аппақ шоқша сақалды ақ шал. Елеусіз «е, әкесі екен ғой» деп ойлады.

	Шалдың тасасында бір еркек, бір әйел иін тіресіп отырған сияқты еді. Поезд жүруге айналғанда орындарынан тұрып, шалдың қасына келді.

	Бұлар Шынар мен Рафик еді. Иә, иә, баяғы гармоншы Рафих Габибулин! Елеусіз бірден таныды!

	Елеусіздің жүрегі аузына тығылды. Басына қаны шапшып шыққандай болды. Шынардың Елеусізге «Әуре болмай-ақ қой» деп вокзалға маңайлатпауында осындай гәп бар екен ғой! Ол күні бұрын Рафихпен құпия уәде байласып, басқа қалаға әдейі саяқтап бара жатыр екен ғой»!..

	Елеусіздің басына осы ойлар ғана келіп үлгерді. Поезд ырғалып, жүріп бара жатыр. Анау екеуі де Елеусізді анық көрді. Өйткені, екеуі де жалп етіп отыра кетті. Елеусіздің байқауынша, Шынардың беті ұяттан қызарып кеткендей болды.

	Әдемі ақ сары қыз вагонмен жанаса, он шақты қадам жерге шейін барып қалды. Елеусіз, қаққан қазықтай, бір орыннан тапжылмай тұр. Ол жылжып бара жатқан вагондағы өзі білетін екі жолаушыға «жолдарың болсын!» деп қол бұлғаудың орнына: «Көрсетермін сендерге көресіні!» деп жұдырығын түйді.

	– Кімге күш көрсетіп тұрсыз? – деді ақ сары қыз. Қызғаныштың ызасынан жарылып кеткелі тұрған Елеусіз жауап қатпай қалды.

	Ертеңіне ол Қарашқа барып, болған оқиғаны түгел айтты. Айтпаса ішіне сыймайтын болды. Содан, татар жігітінің Ленинградта туған-туысқаны болуы да мүмкін, екеуінің неке қиысып қайтуы да ғажап емес, дегендей кешеден бері көңіліне бірте-бірте оралған зәрі мол күдігін мысқылдап жеткізген еді. Манадан бері сазарып тыңдап отырған қарасұр Қараш жорамалдың осы жеріне келгенде кенет жадырап күлді.

	– Ол қисынсыз нәрсе ғой. Шынар – сыйлағанды сүйетін қыз. Жолы түскесін бірге кеткен шығар. Көрмеген қаласын екі сылтау, бір желеумен көріп қайтқысы келген шығар. Біз, бауырым, жиырмасыншы ғасырда өмір сүреміз. Дуэльдің заманы өткен. Ендігі ар-намыстың нормасы да басқа...

	– Сенің философияң қызық екен, – деді Елеусіз. – Заман өскен сайын әр істе баяндылық орын тебеді, ар-намыс күшейеді деп жүрсек, бәрі алдау боп шықты ғой.

	– Жоқ, менің айтып тұрғаным Шынар туралы ғана.

	«Жақсы болсаң – сәулемсің, жаман болсаң – әуремсің» деген өлеңді естіген жоқ па едің?! Шынар – сол сиқырыңның өзі. Оңай алдыратын жау ол емес.

	«Оңай алдыратын жау ол емес!». Бұны Қараш қайдан біледі? Әй, осының өзі антұрған болмасын!

	...Дегенмен, Қараштың сөзі Елеусізге едеуір әсер етті. Әлсін-әлсін қызғаныштың уыты әлсіреп, күйігі басыла берді.

	Шынар да Ленинградтан қайтып оралғанда көпке шейін Елеусізбен дидар көрісіп, тіл қатысқанда да, жүзі төмендеп, кібіртік қақты. Елеусіз де бір түрлі ыңғайсызданып жүрді.

	О баста, Шынармен танысқан сәттен бастап-ақ, Елеусіздің жүрегіне бір ыстық жұлдыз орнап, кеудесі жанып тұратын секілді еді. Енді сол жұлдыз алыстап, жылтырап, сөніп бара жатқан тәрізденді. Елеусіз кеудесінің суынып қалғанын анық-ақ сезінген.





VI


	Қағазға түскенде ұзарып кеткені болмас, Москвада өткерген студенттік күндерінің бәрін Елеусіз қиял қанатында тез-ақ шолып шыққан.

	Асылы, адамның іші – сиқырлы әлем тәрізді. Тіршілікте не көрдің, не түйсіндің, неден дәмелендің, неден түңілдің – бәрі-бәрі көкірегінде аян. Көлденең жұрттың көзіне төрт құбыласы түгел жігіттей көрінетін Елеусіздің көңілінде қаншама қаяу, сағыныш, мұң жатыр!

	Күні кеше кіндігі бір кісідей ажыраспайтын студенттердің диқан шашқан тұқымдай жан-жаққа шашырап-шашырап кеткенін Елеусіз енді ғана пайымдауда. Ұзынқұлақтан естуінше, көбісі-ақ Елеусізден бұрын көгеріп, бұрын піскелі тұрған сияқты. Есімі күллі Одақ көлеміне паш бола бастаған жолдастары өз алдына.

	Әр нәрсені салыстыра бағалап дағдыланған Елеусіз Досов өз құралыптастарының көбінен кейіншектеп қалғанын жақсы-ақ сезеді. Сондықтан да өз тірлігіне ризалығы жоқ. Ол өңге тұрғылыстарындай жар қызығын кешіп, бөбек былдырын естіген жоқ әлі. Ерке әсершілдіктен айырылып, әйел баласына сын көзімен қарайтын болған.

	Тіршілік еткен ортаның Шынарға мықтап әсер еткенін анық байқағанда, Елеусіз оның келешегін де ойлады. Осы күн қақты түрпетімен, майысқақ қалпымен, имене сөйлеу нәшімен ауыл қызы боп қала бермек пе, жоқ әлде ұлы астанада бес жыл оқыған оқуының жемісін сусаған сахарасына емін-еркін шашпақ па?

	Шынар Есболова оқуын бітіргенде, оны Жамбыл қаласындағы зооветтехникумге оқытушы етіп жіберген. Бірақ техникумде ұзақ істеп тұра алмай, әке-шешесінің қолына барады. Ол жерде өз мамандығы бойынша мал дәрігер боп істемей, бос жүріп-жүріп, ақырында орта мектепке орыс тілі мен тарихтан сабақ беретін мұғалім боп орналасады. Бұдан кейінгісін Елеусіз Алматыда Нұршадан есітті.

	Шынардың мамандығынан қол үзіп кетуіне Елеусіз ешқандай таңданған жоқ еді. Академияда жүргеннің өзіне биохимия, органическая химия, аналитическая химия, физколорийная химия секілді толып жатқан «химиялардың» мезі қылғанын, тәжірибеге келгенде төлдеген малдың шуын ажырату сүйкімсіз істің сүйкімсізі екенін талай рет дат қып шығатын. Елеусіз елуден астам профессоры бар, ғылым кандидатынан дәрежесі төмен адам дәріс оқымайтын академияны Шынардың қалайша бітіріп шыққанына ғана таңданған. О баста бұл қыздың академияға келіп қалуының өзі де ғайыптан болған іс еді. Шынар Алматыда ЖенПИ-ге де, КазПи-ге де түсе алмай Зоовет институтқа барады. Сәті келгенде, емтиханды үздік тапсырып, осы институттың жолдамасымен ұлы астанаға сапар шегеді.

	Москваға келіп қалғасын, соның өзіне мәз боп, өгей академияны бітіріп шығуға төзеді.

	Осының бәрінен хабардар Елеусіз Шынардың мамандықтың көзіне шөп салғанын кешірілмес күнә санамайды. Тек, бес жыл уақытын орнын таппай жұмсағанына өкінеді.

	Институтты үзіліп-созылып әрең бітірген Елеусіздің өзі де мамандығы бойынша оқытушы болмай, басқа кәсіпке ауысып кетті. Алыстағы ауылдан келген жылқышы Нұрша Керімбердиевпен танысқанда ол республикалық газеттің белді қызметкерлерінің бірі болып қалған еді. Білім мен зейін не істетпейді дейсіз!

	Жылқышы Нұршаның жазықсыз әңгімесінен кейін, Елеусіздің жүрегінде сөніп қалған шоқ жылт етіп қайта тұтанғандай болды. Бұл баянды махаббаттың ұшқыны ма, жоқ әлде өзімшіл әуестіктің желіктіруі ме, ол арасын Елеусіз ажырата алған жоқ. Тегі Елеусіз сияқты адамда осы сезімнің екеуі де қатар жүруі бек ықтимал еді. Не де болса, Елеусіз сонау шалғайдағы ауылдарға барып қайтуға бел буды.

	Осы кезде Қазақстанның түкпір-түкпірінде өткелі жатқан Шопандар күні тойына республикалық газеттер арнаулы тілшілерін жаппай аттандырып жатқан. Елеусіз Оңтүстіктің ең мойны қашық Сейдін ауданына командировка сұрады.

	Оңтүстік облыстарын жақсы білетін редактор сонау ит арқасы қияндағы ауданға Елеусіздің тіленіп отырған себебін біраз тәптештеп келді де, ақырында:

	– Жарайды, емеурініңді таныдым, жіпсіз байламай-ақ қояйын. Бірақ әдейілеп барған соң, кірең арзитын болсын. Малшылардың тұрмысынан өткір очерктер жазып қайтқын. Мұнда келгесін жазамын десең, соңыра бірдеңесі жетіспей жүретіні болады. Сол жердің өзінен бастап, біткенін біткенше жібере бер. Біздің газет мал шаруашылығын өркендетудің толғағы піскен мәселелерін мықтап көтере алмай жүргенін өзің де білесің, – деген.

	– Тек, ақсақал, менің очерктерімді өзіңіз қарап жіберетін болыңызшы. Секретарыңыздың қанатты сөзді күзеп, астарлы сөзден үркіп тұратын мінезі бар. Оңтүстікке барғасын жергілікті елдің тілін молырақ пайдаланбасаң, тағы болмайды.

	Редактор ақ шашты, шомбал, дойыртпақ кісі еді. Нәркес қара көзі тұнып, тұнжырап, Елеусізге ұзақ қарап отырды да:

	– Қолымнан келсе, қарап көрейін. Бірақ өзің де масаның тұмсығы өтпейтін етіп жазуға тырыс, – деген. Сол бетпен Елеусіз Досов шалғайдағы Сейдін ауданының шетіне ілікті. Шетіне ілікпей жатып, Шынардың атасына тап болды, сіңлісін көрді. Одан беріде Гүлнаш апаймен танысты. Енді Шынардың өзімен де табысып отыр.





ҮШІНШІ ТАРАУ





I


	Не себепті екені белгісіз, келген бетте Шынар өзінің сырмінез достарымен шешіліп сөйлеспеген. Көмейіне бірдеңе тығылып тұрғандай болды. Әсіресе, Қарашқа тура қарамай, назарын тайдырып әкете берген еді.

	Кешке қарай Елеусіз бен Қараш киіз үйдің сыртында Шынардың тосын мінезін әңгімелеп тұрды. Үй ішінен күбір-дүбір дауыстар шығып жатты.

	– Бұрнағы күні Кәмила қайтыс болды. Кеше жерленді. Өлікті көргенім осы еді. Түнде түсімнен шошып ұйықтай алмай, құлқын сәріден жүріп кеттім... Елеусіздің аңғаруынша, Шынардың мынау сұмдық, суық хабарын Қараштың да құлағы шалған сияқты еді. Бірақ ол сыр жармай, сазарып тұра берді. Тек, бір-екі секунд бойына қарасұр кескіні бөздей бозарып кеткендей боды.

	«Япырмай, мынау қалай шыдап тұр, – деді Елеусіз ішінен, – мен болсам, «не деп тұрсыңдар, ағайын?» деп еңіреп жіберер ме едім, қайтер ем?» «Әлде мен жаңсақ естідім бе?» деп те ойлайды Елеусіз. Оның құлағына алдамшы дыбыстар шалына беруші еді. Елеусіз аң-таң болды.

	Ертеңіне азанда Жамаш келіп, Мүсірәлі деген озат шопанның қонаққа шақырып жатқанын, осы ауыл, Гүлнаш апай мен Шынардан бастап, тайлы-таяғымен түгел баратынын хабарлады. Сонымен, біздің жігіттер атқа қонуға мәжбүр болды.

	Біркімбай көк қасқа атын келген күні-ақ алып қойған. Қарашқа көлікті Гүлнаш тауып берді. Тоғынан жараған жатаған қаракер ат тыпыршып, жер тарпып шыға келді. Қонақтардың қасына Жамаш ерді. Почтальон арқасына рюкзагін шандып алған. Бұлай шыға бере ол:

	«Күдірейген жылқының жүрісі жайсыз болады» деп, астындағы ақ бестісін Елеусізге беріп, өзі лоқылдақ алаға мінді.

	Ақбесті лыпыл қағып, шаба жөнелуге сәл-ақ келеді. Елеусіздің де көңілі өсіп, жарысқысы, құйындатқысы келіп кетеді.

	Бұлар екі кемердің арасындағы кең тепсеңде отырған қойшы ауылға келіп түсті. Мүсірәлінің өзі шығып қонақтардың аттарын байлады. Бойшаң келген мосқал сары екен. Қызыл-қошқыл шибарқыт костюмі өзіне жарасып тұр.Үстіне қылау түспегеніне қарағанда, әдейі күтініп отырған тәрізді. Балалары соңынан шұбап өріп жүр. Қараштың киім-кешегіне жатырқай, таңырқай қарасып, сыбырласады.

	– Сурет тартқышы бар екен!

	– Көз әйнегі қара екен!

	– Маңдайына түргені несі?!

	– Әй, бешпентінің етегі жырық екен!

	– Тақиясы қызық екен!

	– Қораз айдарлы ғой! – десіп жатыр.

	Әсіресе он екі-он үш жастағы үрпек сары бала таңсық кісілерді көзімен тінтіп, тұла бойын шолып тұр. Қонақтар үйге кірді. Анығында, бұл үй емес, кәдімгі күрке еді. Керегелерінің көгі сөгіліп, тарбиып кеткен. Уықтары ыс-ыс, туырлықтары шұрқ-шұрқ. Ішіне мың торғай қамасаң, біреуі тұрғысыз еді. Осыған қарамай, қонақ шақырған Мүсірәлі жайдары-ақ. Кемпір боп шөгіп қалған біржапырақ әйелі де ізет қып, есік алдында түрегеп тұр. Қойшының босағада ілулі тұрған шоқпыттары күн сасиды. Төрде, қиюы қашқан талыс ауыз сандықтың үстінде деңкиіп-деңкиіп үш-төрт құс жастық тұр. Күркенің бар сәні сол ғана.

	«Жаман үйдің қонағы билейді» демекші, біздің зиялы жігіттер тізесін бүкпей жатып, сандықтың үстінен бір-бір жастықтан алды да, төрге қылжия кетті. Бұған Мүсірәлі шамданды. Ол насыбайын атып жатып:

	– Әй, кемпір, – деді әйеліне, – өңшең боздақ оққа ұшып қирап жатқанда біздің аман қалғанымыз келіспес. Құла сен де, жығыл!

	Мүсірәлі есік жаққа серейіп, жантая кетті. Мұнысын балалары да қызық көріп, шықылықтап, томпаңдап құлап жатыр. Тек, әйелі ғана меймандарын әлі де әжуәға қимай, ізетпен түрегеп тұр.

	– Жығыл, кемпір!

	Қараш пен Елеусіз тағы да бір әбестік жасағанын сезіп төмен қарасты. Тек, маймақ сары ғана әжуаны әзілге айландырғансып, бипаңдап, жуып-шайып жатыр.

	Бірақ оның сөзін ешкім тыңдаған жоқ.

	Қойшылардың көбі келесі аптада Бозтөбеге тойға кететін болғандықтан, ит-құстан сақ болу үшін балашаға бас құрап отырсын деп бірнеше үй осының аз-ақ алдында алқа-қотан қонып алған еді. Қонақ түскен ауыл адамдары ілезде жиналып қалды. Көп ұзамай Гүлнаштар да шоғырымен келіп, Мүсірәлінің күркеден құралған қара шаңырағына симағандары далаға отырысты.

	Далада семіз көк серке сойылып жатыр. Күркенің ішіне үш дастархан жайылып, көл-көсір шашылған бауырсақтан кісілер дәм татып отыр. Көрші ауданның Киров атындағы колхозынан адам жіберіп алдырған нән саба қымыз ет піскенше таусылар емес. Бетінде жыланкөз май жүзген, шамалы ыс дәмі бар, кәдімгі «жіліктің майындай» дейтін сынық, сары қымызды Қараш та, Елеусіз де қанбай ішіп, қызулы табын шылымның түтінімен басып отыр.

	Елеусіз Досов талай елдің, талай жердің қымызын татып көрген кәрітаңдай еді. Ішінен: «Шөбінің өзі дәрі ғой бұл жақтың. Ашытушы да бабын келтірген екен сабаз!» деп бір қойды. Тек, «Бозтөбе» сынды бірыңғай мал шаруашылығы совхозының қымыз ашытпай, көрші ауданның колхозынан алдырғанына түсінбей отырды.

	Көпшіліктің ортасында қымыздың қызуынан әңгіме лаулай бастаған. Әркім бұрынғы-соңғыдан білген, естігендерін таратып айтып жатты. Шаруашылықтың жай-күйінен, биылғы жылдың ауа райынан басталған кеңестер өрби келе осы өңірдің өткен-кеткенінен талай қызықты сырлар ашып қалды. Бұның өзі әсіресе Елеусіз үшін қымбат-ты.

	Елеусіз Досов көшпелі ауданда туса, есейгейлі қызметті қалалық жерлерде істеген еді. Оңтүстіктің күңгей жағын бұрын аралап көргені бар-ды. Ал, теріскейіне бірінші келуі осы. Саттар Ерубаев марқұмның «Күнгей менен Теріскей боп, егіз жатқан ел едік» деуіне қарағанда, екеуінің айырмасы болмауға тиісті еді. Бірақ іс жүзінде Қаратау теріскейінің табиғаты да, ел үрдісі де Қаратаудың күнгейінен басқаша екеніне Елеусіздің күн сайын көзі жетіп келеді.

	Оның аңғаруынша, бұл ел – Кіші жүздің Тамасы, Орта жүздің Шаншарлары сияқты ең бір қу тілді, мысқылшыл, тәжікешіл ел. Жай отырыстың өзінде бірін бірі қағытып, шымшып отырады. Екі сөзінің бірі ишарат, бірі тұспал. Момынының мондыбайы өлеңдете жөнеледі.

	Елеусіздің және бір баққаны, бұл – мейлінше албырт, сауықшыл ел. «Ауру қалса да әдет қалмайды» демекші, әркімнің ішкі аңсары осы мәжіліс үстінде-ақ ашылып отыр.

	Алабөтен шешіліп, көсіліп сөйлесіп отырған Мүсірәлі. Сөйлеп қалған жезтаңдай әдетінен танбай, әңгімені маздатып-маздатып кеп, атшабыс, сайыс, күрес, мергендік, аңшылық, құсбегілік тәрізді сахараның ежелгі егесіне, құмарына, дертіне саяды. Әсіресе, көкпар, салымның қызығын құмарта, екілене айтып, сүйсінген, не өкінген жерінде оң қолымен санын соғып қалғанда, Отан соғысында оққа ұшқан сол қолының үш саусағы селтиіп, шолтаң ете қалады.

	– Америкаға барғанда Қазақстанның артистері көкпар шауып, қырғын ғыпты деген сөз рас па? – деп сұрайды Мүсірәлі бір ойда.

	Қараш түсіндіре бастағанда, Мүсірәлі:

	– Қой, ағаш атпен көкпар тартып не жарытады? – деп басын шайқайды.

	Жамаш дүдамалдың тігісін жатқызып жатыр.

	Бұл кісілердің лепесіне күман келтіруге болмайды, ақсақал! Кино шығаратын, газетке сөз беретін осы кісілер.

	– Қайдам, шырағым, солай болса солай шығар. Үйде отырған біз нені білейік, – деп Мүсірәлі басылып қалды. Құлағы босаған қобыздай қиқылдап, жөтеле бастады.

	Ет пісіп табақ тартылды. Қонақтар тамағын жеп бола бергенде әңгіме қайта қозды. Енді, бірақ, бағанағы құмарлықтың қызықтары қағажу қалып, ылғи пендешілік кептері шертіліп жатыр. Көңілді, күлдіргі кеңестердің орнын көңілсіз, салқын сарын басып келеді. Бұрынғы-соңғысының ылғи қапалы, қайғылы кебі шертіліп, осынау «пәни жалғанның» опасыздығына үлкен-кішінің бәрі мойын ұсынғандай боп отыр. Сонымен қатар, баяғыда баласы өлген, әкесі өлген, шешесі өлген, қарындасы өлген қарға тамырлы қазақтың қаза естірдегі ерлігі де мадақталып қояды. Сөз үзілгенде бала екеш балаларға шейін қыбыр етпей, тыныштықтың үрейлілігін күшейте түседі.

	Елеусіз бір тықырдың тақалғанын сезіп, тынышы кете бастады. Жолдасына қараса, нокдаун болған боксердей мең-зең есеңгіреп отыр. «Апырай, мына ауылдың салты қандай жаман еді!» деп ойлады Елеусіз. Қол шайып болғанда бағанадан бергі алыстан орағытқан қаралы кеңестің түйінін Мүсірәлі шешуге айналды.

	Мүсірәлі тіршілік шіркіннің тұрақсыздығын, бұл жалғанда бауыры бүтін бенденің жоғын, түбінде баршамыздың барар жеріміз бір екенін айтты. Нелер жақсы-жайсаңның жазмыштан тартқан қайғы-қасыретінен аянышты мысалдар келтіріп өтті. Содан ұзын сөзін иіп, түсін суытып, даусын құбылтып:

	– «Тұяғы бүтін тұлпар жоқ, қанаты бүтін сұңқар жоқ» деген бұрынғылар, қарағым Қараш. Сырқат апаң үзіліпті. Топырағы торқа болсын! – деп салды.

	Елеусіздің тұла бойы шымырлады. Ол: «Қараш шыдамас, сыңсып қоя берер» деп еді. Бірақ Қараш сөйлесе-ақ даусы бірге шығарын біліп, іштен сыздап, шымшып тіккен қаптай тырсиып отыра берді. Естіртушілер де Қараштың бұрқ етіп жарылуын тосып, бір минуттей үнсіз отырып қалды. Тұнжыраған тыныштықты шыбынның ызыңы ғана бұзып тұрды. Содан кейін, шыдамы таусылған Гүлнаш болмашы теріс айналып, мұрнын тартып қорқ ете қалғанда жұрт батылданып, Қарашқа көңіл айта бастады.

	– Иманы саламат болсын апаңның.

	– Арты қайырлы болсын.

	– Көп айналдырған ауру алмай қоймайды деген осыдағы.

	Кейбіреулер өзара күңкілдесіп жатыр.

	– Жүкті нар көтереді, дұрыс, шыдады...

	– Азамат азаматтығын істейді де...

	– Әттегене-ай, келген күннің ертеңіне тартып кеткенде апасын көріп қалатын екен-ау!

	– Біркімбай атын өзі алып қойып, жаяу қалдырған жоқ па?

	– Суытып жүрген атты қалай берсін.

	– Машинасы құрғыр да тыйыла қалды ғой.

	– Таудан өте алмаса қайтесің.

	Қараштар шайға қарамай атқа қонғалы жатқанда:

	– Апа, Қараштармен бірге қыдырып келсем қайтеді? – деді Шынар.

	– Қыдырып келе ғой, күнім! – деді шешесі Шынардың маңдайынан иіскеп.

	Осыдан кейін шешесі қызын анадай жерге шығарып алып, оңаша сөйлесіп тұрды.

	– Бозтөбе осы арадан неше шақырым? – деп сұрады Елеусіз.

	– Таумен тіке асқан адамға елу-алпыс шақырымдай болар, – деді Мүсірәлі.





II


	Шаңқай түсте Қараш, Елеусіз, Жамаш, Шынар төртеуі ақ кемерге қарай қайқайып шығып бара жатты. Ат тұяғының түсірінен басқа дыбыс естілмейді. Жолаушылар үнсіз-түнсіз келеді. Қараш қалың ойда. Оның қиялын аяқ астынан пыр-пыр етіп ұшқан торғайлар да, шалғайдан құрылдап ұшқан бұлдырықтар да бөлмейтіндей.

	Сол бетпен сансыз адырлардан, кемерлерден асып, Құрттыға құлағанда Қараш атының тізгінін тежеп, айналасын шолып тұрды да:

	– Осы беткейде біздің ауыл отырушы еді, – деп қойды. Қараш атынан түсіп, төрт бұрышты сандық тастың қасындағы қаулаған бозға аунап-аунап алды.

	Серіктері таңырқай қарап тұр. Әлден уақытта Қараш:

	– Бала кезімізде осы жерде асыр сап ойнаушы едік. Мынау сандық тастың үстінде Кәмила ұршық иіріп отырушы еді, – деді.

	Сол сол-ақ екен, Қараш әр жазда қауындап боз шөп өсетін, күзінде қуарып, көктемде қайта көгеретін елсіз тепсіз тепсеңде солқылдап жылап қоя берді.

	Елеусіз жолдасын жұбатып, сүйемелдеп атына мінгізді.

	Жамаш қосыла жылағансып, орамалымен көзін сүрткен болды.

	– Көңілім босап кетті, кешірерсіңдер, – деді Қараш, атына мінгенде. – Қазаға кім ара тұрады? Бірақ әдейі арнап келгенімде ақтық сәтінде көре алмай қалғаныма өкінемін. Бүйтерін білсем, жондағы ауылға титтей аялдармын ба?!

	Елеусіз өзін Қараштың жолай кідіріп қалғанына себепкердің біреуіндей сезініп, сасқалақтап қалды. Білген жұбанышын айтып жатыр.

	– Біркімбай қарияға жолыққалы бері мен ұйқыдан оянған адам сияқтымын, – деді Қараш былай шыға бере. – Бейне бір көміліп қалған памятім күн сайын, сағат сайын, минут сайын ашыла түскендей. Ес білгелі өмірім көз алдымнан көлеңдеп өткендей боп келеді. Тіршілікте көрген қызығым, шеккен жапам, жасаған қатем – бәрі еске түседі. И все это представляется теперь бесконечно мелким, лишенным смысла и интереса...

	Қараш қазақша сөйлеп келе жатып орысшаға ауысып кетеді. Екі тілде де асықпай, нәшін келтіріп, әшекейлеп сөйлесуге тырысады. Елеусіз бұған біртүрлі қызыға қарайды. «Осының өзі жазушы боп жүрмесін» деп те қалады.

	Қараш қошемет тұтқанды жақсы көретін секілді. Қасындағы жолдастары жығыла тыңдаған сайын шешіле сөйлеп келеді.

	– Қазақта: «су ағады, тас қалады» деген мақал бар. Жаңағы біз кідірген сандық тас осыдан отыз жыл бұрын сол күйінде еді, әлі сол күйінде жатыр. Одан бері менің әкем өлді, шешем өлді, кеше апам қайтыс болды. Өзіміз жігіттіктен шығып, жер ортасына келдік. Шіркін, ақын болсам, «Сандық тас» деген поэма жазып тастар ем!

	– Мен очерк жазамын, – деп күлді Елеусіз.

	– Жазсаң несі бар, жаз! Сандық тас тұрған тепсеңді «Қалмақ қырған» деп атайды. Ертеде кең саймен күркіреген өзен ағып, осы тепсең белуардан балшық, шылқылдаған саз болыпты-мыс. Қазақтар қалмақтарды батқылға қамап, қырып салыпты деседі. Ұмытпасам, арғы қырқаның үстінде қалмақтардың қорымы бар. Бала кезімде әжем байғұс талай-талай ертегі-аңызды тамылжытып айтып беруші еді. Енді ойласам, нағыз ақпа құлақтың өзі екенмін.

	– Құймақұлақтық жағынан өзіміз де мақтана алмаймыз, – деді Елеусіз жолдасының көңілін аулап.

	– Табиғаттың зеректігіне өкпе жоқ, – дейді Қараш, – менің өкінішім – өткенімді ойламауымда. Память жөнінде Аристотельдің не дегенін білетін шығарсың?

	Елеусіз, өзі де байқамастан, мырс ете қалды.

	Қараш шамданып қалған тәрізді. Реңі қарауытып тұр.

	Жамаш «жөні түзу әңгімелері құрып қалды ма?» дегендей екеуіне кезек-кезек, жалтақ-жалтақ қарайды.

	Бұл кезде жүргіншілер таудың етегінде, он қанат үйдің орнындай жерде бүлк-бүлк етіп, қайнап шығып жатқан бір бұлақ басына келіп еді.

	– Осы жерде кішкене ат шалдырып алсақ қайтеді? – деді Жамаш.

	– Жарайды.

	Жамаш аттарды апыл-құпыл шідерлеп, отқа қойды да, рюкзакты ашып, дастархан ғып жайып жатып:

	– Мыналарды мана Мүсекең салып жіберіп еді. Қане, отырыңыздар, құтты жеріне қондырайық, – деді.

	Жолаушылар салқын еттен жей отыра, салқам шөлмек шарапты сылқытып алды. Қызара бөрткен Қараш көкіректен келетін үйірім суға күмпілдетіп шомылып жатып:

	– Нағыз рақатизмнің өзі болды-ау! – деп қояды. Елеусіз де мәз-майрам. Балаша екі қолымен суды сабалап, күмпілдетіп, өзімен-өзі ойнайды. Жамаш «жел қармап қалады» деп, шешінбей, одырайып тұр. Шынар да суға түсуден тайынып, беті-қолын ғана шайды.

	Елеусіздің есіне Москва түбіндегі баяғы шағалалы өзен, сыңсыған орман түсті. Көк үйірімге күмп-күмп құлаған кездері, шымырлаған су, ақжал толқындар көз алдына келді.

	Сондағы шортандай жүзетін қола тәнді Шынар мынау қара қыздан басқа адам сияқты боп елестеді.

	«Кімнің жерін жерлесең, соның суын суларсың» деген сөз рас деді Елеусіз ішінен.

	Күн екіндіге қарай еңкейгенде төрт жолаушы тағы да атқа қонды. Қараш жатаған қаракерді шаужайлап, ортада келе жатты.

	Тау бөктері кеңіс ойпаңға ұласты. Алғы жақта жалаңаш қызыл-шақат сеңгірлердің іргесінен көкпеңбек көл көрінеді. Қызылкен көлі осы! Қараш танып келеді. Баяғыда да өстіп мөлдіреп жатушы еді. Шіркін, табиғат-ай, адасқан бір бөбегінің қайта оралып келе жатқанын сезіне ме екен!

	Шығыс жақта бір үйір жылқы жайылып жүр. Тай-құлындар көкпар бастаған адамдай айнала шауып, ортаға сіңіп кетеді. Баяғыда да өстіп тай-құлындар құйрығын шаншып, асыр сап ойнаушы еді-ау!

	Құбыла жақтан шаңғытып, қора-қора қойлар құлап келеді. Бұл да бұрыннан таныс көрініс. Тек, ылдида дыр-дыр етіп, діріл қағып, түтін саңғып бара жатқан трактор ғана бұрын бұл атыраптың түсіне кірмеген нәрсе.

	Жүргіншілер төте бұрылып, тракторды қуып жетті. Шалбарланып алған кеспелтек қара келіншек жүргізіп барады. Қасында қаршығадай қалшиып, шегір көз қара кісі отыр. Беті қыртыс-тыртыс.

	– Асалаумағалейкум, Ореке! – деді Жамаш қырсау аланы тебініп.

	Кісі «Әлейкумассалам» деудің орнына:

	– Үйбай-ау, Шынаржан қайтып кеп қалған ба? – деп таңдана қарады. Дыр-дыр еткен трактор тоқтап қалды.

	Бұл – Орал Есболов еді. Ремонттан жаңа шыққан трактордың аяқ алысын көрмек боп аңызға бара жатқан. Шынар жылдам сөйлеп, меймандарды әкесіне, әкесін меймандарға таныстырып өтті. Орал Қарашқа көңіл айтып болды да:

	– Шынаржан, бері шығып кетші, ақылдасатын шаруа бар еді, – деді.

	Осыдан кейін Орал жұмысын тастап, кісілермен бірге жүретін болды. Жамаш оған лоқылдақ аланы түсіп беріп, өзі Шынардың қаракөк дөненіне мінгесті.

	Бұлар он шақырымдай жерге шейін көл жағалап, былқылдаған көк майсамен жүріп отырды. Самал есіп тұр. Теңізге ұқсас көгілдір жасыл көлдің толқынды төсінде шағалалар жарқ-жұрқ етеді. Жолаушыларға «жолдарың болсын!» дегендей, үстерінен сымпылдап екі көкала үйрек ұшып өтті.

	Елеусіз барған сайын анық байқауда. Стадионның алаңындай көлденеңінен тұрқы ұзындау бұл көлді екі қабырғалығынан да жалаңаш қызыл сеңгірлер қоршап тұрады екен де, басы бұталы тауға, аяғы бұйратты құмға тіреліп жатады екен. Көлемі Кавказдың Рицасынан үлкендеу сияқты. Көлдің лебінен шамалы тұз исі келіп тұр.

	Елеусіз көлдің не себепті Қызылкен атанғанын сұрады.

	Орал түсіндіріп келеді.

	Бір замандарда бұл жерде тұз кені болыпты. Кейін бірте-бірте су басып, көлге айналыпты. Бұл жайында ертегі-аңыз да бар.

	Оған сенбейін десең, көлдің суы күні бүгінге шейін ащы. Ішуге де, егін суаруға да жарамайды. Осындай майсалы көл тұрғанда, совхоз орталығының құмшауыт Бозтөбеге орнығу себебі де сондықтан.

	Көл жағалай өскен көк майса бірте-бірте сейіліп, сары ала түзге ұласты. Аттар да бөгелектеп пысқырып дамылсыз жер тарпуын қойып, көсіле аяңдап кетті.

	Жүргіншілер Бозтөбенің шетіне күн талаурап батып бара жатқанда ілікті. Елеусіздің көзіне бір түрлі тосын көрінеді. Арқаның ығай-сығай ағаш үйлері жоқ. Оңтүстіктің мығырайған тамдары бар. Терезелері қулық ойлаған адамның көзіндей сығырайып тұр. Тек, аракідік қызығы әктеген ақ үйлер ерекше назар тартады. Және бір қызығы, осынау ала-құла қыстақтың іші киіз үйлерден аяқ алып жүргісіз. Осының бәрі Елеусіз ертелі-кешті оқыған «Шыңғыс хан», «Бати», «Салават Юлаев», «Абай» алуандас кітаптарда бейнеленген киіз үйлерді еске салып тұр. Елеусіз Назым Хикметтің мазмұн мен түр туралы айтқан бір сөзі есіне түсіп, жымиып күлді.

	Елеусізге жұмыстан қайтқан адамдардың аяқ алысы да біртүрлі оғаш көрінеді. Әркімнің диы, күйі жүрісінен-ақ аңғарылып тұрғандай. Біреулер салы суға кетіп, ілбиді. Біреулер қутыңдап, домалайды. Енді біреулер асықпай шалқақтап, дегдар аяңдайды. Елпеңдеген, қаздаңдаған, құнжыңдаған, бүгжеңдеген, шойралаңдаған жүрістерде үйдегі шаруаның аңсары да жатқандай. Елеусіз осылай түйсінеді. Тіпті оған осынау жүрістерден аяқ иелерінің кейбір әдеті мен мінезі де аңғарылып тұрғандай әсер етеді. Елеусіз Оралға қарап:

	– Ақсақал, осынша жанның ортасында бір лау болмағаны несі? – деп еді. Орал:

	– Е, қарағым, оның хикметі көп, – деп, кейіннен дәмелендіріп қойды.

	Қыстақтың шетінде шаңдатып, бір қора сиыр қаптап бара жатты. Мөңіреп, елірме ауаны азан-қазан қылды.

	Елеусіздің есіне кешкі Алматының шеткі аудандары түсті. Өзі қаланың солтүстік шетінде тұратын да. Күн батса-ақ өстіп дабрығу басталушы еді. Тек, онда сиыр мөңіремей, шынжырлы иттер, төбеттер үріп, біріне-бірі үн қатып, шәуілдеп, арсылдап, көше тыныштығының әңкі-тәңкісін шығарушы еді.

	Сол дыбыстар қайталап құлағына шалынғандай болған. Елеусіз мынау қыстақтан ит дауысы шықпағанына қайран қалды. «Иттері отарда ма екен, әлде ұры-қары болмаған соң ұстамай ма екен?» деп ойлады.

	Жолаушылар қыстақтың жуан ортасына кіргенде мандолиннің әуені естілді. Ойға мүлгіп келе жатқан Елеусіз жалт қарады.

	Мандолинде ойнаушы жас жігіт сияқты. Бешпентін желең жамылып апты. Тосын кісілерді көрген соң, мандолиннің сым ішектерін толқындата қағып-қағып жіберді. Сым ішектер безілдеп, шырылдап, сыңғырлы әуенге басты да, асылды тартқан магниттей, көңілі алғыр жолаушыны үйіріп әкетті. Елеусіз әуенге ыңылдап қосылғанын өзі байқамай да қалды.



	Что ты бродишь всю ночь одиноко,

	Что ты девушкам спать не даешь...



	– Орысшалап келе жатқан кім десем, Жамаштар ғой, – деді бір кісі көрнеу менсінбеген үнмен.

	Бұл кезде ымырт үйіріліп, көз байлана бастаған. Бірақ совхоздың директоры Жүніс Олжабаевты біздің жігіттер танымағанымен, басқалары бірден-ақ таныды. Орал Жүніске жігіттерді таныс етті. Жүніс мән-жайды түсінгеннен кейін:

	– Бейуақытта айналаны азан-қазан қып басына көтеріп жүрмесін, әуелі осыны өзің кіріп айтып шық Жамаш! – деді.

	– Ботасынан айырылған кәрі нардай зарлап отырған кемпірге «ой-бауырымсыз!» қайтып кіремін? – деп Жамаш қипақтап, аяқ баспай тұрды.

	Жүніс киізі құрқ-шұрқ болған шайлаға өзі кіріп, бірдеңе дегендей болды. Сол сол-ақ екен, кемпір айқайды салып қоя берді.

	Қараш не ғыларын білмей, қысылып қалды. Бір тәуір жері, қасындағылар қаумалап, ертіп апарды.

	Шайланың іші қара көлеңкелеу. Кемпір босағасында бүйірін таянып, жылап тұр.

	– Қайтейін, Қараш-ау! Өстім көрем деп пе сені!

	Тілеуімді имеді ғой жасаған, ой-бай-ай!! Жұрт тұс-тұстан тоқтау айта бастады.

	– Қой, Қадиша, бейуақытта дауыс салма!

	– Сабыр қыл, шеше! – Ат қағып келген кісілер тынықсын!

	«Ат қағып келген кісілер» дегенде Қадиша жел үрлеген өрттей қайта қозды. Жарықшақ дауыспен барқылдап, термелеп кетті.

	– Дақбыртыңды естіп ек, Қараш-ау! «Жалғызымды көре алмай кеткенім бе шынымен?!» деп, көзі жалтаңдап, артына қарай-қарай арманда кетті-ау Кәмилам!! Ой-бой, ой-бой-ай!!

	Қараштың басына қаны шауып, құлағы шуылдап кетті. Сыр жармас үшін төмен шүйіліп, бүк түсіп отырып қалды. Тек иығы селк-селк етеді. Ың-жың арасынан оған жұбату сөздер еміс-еміс естіледі. Әлден уақытта басын көтерсе, сығырайып, шырағдан жағылыпты. Кемпір өксігін басыпты. Көзін сумен шайып жатып:

	– Үй ішің аман ба, қарағым, – дейді.





III


	Кәмила мен Гүлнаш қыз кезінде сап түзеп, қатар өседі. Екеуі де «ақын қыз» аталады. Өнер сынасар жиын-тойда, Қаратау елінің әдеті бойынша, өлеңді екеуі қосылып айтып, талай ділмар жігітіңді сазға отырғызған. Қыздардың ұтымды келген әр сөзін былайғы жұрт алып қашып, осынау аймақтың аңызына айналдырған.

	Кәмила соғыс жылдарында ауруға шалдығып, ілініп-салынып жүріп, ақырында мешел боп қалыпты. Дәрігерлер сүйек туберкулезі деп таныған соң үрейі ұшып, әрі-бері тыпыршып, Сочиға, Мацестаға баруға дәрмені келмей, Жаңақорғанның балшықты санаторийінде, Қызылдорданың арнаулы ауруханасында бас-аяғы он айға жуық емделеді. Бірақ ем қонбайды. Әрі тірнектеп жинаған тиын-тебені ада боп, тұрмыстан қысыла бастаған соң, «өзіміздің тұз кенімізден жарылқасын» деп, енесі аулына алып қайтады.

	Енесі болса кемпір, күйеуі Отан соғысында дерексіз кеткен, өзі болса жарымжан Кәмила өмірінің соңғы кездерінде көп кемшілік көрген тәрізді. Оған мынау киізі құрқ-шұрқ, ішінде іліп алар бұйымы жоқ жабырқау баспанасы да куә боп тұр. Айтушылардың айтуына қарағанда, Кәмилаға көп қарайласқан – Гүлнаш. Ол өз еңбегінен дімкас құрбысының қалжасына ет, сусынына сүт бергізіп, демеп келген. Қадиша кемпір жаз бойы түздегі аңыздан масақ теріп, қыс азығына ілекер жасап отырыпты.

	Осындай аянышты халді естігенде, Елеусіздің Қарашқа көңілі суып қалды. «Отыз жыл беделінде туған апаңа бір рет те қарайласпаған безбүйректің өзісің ғой» деген. Құрқылтымдай күркеде Елеусіз іштей егіліп, қауқарсыз кемпірді пенсияға іліндірудің қамын ойлап отырды. Жігіттер тысқа шығарда қаралы кейуана:

	– Қарақтарым, сәл аялдай тұрыңдаршы. Ішімнен жегідей жеп жүрген бір намыс бар еді. Соны айтып қалайын. Сендерге дат қылмағанда кімге дат қыламын! – деген.

	– Е, айтыңыз, шеше!

	Қадиша арызын айтып шықты. Соғыста хабар-ошарсыз кеткен баласының бір қаралық құранды ері болады екен. Кемпір бейбақ көзінің қарашығындай сақтап жүреді екен. Соны совхоздың директоры жата жабысып қолқалайды. Қадиша бермейді. Дүние-пұлына қызықпайды. Содан не керек, ақырында Жүніс сол ерді ұрлатып алады. Қазір: «Біреуден сатып алдым» деп иемденіп жүргеніне барлық қыстақ куә.

	– Это же возмутительно! – деді Қараш сұрланып.

	– Ты поговори с директором, пусть возвратит седло, – деді Елеусіз.

	Қараш ойланып тұрды да, жауырынын қысты.





IV


	Жігіттер Шіркімбайдың үйінде шай ішіп отыр. Шіркімбайдың әйелі жұмысқа кеткендіктен шайды Шынар жасайды. Елеусіз оны-мұны сұрап, қажет тапқанын сары дәптеріне жазып алып отыр.

	Төрде совхоздың директоры отырғанына қарамастан есік алдындағы Шіркімбай сөзге қонақ берер емес. Шаруашылықтың да, басқаның да жай-күйін өзгелерден бұрын баян етуге ұмсынады. Әсіресе Елеусіздің қызметін білгелі қасынан екі елі ұзамай, жақақтап жүр. Бір орайда Елеусіз «Бозтөбе» совхозы жайлаған жердің ұшы-қиырсыз кеңдігіне таңданып еді.

	– Бұрын Қаракөл, Жылбұлақ дейтін екі болыс ел мекен еткен жер еді бұл, – деді Шіркімбай. – Екі болыстан үлкен-кішілі тоғыз артель құралған-ды. Қазір шілдің боғындай бытырап кеткен шағында көріп отырсыздар ғой.

	– Неліктен бытырайды?

	– Неліктен деріңіз бар ма. Асыра сілтеу болды, аша-тұяқ қалмады. Сосын, «кішт-кішт» деп мал бағудан басқа кәсіпті білмеген жұрт басы ауған жағына кете барды. Мынау Қараштың туысқандары осы күнге шейін Өзбекстанда. Менің өзім қорғасын кенінде қойманың қарауылы едім. Малшылардың тұрмысы оңдалған соң, былтыр күзде ғана қайтып оралдым.

	– Бұнда кім боп істейсіз?

	– Бұл кісі бұрын белсендінің белдісі болған, – деді совхоздың директоры күлкіге жеңдірген боп, – жаңа өзі айтқан асыра сілтеуге әжептеуір үлесі бар.

	Шіркімбай шамданып қалған секілді.

	– Бас жағына барыспасақ қайтеді, Жүке? – дейді ол. – Сіздікінің қасында біздікі жабырқау отырды да:

	– Колхоздастыру кезінде аздап атқа мінгенім рас. Бірақ кейін жөнімді тауып, еңбекші болдым. Қазір, ата кәсібіміз ғой деп, қой бағайын десем, соған қолым жетпей жүр.

	– Бағатын қой жоқ па?

	– Қой көп қой. Бірақ шопанның табысы көбейген соң тіленушілер де көбейіп тұр.

	– Қызық екен!

	Елеусіз дәптеріне бірдеңелер жазып алды да:

	– Жаңа өзіңіз айтқан екі болыс ел не себепті Қаракөл, Жылбұлақ атанған? – деп сұрады.

	Осы арадан қырық шақырым жерде Қаракөл дейтін үлкен көл бар. Бір болыс ел соның атымен аталған. Ал, «Жылбұлақтың» мәнісі – «жылы бұлақ» деген сөз.

	– Кеше өздеріңіз шомылған бұлақ сол, – деп Жамаш орайлы сөзін қыстырып жіберді.

	– Оның «Жылы бұлақ» атанатын себебі, – дейді Шіркімбай, суы қысты күні буы бұрқырап, жып-жылы болып жатады. Сондықтан қожа-молдалар «Әулие-бұлақ» деп те атандырмақ болған.

	– «Жынды бұлақ» деген де атақ тағылыпты ғой, – дейді Жамаш білгірлігін жасыра алмай.

	Жылбұлақ болысының атқамінерлері өзара қырқысып, жік болысып, партиягершілік күшейіп, ел басынан бүлік арылмаған соң ертеде бір киелі ауыздың солай атандырып жібергені рас. Бірақ кейін қайтадан байырғы есіміне ие болды ғой, – дейді Шіркімбай:

	– Жікшілік қайсы жылдары күшейіп жүр?

	– Жиырмасыншы жылдарда.

	– Совет үкіметі тұсында жуандар ығып қалмап па еді?

	– Біздің ел – түгелінен көшпенді ел еді. Күні бүгінге шейін малшыларымыз қысы-жазы көшіп жүреді. Қаладан алыс болғандықтан ба, қайдам, колхоздасқанға шейін атқамінерлер құтырып келді ғой. Тіпті аудандық мекемелердің өзінде байдың сойылын соғатындар болды ғой. Мынау отырған Оралдың:



	Шардары – баласы еді Іскендірдің,

	Кедейге біреуі еді тістенгеннің.

	Бұл күнде сот орнында қызмет қып,

	Біреуі бола қапты іскерлердің, –



	деген өлеңі сондайлардың үстінен жазылған арыз болатын да.

	– Қайта айтыңызшы әлгі өлеңді, – деді Елеусіз жазып алмаққа оңтайланып.

	Шіркімбай қайталап айтып берді де:

	– Бұндай өлеңдер біздің ауылда бір қап. Мынау отырған Орекеңнің дәптерлеріне қолыңыз жетсе, қарық боласыз, – деп сөз жинаушы жігітті емексітті.

	– Е, қойшы, қайдағыны айтпай, – деп, Орал қашыртпақ.

	Елеусіз механик Оралдың бір уыс бойында сөз өнері бар деп ойлаған жоқ-ты. Енді, Шірекең айтқан дәптерлерді қолқалап, жабыса бастады. Орал: «Біздікі – баяғының бәлдір-батпағы ғой» деп қашқақтады. Бірақ қолқалаушы қоймаған соң:

	– Жәрайды, бір қағаберісте көрсетермін. Кәдеге асары болса, тартынбайын, – деді.





V


	Орал жігіт кезінде зергерлігімен тұрмай, аудандық газетке ауыл тіршілігінен хабар-ошар беріп тұратын тілші болған. Бір-екі мәрте өлеңі де шықса керек. Бірақ одан әрі бара алмайды да, кексе тартқан шағында басқа кәсіпті айналдырады. Ол ел аузынан естіген ертегі-аңыздарын, жыр-дастандарын, айтыс өлеңдерін, тапқырлық сөздерін жазып алып, тірнектеп жинай берген. Дәптерлерін ерінбей-жалықпай нақыштап көшіріп, Алматыға жіберер екен. Бір жолы Ғылым академиясынан тасқа басылған хат және үш мың сом ақша кепті.

	Осындайларын білген сайын біздің Елеусіз жаңа таныс болған Оралдың тосын жазуларына қызықты. Олар болса, күміс шауып нақыштанған көнетоз қобдишаны Елеусізге селқос ұсынып жатып:

	– Сөлекет жері болса, ішке сақтайсыз ғой. Осыған уәде бересіз бе? – деген.

	– Уәде беремін, ағай!

	Сонымен, көзқарақты журналисіміз түбі сөгіліп, шеті мүжілген, уақыттан сарғайған қалыңды-жұқалы дәптерлерді қобыртып, парақтарын сытырлата аударыстыра бастады.

	Елеусіздің бұдан бұрын естігеніндей, Орал дәптерінің көбісінде ел аузынан жиналған сөздер жазулы еді. Бір қарағанда-ақ журналист өзіне бұрыннан белгілі фольклор туындыларын таныды. Сонымен қатар, ол естімеген кеңестер және ол білмейтін ақындардың – Шәдінің, Шақалақтың, Дайрабайдың, Мәнсүрдің өлең-жырлары шамалы сияқтанды.

	Содан келе-келе Елеусіз Досов басқа бастаңғы жазулардың үстінен түсті. Мезгілі қойылмай, бас-аяғы сапырылысып жатқаны болмаса, бұлар кәдуілгі «күнделікке» жуық еді. Емленің пішін-бітімінің өзі-ақ талай жылдың туындысы екенін танытып тұр.

	Елеусіз біреудің қалың альбомы әлдеқалай қолға түсіп, іші толған суреттерін қапылыста шашып алғандай болды.

	Шегіне жетпесе де, шеттігіне ілінбек боп, ретсіз жазуларды ынтыға оқи берді.

	Әуелінде Орал жаңадан қара таныған қиялшыл баладай көрген-білгенін талғамай қағазға түсіре берген екен. Елеусіз езу тартып күліп алды. Содан кейінгі бір орайда баян қылғаны: «Артельдің боз тайлағын әдейі мертіктіріп, етін белсенділердің пышақ үстінен үлесіп алуы». Бұнысы фельетонға мен мұндалап, қол бұлғап-ақ тұр. Бірақ уақыты өтіп кеткен. Елеусіз оң көзін қысып, аз ойланды да: «Балдыр-баяғының батпақтары кімге дәрі?» деп қойды.

	Зергер Оралдың ысылмаған қаламы әр нәрсенің басын бұтып-шатып келіп, әлден уақытта құнарлы бір деректерге душар етті. Шым-шытыр, шалғай жазуларда, екшей білетін кісі үшін, о бастағы ат төбеліндей «Қызылкен» серіктігінің артельге, артельден колхозға, колхоздан совхозға айналғанын, екінші сөзбен айтқанда, кішігірім бар қауымның құралу, қалыптасу, өсу жолдарын паш ететін директор бар еді; белгілі адамдардың бастан кешірген дәурені қарапайым қалпында баян шырғалаңы, шеккен қасіреті, кешкен қызығы қалытқысыз куә лепесімен жыр боп, сыр боп шертілген еді.

	Ұзақ жалдар дүкенде темір қақтаған ұста да зергер Орал жалғыз сыр шертіп, ұлылы-кішілі құбылысты бас білмеген қолмен қағазға түсіргенде, күндердің күнінде кәдеге асады деп ойлады ма екен?

	Елеусіз жоғын тапқан адамдай қуанды.





ТӨРТІНШІ ТАРАУ





I


	Елеусіздер жақындап келе жатқан шопандар күнінің алдында арасы алшақ шаруашылықтарды аралап, көзбен көріп шықпақ болды.

	Бұл сапарда қастарына Шіркімбай ерді. Елеусіз почтаның жұмысымен темір жол торабына кеткен Жамаштан: «Ат қорасына тапсыр» деп лоқылдақ аланы қайтарып жіберді де, өзі совхоз директоры берген күрең жорғаға мініп алды. Қараштың астындағы – әнеугі жатаған қаракер. Ал, Шіркімбайдың ылауы – құйрық-жалы төгілген жирен шобыр. Үш жолаушының көліктерінің түсі де үш түрлі, өздерінің түрпеті де үш түрлі. Қараш – өзімізге белгілі – көрікті қарасұр. Шіркімбай – Оңтүстікте жиі ұшырасатын жұтқыншағы шығыңқы, сылыңғыр қара. Елеусіз... – оны кейінірек кескіндерміз. Автор байқұстың, әмсе өзіне жақын адамдарға келгенде тартыншақтай беретін әдеті болады. Сонымен, салт атты үшеу жайлау-жайлауларды қыдыра шықты. Шынар «сәт сапар!» тілеп, Бозтөбеде қалып қойды.

	Елеусіздер Жылбұлақтан, Құрттыдан, баяғы сансыз адырлардан, кемерлерден кері асып, Мүсірәлінің үйі отырған тұсқа келгенде бұрылып, жалғыз аяқ жолмен қайқайып күнгейге қарап тартты. Содан арасы қозы көштік отарлардың біреуіне түстеніп, біреуіне қонып жүре берді.

	Елеусіз қыстыгүні Қарағандының көміршілеріне барып, шахтаның үстінде де, астында да жұмысшылармен ұзақ сөйлесе алмай қойған. Қауырт қарбаластағылар уақытын жұмысшылар қысыр кеңестен қашатын емес. Қайта, іздегенде сұраған дегендей, қасына барсаң жампаңдаса қалады. Кешке, шайласына қонақтасаң, барын ұсынып, қабағыңды бағып, қалбақ қағады. Сондағы сенен бар тілейтіні асса – ән-күй, қалса – қысыр әңгіме...

	Елеусіздің ән салуға даусы жоқ. Ал, бірақ, домбыраны әжептеуір-ақ сылқылдатушы еді. Жетік біліп, сүйіп тартатыны Құрманғазының «Серпері», Тәттімбеттің «Сарыжайлауы» болатын. Мынау далада, теріскейдің қоңыр кешінде «Серпердің» қос қоңыраулы қоңыр үні қалай шығар еді? «Сарыжайлаудың» шалқыған арман назы түздіктердің көңіл хошын қаншалықты қозғап, туысқан табиғатпен қалайша жарастық табар еді? Елеусіз құндағымен даяр тұрған шешен домбырасын ала шықпағанына өкінді. Жайлау-жайлаудан ілуде бір кездестірген қалың қақпақты домбыралары мыңқылдап, қағуға да, шертуге де келмей қойды. Елеусіз: «Астанадан да осындай аспаптар шығарады екен» деп ызаланды.

	Елеусіз қонақ кәде есебінде әңгіме соғатын болды. Малшылардың ыңғайына қарай айтатыны – көбінесе ертегілер. Әсіресе, «Мың бір түн» десе, тыңдампаздардың құлақ құршы қанады. Кейде Досов:

	«Балалық дәуірден жалықпаған бұл не қылған жандар!» деп те қояды.

	Сөзуар Қараштың әңгімелері малшылардың құлағына онша қонбады. Әрісі Пикассоның суреттері, берісі «Қайраттың» ойыны ешқайсысының бүйірін қыздырмаған. Тіпті, жолдастың көңілін жықпайтын Шіркімбайдың өзі бір қойшының үйінде отырғанда:

	– Аузыңның суы құрып отырғаның – әлгі аяқпен тебетін доп па?! Әй, қарағым, Қараш-ай, сен де жоқты мақтайды екенсің. Одан құйындатқан көкпар қызық емес пе?! – деген.

	Қараш алғашқыда жауырынын қушитып таңданып, артынан іле-шала:

	– Әй, қазекем-ай! – деп ренжіп қалды.

	Осыдан кейін Қараш көбінесе жас-желең жағына үйір бола бастады. Қай-қайдағыны айтып қызықтырып, картадан неше түрлі фокус көрсетіп, өз ермегін өзі тауып жүрді. Ал, Елеусіз сөз теріп үйренген әдетіне басып, кәріқұлақтармен көбірек мәжіліс-сұқпат құрысатын болды.

	Елеусіз әртүрлі адаммен ұшырасып, әртүрлі жәйттерден дерек жинаса да, орағытып келіп Гүлнашқа бір соқпай кетпейді. Сондайда кәріқұлақтардың да, жігіт-жыртыңның да, қыз-қырқынның да мәмілесі Ақбоз атқа тіреле береді. Біреулер сол атты «Ақ қоян» деп, біреулер «Шаңқан боз» деп, енді біреулер «Шаң тимес» деп те атайды.

	Не де болса, Гүлнаштың, өткен күні Ақбоз атпен, бүгінгі тіршілігі – сол Ақбоз аттың алқаракөк ұрпағымен сабақтасып жатыр. Олай болса, бұған очеркист ілтипат қоймай өте алар ма? Әлпетіңді шар айнадан көруге де болады. Әрине, шар айнаның қолға түскені дұрыс еді. Бірақ Досовтың талайына шағын айна душар болды. Оны қомсытып, жүре тартып кетсе, келген еңбегі зая кететіндей. Сондықтан барына шүкіршілік етеді. Гүлнаш ғұмырының көзге қораш айнасына жауырыншыдай үңіледі. Қайда барса есінен Гүлнаш шықпай, кейде түсіне де енеді.

	Гүлнаш, Гүлнаш! Қоңыр қалпыңызбен неткен жұмбақ жансыз! Елеусіз Досов тірі болса, жұмбақтың шешуін таппай қоймайды.

	Адамның өмірлік жолын туған күнінен бастап зерттеуге де болады, бүгінгі күнінен туған күніне қарай зерттеуге де болады. Қайта, бұл өңірге бірінші келген Елеусіз Досовқа соңғысы қызығырақ. Сондықтан ол қашыртқан ізге шөп салып іздеген жоқшыдай, Гүлнаштың өткен күндеріне сұрау салудан жалықпайды.

	Гүлнаштың туып-өскен жерлерін бетегеден биік, жусаннан аласа боп жүріп аралағанда Елеусіз Досовтың іздеміші осы болатын. Бірақ оны жергілікті адамдардың көбісі түсінбей, өзін сыртынан мазақтауды шығарды. Бұны ақкөңіл Елеусіз байқаған жоқ.

	Сарыарқаның білімдар, бауырмал баласы тұңғыш душар болған теріскейліктердің жоғын жоқтап жырын жырлаймын деп, жел қақты боп қабарып жүргенінде оның «инеліктей ілмиген форымын», «ботатірсек – босбелбеу жүріс-тұрысын», «кеңсірігін бүрген көзілдірігін» неше саққа жүгіртіп келекелеушілер болды. Бір ретте сиырдың әукесін білмей сұрағанын, атын солақай қамшылағанын ерсі көріп қалысқан екен. Соларын тілге тиек етті.

	Осымен қатар, зиялы жігіттің қай-қайдағы қалың ойға шомып жүретін жат мінезін, сұрауларының шымбайға батып кететін шымырлығын, өзінің шікіреюді білмейтін кішіктігін, тамақ талғамас қарапайымдылығын аңғарып, іштартушылар да бар еді.

	Әсіресе Елеусіз Досовтың жер-судың және өсімдік-шөптердің аттарын сары дәптеріне жазып алғандағы, топырақты уыстап құнарын ажыратқандағы, жалбызды иіскегендегі, ұшып бара жатқан қызғалдақтардан төсіне қызыл шоқ таққандағы кескін-келбетін мың құбылтып, өсіре жеткізушілер болды. Көпті көрген бір қария: «Е, байғұс қайтсін; жазушы – жерінің перзенті-дағы!» деді. Осындай қилы-қилы лақап отардан-отарға, жайлаудан-жайлауға желдей жылдамдықпен тарап жатты. Сондықтан атышулы үшеу бір ауылға келіп түскенде бала-шағалар шулыға жүгіріп, қатын-қалаштар саңылаудан сығалайтын болды. Бұны Елеусіз Досов байқаса да, байыптаған жоқ. Журналист, жазушылардың қара-қан бастың қамына қырсыздығы қалған ба!..

	Сонымен, не керек, Елеусіздер «Бозтөбенің» шашыраңқы шаруашылықтарын сүзіп шығып, қайта беттеп келе жатқанда жол бастаушы Шіркімбай ұзақ бір әңгіме шертті. Оралдың дәптерлеріндегі жазулар есіне түскен Елеусіз о баста Шоңбай байдың баласына Гүлнаштың қалайша атастырылғанын сұрап еді. Шіркімбай жол қысқарсын деді ме, әлде сыйлы қонақтарға сөзуарлығын танытқысы келді ме, әйтеуір, тоқетерінен қайырмай, таратып айтып кетті.





II


	...Сылыңғыр Шіркімбайдың жұтқыншағы бүлкіл қағады. Мұнысы Елеусіздің көзіне балықтың желбезегіндей елестейді. Елеусіздің өзі сұрақтың қармағын қылтыңдатып келе жатқандай сезінеді.

	Шіркімбай екі болыс елді дүрліктірген Ақбоз аттың әңгімесін шертіп келе жатыр. Ұстамды Елеусіз сырмінез болмаған сапарласының көңілге қонған сөздерін ғана қабыл алады. Өзіңізбен жүзбе жүз кеңесе отырып, өзінің басқа шаруасын қоса тындыратын көңілі жүйріктер болады ғой. Елеусіз Досов сол қалыпта келе жатты. Сондықтан Шіркімбай сөзінің бәрін келтірмей, досымыздың жадында қалғанын ғана келтіреміз.

	«...Алақаншықтанып әпшімізді қуырған ақпан-тоқпан да өтті. Күн райы да сынып, арқамыз кеңи бастады. Кәдімгі, «түске дейін мүйіз, түстен кейін киіз» десетін шақ туып еді.

	Сондай бір жалдараңқы күні күнгейден аңқылдап алтынкүрек соқпасы бар ма! Үшкөкшенің онсыз да тесік өкпе боп жатқан қары сылқылдап еріп берсін.

	Сіздердің қазір «Мойынқұм» деп жүрген жеріңізді жергілікті халық о баста «Үшкөкше» десетін. Сондықтан мен де «Үшкөкше» дей берейін. Үшкөкшеде қар дегеннің қадірі қанша екенін, мүмкін, біле бермессіңдер. Сондықтан мезгілсіз соққан алтынкүректі көк егінге түскен шегірткемен теңеулеріңізге болады.

	...Айтайын дегенім не еді?.. Ия, сонымен, қар суымен күн кешіп отырған шаруалар бала-шағасымен шуласа қарбаласып, теріскей қиялардың қарын үйіп, томпайтып, көмгіштеп жатты. Бірақ апыл-құпылда көмілген көк жентек қар ұзаққа шыдамай, шылқылдап еріп, құмы жерге шөгіп, шөмиіп-шөмиіп қалды.

	Ол кезде Үшкөкшеде бүгінгідей қазылған құдықтар жоқ-ты. Сондықтан шаруалар жайлауға қарай ерте ойысты. Жылы жерде отыра берсе малы шөлден қырылатын болғандықтан амалсыз ойысты.

	Сонымен, Үшкөкшені қыстаған қалың ел марттың басында Қаратауға қарай қаптай көшіп келе жатты.

	Қаптай көшкен қалың елдің рулары: Ысты, Сіргелі, Ошақты, Қыпшақ, Қоңырат, Алшын, Тама, Төре, Төлеңгіт. Соның ішінде Сіргелінің Жолдыбай деген тайпасы. Төлеңгіттің Мамадайыр деген тайпасы қысы-жазы қатар көшіп жүреді. Қыс қыстауы, жаз жайлауы жаптас болғандықтан бір-бірінен қара үзіп қалмайды.

	Осы екі тайпа арасында көш үстінде ойда жоқ бір ерегіс басталды. Оның мәнісі былай-ды:

	Мал-мүлкі көп жолдыбайлар ырғалып-жырғалуы да ұзаққа созылатын болғандықтан ылғи құлқын сәріден, кейде тіпті бір ұйықтап тұра, түнделетіп көшіп, үдере тартып, мамадайырларға қарасын шалдырмай қойды. Мамадайырдың көбісі тасымалдатып, итініп-тартынып жеткенде орнығып алған дәулеттілер ерулікке шақырып, сары түймеш сүр етке жыға берді.

	Ағайын, жекжат боп араласқан ел үрдісінде мұндайдың таңсықтығы жоқ еді. Бірақ Жолдыбайдың ішіндегі кірме, Мүсірәлі деген қуы:



	Түйенің қырсауындай мамадайыр,

	Көш-көште Жолдыбайдан тамақ айыр, –



	деп өлең шығарып, қонақ болушыларды келемежге айналдырды. Өлең қалың сіргеліге тарап кетті...

	– Осы Мүсірәлі емес пе? – деп сұрады үнсіз келе жатқан Қараш.

	– Осы Мүсірәлі, – деп жауап қайырды Шіркімбай.

	– Е, оның істемегені бар ма. Бір кезде «У төккен» де атанған ол. Екі адамды ұстастырып қоймаса көңілі көншімеуші еді. Басқа табылмаса, түздегі қойшыларды шағыстырып, төбелестіретін.

	Сол У төккеннің өлеңіне шамданған біздің мамадайырдың пысықтары бір күні іңірде бас қосып, гулесе, күжілдесе келіп, сол түнде ұйықтамастан көшіп кетті. Жолдыбайларды алдынан тосып, ерулікке шақырып, желінген қонақасының есесін қайтармақ болды. «Әсіресе Мүсірәліге ет алдында майсөк беріп, кекірігін аздырып, әжуа қыламыз, артынан Шақалақ жырауға өлең шығарттырамыз» деп күпілдесті. «Тостағанына сабын жалатайық» деп кеңкілдеп күлгендері де болды. Мамадайырдың белді адамының бірі – бүгінгі жылқышы Біркімбай-ды. Туған ағаммен пәлен жыл қырғиқабақ болудың басы сол жылдан басталған еді...

	Шіркімбай шамалы күрсініп алды да, сөзін қайта жалғады.

	Біз бір атадан төртеу едік. Ең үлкені Үркімбай. Ол ертерек дүние салған. Одан кейінгі үлкені осы – Біркімбай. Ортаншысы мен – Шіркімбай. Ең кенжесі – Міркімбай.

	Сіздер күлесіздер, ал, біздің өзімізге ешқандай ерсілігі жоқ. Баламыздың есімін ұйқастырмай қойсақ адасып кететіндей көреміз. Және біздің қара қазақта үрдіс, ырым деген болады. Туманың атын ұйпалақтап қоя салса, көзден-тілден аулақ болады деп сенеді. Біздің әулеттен есімі келісті бір-ақ адам шықты. Ол – Гүлнаш. Біркімбай, әйелі Дариға бірінен соң бірін шұбыртып үш ұл тапқанда үшеуіне де уысиқы, елеусіз ат қоя салып еді. Бірақ біреуі де тұрақтамай, тегіс шетінеп қалды.

	Соған ерегіскен Біркімбай төртінші перзенті қыз болып туғанда есімін Гүлнаш деп қойған.

	Бірді айтып бірге кетіп жатырмыз. Сол жылы Гүлнаш бойжетіп қалған қыз еді. Біркімбай үйінің шаруасын дөңгелек айналдырып, қыз да болса ұл орнына қызмет етіп жүретін-ді.

	Әлі есімде, қызының қарымдылығы арқасында көршілерінен бұрын жиынып-терінген Дариға жүгінің ауырын екі түйеге, бөлтек-салтағын тайлаққа артып, өз ауылының көшін бастап кетті. Отбасының түйтпегімен ісі жоқ. Біркімбай, ауылдың селтетер кісілерін қасына ертіп, аң қаға жүрмек боп, озып кетті.

	Көктем көшінің өз салты бар: жазды аңсаған жалпақ ел жайлауға жеткенше асығады. Алға қарай ілгері үмітпен талпынады. Тасымал тасыған кедей-кепшікке шейін қараөзек шақтың қысымына қыңбай, қабырғасы мұздай жабықсынып, қутың қағады. Қыс пен жаздың құбылмалы аралығында алдынан не тосып тұрғанын білмейді...

	Қалың ел мәз-мейрам боп, қапталдай көшіп келеді. Бүйірқұмы жаңа ғана бөртіп, көк шөптері қылтанақтап шыға бастаған кең еңіс мал тұяғының дүбірінен оянғандай керіле түсіп, таңертеңгі көгілдір мұнарын сейілте бастады. Тобарсыған топырақтың дымқыл исі шығып тұр.

	Көштер маңында жігіт-жыртың, қыз-қырқындар жарқылдасып, қақтығысып, өздеріне жететін ермек туғызып бара жатыр. Бәрі де аттарының құйрығын шарт түйіп тастаған. Биеге мінгендері тіптен жоқ сияқты.

	Қыз, бозбала түгіл, жалпы жұрт атаулыда биеге мінген жалғыз мен ғана едім. Көн шоқайымның тұмсығы қайқайып, үлектің бұйдасын селкеулетіп тартып келемін. Үлектің үстінде мелшиіп Дариға отыр. Көшкен жұртта отауы қалып қойған сорлы басым сомпайып, осынау үш түйенің екеуін алып қайту үшін келе жатырмын. «Дәулеті түскірдің тапшылығы да! Немесе, Мақы әулетінің місетіне енді бір-екі тулақ біткенде, жас келіншегім көзі жаутаңдап жұртта қалар ма еді? Анау Қақудың, Шоңбайдың ауылындай тасымалсыз көшіп, ырғалып-жырғалып, салтанатпен шалғып жүрмес пе еді? – деп те ойлаймын.

	Аты отау болғанымен заты жаппа баспанамды алып жүру үшін маған белді бір-ақ нар жетпейді! Пысықсынған ағам сорлы ойсылқараның басын үшеуден асыра алмай-ақ қойғаны. Былтыр ұсақ малының қақ жартысын сыпырып беріп, сатып алған сары інген көктемде шытырлап, іші жарылып өлді. Күзде құдасынан қалап алған қара нар жардан құлап арам қатты.

	Мен ауық-ауық күрсініп, уһілеймін. Біркімбай бейбақ та әліне қарамай, тыраш-ақ. Немесе көші-қон біздің не теңіміз? деп ойлаймын. «Жатқанға берсең, маған бер» деп, тауды қыстап отырмаспыз ба. Жә болмаса, бір үйір жылқы ұстамай-ақ түйеге айналдырып алмаспыз ба. Жоқ, Біркімбай бұның біріне де ықтияр емес. Таудың құрағынан құмның еркегін құнарлы санайды ол. Әрі алажаздай шөп шауып, жинақтауды қиынсынады да. Біркімбай үшін ең қасиетті түлік – жылқы. Одан қол үзсе қараң қалатындай көреді. Жалғыз үйір жылқыға бола байланып, Міркімбайдың қысы-жазы салпаңдап жүргені анау. Менің жылқы айдап кеткен ініме де жаным ашиды, айдалада қалып қойған келіншегіме де жаным ашиды...

	Қайта оралмас қайран жиырма бестегі мен серімсінген ағаның босағасында салпақтаудан басқа өзі құралыптастарымдай бозбала боп, бой жазып көрген де емес едім. Ел құмға құларда ағамыз бір жатақтың жас қызын алып берген. Содан кейін тіпті Біркімбайдың құлақкесті құлы есепті болдым да қалдым. Шүйке-басымның істейтіні де осы үйдің түйтпегі.

	– Шырақ-ау, ылдиға қарағанда еңкілдетіп тезірек жүрсеңші. Жер ұтасың, – дейді Дариға түйенің үстінен. Мен еңкілдетпейін, демеймін. Бірақ қырсау биенің бары сол. Тебіңгі өтпейді, қамшы батпайды. Жарамды атты бізге билетпей, Гүлнаш мініп алған. Мақы тұқымның мәтібиісініп, салқамсоқтанып, балағы жырық шалбар киіп, тәлпіштенгеніне жынымыз келуші де еді. Міркімбай екеуімізді момын-болпашсынып, басынып жүр-дағы. Әйтпесе, Ақжал – әйел мінетін жылқы ма! деген ой ыза қылады мені.

	– Жығылғырдың жүрісі осы ғой, жеңеше! – деп жауап қайырдым әлден уақытта.

	– Маған берші. Есектей қазтаңдатайын! – деп Дариға бір мойын үлектің үстінен сырғып, жерге дік ете қалды. Тобарсып қалған соқпақ жол табанынан көтеріп тастағандай болды.

	Адуын жеңгеге қарсыласарға дәрмен бар ма? Мойынға су құйылып, биеден түстім. Түйеге мінуге намыстанып, жаяу жүрдім. Бірақ жол ауыр еді. Екі-үш шақырым жер басқан соң шаршап, үлекке міндім. Дымқыл топырақ жабысқан көн шоқайым ақтаңдақтанып, тұмсығы рабайсыз қайқайып кетті.

	Маған үлектің үстінен дүниенің жері көрінгендей болды. «Тышқаннан ғой менің еңсем әлденеше рет биік, – деп ойлаймын, – Сонда, тышқан жаңа туып келе жатқан жылды көргенде, мен одан да арғыны көрем-ау!»

	Найза бойы көтерілген күн алтын шапақтарын шашып, жадырай қарайды. Ішімнен ырым ғып: «Пешенеме көшімдік түйе біткей да!» деп күбірлеймін.

	Үлектің үстінен жасаураған көзіме ана жақтан да, мына жақтан да құжынай көшкен қалың ел көрінеді.

	Еркек кіндіктен түйеге мініп отырған жалғыз өзім екеніне намысым қозады. Менің әріптесім – жаулығы қақарадай қатындар, кимешекті келіншектер, кебежеден мойны қылқиған балалар бопты. Қыз екеш қыздарға шейін тегіс желдіаяққа мініп, кең далада емен-жарқын серуен құрып барады. Смағұл,

	Гүлнаштарға басқа көштің жас-желеңдері қосылған. Жарқылдасып, әзілдескен дауыстар оқтын-оқтын естіліп қалады.

	Бір уақытта қыз-жігіттер бірін-бірі қуғыштап, жапа-тармағай жарысып кетті. Ішім күйгендіктен: «Ақжал жалт беріп тастап та кетпейді-ау!» деппін.

	Гүлнаш аттан жығылар ма. Тек, ақжал артындағы қиқу, дүбірден еліріп, қайыру берместен, үш-төрт шақырым жердегі селдіреген шоғырмақтың ішіне қойып кетті. «Асылбектер болмаса игі еді» дедім қарақұраның кімдер екенін анық ажырата алмай.

	Кейінірек қандым, ол шоғыр шынында да, Асылбектер екен. Қасында Мүсірәлі, Садуақас және басқа төрт-бес жігіті бар. Біркімбай көшін әдейі алыстан торып келе жатқанында Гүлнаштар жарысып шықты. Асылбектің сырлас серігі Мүсірәлі: «Қанды басың бері тарт!» деп үзеңгіге шіреніп, қояндай өзі кеп ұрынды. Бұған Асылбек қуана жымыңдап, ерінің басын қақты. Тіршілікте осындай ұшырасулар бола береді. Оны әркім әрнеге жориды. Асылбек: «Оң жамбасымнан тұрып ем, жолым болады екен!» деп ойлайды. Алыста ілбіген мен:

	«Сонау шоғырмақ Асылбектер болса, тоқайласқаны да жақсы. Көз – көрсе қызығады. Мүмкін, ертерек жесірін алып кетер. Ақжал Шірекеңнің тақымына тимегенде кімге тиеді сонда?!» деп шіренемін.

	Несіне күлесіздер. Менің орнымда болсаңыз, өзіңіз не істер едіңіз? Біздің де ат жалын ұстап мінгіміз, аз күнгі тіршіліктің қоңырқай қызығын кешкіміз келеді.

	Ал, ағаның арманы одан да әріде болатын. Ол жалғыз қызы Гүлнашты сіргелінің ең ірі шонжары Шоңбайдың баласына атастырғанда Ақбоз ат арқылы атағын жалпақ елге жаймақ болған.

	Шоңбай мен Біркімбайдың құда болу тарихы да қызық.

	Шоңбайдың қатар жатқан көп елге бәйгенің алдын бермей қойғанына екі-үш жыл.

	Күзге таман Айтжанның асынан тараған жұрттың аузындағы әңгіме сол Шоңбайдың екі аты болды. Бәйгеден Торыалаяғы бірінші боп, Ақбозды екінші боп келді. Екеуі де қаңғып, қара үзіп келді.

	Ысты, сіргелінің не-не жақсы мен жайсаңы талаптанып, қолға түсіре алмай қойған қос жүйріктің ақбозына төренің төлеңгітінен шыққан жобалқы Біркімбай жатты да жабысты дегенге кім сенеді. Шоңбай оны кісімсімей жүре тыңдағанымен, араға баласы кірісіп, қояр да қоймай қыңқылдап, өлердей жалынып, кейде керіс шығарып жүріп, ат құмар, атақ құмар әкені көндімге келтіреді.

	Шоңбайдың баласы Гүлнашқа көптеген көз тігуші еді. Бірақ бір әйелді өлтіріп, екінші әйел алғанына да үш жылдың жүзі толған кәртамыс Асылбек біреудің маңдайға ұстаған жалғыз қызы қатын үстіне келе қояр дейсің бе деп сөз салуға жүрексініп жүргенде түлен түртіп Бірекеңнің өзі ұрынады.

	Бірекең әрине көне кетті. Тіпті, оның өзінің ойындағысы да Гүлнашты ұзату еді. Немесе мыңғырған байдың бір қыздық сәйгүлігін малға жығып аларлық қауқар бар ма Біркімбайда! Ауызтамырлыққа ат берер ме Шоңбай!

	– Шоңбайдай байдың жалғыз ұлына қимаған қызды кімге қиямыз. Шаңқан бозын жетектетсін де, күйеу бала боп келсін! – деді Бірекең араға жүрген Мүсірәліге.

	Жарыста Торыалаяқтан қалса да, көкпар мен салымда қырғын қылып жүрген ақбоз айғырын қимаған Шоңбай «осы бір қыл құйрықтан басқаның керегі жоқ» деп қарысып отырып алған Біркімбайға ыза боп, ерегісіп, «мамадайырдың қызын бәйге атына баспа бас алғызатын» болды. Біркімбай оған да көнді. Бірақ кейін құда түсісіп, бетке ұн жағызып, базына-дырду күшейгенде Шоңбайдың әуелгі ашуы тарқап, пейілі кеңейді. Бірекең мені үйлендіргенде қалың малының көбін шіріп жатқан бай құдасынан алып өтеді.

	Гүлнаш алғашқыда Асылбекке бармаймын деп бұлқынып бақты. Отыздағы адамды, өзінен он үш жас үлкен болғандықтан, шалға санады. Қияқ мұрты да, шоқша сақалы да Асылбектің әдемі ақ сұр бетін кәрімсітіп көрсетті. (Ол кезде ысты, сіргелінің жігіттері «орны көктұқылданып кетеді» деп, сақал-мұртын қырынбаушы еді).

	Бірақ әке-шеше мен ағайын-андының талқысына шыдамай, жас қыз ақырында көз жасына жалынып, көніп қалды. Тек, ел құмға құлап, құда түсірер алдында, Гүлнаш Асылбекке: «Менен үміті болса, әйелін қоя беріп, басын аршып алсын. Қатын үстіне бара алмаймын» деп сәлем айтты.

	Асылбек бұрын да менсінбей жүрген мондыбас әйелін ақпан-тоқпанның үскірігінде төркініне апартып салды.

	Сонымен, отызында бозбала боп, қайта жасарған Асылбек көш жөнекей шалғайдан торуылдап жүріп, қалыңдығымен тоқайласып тынады.

	Кейінірек Мүсірәліден есіттім, бұрынғыдай емес, сол сапарда Гүлнаштың көзіне Асылбек әзірейілдей көрінбейді. Кәртамыстығын танытатын шоқша сақалы болмаса, мүсінінде басқа мін жоқ та еді. Орта бойлы, шалқақ кеуде күйеу ат үстінде әдемі көрінеді. Дом боп жараған торы дөнені де сауырынан төңкеріліп, дөңгеленіп, үстіндегі шабандозбен бітім-пішімі ұласып кеткендей бір түрлі жанды жарастық туғызады. Бос тартылған күміс құйысқаны сартылдап, жалтылдап; күміс нақышты ер-тұрманы да, барқытпен әдіптеген түйежүн шекпені де, құндыз бөркі де бай баласын қасындағылардан қастерлеп, бөлектеп тұрады.

	Асылбек қалыңдығымен алғашында сыпайы амандасты да қойды. Көпшіліктің көзінше жампаңдаса қоюды қолайсыз көрді. Бірақ үзеңгі қағыса келе, недәуір тілдесіп қалды.

	– Ақжалдың бүйрегі біздің елге бұрады екен, – дейді ол қалыңдығына әзілдеп, – екінші жолы алып қашса сақ болыңыз.

	– Бүйрегі сіздің елге бұрғанмен, байлауын басқа елден тауып жүрмесін, – дейді Гүлнаш та әзілге орай.

	Ойнап айтылса да, бұл ишарат күйеудің шымбайына батып кетеді. Оның ақ сұр беті сазара қалады. Дауысына болмашы діріл бітеді.

	– Байлауын басқа елден тапса, желісін қиып әкелеміз де, – дейді Асылбек сыздана қалғанын жасыра алмай.

	Гүлнаш жауап қайырмайды. «Аузыңа әзілі жоқтың қолында тоқпағы бар» деген мақал есіне түсті ме, қайдам, әйтеуір, асқақ күйеуден суына бастағандай болды.

	Араға кіріскен Мүсірәлі дәнекерлікке жарамай қалды.

	Гүлнаш көпке қайта оралғанда жүгі ауыр түйелер титықтап, бұйдасын тартыншақтап, бақырып, қиралаңдап қалған еді. Түс ауа Құрсайдың жағасына қондық. Бірақ жолдыбайлардың келуін күте алмадық; ұйқыдан қалжыраған әйелдеріміз де үй тігуге шамасы келмей, көрінген жүкті жастанып, қисая-қисая кетті. Дариға мен Гүлнаш та киім-кешегімен жантайып, көз шырымын алмақ болды.

	Таң бозамығымен үдере көшкен жолдыбайлар да бесін кезінде Құрсайға құлап еді. Әрқайсысы әр жерде тырайып жатқан біздің мамадайырларды көреді. Шәйкүл бәйбіше: «Әй, анау ұйықтамай көшетін тыраштардың түрін қара!» деп сықылықтап күледі.

	Сонымен, не керек, Жолдыбайларды ерулікке шақыра алмай қалдық. Түн қатып үдерудің де желігі басылды. Ендігі жерде асығып-аптықпай, жылыстап отырып, көктеменің жаймашуақ бір күнінде Қаратаудың етегіне де жеттік. Мен көлікті біраз шалдырып, белін суытып ап, құмда қалған жаппамды әкелуге кері қайттым...

	– Ал, Ақбоз не болды?

	– Шоңбай қарашада Ақбозы мен Торыалаяғын Үсіктаста тұратын бір жекжатсымақ жатағына бағуға тастап кеткен-ді. Құда түскендегі уағда бойынша, ел жайлауға келісімен Ақбоз Біркімбайдың қолына тиешек еді. Қыс бойы ынты-дерті Ақбозда болған Бірекең Қаратаудың төбесін көрген күні тұғыжым торысына мініп, «Үсіктас қайдасың?!» деп тартып кетті. Сенімділік үшін Шоңбай баласын ертіп жіберді.

	Бірекең Үсіктасқа құдасының ауылынан аттанып еді. Әлденеден жүрегі лүпілдей берген соң, ішінен бозқасқа құдайы айтады. Осыдан аяулы Ақбоз аман-есен қолына тисе, жаз шығып мал семірсе, бір нән ісек сойып, көрші-қолаңды қызылға жығуға ниет қылып аттанады.

	– Бұл қай жылдары болып жүр? – деп сұрады Елеусіз. Шіркімбай ойланып қалды.

	– Қай жылдары дейсіз бе? Сенің Ақбозға мініп шабатының қай жылы еді, қарағым Қараш?

	Қараш иығын қозғады.

	– Жаңылып қаппын...

	Қараш бала кезінде Ақбозға мініп шапқанын өз аузымен айтқысы келмегеніне қарағанда, бұнда бір гәп бар секілді. Сол түйін шешілсе, Ақбоздың мұнарлы оқиғасы айдан анық болар еді. Мүмкін осының бәрі бір-ақ штрихқа сыятын нәрсе шығар. Онда журналист Досов өнімсіз істі қазбалап қайтеді?

	Елеусіздің көңіліне осы алуан күдіктер ұялап, жанын жабықтыра түседі. Инемен құдық қазғандай, өмір-жасым өксіп, босқа әуреленемін бе деп қорқады. Дүниеде өз басыңнан кешірмеген нәрсеге қалам ұрудан қиын не бар? Қаратаудың теріскейіне тұңғыш рет келген Елеусіз Досов қобалжығанда, қиналғанда балалық шағында осы жерді, осы елді, арқыраған Ақбоз атты, бұлғақтаған қыз Гүлнашты бір көріп қалмағанын арман етеді. Бірақ Елеусіз туып-өскен Сарысудың өңірінде де осы тамырлас оқиғалар болған. Бұндай жәйттер Қазақстанның қай түкпірінен болса да ұшырасуы бек мүмкін. Сондықтан қаны сорғалап тұрған айғақтың жетпеген жерінде ноғайбайымен толықтырып, дамытып әкетермін деп күдікті көңілге жұбаныш табады. Жалпақ жұрттың бойына айықпас дерттей сіңген құмарлықтарды жинақтап, қорытып бере алмаса, Досовтың жазуда несі бар? Гүлнаш ішін бермесе бермей-ақ қойсын; Елеусіз ең әуелі дәуір шындығын біліп алғысы келеді. Сыр шындықтан туады деп шамалайды.

	Осы себеппен ол өткен күндердің куәсіндей кәрі, кәртамыстардың дәмді-дәмсіз кеңестерін құлағына құя беруден жалықпайды. Білерін біліп алып, кәдеге асарын кейін екшегісі келеді.

	Шіркімбай жалғыз ағаштың түбінен ызалап аққан бастырыңқы бұлақтан атын суарып алды. Жалы төгілген шобыры белі күжірейіп, құрақтан бас алмай күрт-күрт жұлып, тізгінінен тартқанға болмай қарысып қалды. Ылауының аужайын анық танығасын:

	– Жамалдатқыр жирен: «жеткен жерім осы!» деп тұр. Біраз шалдырып алмасақ, жолда болдырып қалады, – деді.

	Жігіттер де аттарын отқа қойып, өздері жалғыз ағаштың көлеңкесіне отырды. Шоқ қамыстың ара-арасынан шегірткелер дамылсыз шырылдайды. Шалшық басында қасқалдақтар бірін бірі қуып, шық-шық етіп ойнайды.

	Осы бұлақтың суына бала кезімізде шомпылдатып шомылушы едік. Кісі қарап тұрмаса, бұлақ екеш бұлақ та көміліп қалады екен ғой, – деді Шіркімбай.

	– Тапшы бұлақтың тандыры тез тартылады-дағы, – деп Елеусіз ойының арғы жағын ірікті.

	– Жоқ, күпірлік айтпаңыз. Ілгеріде бұның суын тоғандап, Көзтаңбалының жатақтары мөлтек егін егетін. Күтімі болмағасын жердің астына кеткен ғой, жарықтық...

	Елеусіз де, Қараш та күлді.

	Елеусіз бұл жақтың шөлейті егінге қол емес екенін, трактор кібіртіксіз айналып шығарлық қойнаулардың ілуде бір кездесетінін айтты. Асылы, бұл жер – мыңғыртып мал өсіре беретін жер ғой деген еді.

	Шіркімбай «күпірлік айтпаңыздан» танып:

	– Ойбай-ау, теріскейдің самалды өңіріне пәлен жыл бойына мақта еккізіп, еңбегімізді еш еткендер болды ғой. Мынау теріскейдің шегірткесін шырылдатқан ыстық күнгейдің мақтасының тамырына жылулық та жеткізе алмайды. Бекерден бекер құйқалы адырларды аяусыз айғыздап, рәсуа қылдық қой, – деп өршелене түсті.

	Досов сары дәптеріне: «Жер байлығын тани білейік» деген ірі жазу түсірді.

	Ілгеріде Қаратаудың терістік сілем-сілемінде бастауларды, көздерді, бұлақтарды аршып, әр жыраның қиясына жырғыштап егін салып күнелткен жатақтардың күні келгенде бас құрап, Бозтөбе секілді рабат поселкеден баян табуы бейтаныс Елеусіздің көз алдынан елестеп өткендей болды. Сонда мынау құлазып жатқан жалғыз ағаш сияқты Сарыжайлаулардың шырайын немен келтіруге болады? Зиялы екі жігіт елегзіп отырған бұлақ басында қозы-лақтар маңырап, құлындар шұрқырап, малшы қауым тірліктің тамырын тартып жатса, жер жарастығы сол емес пе?

	Екінің біріне, егіздің сыңарына аян жәйларды қомақтап қозғау үшін Елеусізге керегі бір-ақ нәрсе. Ол – адам тағдыры. Оны көрсетпей көтерген мәселем – құмға сіңген сумен тең деп ойлайды Елеусіз. Қарапайым журналистің кімге ақыл айтарлық қауқары бар? Қайта, өз басы жиналыс атаулыдан қаға беріс қалмай, үлкеннің де, кішінің де өсиетін құлағына құйып алып жүрген жоқ па?

	Елеусіздің есіне және Гүлнаш түсті. Қазынасы бар жерге қазық қаққан геологтай, қайта айналып соға беретінін сезеді. Сондықтан Гүлнашқа қатысты Шіркімбай сөзін тамамдатпақ болып:

	– Сонымен, Шіреке, Бірекең Ақбозды алып келді ме? – деп сұрап еді. Шірекең:

	– Алып келерін алып келді-ау. Бірақ бұл екі арада талай ікімәттар болды, – деп бір қойды.

	– Нендей «ікімәттар»?

	Шіркімбай шырқауда бұлдыраған әлденені көңілмен шолғандай, қиырға көзін тігіп, бір қырындап отырды. Бұнысы – ұшып-қонуды сүймейтін дегдар әңгімешінің салты еді. Және тыңдаушыларға жасаған ишараты да болатын. Сөз бағып қалған Елеусіз «құлағымыз сізде» дегендей ілтипат көрсетті.

	Шіркімбай үзілген кеңесін жалғады.

	– Мен құмнан жаппамды көшіріп келген соң, тұзымыз ада боп қап, құдамыздың ауылына бардым.

	Барсам, алты ай бойы қыстаққа қамалып іші пысып қалған жатақтар келіп, жапыр-жұпыр қауышып жатыр екен. «Байлардан сүр жейміз» деп сілекейі шұбырып, сіңірі сыртылдап келген кедей-кепшікті Шоңбай ауылының үлкен-кішісі бірдей шүйіркелесе қабыл алды. Қыдырмалар қағанағы қарқ, сағанағы сарқ боп, жампаңдасып, бауырмал бейілде.

	Жылқы етінің исін аңқытып, тәбәт қоздырып, шымырлап қайнаған қара қазан жанында дәулетті ағайын мен жарлы ағайындар көшпелі ел былтыр күзде құмға қарай ойысып кеткелі бергі көрген-білген жәйттерінен неше ықылым кеңестер шертісіп отырды. Өткен-кеткенді еске алғанда жамырап көңілдене келушілер де, ішінара жыларманға келіп қамығушылар да болды. Қысыр әңгіме қыза түсті. Бірде өрт жаланған дауылдай гуледі. Бірде күздің желіндей ызыңдады. Лаулап басылып, қайта тұтанып жатты.

	Ет желініп, сорпа-су ішіліп, жұрт тарқасарда бөгде кеңестер тиылып, тіршіліктің қамы ғана сөз болды да, дүмділер есендік сұрай келген жарлы-жақыбайдың мойнына түрлі-түрлі шаруашылықтың міндетін жүктей бастады. Әсіресе ертеңгі ақ егіс, көк егіс жайын қазбалап, пісенде етіп қоюды мақұл көреді.

	Жатақтардың пысықтары ортақтық мөлшеріне, сауындық, сойымдық мал санына таласып, табан ақы, маңдай терін бұлдады. Ал, Момын-мондыбайлары:

	«Бәйекем ақымды жер дейсің бе» деп айтылмашқа көне кетті.

	Күллі ысты, сіргеліге «жомарт» атағы жайылған Шоңбайдың ақ ордасына түсушілердің отағасы Бек еді. Ия, ия, осы Қараштың әкесі. Ол кезде Қараштың жарбиған бала кезі...

	Сол күні сен, байдың малайының тазы жұғады деп, қолыңа су құйдырмай, қиғылықты салған болатынсың. Есіңде ме, Қараш?

	– Есімде жоқ...

	– Есіңде болмаса, сол жолы сен әкеңнің артына міңгесіп келгесің. Бекең қыста бір шаруасымен құмға барғанда Шоңбайдың үйіне қонып отырып, бір тайдың майын сұрайды. Жылап жүріп көрген жалғыз ұлынан атқа міңгесе-міңгесе ығыр болғанын жасырмай, қиыла қолқалайды. Бірақ әккі Шоңбай жағдай айтады. Пәлен, пәштуан дейді. Біркімбайдың қызын айттырғалы жылқының кеміп қалғанын тілге тиек етеді.

	Қойшы, сонымен, Бекеңнің дәулетті ағайыннан көңілі қалып қайтады.

	Көңілі қалатын да реті бар еді. Шоңбайдың қыруар олжа түсірген, ақырында, бір қызды баспа бас алғызғалы отырған Ақбоз аты құлын күнінде осы Бекеңнің қолынан шыққан-ды. Соның әммасын ұмытып, бір малдың майын қимай қасарысқанына қынжылмағанда неге қынжылады?

	Содан бері Шоңбайға өкпесі қара қазандай Бекең дау-шарын алдына сала келген екен. Тым-ақ сызданып отырды.

	Бекті жұрт «Нығыз би» деп атасушы еді. «Нығыз би» десе дегендей де еді. Отырған жерін ойып түсетіндей ырғалып, шірене береді. Денесі жұп-жұмыр, беті дөп-дөңгелек; тұла бойы, шымшып тіккен қаптай, тырсиып тұр. Жылтыраған қоңыр-қошқыл жүзінде жаратылысына шексіз ризалықтың белгісі жатқан тәрізді.

	Жолдыбайларға алыстан қосылатын жиырма үй Жылкелдінің еті тірісі осы Нығыз би. Ең қуатты дегені де сол. Мінерлік аты, көжеге қатық боларлық ұсақ тұяғы бар. Бірақ көшермендік көлігі жоқ. Сондықтан жазда ғана киіз үй тігіп, суық түсе тамда қыстап қалатын да.

	Әрбір пысықсымған шіңкілдектің міндетін істейтін бір иісалмасы болатыны белгілі. Бектің де атқа мініп «Нығыз би» атанып жүргені көбінесе үйелмелі-сүйелмелі екі інісінің арқасы. Ыбырайы осы Шоңбайдың жылқысын бағады. Оның тапқан-таянғаны Бектікі. Ал, Төлені жалғыз өзі жер жыртып, тұқым сеуіп, егін орып, о да бар өмірін ағасының үй ішін асырауға сарп етеді.

	Ыбырайдың алашақ еңбек ақысына, ауыс-түйіс болған астықтың өтеміне қарай Бек пен Шоңбайдың қарым-қатынасы әр кезде әр түрлі бола беруші еді. Бастары қосылған сұқбат-мәжілістері де бірде тәтті, бірде ащы болатын. Жалбаңдап әкесінің қасынан қалмайтын бала бұны сезетін-сезбейтінін кім білсін. Әйтеуір, сол жолы он жасар бала атысқан суық қабақтардан жасқанып, жыпылықтап, қыпылдап отырған тәрізді еді.

	Алғашқыда баяғыдан мысалдар, өнеге-өрнектер келтіре, алыстан орағыта сөйлеген сөздердің түйінін, шыны керек қой, өз басым түсінген жоқпын. Шайкүл бәйбішенің сары мейіздей сақтаған жал-жаясы желініп болған соң айқындала бастады.

	– «Тұлпар түбін табар» деген бұрынғылар, Шоқа! – деді бір уақытта сызданған Бек. – Мені қойыңызшы, Арыстағы нағашыларым қысып барады. Тайлы-таяғымен жазғасалым келеміз деп жатыр. Сіздің Ақбозды Біркімбайға бермек болғаныңызды естігенде Біләл боғын пышақтап, шала бүлініпті. Ел мен ел ұстасып, әңгіме насырға шауып жүрмесін!..

	Шойындай қара Шоңбайдың кескіні онан сайын қарая түскендей болды. О да суырылып сөйлеп кетті:

	– «Сауда сақал сипасқанша» деген мақал қалған бұрынғылардан, Бәке! О баста айтпап па едім, ескертпеп пе едім. «Түбінде жүйрік шықса өкінбе» дегенім қайда? Ыңыршағы айналып, көзі іріңдеген, қыршаңқы құлынның бодауына тыңқиған семіз құнажын сиыр, арқардай-арқардай он саулық бергенімде жүрегі жарылып, жымың-жымың еткен кім еді? Біздің тұяқтан тараған тұқым өнімтал екенін білесің. Қазіргі күн көрісің сол он тұяқтың тұқымы емес пе? Ал, сатып-сауынғаның қаншама? Егер сенің нағашың тұлпардың түбін жоқтаса, біз атадан ауысқан адал малымыздың өнім-өсімін жоқтамай тұрамыз ба? Жолдыбай да бір қауым елміз деп отыр. Жолдыбайдың қатындары да ұл тапқанбыз деп жүр. Әңгіме насырға шапса, озбырсынған нағашыңның әуселесін көреміз-дағы, қайтеміз!.. Онан да, орынсыз тызақтамай, бұл сөзді басуға тырыс! – деді. Ауыл адамдарынан Садуақас, Мүсірәлілер бар еді. Бәрі де отағасының аузынан шыққанын құптап, қоқиланады. Әсіресе Мүсірәлісі:

	– Бәсе, баяғыда өтіп кеткен нәрсені жаңғырту жөнге келер ме екен? Келмес, болмас! – деп басын шайқап қояды.

	Күні бойғы салғыласудың себептерін енді-енді ғана түсіне бастадым. Пәленің бәрі Ақбоз аттан шыққан екен. Төбе шашым тік тұрғандай болды.

	Бек тұнжырап, тымсырайып қалды. Бұнысын уәжден жығылудың, татуласуға бейімделудің белгісіне жорыдым. Бірақ кейін білсем, сол бір сәтте өткен істер

	Бекеңнің есіне түсіп, басына неше түрлі ой оралған екен.

	1919 жылдың қысында мал жұтап, жазында егін шықпай, қысаңшылық болғанын сіздер, кітаптан болмаса, білмейсіздер. Бек сонау ит арасы қияндағы Арысқа барып, нағашы жұртынан екі-үш қап астық ап қайтып еді. Сол сапарында нағашысы Біләл: «Ашамайға отыруға жарап қалған жиеншарымыз Қаршығаның байғазысы; қолда барымыз осы болды» деп жүдеу қызыл құлынды жетектетіп жіберген еді.

	Жолай келе жатып, Бек Шоңбайдың үйіне қонды. Таңертең шай ішіп отырғанда шалшық судың жағасында шыбындап тұрған алқам-салқам көріксіз құлынға түрулі есіктен Шоңбайдың көзі түсті. Көзі түсті де, құлынның мән-жайын сұрай бастады. Бек бар істі баян қылды.

	Шоңбай құлынды екі-үш мәрте айналып шығып, тісін, құйымшағын ашып көрді. Тұяғын қарады. Тілерсегінен қағып, ұмасынан ұстап, сауырынан сипады.

	– Арабтың алмамойыны мен күнгейдің қарабайырынан туған текті құлын екен. Бабымен өсіріп, үйірге салайық. Маған сатып кет. Сенің жылқың жоқ, көтерем құлынды бағып қайтесің, – десін.

	Қаршығасына арналған құлынды сатуға Бек, әрине, қимайды. Және Шоңбайдан сұңғыланың алабөтен алабұртып, сұқтануына қарағанда, қызыл құлыннан күндердің күнінде ерен жүйрік шығарын да сезгендей болады. Бірақ сатқысы келмегенмен, жоқшылық шіркін діңкесін құртқан Бекең, бай ұсынған нарықтан тартына да алмайды. Бір қора малды айдап қайтқысы келеді де тұрады.

	Содан кейінгінің бәрі жаңағы Шоңбай айтқандай. Шоңбайдың семіз құнажын үстіне арқардай деңкиген он саулық айдатқаны да рас. «Нартәуекелмен желдіаяқтың құнын өтеп тұрмын, түбінде жүйрік шыға қалса, өкініп жүрме!» дегені де рас. Бектің бүгінгі азын-аулақ дәулетінің басы сол он тұяқтан құралғаны және де хақ... Бек мойындайды. Бірақ мойындай тұра, Ақбоздың сұраусыз кетіп бара жатқанына іші күйеді. Былтыр Айтжанның асында жүз елу ат қосылған ұлы шабыста Ақбоз екінші боп келгенде, сол екінші бәйгенің өзінде жеті қара, елу қой тиген жоқ па еді. Олай болса, құнажын сиыр мен он саулық Ақбоздың бір терлегенінің садақасы емес пе?» «Сауданың сақал сипасқанша» екені даусыз. Бірақ, Ақбоздай саңлақтың саудаға сыюы даулы емес пе?

	Жүйрік жұрттікі. Жұрттың беделін көтеретін жүйрікті бір адам билей алмайды; күллі ел билейді. Ендеше Шоңбайдың айтып отырғаны теріс. Мұны сұм қараның өзі де сезеді. Сезгендіктен де аяулы Ақбозды Біркімбайдың шолжаң қызының қалың малы үшін жаман төлеңгітке жетектетіп жібергелі отыр. Шоңбай береген болса, үйірге түспейтін атқа атын – Торыалаяқты неге бермейді құдасына? Жоқ, сырқынды бай істің түбірін түсініп отыр. Сондықтан да жаз шығып, жер аяғы босап, төркіні келмей тұрғанда Ақбозды құтты жеріне қондырып тынбақ. Елден елге өтіп кетсе, даушардың әлегі аз боларын да біледі.

	Бекең ішінен Шоңбайды қомағай қара төбетке, қасындағыларын төбеттің алдында құйрығын қысып тұратын қаншықтарға теңейді. «Қара тұмсығына ұрып, қаңсылатар ма еді!» дейді. Бірақ сыртынан сыздағаны болмаса, көзінше тілдерлік Нығыз бидің басында дәурен де жоқ еді. Өйткен күнде жуан Жолдыбайлар жүндей түтіп жіберуі сөзсіз еді.

	Сондықтан Бек насыбай атып, тырсиған терісін кішкене кеңейткендей боп, байсалды үнге көшті. Жайшылықтағы шіңкілдек дауысы қоңырлау шыққанда сабырлы айла да туа бастады. Ол:

	– Мен сөздің сырағысын айтып едім, Шоқа. Сіз шоқпарыңызды ала ұмтылдыңыз. Шоқпарда шындық жоқ. Бауырыңа кіріп отырған жатақ Жылкелдіні мұқатумен іс тынбайды. Құдай ақында, Біләлді сізден жақын да тұтынбаймын. Сау басым саудада қалып, екі елдің ортасындағы кергіге түскелі отырғаным батады жаныма. Әйтпесе, бәйге ат менің не теңім? Қабырғам қайысқасын келіп отырмын, – деген.

	Шоңбай болмашы жымиды. Ішінен: «Е, барысар жерің осы-ақ екен ғой!» десе керек. Қап-қара кескініне жіңішке сәуле ойнап шыққан еді. Енді о да насыбайын мол атып, тілімен астыңғы ерініне нығыздап, томпайтып жатып, шолжаңдаған сақау тілмен:

	– Шонда маған не қыл дейсің? – деп қойды.

	Бек мүлдем монтаны пішінге түсе қалды. Дауысында да алдаусыз кішілік, сынықтық бар.

	– Не қыл дейін, Шоқа. Бір пақырды нағашы жұртымның дау-далабасынан құтқарып ал. Басыма бостандық, құлағыма тыныштық әпер. Шаһар маңында заң-закон үйреніп, шетінен қағынған жандар еді. Әтірет әкелуден де тайынатын емес деседі. Әтіреті ме, мелисасы ма, күмпуі ме, әйтеуір, көк сүмбілі, жырық етектер сау ете қап жүрмесін деймін.

	Егер Бек бұл хабарды кейінге сақтамай, шүу дегеннен айтқанда, Шоңбайдың иланбауы бек мүмкін еді. Айлалы сөз шоқпары абайсыз, ұрымтал жерден сілтенгендіктен Шоңбай қапы қалды; қарау түсі қуқыл тартып, іші қалтырап кетті. Тулаған тарғыл үнмен:

	– Не дейт мынау?! – деп шошып түскен.

	Жұрт жым-жырт болды. Есік алдында екі иінінен дем алып, толықсып, ысылдаған сары самауырдың ауыр үні ғана тыныштықты бұзып тұрды.

	Бек түк сезбегенсіп, жерге қарайды.

	Мүсірәлі күдіктеніп тұрғанын жасырмай, Шоңбай мен Бекке кезек-кезек сынай қарайды. Екеуінің ішіне де кіріп шыққысы келеді.

	Нығыз би ешкіммен көз алыспай, жер шұқып отыр.

	Шоңбай қалың ойда.

	Шоңбайдың дүниеде ең қатты қорқатыны: отряд, милиция, ГПУ еді. 1918 жылы Колчактың бір топ солдаты (Шоңбайларша әтіреті) жүйрік атын жетелеп қашқан Шоңбайдың әкесі Шораны оққа ұшырған. Содан бері «әтірет» деген сөзді естісе Шоқаңның тұла бойы мұздап сала береді.

	Совет өкіметінің алғашқы жылдарында астық жинау, мал жинау жұмысында даланың құрық тимеген тарпаң байлары милициядан көп қысым көрді. Соның біреуі осы Шоңбай еді. Кейінгі жылдары милиция елге сирек шыққанмен және ұры-қарылардан басқаны айналдырмағанмен Шоңбай әлі де қатты сескенеді. Көк мауыт галифе шалбар киген, шаш қойған адам көрсе, шайтан көргендей шошиды.

	Ал, ГПУ-дің жалпы дақпыртынан қорқады. Онда істейтін қандай адамдар екенін, немен шұғылданатынын білмесе де, керек десеңіз, оның бір де бір қызметкерін өз көзімен көрмесе де, сахара шонжарларының үрейі ұшатыны көбінесе сол мекеме еді. Атын да ГПУ демей, «Күмпу» деп қызық қып айтады.(Шоңбайдың Қызылорда қызмет қылатын адвокат жиені былтыр жазда тынығуға келгенде: «түбінде» үш харыптен «сақ болыңдар» депті. Содан бері Шоңбайдың өте-мөте зәресі ұшары да сол «күмпу»).

	Бектің пұшайман лепесінен тоспаған суық, жат атаулар естігенде Шоңбай осындай себептермен шошып, жүнжіп қалды. Басқа жәйтте болса, бүкіл ғаламның қара бұлты басына төнсе де қарақожыр дидары шымырлап, сыр бермес еді. Бұл жолы Шоңбай, өзі жүрекшайлы боп қалған мылтықтылардың дүмпуін естігенде, шыдам қыла алмай, түсі құбылып, үні әнтек қалтырап кетті.

	Салмақсыз Нығыз биге салмақты Шоңбай ішінің ұңғыл-шұңғылын танытып қойды. Соған өзінің ызасы да келеді. Нығыз бидің ит терісін басына қаптап, қуып жіберейін десе, істің артынан тағы қорқады. Бұның Арыстағы нағашылары шетінен қағынған законшік екені рас. Қаракөл, Жылбұлақ болысынан қалаға барған арызгөйлер көбінесе Біләлді сағалайтынын Шоңбай талай естіген де. Азамат соғысында қазақтан солдатқа сұранып барушылардың біреуі Біләл екенін де Шоңбай білетін. Ана жылы елге отряд шыққанда Біләл басқарып жүрген. Шудың қалың қамысына жасырынған бандаларды ұстағандағы Біләлдің тапқырлығы, ерлігі осы аймаққа аңыз боп жайылған-ды. «Құралайды көзге ататын мерген екен!», «Дүрбісімен жеті қырдың астындағы қыбырлаған тышқанды көреді екен!» деген сөздер тараған.

	Сол лақапты ұмытты дейсіз бе, Шоңбай бағанағы ұр да жық ырайынан қайтып, лажсыз жуасыды. Сонда да, әлі де болса сыр алдырмауға тырысып:

	– Жәрайды, нағашыларың заңдасатын болса біздің де әтбекет жиеніміз бар. Өңшең шаштылар шарпысып, біреуі жеңер. Әзірге шай-пай ішіп, ішімізді жылыта тұрайық, – деді.

	Осы сөздерді айтқанда Шоңбай лекіте күлмек болып еді. Бірақ кеңкілдеп, жөнді күле алмады. Жарықшағы бар қара қобыздай қиқылдап, тез басылды.

	...Шай үстінде Шоңбай әлгіндегі ырғастың тігісін жатқызып, жаз жайлаудың жайына ауысып кетті. Жолдыбайлар биыл түгелімен Аютөбенің айналасын жайламақ екен. Жер иесі – Үшқаралармен келісіпті. Тоқты-торым өткізіп, ауыздарын майлайтын болған. Ал, өзінің ата жайлауы – Көсегенің көк жонынан шөп шапқызып, жылқысын түгелімен тау қыстататын ойын аңғартты.

	Шоңбай елде малдың көбейіп кеткенін дат қылды. Құмның еркегін он екі болыс елдің жарты миллион қойын жеп қойып, қалың жылқы қай-қайдағы сояуды кәшектейтін болғанын мұң қылып баяндайды. Жылдан жылға жердің тарылып келе жатқанын күрсіне айтып еді. Енді, далбаспен жатақ үшқаралардың өрісін жалдап алғанда, биылғы қату қыстан жүдеп шыққан жылқы шыбын-шіркейі аз, бетегелі белестерде тезірек есін жиып, шыр байлай ма дегені екен.

	Осындай жәйларын жария қылғанда, Бекті өзімсініп, ағайын тұтатынын әдейі танытып отырды.

	Бек те бөтен кеңеске бармай, «дұрыс қой», «әрине ғой» деп басын самарқау шұлғып, керегенің көгіне ауық-ауық шырт-шырт түкіріп қояды.

	Сөзінің соңында Шоңбай:

	– Қаршыға мырза жігіт боп қапты ғой. Сөзге де үйір екен. Адам болар баланың міңгесіп жүргені жараспас. Бір тай мінгізіп жіберейік. Мүсірәлі, сен мына кісілерді жолай жылқыға ертіп апарып, сүбди көктің қара тайын жетелетіп жібер, – деген.

	Шоңбай қара тайдың майын бере ме, жоқ, әлде басы бүтін берді ме, ол арасын ешкім анық білген жоқ.

	Сонымен, Ақбоздың дауы ақырамаш шешілмей қалды. Біркімбайға бергізбей тежету – қолдан келмесіне Бектің көзі жетіп кетті.

	Шіркімбай біраз үзіліс жасап алды да, сөзін жалғастырды.

	– Мен құдамыздікінен қайтып келгенде күн кешкіріп қалған еді. Ауа райы аяқ астынан бұзылып, іңірде қар басталды. Аузы көкке жаңа тиген мал қырылып қалатын болды.

	Таң аппақ атқанда қаңғалақтап Смағұл келген. Ол мал басы барлардың қыстақтарға адам шаптырып, қарекет қып жатқанын хабарлайды. Қамшысымен нұсқап-нұсқап, қатты-қатты сөйледі де, атын борбайлатып, боранның бозғылт тұманына сүңгіп кетті.

	– Әлгі сорлы да құрып кетті-ау. Бәйге ат біздің не теңіміз еді, – деп Дариға Ақбозды әкелуге кеткен байына сыртынан кейіді.

	Дариға қызымен ақылдасып, мені Шоқтастағы жатақтарға жөнелтетін болды.

	– Көзтаңбалыларға сәлем айт: егіздерімен үш-төрт қап арпа жеткізіп берсін де, сұраған қақын күн ашыла алсын! – деген.

	Өткен іс қой, несін жасырайын, бораннан жол тауып жүре алмай, шай қайнатым уақытта сүмірейіп қайтып келмесім бар ма.

	Өй, жеңгеміз де адуын еді-ау!

	– Осы тұрған жерді таба алмай, қарабасқыр! Енем сені де еркек деп туды-ау! – деп қамшымды жұлып алды.

	Содан жеңгеміз Шоқтасқа қызын жіберген. Гүлнаш сол сапарында Оралға іші жылып қалыпты-мыс деседі.

	– Ол қалайша? – деп сұрады Елеусіз. Шіркімбай көктемнің көк сабалақ боранында Гүлнаш қыздың көп бейнет шегіп, Шоқтасты әзер тапқанын айта келіп, тісқаққан әңгімешінің әдеті бойынша, оқиғаны өз көзімен көрген адамша баяндайды.

	– Содан, не керек, Гүлнаш өлдім-талдым дегенде Шоқтасты тапты. Астындағы Ақжалы қамыспен жапқан үйге басын тіреп, тұра қалды.

	Қаракүңгірт дәлізде үсті-басын қағынып жатқанда, есігі ашық бөлмеден басқан көріктің дауысын естіді. Көмірдің исі мүңк ете түсті.

	Ұста темір илеп жатыр екен. Шидем шалбар киіп, жалаңаш иығына киіктің терісінен жасаған жамылғы жамылған. Тоқпақпай қара балғамен отқа балқыған қызыл темірді гүрсілдетіп соғып жатыр.

	Оралдың бұлшық еттері түйінтектеліп, ойнап кетті. Іші аш арыстанның ішіндей қусырылып, қабырғалары көрінеді. Гүлнаш «Көкірегін жүн басқаны болмаса, зергердің денесі әдемі екен!» деп ойлайды.

	Гүлнашты көрік басып отырған Нұрша Оралдан бұрын байқады. Ол:

	– Ойбай-ау, мынау Гүлнаш па?! – деп атып тұра келгенде, жел кеулеп, гулеп тұрған көрігі семе қалды. Орал да ісін тастап, маңдайының терін сүртіп жатып:

	– Тіршілікте біздің қол босаған ба. Жерағаштың сынған тісін жамап жатыр едім, – деді.

	Орал бойжеткеннің борандатып жүрген шаруасын білмесе де:

	– Кәне, үйге жүріңіз, Гүлнаш! Бел шешіп отырып сөйлесейік, – деп қаракүңгірт дәліз арқылы өзінің отбасына алып барды.

	Оралдың шешесі Күләнда мен жас қарындасы Қарлығаш қонақ қызды жылы шыраймен қабыл алып, жалбақтап жатыр. Пешке де жусан салмай, сары майдай сақтаған ағаш кесінділерін салып еді, темір пеш сытырлап, тез қызып, гуілдей бастады. Пештің үстіне тастаған пияздың исі шығады.

	Гүлнаш Оралды бұрыннан білетін-ді. Бірақ құттыханасын көргені осы. Басқа жатақтардай емес, бұның үйі жап-жарық, тап-тұйнақтай екен. Терезесін көнмен қаптамай, әйнектеп қойыпты. Боран шерткенде сырт-сырт етеді.

	Төрден есікке шейін алашалар төселген. Екі-үш жерде, арқардың терісінен жасалған бөстек жатыр. Өзбекше, үйдің қабырғасына орнатылған текте төрт-бес сәтен көрпе, шыт көрпелер, құс жастықтар жинаулы тұр.

	Гүлнаштың ауылындағы баз бір әйелдер «Оралдың зергерлігі әдіра қалсын, үйі темір сасиды» деуші еді. Олар бұл сөзді ауыздарының шайпаулығынан айтады екен. Темір сасымай-ақ, мырсындай боп тұрғанын Гүлнаш енді өз көзімен көріп отыр. Мынау ақ боранда мыңғырған байлардың ауылдары әбіржіп, берекесі қашып жатқанда ұстаның құттыханасы ішіне кірсең шыққысыз, мұнтаздай боп, дүмбірлеп тұр.

	Оралдың шешесі мен қарындасы да бауырмал, аяулы жандар еді. Көлденең қонақтың іші-бауырына кіріп барады. Баяғыда, жеті аталарында бір жекжаттық болғанын айтып: «Өзіміздің бала екенсің» деп кәріқұлақ кейуана кішірейе елбектейді. Қарлығашы нән қауақта ашытылған арпаның мүсалласын ағаш кергенге құйып, сапырып жатыр. Быж-быж көпіршіген мүсалланың исі аңқып, мұрынды жарып барады.

	Күләнда қазан көтермек болады.

	– Әуре болмаңыз, шеше, – дейді Гүлнаш, – мен ізімше қайтамын.

	– Түтеп тұрған боранда қайда бармақсың, қарағым-ау? – дейді Күләнда таңырқап.

	– Дәм татып кетіңіз, Гүлнаш! – деп Орал да қиылады. Гүлнаш келген шаруасын айтып өтті: мезгілсіз соққан бораннан мал қырылғалы жатыр.

	Гүлнаш небары үш-төрт қап арпа қолқалап келіп отыр. Мынадай аласапыранда пішен жеткізіп беру қиын болар. Ал, бірақ, жаны ашыған ағайынның қаптап, қапшықтап, дән жеткізіп беруіне әбден болады.

	Гүлнаш осылайша, келген жұмысының тоқетерін нақтап-нақтап айтып шыққанда, шешесінің: «Сұрағанын күн ашыла алсын» дегенін қалдырып кетті. Белгісіз емеуріннен бой тартты, «Арпаның қақына саудаласпайтынымызды өздері де түсінер» деп ойлады.

	Орал түсінді. Екі сөзге келмей қалбақтап жатыр.

	– Арпа да, бидай да баршылық еді. Бірақ көлікке ұяттымыз. Жалғыз аттан басқа көлік бізде болмайды. Дегенмен, қарастырып көрейін...

	Орал қипақтап, тысқа шығуға ыңғайланды. Бағанадан бері үндемей, әлдененің аңысын аңдып отырған Нұрша:

	– Қой, болмас, қара табан жатақтарды ағайынға балап келіп қалған екен, Гүлнаштың меселі қайт болмасын. Берешек астығыңды менің екі өгізіммен апарып сал: жол да, жөн де сенікі, – деген.

	Нұршаның көзі күлімдеді.

	Гүлнаш ішінен: «Мына шіркіннің мұнысы несі?» деп күдіктеніп қалды.

	Бір-бір зереңнен мүсәлла ішкеннен кейін Орал:

	– Ендеше, апа, арқардың етінен қуырдақ қуырып жібере ғой. Гүлнаштың жеңсік асы шығар, – деп Нұршамен бірге тысқа шығып кетті.

	Орал қайта кіргенде:

	– Бәрі де даяр болды. Дәмнен кейін өзім апарысып саламын, – деген.

	Олар қуырдақ жей бастағанда сырттан біреу терезе қақты. Қарлығаш әйнектің буын жеңімен сүртіп, үңіліп қарады да:

	– Жетегінде ақбоз аты бар екі кісі түсіп жатыр, – деді. Сөйткенше болған жоқ, екі кісі дәлізге кіріп, үсті-басының қарын қаққандай болып жатты.

	Орал қолын сүртіп те үлгермей, дәлізге шығып еді.

	– Бә-ре-келде! – деп таңданған, сүйсінген даусы естілді.

	Кісілер ішке кіріп, сәлем бергенде Гүлнаш оқыс қысылып, аққұба өңі ду етіп, қызарып кетті. Көрнеу ұялып ыңғайсызданып қалды...

	Шіркімбай тағы да болмашы үзіліс жасап:

	– Келгіншілер кім деп ойлайсыздар? – деп сұрау қойды да, жауабын өзі жалғап кетті.

	Бұлар – Біркімбай мен Асылбек еді.

	Үсіктастан Ақбозды алып қайтқан бетінде боранға ұрынып, адасып жүріп-жүріп, аттарының жарамдылығы арқасында ғана Шоқтасты тапқан еді.

	– Жатақтың иті де үрмейді екен, – деп Асылбек астарлы әзілін қыстырып жіберді.

	Біркімбай күлкісін әзер тиып, жымың етті де, оң қабағын қағып қалды. Орал шамданды. Сөз ұтымын жібергісі келмей:

	– Байдың иті байламшыл. Ал, кедейдің иті үргеннен қапқанды жақсы көреді, – деп салды.

	Сөзден тосылған Асылбек: «Тісі шығайын деген екен кәнденнің. Қамшының сабымен езуін айырып жіберер ме еді!» деп ішінен кіжінді.

	Біркімбай Ақбозын бағып-қағып, күн ашылғанша Оралдікінде қалатын болды. Бәйге атты боранда алып келуге жүрегі дауаламады.

	Орал уәдесі бойынша, төрт қап дәнді екі өгізге теңдеп, Гүлнашты апарып салатын болды.

	– Көсегең көгерсін, қарағым. Мың жаса! – деп Біркімбай жарылқасынын жаудырып, батасын берді.

	Орал мен Гүлнаш ұбап-шұбап, шуласып, «ош-ош!» десіп, қарақыланданып, алыстап барады. Тамның ығынан қарап тұрған Асылбекке екеуі ат үстінен жуысып, аймаласқандай елестейді...

	Асылбектің іші әлем-жәлем болды. Қалыңдығын жас зергерден қызғанып, терісіне еті сыймай, тырсия қалды. Түртіп қалсаң жарылып кеткелі тұр. «Әттегене-ай!» – деді ол інісіне, – ешкімнен ұялмай-ақ, «Гүлнашты өзім апарып салам, Орал, сен әуре болмай-ақ қой» деуім керек екен ғой. «Жаманның ақылы түстен кейін келеді» деген осы-дағы!»

	Тықыршыған Асылбек шыдай алмады. Ақырында:

	– Жатақтың баласы борандатып жол жүріп көрген дейсіз бе? Адасып кетер. Ауылдың қарасы көрінгенше өзім апарысып салсам қайтеді, Біреке? – деген.

	– Е, бар! Зобалаңда ізет жүрмейді. Үйге кіргізіп салсаң да ықтиярың, – деді қайын атасы.

	Асылбек торы дөненінің босаған шапайылын шірене тартып қалғанда белі майысып, бауыры қусырылып кеткендей болды. Ол шыға бере құйындатып шауып кетті. Біркімбай: «Жігіт біткеннің көзі Гүлнашжанда. Бір сойқан шықпай тұрып, құтты жеріне қондырсам екен!» деп қалды.





IV


	Түс ауып, теріскейдің самалы соқты. Шырылдаған шегірткелер де саябыр тапты. Тек, қара бауыр, сары бауыр бұлдырықтар ғана ауық-ауық шендеп келіп, бұлақ басындағы адамдардан қайта ойысып кетеді. Бір тамшы суға зар болып, қияндап, құрыл қағады.

	Жүргіншілер жалғыз ағашты шегірткелерге, қасқалдақтарға, бұлдырықтарға қалдырып, атқа қонды.

	Шіркімбай шобырының тартпасын тартып жатып:

	– Тартпалығы екі елі көтеріліп қалыпты. Мынадай шүйгінге жайылған мал айға жетпей шайлап қалады ғой! – деп еді.

	Елеусіз осындай шұрайлы жайлаудың құлазып жатқан себебін сұрады. Жер көрші Шаға ауданының Киров атындағы колхозына қарайды екен. Колхозда «Бозтөбедегідей» мыңғырған түлік жоқ. Сондықтан бос жатыр. Мемлекетке салықты жалпы жер көлемі үшін төлейтін болғандықтан сыртқа жалдамақ ойы болғанымен, аз күнге ірге аударып көшіп келушілер табыла қоймайды. «Киров» тәрізді жері мол да малы аз колхоздарды совхозға айналдырып, мемлекеттен енші бөліп беру мәселесі шешілмей келе жатыр. Малы шағын колхоз өзіне қарасты жердің шөбін де түгел шауып ала алмайды. Түлігінің дені жылқы болғандықтан, қыс бойы қоқты тоғайлардан тебін теуіп, қолға қарамайтыны және бар.

	Шіркімбай кеңес шертуден тиылып қалды. Қырсау жиреннің күдіс жүрісінен шаршағаны көрініп тұр. Ат қақты болған Елеусіз де қаужамай, екі аяғын үзеңгіден шығарып, салақтатып келеді. Тек, бір орайда ғана, биік жонның жалындай бұйраланып ағып жатқан бұлақтың атын сұрап еді. Шіркімбай әріден таратып айтып кетті.

	– Бір ертегіде: «Қаратаудың қойнында, Қарасудың бойында Кендебай атты ер болған» деуші еді ғой. Сол Қарасуыңыз осы. Қамбар батырдың құмай тазы жүгірткен жері де осы маңай.

	Шіркімбай және де бір ертегі-аңыздардың басын шалып өтті. «Қаратаудың басынан көш келедіден» басталған талай жай Елеусіздің есіне түсті. Аспаннан аяғы салбырап түскен ешкім жоқ екені белгілі. Олай болса, Елеусіз бүгінгі Қаратауды паш еткенде, оның сонау кәрі тарихына бойламай қала алар ма? Ал, Қаратаудың кәрі тарихына бойласа, оны бүгінгі күннің тіршілігімен қалайша байланыстыра білер? Осы алуандас сұрақ Елеусіздің көңілінен шықпай қойды. Бозтөбеге қайта оралып келгенше «кешегі Қаратау мен бүгінгі Қаратау» деген төрт сөз құлағында шыңылдады да тұрды.





II бөлім





БІРІНШІ ТАРАУ





I


	Елеусіз кейде өзін геологтай сезінеді. Жер қатпарының қазынасын іздеуге шыққан геологтың апталар, айлар бойы босқа қаңғыратыны болады.

	Сөйтіп жүргенде, оны бір күні Қараш апасының бейітіне ертіп барды. Жас қабірдің басында екеуі біраз үнсіз тұрді. Екеуі екі түрлі ойға шомды.

	Қайтарда Қараш дәті шыдамай, көзіне жас алды. Елеусіз жұбатқан болды. Неге екені белгісіз, өзінің әке-шешесінің өлімін аянышты әңгіме етіп шертті. Содан келе-келе, Қараш та абайсыз шешіліп, Кәмиланың қарқаралы қыз кезіндегі бір оқиғаларды сөз қылды. Ол оқиғалар көбінесе Гүлнашқа байланысты болғандықтан Досов ерекше ілтипат қойған. Кейін Гүлнаштың өзімен де, Оралмен де, Шіркімбаймен де көп-көп әңгімелесіп, жаңа экономикалық саясат дәуіріндегі біраз шындықтың басын ашып алды.

	Сонымен, Елеусіз Досов көміліп қалған қазынаның үстінен түскен геологтай көзі тірі кейіпкерлерінің өткен күндерін үңги бастады. Адамның өмір тарихын әріден бері қарай да, беріден әрі қарай да зерттеуге болатынын осы жолы анық білді. Білгендіктен де теңіздей терең, сахарадай шексіз хикаяның ұшы-қиырына шыға алмаспын деп қауіп иледі...

	Мынадай картинаны көз алдыңызға келтіріңізші.

	Тау бөктерінде жалғыз үй көшіп барады. Тасымалмен көшкен қораш көш соңында жарау, жұмыр торыға мінген бай баласы келе жатыр. Ол қораш үйге кіріптар боп ілесіп келеді.

	– Гүлнаш, менің дөненіме мін, – дейді Асылбек. Ашулы Гүлнаш үн қатпайды.

	Осыдан апта бұрын қалыңдық ойнай келгенде «қол ұстатар», «білек сипатарлар» үшін шала шабылып қалған Асылбек Гүлнаштың менсінбегендей рай көрсетіп, шолжаңдап шығып бара жатқанына жыны кеп, шолпысын жұлып алған. Сол жерде екеуі ұрысып, жаман сөзге барысқан.

	Жеті түнде жолдасы Мүсірәліні оятып, аулына қайтқан Асылбекке адуын шешесі кейіп, дүнекүс қылған.

	«Енді саған Біркімбайдың қызынан аспандағы жұлдыз жуық» деген.

	Содан сағы сынған Асылбек бүгін Біркімбай үйінің көшін тосып, артынан ергіштеп, кешірім сұрағаны еді. Бірақ күшік күйеуше салпақтаған оған ызбарлы Гүлнаштың іші жыли қоймады.

	– Мінсеңші мынау дөненге, – дейді Асылбек атын Гүлнашқа көлденең тартып. – Мен-ақ жаяу жүрейін!

	– Мінбеймін! – деп өршеленеді Гүлнаш. – Көзіме көрінбе! Кет! Құры!

	– Қарағым-ау, – дейді Гүлнаштың шешесі Дариға күйеу баласына жаны ашып, – ауылыңа қайта ғой. Бұл бетпақтың ашуы ертең-ақ тарқайды...

	– Тарқамайды, ойбай, тарқамайды! – деп Гүлнаш сабаумен жерді тартып-тартып жібергенде шаң бұрқ ете қалады.

	– Тарқамаса, тарқам кетсін! Менің көзім тірі тұрғанда бұл қыз сенікі!

	Асылбек зорға ыржиып, жылы қоштасып, жырылып қала берді.

	Көш ұзап, ылдилап, сайға маңып кетті.

	Былай шыққан соң, күні бойы ләм-мим демей, мөлиіп келе жатқан Шіркімбай:

	Өзі міндадар боп тұрғанда торышасын маған бір мінгізсең етті, – деп мыңқ ете қалды.

	– Е, немене, сенің тақымың да қышыды ма? Ақбоздың әлегін аз көресің бе? – деп қарындасы бетінен алып тастады.

	Шіркімбай Гүлнаштың зекіп тастағанын көңіліне дық алып қалса да, қарсы жауап қатпай, көштің басын селкеулетіп тарта берді. Сол бетпен Құрттыға келгенде бір жылғаға көшті қондырды да, ымырт шапағы жамырай көлікті кері алып қайтты. Қалған ағайынмен бірге өзінің жаппасын көшіріп келмекке кетті.

	Бұл жерде екі-ақ күн аялдайтын болғандықтан және күн кешкіріп қалғандықтан Дариға үш қанат керегенің басын иіп, шайла тұрғыза салды да, қызына белінің желін үздіртіп, жатып қалды.

	Ертеңіне сәскеде: «Шайы құрғыр таусылып қалып еді, шекем шағып отыр» деп, еру отырған Бектің аулына қыдыра кетті. Көп ұзамай оралмақшы еді.

	Бірақ «от сұрай келген қатынның отыз ауыз сөзі бар» демекші, Дариға Бектің үйінде кідіріп қалды. Мақпал самауыр қойып, қазан асты. Оның абысын-ажындары:

	«Күйеуі жоқта неғып түтіндетіп жатыр екен?» – деп, балаларын жұмсасты. Баланың аузында сөз тұрар ма?

	Ойын үстінде Қарашқа айтып қойды. Қараш келіп, шешесіне айтты. Мақпал ернін шығарып: «Адыра қал-ау!» деп шаптықты.

	Қара қазан екі иінінен дем алып, бүлкілдеп, асылып-төгіле бастағанда Мақпалдың абысын-ажындары түк сезбегенсіп, біртіндеп келе бастады. Жаңа ғана балалар тасып жеткізген күндестік қырбағайлығы дем арасында ұмыт болғандай, әйелдер бірте-бірте, гу-гу кеңесіп кетті.

	Қыз Кәмила ғана әңгімеге араласпай, қол машинасын тырсылдатып, бірдеңе тігіп отыр.

	Далада ойнап жүрген Қараш үйге келіп:

	– Апа, анау қырқада бір әйелді үш атты қуып, сабап жүр, – деді.

	Әңгіменің қызығына батқан қатындар елең қылмады, Қараш тысқа шығып кетіп, әлден уақытта қайта оралды. Бұл жолы қасындағы балалары бірге кірген. Балалар жарыса, аптыға сөйлеп, шулап кетті.

	– Ойбай, өлтіретін болды. Әйелдің үсті-басы алба-жұлба. Жұлқына қашып, ылдиға құлады.

	Қатындардың лаулаған сөзі су сепкен өрттей басылды. Шайлада қызы жападан-жалғыз қалғаны есіне түсіп, Дариға орнынан атып тұрды.

	Ол сүріне-қабына тысқа шыққанда зіңгіттей-зіңгіттей үшеумен жалғыз өзі жаяу арпалысып, бұлғақтап, қашқалақтап жүрген қызын таныды. Қуғыншы – Асылбек, Мүсірәлі және бір шой қарасы бар.

	Дариғаның қолына үзікке сүйеулі тұрған сырық ілінді. Ол:

	– Ойбай-ай, жүзқаралар-ай, бұл қай қорлығың еді! – деп аттыларға тұра ұмтылды. Оқыс дауыс жарықшақтанып жаман естілді.

	Аттылар кіді бұрылып, қырқаға қарай қайқайып шыға берді.

	Гүлнаш шешесін құшақтай алды. Көкірегі дірілдеп, иығы селкілдеп, қалш-қалш етіп тұрды да ентігі басыла өксіп-өксіп жылады. Үсті-басы ебіл-себіл болған. Денесі көкала қойдай. Аққұба өңі өрттен шыққандай, әлем-тапырық.

	– Құлыным-ау, порымың не боп кеткен! – деп Дариға да жылап жіберді.

	Дариғаның күйеуі көктемде Үсіктастан борандатып алып қайтқан Ақбозын жаз бойы суытып, Қызыл кендегі тойға алып кеткен болатын. Бұл ауылдың селтетерлері де сонда кеткен екен. Қатындар жау тисе қайрат қылатын еркек жоқта осының өзіне шүкіршілік қыл деп жұбатты.

	Гүлнаш болған оқиғаны үзіп-жұлып айтып шықты.

	– Апам неғып кешікті деп елегізіп отырсам, Асылбектің Қоңыраттардағы сүмелек апасы сыпың етіп кіріп келді. «От ала кеп ем» дейді. Қолында шоқ салатын сымпылбайы да жоқ. Жансыз екенін сезіп, ішім суып сала берді. Кетісімен бері қарай зыттым кеп. Қырқаның үстіне шыққанда артымнан үш атты құйындатып қуып жетті. Үшеуі жабылып, өңгеріп әкетпек болды. Жүгіре-жүгіре өкпем аузыма тығылып қалды. Айқайлайын десем, даусым шықпайды. Жердің қиясы жақсы болды. Бұлтарып, құтылып кете бердім. Қолым мен тісім тиген жерін шиедей қылдым шіркіндердің...

	– Ойпырмай, қызың қасқыр екен! – десіп әйелдер шулап жатыр. – Өзіміз болсақ, көз жасына жалынудан басқа амал қыла алар ма едік? Бұзау көкпарды тақымына қысып кететін перілер емес пе өңкей?!

	У-шу басыла бастағанда:

	– Қайта шапқан жау жаман. Біздікіне қона кетіңдер, – деді Мақпал.

	– Адыра қалсын! – Дариға ернін шығарды. – Жалғыз қызға шамасы келмеген сіргелілер, қасында қара дәу тұрғанда, қайтып оралуға әддіне қарасын.

	– Сонда да сақ бол. Андушы алмай қоймайды. Бұл сөзден көңіліне қауіп кіре бастаған Дариға:

	– Көз байланғанша шырақтың үйі де келіп қалар, – деді.





II


	Қатындардың даң-мұңы басыла бергенде Ақбозды жетегіне алып Смағұл жетіп келген. Біркімбай атқа шабатын баласын жылан шағып ап, сасқалақтаған соң Бек қаршадай Қарашын мінгізбекші болыпты. Белгіге қамшысын беріп жіберіпті. Ұшына қорғасын құйған, бұзау тіс қамшыны Бектің үй-іші жыға таныды.

	Смағұл пісіп тұрған дәмге қарамай жүрмек болды. Асылбектің қылығын естігенде жеті атасынан бері қарай сыбап алды:

	– Қорықпаңдар, қайтып соға алмайды. Соқса, жеңеше, өзің қайрат қыл: Бірекеңнің қосауызын жұмса! – деген.

	Дариға бел алып, айбат шегіп тұр.

	Мақпал машықтанып жаттықпаған Қарашым желді-аяқтан жығылып қала ма деп қобалжыған. Бірақ өзі тіленіп тұрған баланың шылауына оралғы болғысы келмей, «жамандыққа жорымайыншы» деп қойды. Қараш жарбиып, Ақбозға қонғанда:

	– Айналайын, жолың болсын. Қайберен қырық шілтен шылауыңда жүрсін, – деді.

	Қатын-қалаш жапырлап қарап тұр. Ернін сылп еткізіп, таң көрісіп жатқандары да бар. Ақ көйлегі дүрілдеген Кәмила атқа мінген інісінің үстінен бауырсақ шашқанда, Ақбоз танауы желбіреп, шапшып түсті.

	Алдыңғы екі аяғын қыбыр-жыбыр еткізіп, шабыс тілеп тұр.

	Ақбоздан бүгін қамау тер алынатын болғандықтан баланың тақымы үйрене берсін деп Біркімбай әдейі беріп жіберген. Ауылдан шыға бере, Смағұл, Қараш қатар түзеп, шоқыта жөнелді. Былай ұзаңқырап, жайпауытқа ілігіп, аттың бүйірі қызар шақта көсілтіп жырысып кетті.

	Бұлар, қанша шақырым жер шалғаны есептеулі емес, үдеу шабыспен екінді кезінде Қызылкенге жетті. Тігілген үйде есеп жоқ секілді. Құмырсқадай құжынаған адам. Қара-құра да көп-ақ. Қызыл сеңгірдің басында жаңа соққан боз мұнара – шартақ екен, Қараш танып келеді.

	Мезгілді шамалап, тосып тұрған Беркімбайлар келген бетте Ақбозды бір қабырғасы құлап қалған ескі сарайға кіргізді де, жел кеулемес үшін ашық жеріне көрпешелер тұтып қойды.

	Ескі сарайдың іші күйіп тұрған. Көрпешелер тұтқасын мүлдем қапырық болып кетті. Ер-тоқымы сыпырылған Ақбоз ауыздықтан көбік шашып, алқынып, барып-келіп тұр. «Өкпем күйіп бара жатыр» дегендей, жанарлы көзімен бапкеріне жаутаңдай қарайды. Иі қатты Біркімбай аты солығын баса алмай, бойра-бойра терге шомылған сайын рақатқа батып тұр.

	Біркімбайдың үзеңгі жолдасы Бек те осы көрініске риза секілді. Ол Ақбоздың қабырғасына құлағын тосып, терін татып көрді де:

	– Көкірегінің сырылы таза. Бірақ терінің дәмі кермектеу. Бір-екі күндік суыты жетпеген бе, қалай, – деді. Бұл Ақбоздан гөрі бапкердің өзіне арналған күдік, сенімсіздік еді. Біркімбай шамданды.

	– Атасы арғымақ, енесі қарабайыр бұдан тым қоңылтақтықты көтермес болар. Жолдыбайлар Ақбозды суытқанда жүнін жығамыз деп күшін үзіп алатын да, тартуға келгенде басының кекжеңдеп қалатыны сондықтан болатын. Осы жолы Торыалаяқтың әуселесін көреміз, – деген.

	Бек Біркімбаймен сөз таластырмай, ыңғайына көше салды. Тек:

	– Ылайымда айтқаның келсін. Бірақ сақ болғын. Азынап тұрған айғыр үйірлігін тастап қоймасын, – деген.

	Ақбоз солығын басып терін үккенде қайта ерттеп, жалпоштап, далаға шығарды. Тер жеп шираған жүйрік жұтынып, сергек, сейдін басып шыға келді.

	Бұл шақта басқа да бәйге аттары серуен құрып, желпініп, желдеп жүрген. Бәрін де, жаңа түскен келіншектей, жалпоштап, тұмшалап қойған; – көз тимесін, тіл өтпесін дегендері. Жетектеп суытушы балалары да көз-қарақтан қашқақтап, аулақ жүр.

	Біркімбай, Бек бастаған шоғыр сәйгүліктердің ешқайсысына жуықтай алмады. Әсіресе бұлардың бажайлығысы келетіні: Келіншектаудан келген қоңыраттың Шаңтимесі, Әулиеатадан келген ыстының қайысаяғы. Иіні келсе, Шоңбай құдасының Торыалаяғының да сауырын сипап өтпекші.

	Ат көрушілер әрлі-берлі ауытқып жүріп, Шаңтиместі айналып шыққанда:

	– Танауы шелектей екен, – деді Бек.

	– Омырауы аяққаптай екен, – деді Смағұл. Біркімбай мұрнын шүйірді.

	– Тәйірі, «Шаңтимес» деген дақпыртынан қорқып жүрсем, күлді-бадам бір нәрсе ғой.

	Біркімбай басы етшең Құланқараның да қырып кетер пішіні жоқ екенін айтқан.

	Біркімбай бірдеңе білсе, задында, қаракерден, шұбардан, шабдардан, жиреннен жүйрік шықпайды. Шын жүйрік тобылғы торыдан, алқаракөктен шығады. Ақбоз да құлынында мұздай қаракөктің өзі еді. Кейін тарлан ашты.

	Әрі айтқанда, бері айтқанда Біркімбайдың хауіп илейтіні – баз-баяғы Шоңбайдың Торыалаяғы және де Арыстан келген ыстының қаракөк Қайысаяғы. Соңғы атты алыстан барлаған. Басында қырым ет жоқ сияқты. Аяғы ботаның тірсегіндей бұралып жатыр. Соған қарағанда, қырғынды Қайысаяқтан тосуға болады.

	Біркімбайлар қайта беттеп келе жатқанда Торыалаяқты жетектеген бала қарсы ұшырасты. Кіді қайырылса аты су кешетін болғандықтан жалтартпаған еді. Біркімбай:

	– Жалпошың ауып кетіпті ғой, – деді де Торыалаяқтың сауырын ашып кеп қалды.

	– Тиме деймін! – деп бала шаж-бұж етті.

	Бейне бір жалпоштың астында тұрған ырысын түсі суық адамдар сыпырып әкеткендей, баланың көңілі әлем-жәлем болды. Ол Шоңбайға келіп, болған істі баяндап өтті. Шоңбай шамданып, ашуланып, шала бүлінді.

	– Қап, мына мамадайырлардың көзінің еті өсейін деген екен! Атымның жамылғысын ашып!.. Әкеңнің аузын... Қап, сені ме, бәлем! Қызыңа қатыныңды қосарлап тартып алмасам, Шоңбай атым құрысын!..

	Сәтсіз шабуылдан өкініш жеп, ат сабылтып келген Асылбек, Мүсірәлілер есік жақта өзара күңкілдесті...





III


	Шаңқай түсте, жадылаған екі түйемен Мақпал, Кәмила, Дариға, Гүлнаштар келді. Асылбектің шабуылынан кейін Дариға үйінде байыз тауып отыра алмай «өрттен қорықсаң – өзенге бардың» керімен келген.

	Олар келіп қалған соң үлкендер түгелімен Бек түскен үйге көшті де, Біркімбай түскен үй қатын-қалаш, бала-шағаның бәсіресіне тиді.

	Ауыз жүзінде той деп жария етілгені болмаса, жиынның барлық үрдіс-салтанаты асша өтіп жатты. Той қылушы Сәтібектің желеуі – баласының шілдеханадан шығуы болған. Ал, шындығында, осыдан үш жыл бұрын дүние салған әкесі Мәтібекке берген асы еді.

	Осындай сыбыс-сыпсыңды құлағы шалған белсенді Алтын тіс асты тарқатамын деп ауданға шауып кеткенін естіген жұртқа шамалы қобалжу да кірген-ді.

	Дегенмен, думанның аты думан. Үлкенді-кішілі, жігіт-желеңді көпшілік көңілі ауған ермегімен айналысып жатты. Біреулер домбыра шертісіп, өлең айтысты. Біреулер күресіп, күш сынасты. Енді біреулер шеткі үйде карта ойнасты.

	Қараш «құмарпаздардың» атын естігені болмаса, түсін торып көрмеген. Сондықтан карташылардың қасында айналшықтап, кетпей тұр.

	Құмарпаздардан Қараштың танитыны – Мүсірәлі, Асылбек, Оралдар. Қалған үшеуі Сарысу бойындағы алшын тамадан келген атақты ойыншылар десті.

	Ойнаушы алты-ақ адам болғанымен, анталаушысы көп. Иін тіресе қоршалап тұрған әуесқой-әулекілерден қорғалақтаған құмарпаздар шалғақ қағып, қисайып, картасын жиегінен шым-шымдап ашып, сығырая қарайды.

	Мүсірәлі мен Орал оңбай ұтылып отыр. Мүсірәлінің көзінің алды іріңдеп, Оралдың өңі қуқыл тартқан. Мал ашуы оңай емес, өзіне кезек келген бір мезетте Орал қалған-құтқан тиын-тебенін банкке үйіп-төгіп сала салды. Үстіне ағайыны Нұршадан бес сом пұл алып қосты.

	Бұл жолы Оралдың қолы жүрді. Жұрттың бәрі шетінен жапырлап түсіп жатты. Асылбек қарғаның тұзына ұрып, 20 сомға күйгенде сұп-сұр боп кетті. Содан карта екінші қайта айналғанда ең түкпірде отырған Мүсірәлі:

	– Ұрдым бәңкеңе! – деп поднос тола қопырсыған қағаз ақшаны басып қалды.

	– Кепілі не? – деді Орал қыбыжықтап. Мүсірәлі қалтасын қағып, барын шығарды.

	– 11 сом 80 тиын екен. Осыныңа ойнай ғой, – деді Орал.

	– Жоқ, бәңкеңе ұрамын!

	– Кепілі не?

	– Белдеудегі атымды ер-тұрманымен тіктім. Қамшысы мә! – деп Мүсірәлі қамшысын ақшаның үстіне тастады.

	– Парлағанда көкшолағың 25 сом дейік. Шоқпытың 3 сом, қамшың 20 тиын болсын. Сонда бас-аяғы 30 сомға тәуекел қыласың, – деді Орал.

	– Жоқ... бәңкеңе толайым ұрамын!

	– Кепілін көрсет дедім ғой!

	– Қатынымды тіктім! – деді Мүсірәлі өршеленіп.

	– Аузы сасық қатының кімге дәрі? Қызықтаушылар қырыла күлді...

	Сары Мүсірәлі долығып, қызыл-күреңденіп кетті.

	Ол Асылбекке шаншыла қарап:

	– Сүйегіңде намыс бар ма? Сал мынаның бодауын!

	Ұтылсам, қатынымды сен-ақ күң қыл, – деген.

	– Көнің қанша? – деп сұрады Асылбек сұрланып:

	– 157 сом.

	– Ендеше, мынаның ішінде 175 сом пұл жатыр, – деп Асылбек қайыс әмиянын подностың шетіне қойды. – Жауапкерің мен!

	Орал қолы дірілдеп, Мүсірәліге карта берді.

	Мүсірәлі түйенің балтасын ашып тастап үстіне екі карта тартқызды. Қолы күйіп қалардай, аузымен үрлеп, шалқая сығырайып, шым-шымдап ашып көрді де, сәл ойланып тұрып:

	– Ізден! – деді.

	Оралдың қолындағысы қарғаның алтылығы еді. Үстіне ондық шықты. Ол не ғыларын білмей, сазарып көп отырды. Жұрттың бәрі тымсырайып, төзіммен тосты. Ақырында, он алтыға тұрып қала алмай, тағы бір карта ашты да: «Күйдім!» деп қап-қара боп кетті.

	Мүсірәлінің де қолы дірілдеп, подносты алдына қарай тартқанда, Орал оның картасын ашып, он алтыға тұрып қалғанын көрді. Өкініштен іші әлем-жәлем боп кеткен Орал картаны парт-пұрт, пәре-пәре айырып, далаға шығып жүре берді.

	Артынан ілесе шыққан Нұрша:

	– Осы «жиырма бірі» түскірге жолама деп қақсағаным қашан! – деп ұрсып жатты.

	– Кәззаптардың қолын сындырғалы ерегіспен килігіп едім. Онымды құдай қос көрмеді. Ендігәрі картаны желкемнің шұқыры көрсін! – деді Орал.

	Бұл кезде үйдегі әулекілер: «Сауға, сауға!» десіп, Мүсірәліні ортаға алғыштап жатқан.

	Мүсірәлі қолым қайтып кетеді деп, соқыр тиын да шашау шығармай, пұлдың бәрін тақымдап, көрпенің астына басып алды.

	Бұған наразы болған сауғашылар өзара күжілдесті.

	– Құдды өзі түстес сары балтаға ұрды!

	– Карта – қолы арамға шығады да!

	– Қой, несібесі бар да, сабаздың!

	– Дүниенің ақшасын ұтты-ау!

	– Әлі сүт көп, көмір аз!

	– Орал әукелектеп кетті ғой!

	– Ол ысқаяқта қаншама қауқар бар дейсің. Шыр мыналарда ғой!

	– Олай деме. Өнерлінің іші майлы. Шонжар жұтайды, зергер жұтамайды.

	Қараш көрген-білгенін әкесіне кеп айтқанда, әкесі ұрысты. Бұдан былай құмарпаздардың қасына жуыма деп пысықтап қойды.

	Кешке оқшау шетте Шоңбай, Асылбек, Мүсірәлілер той қылушы Сәтібекті іштеріне алып, күңк-күңк сөйлесіп отырды. Ай қорғалап туатын мезгіл еді. Жер ошақтардан бұрала шалқып, лапыл ұрған жалындар алақаудан-аламыш жарық беріп, айқара байластырған аттарды, қыбырлаған адамдарды көрсетіп тұрды.

	Ай туғанда қотанда «құнти» ойыны басталып кетті. Қымызға мас боп желіккен, елеуреген адамдар кез келгеннің бөркін жұлып ап, аспанға лақтырысады. Бөрік жапалақтап жерге түсерде жұрт жаппай ұмтылып, жапырылып құлап жатады. Бірін-бірі басып, жаншып, таптап, өлген-тірілгеніне қарамайды. Олжаны қолы жеткен әкететін болған соң, әркім-ақ алып қашуға тырысып, көпшілік дүрлігіп, ұйтқып, қақтығысып, соқтығысып, сүрініп-қабынып жатыр. Күлкі де, ыңқыл да естіледі. Осы күнгі регби ойынына ұқсайтын сол опыр-топырдың қалың ортасында Мүсірәлі, Асылбектер жүр. Нұрша мен Орал да сонда жүрген. Асылбек сусары бөркінен айрылып, бодауы үшін біреудің ақ қалпағын беліне қыстырып алыпты. Онысын Орал жұлып ап, аспанға лақтырып жіберді. Жұрт қалпаққа қарай лап қойғанда, Асылбек:

	– Мәжнүнбісің ей! – деп Оралды қос қолдап итеріп қалды.

	Бағанадан бері, біреу-міреу қағып кете ме деп, бойын бағып, шеттеп тұрған Қараш осы екеуінің бітпейтін бір кикілжіңі барын сезінді.

	Ай қалықтап көтеріліп, өлке бойын қылаң мұнар басқан. Қараш «жұрттың ендігі ермегі не болар екен?» дегендей, жан-жағына қарайлайды. Бұл кезде ай шарбы бұлттарға кіріп-шығып, зырылдап бара жатты. Сол бетімен зыр жүгіре берсе аспан жиегіне әудемде-ақ барып қалатындай көрінеді. Қараштың естіген ертегі-аңызы бойынша, әуел баста ай сұлуға ғашық екен дейді.

	«Жеткен жеріңде аласың» деп ай қаша жөнеліпті, күн қуа жөнеліпті. Содан бері дүниенің төрт бұрышын шыр айналып, бірін-бірі қуып келеді-міс.

	Бала алыстағы айға қарап, қиялмен балқып тұрғанда жақыннан гармонь дауысы естілді. Тапылдап жүгіре басып келгенде үй іші сығылысқан адамды көрді. Сақалы сапсиған Біркімбай:

	– Міне, мырзаның өзі де келді. Бері шық, әкеңнің оң тізесін басып отыр, – деп болмашы жылысып, Бек пен екі арасынан орын берді.

	Гармонь тартқан Орал еді. Күндізгі ұтылыстың, өкініш-реніштің бәрі ұмыт болғандай, сауықшыл шабытын танытады. Гармонның қанатын қаусырмалатып, иіп-қайырып, қоңыр сарынға басады.

	Орал гармонь үнін құйқылжытып, сорғалатып, аңыратып-аңыратып алды да, өзі қосылып кетті. Әлтайдың толқындаған, сазды әніне басты.

	Әнші алғашқы лебізін осы отырған игі жұртқа арнап, мерекемен құттықтап өтті. Содан бірте-бірте әркімнің есімін атап, жыршылық кәдесін жасады. Әсіресе Бекең мен Қарашты марапаттағанда, әр сөзін нәштеп, ұйқасын қайтармалап, гармонын ырғап отырып алды.

	Оралдың бұнда келуінде астар болатұғын. Біркімбайдың үзеңгі жолдасына жыр айтса, Кәмилаға ілесіп Гүлнаштың келмей тұрмайтынын біледі. Әрі көлденең ғайбаттан да қағыс қалады. Жырда жазық жоқ, көкейкестісін өлең тілімен, гармонь әуенімен жеткізеді.

	«Әу?» деген жерге қазақтың үйіріле кететіні қандай жақсы. Әне-міне дегенше ән шыққан үйді жұрт қоршап алды. Әлі жеткендер иықтап ішке кіріп, жамбастап жантая түсісті. Әлі жетпегендер сыртта қалды. Әсіресе қатын-қалаш, қыз-қырқындар сығылысып, жапсардың, босағаның саңылауынан сығалап тұр.

	Кәмила мен Гүлнаштар да үйге кіре алмай қалды. Қастарында шешелері. Дәл жыршының тұсынан туырлықты түріп, керегенің көгінен қарап отыр.

	Бұны көргесін Орал мүлдем жайнап кетті. Ол Әлтай әнінің әуеніне өз нақышын қосып, жанынан өлең шығарып, жаңа серпінмен сілтеді. Жаңағы марапат лебізінен танып, жастықтың шыншыл сөзіне көшті. Өз көңілінің ынтызарын ишарат сырындай шерте бастағанда ән әуені де құлпырып кетті. Орал ән ырғағымен бірге ырғалып, малдас құрған күйінде дөңгеленіп, төрден есікке шейін барып қалады. Әуеннің екінші толқынымен бірге есіктен төрге қарай қайта жылжиды. Тыстан тыңдаушылар үйді қапсырмалап, сықырлатып, аударып тастай жаздады. Жапсардан сығалап тұрған кемиек кемпір: «Қабырғамызды қаусатар мына шіркіндер!» – деп қиралаңдап шетке шыға берді.

	Жұрт үйді жығатын болған соң туырлықты түгел сыпырып, үзікке шейін түріп тастады.

	Үйдің іші-тысы бірдей кеңігендей, жұрт емін-еркін желпініп, тынышталғанда Оралдың:

	«Көзіңнен айналайын жалтаңдаған», – деп бозбастықпен өлеусіреуін іші ұнатпаған Біркімбай Бекке бұрылып:

	– Хиссадан шертсе қайтеді, – деді.

	Кемиек кемпірге де саңылау тиген екен. Ол іргеден мыжырайып:

	– Бәсе, өлдім де талдым деп сарната бермей, құлағымыздың құрышы қанатын салихалы сөз айтсын да! – деп қойды.

	Отағасылардың қалауы бойынша, Орал жыр айтатын болды.

	Ол жыршылардың үрдісі бойынша, «ананы айтсам бола ма, мынаны айтсам бола ма?» демей, осы сәтте көңілі қалап тұрған «Қозы Көрпеш – Баян Сұлу» дастанын шертіп кетті. Ақсақалдар ұната қоймағанмен, жасаңдаулары елтіп қалған соң, «бұны таста, басқаға көш» дей алмады.

	Орал ығытты, ұтымды жерінде қас-қабағын ойнатып, маңдайын қыртыстандырып, тақиясын қимылдатып, жұртты күлкіге қарық қылды. Әсіресе қарабайырды құбылған үнмен де, қыңырайған кескінмен де құбыжық қып көрсеткен. Бұнысы Баян сұлудай қарқаралы қызын бір желдіаяқ жылқы үшін қор етіп жүрген Біркімбайды көрнеу көзге түрткені еді. Сайқымазақ ишаратын көңілі жүйріктер кәміл түсінді. Қодарды да жыршы оңдырмай келемеждеп, Асылбекке деген қыжыл-кегін үйіп-төгіп салды.

	Шеткі үйде «құмарды» қайта бастап, салғыласып жатқан Асылбектер бұдан түк сезген жоқ.

	Түн ортасына тақалғанда Смағұл есіктен саусағын шошайтып, Қарашты шақырып әкетті. Ұйқы буып отырған бала тәлтіреңдеп әрең шықты.

	– Жел жақтағы биенің иісін сезіп құтырып тұр, – деді ол. – Үйірлігін тастатып алма. Оқыранса, шабына су шаш. Мен барып, кішкене жыр тыңдайын. Ішім пысып кетті.

	Ай сүттей жарық. Ақбоз су бүріккен құрақ жоңышқаны күрт-күрт шайнап тұр.

	Ың-жыңнан шыққан бала оңашада мамырлап, балбырай бастады. Ол Ақбоздың ер-тоқымын жастанып, көзінің шырымын алғысы келді. Жантайғанда жылқы терінің, жоңышқаның иісін сезінді.

	...Ақбоз оқыранғандай болады. Бірақ бала манаурап, ұйқылы-ояу қалпын бұза алмайды. Сөйтіп жатқанда Смағұлдың ащы дауысы шақ ете қалды.

	Қараш селк етіп, орыннан тұрса, Смағұл айғырдың шабына су шашып жатыр.

	– Сорымыз қайнап қала жаздады, – дейді ол ентігін баса алмай, – тірі жанға тісіңнен шығарма!

	Сентябрьдің недәуір ұзарып қалған түні ауып, таң қылаңы біліне бастағанда Оралдың дастаны аяқталып еді. Тоңазыған адамдар тез бытырады.

	Гүлнаш пен Кәмила шешелерін жатын үйіне апарып салып, өздері шапандарын бүркеніп, сеңгірді айналып кетті. Олар қайтып оралып келе жатқанда алдынан біреу бүгжеңдеп шыға келді.

	– Көтек! – деді Гүлнаш.

	Орал оның білегінен ұстай алды.

	– Шолпыңның сылдырынан таныдым!

	Осы уақытта Мақпалдың самбырлаған дауысы құлаққа шалынды: «Әлгі екеуі қайда құрып кетті-әй?..»

	– Ой-бай, кетейік! – деп жан-жағына алақтаған Кәмила «біз мұнда!» дегендей дыбыс беріп, жөтелгенсіп, үйге қарай жылжыды.

	Гүлнаш тоңған адамдай, дірдектеп кетті. Ол:

	– Сіргелінің қылығын естіген шығарсың, тыныш ұйықтаудан қалдық, – деген.

	Орал асығып-аптығып, уәделі мезгілін пісенде ғып жатты. Қалш-қалш етіп тұрған қыздың салқын саусағының ұшынан қысып, ынтыға қоштасты.

	Былай шыққан соң, артында бұқпалап тосып тұрған жолдасы Нұрша:

	– Сенің арманың жоқ қой, Орал. Жаман айтпай жақсы жоқ, осыдан Гүлнашқа қосыла алмасаң да, менен сен бақыттысың. Әкем сорлы сүймеген шүйке басқа үйлендіріп, менің бағымды байлады. Тіпті, қасына жатқым да келмейді, – деді.

	Орал үндеген жоқ. Жан жолдасын не деп жұбатарын білмеген.





IV


	Қызыл жалау көтерген даяшы сәскеде тойханадан

	«Атшабар-атшабар!»деп шыға келді. Соның алдында ғана аудан орталығынан қайтып оралған Алтын тіс даяшыға дауыстап, доңайбат шекті.

	Алтын тіс аудандық мекемеден бір жапырақ қағаз әкеліпті. Қағазда: «Ас – ескіліктің салты. Дереу тоқтатылсын» деген. Бірақ оған Сәтібек қыңбады.

	– Шілдеханамның шырқын бұза алмаймын. Той өткесін көресісін көрем! – деген.

	Сонымен, даяшының азаны шыққанда етек-жеңі мол жұрт шартаққа қарай лек-легімен ағыла бастады.

	Тек осы кезде ғана шеткі үйдегі карта ойыны доғарылған. Асылбек, Мүсірәлілер тәлтірек қағып, есеңгіреп, сыртқа шықты. Екеуінің де көзі іріңдеген.

	– Олжалымысыңдар? – деп сұрады Орал ат үстінен.

	– Сақалды қолдан беріп, сымпиып шықтық, – деді Мүсірәлі есінеп. Асылбек ұнатпай қалды.

	Орал атын борбайлатып бара жатып:

	– Тәйірі, бай баласының шотын шабушының несі құраушы еді, – деп қарқ-қарқ күлді. «Шоқ-шоқ» деп көріне мазақтап барады.

	– Қап, шартық немені атынан аударып ап, ішке тепкілегенде сауап болатын еді, – деп Асылбек шаптықты.

	Осы сәтте анадай жерден Алтын тіс те өтіп бара жатқан. Шаптығып тұрған Асылбек шұғыл жуасып:

	– Сасық шекпені саудырлап қызыл көз пәле қайтып кеп қалыпты ғой, – деп қойды.

	Біркімбай астындағы ақжалын Смағұлға беріп түп тартуға соны жіберді. Өзі сыншы, өзі бапкер бола тұрып Біркімбай арынды атпен қорықпай шауып көрген пенде емес-ті.

	Смағұл Қарашты қатарға алып, өзгелерден озып кетті де, түпкі тартуға шейін шоқырықтатып барып, терін үктіріп, қайта ерттеп, артынан келген жүз қаралы аттың ең шетінен тізіп жіберді. Және даяшының «қайт-қайт!» дегеніне болмай, біразға дейін жандайшаптап, Қарашты пысықтап жіберді: «Қасыңдағы балалардан сақ болмасаң, жығып кетеді. Ағытқанда арқанға шырмалып қалма. Тартушылардың қарасын көргенше тізгініңді тұқыртып, атыңның басына сүйеніп отыр. Ал, бірақ та Торыалаяқты ұзатып алма. Жел жағыңды берме; атың шаң жұтады. Артыңа көп қарайлама; атыңның белі талады. Дөңеске қарай тік шаппай, қиялап шап. Шаңқанның көзін сүртіп отыр. Тұяғы ақ жылқы тасырқағыш келеді. Тастаққа ұрынбай шап. Көлденең кісі ұрынса, жалтартып кет...»

	Қараш шаңқан боздың үстінде қалшиып, басын изеп барады. Шаңқан да қырым еті жоқ қағілез басын әсем шұлғып, жітілікке жаралған қамыс құлағын тігіп, қайшылайды. Ашыққан арыстандай сауырлығы сүмиіп, алшақ кеудесіне сүйене текірек қағып, серпінді шабытты танытып-ақ бара жатыр.

	Толарсағын дәкемен таңып тастаған Торыалаяқ та желдей жеңілдігін аңғартып, ботатірсегі бұраңдап, аяғын дестелеп, сергек, сейдін басады. Шағын тұлғасымен шалқыған шабыс тілеп, ауық-ауық жер сүзіп, елегізіп пысқырады.

	«Жығылғырдың жотасы тұп-тұтас екен ғой!» – деп ойлайды жырылып қалып бара жатқан Смағұл. – Тек Бірекеңнің «суытуын асқындырып жіберген» дегені расқа шыққай да! Сонысынан бір рауа болғай да!

	Тіптен тартуға келген көтермешілер белгіге қызыл жалау тігіп қойған бір қыраттан аса алмай, ошарылды.

	Тайлы-таяқтылар, биеге, түйеге мінгескен қатын-қалаш, бала-шағалар шартақ түбінде құжынайды. Мақпал, Кәмила, Дариға, Гүлнаштар күн шыжып кеткен соң жадылы екі түйені сеңгірдің басына шөгеріп, көлеңкесінде отырды. Сабада сусыны мол оларға келгіштеушілер көбейіп жатыр.

	Шартақ түбі мен түп тараудың екі арасы 15 шақырымдай жер еді. Өзге жұрт сол екі аралықта, әр жерде алақауданып, шоғырланып тұрды. Шаруақорлар аттарын шідерлеп отқа қойып, жантайып-жантайып жатты. Олжадан иегі қыжынағандар құмалақ ашып, балгерлікпен әуреленді. Ошақтылар бір жерде, қоңыраттар бір жерде, ыстылар бір жерде алқа қотан отырып ап, балгерлікке долбарлықты қосып, гуілдесіп, гүжілдесті. Қара-құрасы көп топ – іргелі ел, сіргелі тобы. Ортасында – шойындай шотпақ қара – Шоңбай. Азғантай шоғырмен келген Біркімбайлар – шеткеріліп, тауықтың шөжесіндей шүпірлеп. Үйме-жүйме.

	Асылбектің ат ойнатқанын естігелі бері Біркімбай құдасымен жүз көріскен жоқ-ты. Намысқа бекінген ол қазір де әдейі оқшау бөлек отыр.

	Үлкендердің аңдысуымен ісі жоқ бозбастар сартылдап жүгіріп, бірін-бірі қуып; «тоңқайма» ойнап, иықтан секірісіп, «әуеде не бар?» ойнап, арқаласып, белдесе күресіп, шірене алақан шертісіп, жоқтан желік, бардан ермек туғызып жатты. Екі иінін жұлып жеп, сылтау іздеп құтырынған жігіт-жыртың дүрмегінде Асылбек, Мүсірәлі, Оралдар да ымы-жымы бір адамдай аралас-құралас жайраңдап жүр.

	Бұлар бүйтіп жүре берсін, енді бәйге аттарынан гәп шертейік.

	Әлде оның қажеті жоқ па? Қажеті жоқ десеңіз, екі-үш бетті аудара салыңыз. Ал, өзіміз хикаяда бұдан былай атшабыс кездеспейтін болғандықтан аттап өтуге қимаймыз. Күндердің күнінде бір кәдеге асып қалмасын кім біледі.

	Құйрық, жалын сүзіп тастаған жүйріктер жұтынып, екі иінін жұлып жеп, арқанда тұрмай ауыздық шайнап, арпалысып бара жатты. Мәрелі жерге жеткізбей, арқан қиып, қашып кете ме деп қауіп илеп, қыпылдаған даяшылар еңкейген баланы көрсе қамшымен шыпыртып өтеді. Жылаған балалар да бар.

	Олар ұзақ жүрді. Түс ауып кетті. Балалар «енді қашан?!» деп тыпыршудан да тиылды. Содан бір уақытта, Қоғалы Сарыөзектен өте бергенде арқан сыпырылды. Бұл – даяшылардың «Беттеріңнен жарылқасын!» дегені еді.

	Тісқаққан, әккі балалар кілт бұрылып, тасырлатып шаба жөнелгенде Ақбоз орғып-орғып кетті. Қапылыста Қараш ұшып кете жаздады.

	Ақбоз бет түзеп, қатарынан оқтай атылып шықты. Арындап, ауыздық шайнап, тізгінімен алысып, қарысқан Қарашқа ырық бермей, езуінің жырылғанын елемей, алдыңғы дүрмекті қуып жетті.

	Қараш ызғытып бара жатқан Торыалаяқты, Қайыс-аяқ – Көкқасқаны, Шаңтиместі, Құланқараны танып, жел жағына шыға берді. Олардың алдына бір түсіп алса, Ақбоздың құйрық тістескен түсірден тежеу бермей, бекерге барлығатынын байыптаған Қараш қымқа қиғаш қанаттасып, бапкерінің есебі бойынша сілтеп келеді. Содан біраз уақыт өткенде аттар үздік-создық боп, селкеу беріп, түйдек-түйдекке бөлінді. Манағы алға шығып болғандар бұрынғыдан да ұзай түсіп, ұмар-жұмар келе жатыр. Олардың артында шаңдатып, ұбап-шұбаған балаларда есеп жоқ.

	Жолда кесе-көлденең түсіп жатқан түйетайлы биік өр бар еді. Соған жеткенде Торыалаяқ пен Шаңқан қанаттасып, жер бауырлап, құлағын қайшылап, егесіп, суырылып шықты. Әсіресе, қайта-қайта жер сүзіп, екпінмен етпеттей ұшып келе жатқан жатаған торы биік өрге қарай тура шауып кетті. Қараш атын бір езулеп, қияға салып, қиғаштап бара жатып көз тастағанда, Торыалаяқ дөңес басына құйымшағы сүмпиіп, мықшыңдап шатқаяқтап шыққан секілденді.

	Қараш дөңді жырыла, жырақ қиып өтті. Ылдиға құлағанда Торыалаяқ оқ бойы ұзап кеткенін көрді.

	Қараш Торыалаяқтан қара үзіп қалғысы келмей, атының басын ағытты. Бір-екі рет қамшы да ұрып қалды.

	Адымы ұзын Шаңқан өзінің де қуып жеткісі келетінін танытып, өршелене қарыштап кетті. Жайшылықта алқам-салқам, ірі жылқы кішірейіп, жіңішкеріп, созылып, көсіліп кетті. Гулеген желден Қараштың көзі парлап, бірауық, жер шыр айналып бара жатқандай сезілді.

	Қараш күшпен есін жинай, орамалымен көзін сүрткенде Торыалаяқтың деңгейіне таянды. Байқайды, торыда бұрынғы сілтес жоқ. Төрт аяғымен түйдектеп, дестелеп тастамай, тапырықтай бастапты. Қалың терге түсіп, сауыры қоңырланыпты. Қараш үзеңгі қағысардай қатарласып, басып оза берді де қатты айқайлап: «Бәлем, саған осы керек!» деді. Торының үстіндегі бала ызасы өткен Қарашты қамшымен тартып жіберді. Қамшы Қараштың мойнын осып, тіліп кетті. Қараш шоққа күйгендей ыршып түсіп, алақанымен баса қойды...

	Түпте тұрған көтермешілер екінді кезінде шалғайдағы шаңды көріп, аттарының тартпасын мықтап тартып, тықыршып тұрған. Смағұл да қақпанбел ақ жалды көлденеңдетіп, ойқастатып тұр еді. Шаң құйыны жақындағанда Шаңқаның маңғыл маңдайы жарқ ете қалды. Смағұлдың тұла бойы шымырлап, көзінен жас шығып кетті. Ол: «Жеті күлше құдайы!» деді. «Боз қасқа құдайы!» деуге шаруасы шағын болғандықтан аузы бармады.

	Смағұл ақжалды шаужайлап, баурына шапаттап, шиыршық аттырып тұрғанда қыратқа қарай жеке қаңғып шыққан Ақбоздың соңында ұмар-жұмар ұйлығып келе жатқан Торыалаяқты, Қайысаяқты, Құланқараны таныды.

	Ақбоздың ең бір шабытты сәті екен. Ақжал тартуға жарамай қалды. Ақбоз қуғын көрген ақбөкендей желбезегі желбіреп, танауы жыбырлап, дестелей сілтеп, қайқайып шығып кетті.

	Смағұл көз жазып қалмас үшін босқа далақтап келеді. Жолдан қосылған Біркімбайлар да ілесе алмай қалып қойды. Біркімбай қуаныштан жылап жүр.

	Шаңқаннан кейін Торыалаяқ, Қайысаяқ, Құланқаралар шылбырын қатар берген. Аузынан көбік шашып, көзі қанталап, өкпесі сырыл қаққан, сауыры парт боп ісінген Құланқара көтермеге іліккенде басы бұлғақтап, болдырып қалды. Қайысаяқ та тарту сүймейтін жылқы екен. Алқымы әнтек ісініп, басы кекжеңдеп, үдеу шабыс қоса алмай, Торыалаяқты өткізіп жіберді.

	Бұлардың ішіндегі дилысы Торыалаяқ-ты. Денесі жұмыр келген тұғыжым торы қиқу шыққанда кенет ширап, құлағын кезек-кезек қайшылап, қояндай зымырады. Қиқу қалыңдағанда екіленіп, тартқан шылбырға иегін сүйей ұшты. Бірақ оны місе тұтпай, қалың сіргелі қаптай шауып, торыны шылбырынан ғана емес, тізгінінен де тартып, құйысқанынан көтермелеп, үзеңгіден демеп, білгенін істеп, жанталасып, даурығысып бара жатты.

	Бірақ шырқау шығып кеткен Ақбоз қарасын шалдырар емес. Өкпесі тесіліп, қолтығы сөгіліп, жойқын дүбірден желігіп, өршеленіп алған желдіаяқ көтермешілердің көбісіне шылбырын сипатпай, сытылып, шеннен шыға берді.

	Ақбоз шартаққа жақындап, ойысқан тайлы-таяқты, биелі, түйелілер қыбыры жиілегенде, көк атты біреу бүйірден шаншудай шаншылып, сақпанның тасындай сарт ете қалды. Ол Қараштың беліне қыстырып қойған шылбырының ұшынан жұлып алды да, қыраңға қарай қисық тартып, жолдан көрнеу шығарып әкетті. Бұл – Мүсірәлі еді. Қарғадай Қараштың жалынып-жалбарынғанына, шыж-көбелек боп шырылдағанына қарамай, жырақтап барып, тұрып қалды.

	Сеңгір басында түйеге мініп, алыстан сағымданып, елеуреп тұрған Мақпал мен Кәмила, Дариға мен Гүлнаштар да маңдайы жарылып, жарқырап келе жатқан Ақбозды көріп, сүйініп, шуылдай бастағанда осындай қырсық ұшырасты.

	Манағы қалың тобыр қаумалаған күйінде қиқулап, ұран салып, Торыалаяқты алып өтті. Оның артында, арқан бойы жерде, басы кекжеңдеп, Қайысаяқ бара жатыр.

	Құланқара қалып қойыпты. Бір кезде сауырынан төңкеріле тапырық қағып, Шаңтимес өтті.

	Жарыстан амалсыз шығып тұрған Қараш өкпесінің алқынғанын әзер басып, еңкейіп, Шаңқанның көзін сүрте бергенде ақжал сары атпен әлдеқайдан құйындатып Орал жетіп келді де:

	– Жүйріктің жолын тосқан жүзқара, мә! – деп Мүсірәлінің басынан қамшымен тартып-тартып жіберді. Ұстаның серпіні темірдей тиді. Мүсірәлі толықсып, атының жалын құшып, құлап түскенде, арт жақтан: «О, көсегең көгерсін!» деген Біркімбайдың даусы естілді.

	Осының бәрі қағазға түсіргенде ұзап кеткенімен, іс жүзінде апыл-құпыл болған қимылдар еді.

	Қараш шылбырын жинап ап, шартаққа қарай бүйірлей шапты. Аз да болса тыныс алып қалған Ақбоз атыла шығып кетті. Бірақ бұл уақытта алдыңғы аттар мәрелі жерге тақап қалған-ды. Қызыл сеңгірдің басына шығарда ғана төрт аяғы төрт жаққа кетіп, тапырықтаған Шаңтиместі Қараш қапталдап басып озды.

	Сонымен, бірінші бәйгені Торыалаяқ, екіншіні – Қайысаяқ алды. Ақбоз үшіншіге әрең ілікті. Асылбек бас боп, сіргелінің жігіттері Оралды ортаға алып сабағанын, Оралдың көпке топырақ шаша алмай, жытқыр ақжалмен қашып құтылғанын Қараш кейін есітті.





V


	Бас бәйгеге тоғыз, тоғыздан тігілген дүние-малдың қызығына батқан сіргелілер Біркімбайдың өкпесін, дізе көрсетіп, жүре тыңдап кетті. Бірақ олжа бөлісуге келгенде ымырашылдығы бұзылып, күңкіл көбейіп, ақыры гүжілдесіп, бажылдасып барып басылды.

	Ат иесі Шоңбайдың өзі қара-құраны сіргелінің белді-белді адамдарына байлап, қалған дүние-пұлды қалың дүрмекке пышақ үстінен үлестіріп бермекші болды.

	Соны құлағы шалған пысықтар өзгеден бұрын қимылдап, қуталаңдап, Шоңбайды қоршап алды.

	Шоңбайдың көпшілікке таратары – аты дардай болғанымен, заты шамалы еді. Ол атдорбада саудыраған күміс теңгелерді ғана үлестіріп жүр. Біреуге жиырма тиын, біреуге қырық тиын береді. Адамдар соның өзіне таласып, қырылысып қала жаздайды. Шоңбай бір шоғырмақтың ырымын жасап боп, басқа бір төбешікке шоқытып шыға келеді. Тосыннан дәме қылғандар артынан шегірткедей қаптай жөнеледі...Шоңбайдың тілегені де осы. Ертең дүйім ел осының бәрін көш-құлаш аңыз ғып таратып әкетеді. Әркім көрген қызығын, жанқалтасына тәбәріктей салып кеткен тиын-тебенін аузының суы құрып айтып жүреді. Сөйтіп, жүйрік торының арқасында Шоқаңның даңқы жер жаратын болады...

	Атшабыс біткесін жұрт бет-бетімен тарқап кетті. Тойға тігілген үйлер де жығылып, қызыл сеңгірдің баурайы жалаңаштанып қалды. Біркімбай, Бектер де бала-шағасымен ауылына қайтты. Қатын-баласыз, сыбай-салтаң келген ошақтылар, қоңыраттар, ыстылар ат таңасыратын боп, желе-шоқытып, жусанды даланы шаңдатып бара жатты.

	Қалың сіргелі де ыдырап, өмір-бақи ырың-жырыңы бітпейтін жолдыбайлары ғана кешеуілдеп, Шоңбайды қоршап, Торыалаяқтың көтермеде үдеген шабысын айтып, күмпілдесіп келе жатқанда жалаңаш тойхананың бергі шетінде ұйлығып тұрған он шақты адамды көрді. Бәрі де басын орамалмен шарт байлап, үстін шылбырмен шандып тастаған. Қолдарында ұстаған күрегі, бақаншасы, тоқпағы бар. Түстері тым-ақ суық.

	– Ойбай, қанішер көзтаңбалылар бізге тиейін деп тұр. Сары аттысы – Орал. Қолына күрек ұстаған сол! – деді жолдыбайдың біреуі.

	Асылбек торышасының басын тежеп, сұрланып қалды.

	Бұлар елу шақты адам еді. Шоңбайдың ақылы бойынша қапыл-құпыл аттан түсіп, тас, кесек жинап жатты, сөйткенше болған жоқ, көзтаңбалылар «ой, бауырымдап!» атты қойып қалды. (Адамы өлмесе де «ой, бауырымдап» шабатын әдеті еді).

	Жолдыбайлар ырылдатып тас, кесек лақтырысты. Бірақ жау одан қаймығар емес. Қапталдай, бытырай шауып, қаруын сермеп, келіп қалды.

	– Күрегі қырынан тисе өлтіреді ғой! – деп жолдыбайлардың біреуі зытып берді.

	Сол сол-ақ екен, Шоңбай шоғыры жауға жол ашып, қақырай жөнелді. Шоңбай Асылбектің «қорықпаңдар!» деп баж-бұж айқайласқанына қарамады.

	Қолы қашқан соң, Шоңбайлар да қашты. Тек бір-екі жерде ғана Мүсірәлі, Асылбек екеуі ақсақалын қорғалап, қайрат көрсетіп қайырыла ұрыс сап, Оралмен, Нұршамен сарт-сұрт сабаласып, қайтадан қашқақтап шыға берді. Оралдың сілтеген күрегі Асылбек ерінің қапталын сындырды.

	Шоңбайлар тырқырап, еңістеп аулына құлағанда, Нұрша «қайт! қайт!» деп, Орал: «қайтпа! қайтпа!» деп айқайласып, ақыры қуғыншылар тоқырасты. Тоқырасты да, түк көрмегендей боп, қарқылдап күлісіп, аяңдап ауылына қайтты.

	«Ауылы» дегенде бұларда салиқалы ауыл жоқ та. Кілең жатақтар еді. Киіз үйі барларының өзі жазда тамының қасына тігіп отырады. Бір-бір жарамды ат ұстау – бірінші салты. Екіндіге дейін көр-жер түйтпегін істеп боп, кешке қарай көкпар іздеп шығады да, қай-қайдағыны алып қашып келеді. Маңайдағы ел көкпар етін жеуден қалғалы да талай жыл болып бара жатқан.

	Жайлауда шалқып жатқан малы жоқ, жұтқаны жұмырына жұқ болмаған жатақтар барымта-сарымтадан қорықпай, жанжал десе тіленіп тұрушы еді.

	«Шылауымнан ұстадың», «Атымның қолтығынан қақтың!», «Үзеңгімнен көтердің!» деп, көкпарда төбелес шығарушылар да осылар болушы еді. Бүгін ат тартуда Оралға жолдыбайлардың қамшысы тигесін көзтаңбалының құдайы берді. Осыны естігенде Тәттіқара дейтін біреуі алақайлап, атын тебінді. «Бәсе, алақаным қышып, сол қабағым жыбырлап еді! Бұндай дырдудың төбелессіз тарқағаны болмас!» – деген.

	Сонымен, таяқ тиді, шымыр өскен он шақты жатақ өздерінен бес есе көп келетін көбендерді тырқыратып, ауылына қуып тығып қайтты. Бұл хабар ертеңіне-ақ жалпақ елге тарап кетті. Хабарды естігенде, Смағұл:

	«Көзтаңбалылар ердің басын тықылдатса, жолдыбайлар қаша береді!» деп мысқылдады. Бұ да талай елге тарады...





VI


	Қайда барса алдынан көзтаңбалылардың ердің басын тықылдатқаны туралы мысқыл сөз шыға берген жолдыбайлар «Қап, бәлем, сені ме!» деп тісін қайрап жүрген.

	Көшпенді ел құмға қарай ауытқып жайлаудан ұзағанда жолдыбайдың еркек кіндігі Шоңбайдың ауылына жиналып, жатақтарды шауып алмаққа мәслихат құрып еді. Өз араларында іріткі басталды. Әншейінде тіл алғыш Жұмабай, Ыбырай сияқты жарлы-жақыбайлар бармайтын боп, қатынамаса да, дорба қатынап, қыстық қорегін ажыратып отырған егінші жатақтарға көшпенді тайпаның кедей-кембағалы сойыл сілтемейтін болып шықты.

	– Кетпеніміздің жарығына дейін жамап-жасқап, жең ұшынан селбесін отырған зергер Оралда өзіміздің қыжылымыз жоқ, – десті олар, бәтуаласып қойғандай.

	Дәулеті орта-шарқы текешіктер Шоңбайға еріп көтерілейін десе де, шынтуайтқа келгенде қобалжып, солқылдай бастады.

	– Жалаңаш батыр атанған жанкештілердің несін аламыз? – десті олар сайып келгенде. – Тәттіқара, Исабектері балтасымен келіп, маңдайшамызды шауып кетер. Буаз қатынымызға іш тастатар...

	Сонымен, Шоңбай тобы аттануға бата алмай, жасып қалды. Ызасы асқынған Шоңбай Біркімбай қызының бетін беріп, Ақбозды қайтып алмаққа бекінді. Баласы оған көнбей, ендігі ырғас екеуінің арасында қалды. Жұрт тарқап кетті.

	Асылбек: «Бұл райдан қайтыңыз! – деп, бірауық жалынып-жалбарынды. Бірауық мөңкіп ашуланды. Ақырында, әкесі беттеген жағынан қайырылмай, Біркімбайдың ауылына Мүсірәліні жіберетін болған соң, ол жыларманға келіп, қамықты да:

	– Ендеше, екі қолымды төбеме қойып, қаңғырып кетемін, – деп жайылып жүрген торы дөненге қарай жүгірді.

	– Е, Ләйлінің Мәжнүні мен болам десейші! Біркімбайдың қызынан басқа ұрғашы құрып қалды ма саған?! Байдың жалғыз баласына!! – деп Шоңбай зекіре айқайлап қалды.

	Мүсірәлі аттанып бара жатқанда Шәйкүл бәйбіше байының қасына келіп: «Байқұс-ау, жалғыз балаңды торықтырып, Ақбозы түскірді қайтпексің?!» деп сипақтай бастап еді. Шоңбай ұрсып тастады.

	Ұрысқанда Шоңбай заманның тарылып келе жатқанын, аяқтың астында құлдық ұрып жататын жарлы-жалшының бүгінгі көрсеткен құбыжығын айтып ұрысты. Жаман айтпай, жақсы жоқ; істі болар күн туса, Ақбоз ердің қанаты екенін, қос жүйрік қатар тұрғанда қолының ұзын боларын, осыны саудайы баласының түсінбей, бекерге шайқысламданып жүргенін қатынының құлағына құя кейіген.

	Мүсірәлі Біркімбайдың ауылына жақындағанда Асылбекке ұшырасты. Асылбек не істерін білмей, осы ауылдың сыртын торып жүрген.

	– Уһі, жақсы кездестің-ау! – деді Асылбек, – мамадайырларға төбеңді көрсетуші болма. Әңгіме насырға шауып кетпесін!

	Мүсірәлі Шоқаңның әмірін екі қыла алмайтынын айтып, Асылбекті әдейі қинады. Асылбек әрі-беріден соң «ағажан!» деп жалынды, жалбарынды. Бірақ Мүсірәлі мызғымады. Ақыры шыдамы таусылған Асылбек:

	– Жапан түзде қаңғырып босқа өлгенше, сенің қолыңда өлейін! – деп Мүсірәлінің тізгінінен шап етіп ұстай ап, бұра тартты.

	– Шылаудан ұстама деймін. Жол болмайды!

	– Е, жолдың әкесінің аузын... – деп Асылбек қарауытып, Мүсірәлінің Шоңбайдан мінген сөбди көгін сауырдан қамшымен тартып жіберді. Сөбди көк басын кекжеңдетіп, орғып түсті.

	Екеуі ойын-шыны аралас біраз тартқыласып, ит-жығыс түсіп, ақырында ымыраға келісті. Біркімбайдың ауылына бармай, аралық Бектің айлына барып, кісі салатын болды. Әнеугі күнгі бас бәйгенің олжасынан Бекке бір тайынша, бір тайлық байлаған-ды. Аулына келген соң Бек елеусіз бала жіберіп, астыртын айдатып алған болатұғын. «Енді, көп болса, тағы бір шоғыр мінгізерміз, – деп ойлайды Асылбек. – Гүлнаш құшаққа тисе, малым түгел емес пе?!».

	Асылбектер Бектің үйіне келіп түсті. Екеуі бел шешіп жайласпай жатып, оңаша сөзіміз бар еді деп, үй иесін тысқа шығарып әкетті.

	Мүсірәлі қалыңдық пен күйеудің арасындағы шәркездікті білгенінше бипаздап, сыпайылап айтып шықты. Біркімбайдың да екі кеменің басын ұстап, қауіпті кілтенде жүргенін дат қылды. Қызына әлі келмейтін болса, о баста неге құда түсіртеді? Ақбозды неге алады? Тұлпардың бағын неге байлайды? Сәтібектің тойында жолдыбайлардың Ақбозды бөгегені рас. Бірақ мамадайырлардың ызасы өтіп кеткендіктен бөгеді. Егер Біркімбай қызын қиқылжыңсыз ұзатар болса, ол айыбын Шоңбай мойындайды. Біркімбайдың да, бітістіруші дуалы ауыздың да сыбағасы қайтарылады. Мынау Асылбек мырза мал аямайды. Ретін тапсын да, Тәңір берген мол дәулеттің шетінен кертіп жей берсін. Дайын тұрған боркемікті кеміре берсін! Бұл мырза намыс жолында жан пида ғып келіп отыр. Абзал Бекеңе мұңын шағып, жүгініп, ісмерлігінен дәметіп келіп отыр. Осы істің айласын Бекең таппаса, ешкім таппайды. Сондықтан Бекең атқа қонып, үзеңгі жолдасынікіне барып, сөйлесіп қайтса. Біркімбайдың қыз ұзатар мәрелі мезгілін білсе, дескен.

	Одан әрі, Біркімбай құдай қосқан құдалықтан айнымайтын болса, қанқұйлы көзтаңбалылармен аралас-құраластан біржола тиылсын. Мүттәйім Нұршаны ауылының маңынан жүргізбесін. Зергер Оралдан кемер белдік буынып, қызына шолпы соқтыруын қойсын. Хатте, бұрынғы ауысқан-түйіскенін кісәпірдің өзіне қайтарып жіберсін. Сонда Жолдыбай атам баласының қыбы қанып, кегі қайтады, ашуы тарқайды, дескен. Ал Біркімбай бұны істемей, бір таяқпен екі қоянды қатар соғамын десе, ендігі қиқаңына көніс жоқ. Бата бұзып, барқадар таппақ ойы болса, алысқа сүйретпей, Ақбозды көлеңдетіп жетектетіп жіберсін. Басқа ауысқан дүние-малдың есебі кейін шыға жатады, дескен.

	Бағана Асылбекпен арбасқанын, тартысқанын, осында тізгінінен жетектеліп келгенін ұмытып, ілезде жалт беріп шыға келген Мүсірәлі қасындағы жолдасының көңіліндегісін түк қалдырмай паш етіп, осылайша қаратілденіп, сайрап шықты. Асылбектің өз жанынан қосқаны бір-ақ ауыз сөз болды.

	– « Бітер істің басына, жақсы келер қасына» демекші, өзіңізге үміт артып тұрмыз. Сый-сияпаты менің мойнымда!

	Бек жел қармап, белінің шойырылып қалғанын айтып, бұлданып, отырып-отырып, ақырында: «Қой, болмас, болмас, баралық!» деп, ыңқылдап, атына қонды.





VII


	Ақылдаспақ кезегі Біркімбайларға келген. Қатыны мен екеуі Шіркімбайдың жаппасына кіріп, күңк-күңк сөйлесіп отырды.

	– Байқұс-ау, маған кәйт дейсің, – деді әйелі. – Өз қолыңды өзің кесесің бе? Қызың көнбейді. Қақсай-қақсай шаршадым. Өзің тілдеспесең, менің амалым таусылды...

	– Шақыршы Гүлнашты, – деді Біркімбай, маңдайының терін жеңімен сүртіп.

	Жаппаға Гүлнаш кірді.

	Біркімбай тамағын кенеп, сөз бастады:

	– Қарағым, үш ұлым бірінен соң бірі шетінеп, жылап жүріп көрген жалғыз перзентіміз ең. Қимағанмен, қыз бала жат жұртқа жаралған соң, қайтеміз. Әйтеуір ішімнен-жемнен кемтар болмасын, ешкімге көзін сатып телмірмейтін болсын деп, орынды жерге, қатар жатқан көп ел қолы жетпей жүрген байдың жалғыз баласына атастырып ек. Ендігің не?..

	Гүлнаш үндемеді. Қынай бел бешпентінен тырсылдаған көкірегінің дірілі сезіледі.

	Ерке-тәйтіктікті енді таста, қарағым, – деді Біркімбай.

	– Бата бұзған барқадар таппайды. Ертең құмға көшіп құлағанда той-томалағыңды қылып, ырғап-жырғап, құтты жеріңе қондырамыз.

	– Мен Асылбектікіне бармаймын, көке. Бекерге әуре болмаңыз! – деді Гүлнаш сазарып.

	– Мойнына салып өсірген әкеңді жерге қаратып кетесің бе? Досқа күлкі, дұшпанға таба ғып, сағымды сындырасың ба?! Жоқ, оның болмайды! – деп Біркімбай түсін суыта бергенде, қызы сабына араб әрпімен «Гүлнаш Біркімбай қызы» деген жазу оймышталған күміс шаппасын жанқалтасынан суырып ап, қылшылдаған жүзін қарнына тақап:

	– Әттең, кәпір өлімінде кетемін-ау, уға толған ішімді жарып жіберер едім! – деді. Өңі құп-қу боп, танауы қусырылып, дауысы қалтырап кетті. Ашуланғанда әйел баласының көзі қанталайтынын Біркімбай бірінші рет көрді. Ол:

	– Астағыпыралла! – деп шошып кетті.

	Гүлнаш сыңсып, жаппадан шыға жөнелді. Біркімбай ұнжырғасы түсіп, төмен қарап отырып-отырып, әлден уақытта:

	– Енді не ғыламыз, қатын? – деді.

	– Қайдан білейін? – деп Дариға қипақтап қалды.

	– Ел аузына бір іліккесін үйде отыра алмайды ғой. Сонда қызыңның ойы кімде? – деді Біркімбай басын көтеріп, торыққан үнмен.

	– Қайдан білейін? – Дариға қипақтап алғашқы жауабын қайталады да: – Зергер Оралмен сөз байласқан көрінеді ғой, – деп қойды.

	Бұны бұрыннан естуі бар Біркімбай қабағын шытынды.

	– Тапқан-таянғанын «құмарға» салатын қиянқыдан не барқадар таппақ? Үйі де темір сасиды иттің!

	– Үйленсе, «құмарды» қояды-дағы. Ал, үйі темір сасымай-ақ, әшекейлі мүлікке толып тұр ғой.

	– Шоңбайдың өткенін немен қайырамыз?

	– Бәйге ат біздің теңіміз емес деп баяғыда-ақ қақсамап па едім. Ақбозды қайыр. Қалғанын тағы да көрерміз. Азар болса, құмға көшпей-ақ, там салып, жатақ болармыз!

	– Смағұлды шақырып жіберші, – деді Біркімбай. Дариға қуанғаннан далаңдап, далаға шыға жөнелді. Біркімбай Смағұлдан сыр бүкпей, жай-күйді таратып айтып шықты. Кіші бапкері істің насырға шауып тұрғанын түсініп, аяулы Ақбозбен қоштасуға ризалық білдірді.

	– Бір-ақ өкінішім бар, – деді ол. – Алажаздай суытумен әуре боп, үйірге де сала алмадық. Тұқымын алып қалғанда есебіміз түгел болатын еді. Қолына бір тиген соң іші тар Шоңбай сауырынан сипатар ма? Әлгі сүмелек Жұмабайдың биесіне былтыр Ақбоз шапқан екен. Шоңбай соның құлынын алмаққа ниеттеніп, жанжал шығарды деп есіттім. Біркімбай дағдарды. Тірнектеп жинаған ақшасын жоғалтқан адамдай, іші әлем-жәлем боп ұлыды.

	Біркімбай Асылбектерге жауабын екіұшты етіп қайырды. Көзтаңбалымен Біркімбайдың бес бересі, алты аласысы жоқ. Қатар жатқан ел болған соң жазда аралас-құраласы болып тұратыны рас. Бірақ зады Жолдыбайға қарсы ұжым жасап көрген емес. Диханшы жатақтармен ортақтасып егін егіскені болмаса басқа әмпайлығы да шамалы. Көзтаңбалы, жолдыбайлар той тарқарда төбелессе, басы-қасында Біркімбай болмаған. Ал, баламен бала шекісіп қалса, оған да ата-ене айыпты емес. Ежелден өкпе-наздың емін уақыт шіркін таппаушы ма еді? Араға ай салмай жатып, Асылбектің бұл не ұшқырлығы. Шоқаңның да жастардың бастаңғысына кірісер реті жоқ еді. Кеше, тамам елдің алдында Біркімбайдың атын ұстатып, қорлағанымен тұрмай, талтүсте ауыл торытуға айналды ма деген.

	Шоңбай алда-жалда ат құйрығын кесісемін, ала жіпті үзісемін десе, зауал өзіне. Өткен дүние-малын Біркімбай қайыруға әзір. Тек, Ақбоз қазір қолда жоқ. Аяғын шауып, ақсап қалған соң, тауда, салткер ағайынның қолында қалдырып кеткен еді. Ноябрьдегі үкіметтің айналма бәйгесіне қосылу-қосылмасы неғайбыл боп тұр деген.

	Бекті аттандырып жатып, осындай-осындай уәжінің үстіне Біркімбай және бір жылы рай білдіріп қалды.

	– Шоқаңа сәлем де. Ашудың пышағын сермемей, ақылдың таяғын жонсын. Бір қыс шыдасын. Біз де қапы қалмай, жалғыз баламызды құтты жеріне ырғап-жырғап қондырайық.

	Ауылына келгенше жауабының ұзын-ырғасын ойланып алған Бек Біркімбай сөздерінің тігісін жатқыза, әрлей жеткізді. Асылбек көңілі көншіп аттанғандай болды. Ол қоштасарда:

	– Беке, бұл жақсылығыңызды өлсем ұмытпаймын! Ертең бала жібере қойыңыз. Бір бордақы жетектетіп жіберейін, – деді.

	Шоңбайдың жанына батқаны – Ақбоздың аяғын шауып алғаны болды. Аяғын шауып алғаны рас болса, қайтып алудың қажеті де жоқ. Бордақыға зәру Шоңбай емес. Сондықтан сабыр тұтып, істің ақырын күтуді мақұл көрді.





ЕКІНШІ ТАРАУ





I


	Жаздың шалқыған сары күні қусырылып, суық сұр күзге айналған. Жайлаулар тері сүйреткендей тып-типыл. Бурыл, шұбар түз құлазуда. Шырқау биіктен тырналар ғана тыраулап ұшып өтеді.

	Құмға қарай ойысқан қалың елдің дүрмегінде Біркімбайдың ауылы да жылыстай отырып, жер қара қатқақ болғандықтан қар түсуін тосып, шабырда біраз күн қоныс тепті. 10-15 шақырым жерде көл болушы еді. Азғана жылқысын содан суарып, ауыз суды содан тасыды.

	Осындай қысылшаң жерде, тығыл-таяң кезеңде Біркімбай қызын ұзатуға ниет қылды.

	Түнеу күні, араға Бек жүргенде, Шіркімбайдың жаппасында өз қарнын өзі жарып тастай жаздаған долы қызынан қаймыққан Біркімбай кейінірек кәрі әуеніне қайта басқан. Ақбозбен қоштасуға дәті шыдамай, Гүлнашты күн сайын мезі қылып, жалынып-жалбарынып, айналып-толғанып жүріп, ақыры бері қаратқандай болды. Көз жасына жалына-жалына қалжыраған Гүлнаш:

	– Көке, құлағымның құртын жеп, діңкем құрыды ғой. Ақбоз мұратқа жеткізетін болса, мен-ақ құрбандыққа шалынайын, – деген. Біркімбай:

	– О, ақылыңнан айналайын! – деп қаупалақтаған. Содан көшпелілер мен жатақтардың арасы алшақтап кетпей тұрғанда, Гүлнаш ұзатылатын қыз салтымен ағайындарын, нағашы жұртын аралап, «танысып» шыққан.

	Гүлнаш Келіншектаудағы нағашы жұртына жол шегіп бара жатқанда жолай Орал қосылып, Үштөбеге шейін ұзатып салады. Шешесінің көзінше екеуі ат үстінде ұзақ айтысады. «Не деп айтысады?» дейсіз ғой. Қазақтың қайсы өлеңін жатқа біле берейік? Әйтеуір, айтысуы анық. «Қырық жыл қырғын болса да ажалды өлер, ақыр заман болғанша мен сендікпін» деп серт байласыпты деген қауесет жалпақ елге тарап кеткен.

	Осы қауесеттен қауіп илеген Біркімбай ұстараның жүзіндей қылпылдап тұрған қыз айнып қалмай тұрғанда абыра-дабырасыз жөнелтпек болған еді.

	Бірақ сахарада сыбыс жатпайды. Біркімбайдың ағайын, жекжаттарына ғана құпиялап хабарлаған домалақ – тойынан ысты, сіргелі түгел құлақтанғандай болды. «Біркімбайдың тойына шақырмағаны несі?» Бір тостаған ботқаға тарынғаны ма?» дескен өкпе-наздар да естіле бастаған. Содан Біркімбай көңілі жақын дегендердің біразын амалсыз шақырды. Шақырушылардың ішінде, әрине, Бек те бар. Ал, Бекең, әрине, Қарашын тастамайды.

	Сонымен, қара қатқақ қарашада, шырпылы шабырда

	Гүлнаштың тойы болды. Тойға Шоңбайдың өзі келмей, баласының қасына Мүсірәліні ертіп жіберді. Ия, ия, кәдімгі өзіміз білетін Мүсірәлі! Оның жанында және бір қошеметшісі бар.

	Шіркімбайдың жаппасы тарлық ететін болғандықтан күйеулерді Смағұлдың үйіне түсірісті. Үлкендер Біркімбайдың қара шаңырағында, қалғандары әр үйге бөлініп-бөлініп орналасты. Арнаулы үйлер тігіп, салтанатпен шалқитын кезең емес. Жер аяғы босамаған қисылшаң шақ. Сондықтан әншейіндегі желөкпе Дариға да «Жетім қыздың тойындай етіп өткізе алмаймын» деп тулай алмады.

	Той салтанаты осындай қоңыр күйде, бұғыңқы қалыпта болғанымен, келушілер ермексіз қалған жоқ. Карта ойнасты, күресті, көкпар шабысты. Көкпарды көлденең жұрт қаншама алып қашса да, Біркімбайдың Ақбозы қайырып әкеле берді. Қаракөл жақтағы нағашысыныкінен келе жатып «дырдудың үстінен шыққан» Орал да, оның қасындағы Нұрша да тойханаға болысты. Бір ретте Орал жатаған ақжалымен қашыртып жүріп, көкпарды қарап тұрған қыздар тобына әкеп тастады. Бұл – Гүлнашқа білдірген бейілі, жасаған ишараты еді.

	Көкпар тарқаған соң Қараш күйеулер түскен думанды үйде болды. Ол үйдегі қыздардың ішінде апасы Кәмила да бар. Орал мен Нұрша да жылыстап, сонда келген.

	Мақпал шапанды қыздар, кимешекті келіншектер, түйе жүн шекпенді жігіттер тізерлесіп, сығылысуда. Ине шаншар жер жоқ. Оқтын-оқтын әзіл-оспақ, көңілді күлкі естіледі. Мәжіліс құрған жас-желең бірін-бірі аңдып, жарасыммен қағытысады. Бәрінің тілегені тәжіке, сауық болғанымен, әрқайсысының көңілінде әртүрлі дерт, әртүрлі мақсат бары да аңғарылады.

	Тәтті мұңдылық әсіресе шаңқобыз тартқан қыздар тынысынан танылады.

	Шаңқобыз үнін тыңдап көргеніңіз бар ма? О, тыңдап көрмесеңіз, жұмбақ жаһаннан тыс қалғансыз. Шаңқобыз үні аспаптан шықпайды, адам көкірегінің пернесінен шығады. Шаңқобыз тілін саусақ басып, тіл қайырады. Құмыр бұлбұлдың күйсандығындай құйттай аспап талайларды іштей таныстырып, жүрек қылымен жалғастырған.

	Көп қыз қатар тартқан шаңқобыз әуені неше түрлі құбылады, әлденені арбаған сиқырша ысқырып, ыстық дауылша ұйтқиды. Көкіректер дүрсілдеп, титтей темір тілден тамылжыған мұң шығарады; сыбызғыша сыңсытып, домбыраша ызыңдатады. Әсіресе Гүлнаштың демі ұзақ. Құрбыларынан шырқау озып, шығандап, кеш қайырылып отырған да сол. Шаңқобыз тілін қиын нақышпен қағып, ерекше оралыммен қайырған Гүлнаш осынау жалынды үнімен, бірауық, сарғайған шілдені еске түсіргендей болады. Жібек желегін желкілдете қашқан сиқыр сағымдай әсер етеді.

	Жастар мәжілісіне ағалық етіп отырған үй иесі Смағұл-ды. Ол Гүлнаштың домбырасын алдыртты. Үкілі домбыра қолдан қолға өтті.

	Жігіттер тарапынан өнер көрсетісуді күйеу жолдасы Мүсірәлі бастаған. Ол үлбіреген үкілі домбыраны сабалап, ақпа тартысқа салды. Саусақтары жеңіл қозғалып, үйреншікті сарынға машықтығын аңғартады.

	– Пау, шіркін!

	– Мынау қайтеді, ей! – деушілер болған. Бірақ олар қошеметтеуден тез-ақ тыйылып қалды.

	Осыдан кейін күй саңлағы Асылбектің қолына тиді. Асылбек домбыраның құлағын қатайта бұрап, ширыққан екі шекті безілдетіп, безектетіп, әшекейлі, жіңішке әуенге басты. Бірақ жеңіл де ойнақы ырғақ құлақты елеңдеткені болмаса, көңілді әлдилей алған жоқ еді. Сондықтан:

	– Күйеудің де бір шоқырағы бар екен ғой!

	– Саусақтары маймаңдап бара жатыр ғой! – деушілер де алғашқылардай жылдам басылды.

	Ендігі кезек тойхананікі. Бірақ жалпы мамадайыр тайпасының өнерлісі Гүлнаш күйеудің ізінше салқом-соқтануды ерсі көрді де, күй біраз толастады. Әлден уақытта, дәті шыдамаған Орал іргеде сүйеулі тұрған домбыраның құлағын болмашы лықсытып, дың-дың еткізіп, өзінше күйлеп алды. Содан айна қондырған аққұба қалақты әсте-әсте сытырлата шертіп, қоңыр сазды көңіл күйін саусағынан сорғалатып төге бастады. Бейне бір шілденің аптабында жаңбыр сіркіреп өткендей, қоңыр-салқын самал ескендей болды. Жұрт:

	– Міне, шертіс осы ғой!

	– Көкейдегіні қозғайды ғой!

	– Осы бармақ та жер астында жатар ма екен?! – десті.

	Гүлнаш үн-тілсіз сазаруда.

	Бала Қараш домбыраның толқындаған үнін салт аттың екпініне ұқсатады: Мүсірәлінің тартысында арындап шаба жөнелгендей болды. Асылбектің тартысы – тыпыршып тызылдаған ұшқыр құнанды еске салды. Ал, мынаның шертісі мүлдем бөлек. Бұныкі – тайпалған жорға. Хиссадағы Сандалкөк!

	Қараш осылай түйсініп отырғанда, Гүлнаш:

	– «Қыз қашқанды» шертіңізші, Орал. Түгел жаттай алмай жүр едім, – деген.

	Қараш бала болса да бағдарлайды, Оралдың сазы Гүлнашқа ғана арналғандай. «Шаңқобыздан сыңсыған шеріңе жұбанышым осы» дегендей, сылқым домбыраны қамықтырып, «қайтейін, қайтейін» дегізіп, бебеулетіп отыр.

	Бебеулеген осынау арман лебізі әркімге-ақ тілсіз табысып, мейірбандық, бауырмалдық сезім туғызуда. Көңілдің қашығында мүлгіген армандар оянып, талпынып тұрған сияқты.

	Осындайлық ләззатты дыбыстардың шырқын Біркімбайдың сұңқылдаған дауысы бұзды.

	– Смағұл-ау, Смағұл, қайдасың? Мұнда кеп, ас қамын жасасшы, – деген.

	Қараш тысқа ере шығып еді. Біркімбай оны елең қылмай, Смағұлды шегелеп жатыр.

	– Анау қу жатақтар қайдан қаңғалақтап кеп қалды?

	Қызымды айнытып қоймасын, сақ бол.

	Бастаңғы сырды бала жаяды. Қараш тапырықтап үйге кіре берді де, Біркімбайдың сөзін бұтып-шатып айтып шықты.

	– Бірекең қу жатақтар қайдан келді деп кейіп жатыр.

	Қызымды айнытады, сақ бол, дейді...

	– Тәйт, қайдағыны оттама! – деп Смағұлдың әйелі зекіп тастады.

	Үй ішін мазасыз, қорғасын жым-жырттық басты. Ақ сұр Асылбектің реңі қарауытып, тұлан тұтты. Сары Мүсірәлісі де күреңітіп, намыстанып отыр.

	Мүсірәлі нағашысының нағашысы – Шоңбайдың баласының намысын жыртудан гөрі, Гүлнашты Оралдан қызғанып күйінеді. Өз басы Асылбекке жампаңдағанда, көлденеңнен олжа түсіріп, қисынсыздан тамақ ажырату әдетіне айналып кеткендіктен жампаңдайды. Немесе жекжатын сағалау – баяғыда адыра қалған үрдіс еді.

	Мүсірәлінің де көңіл іңкәрі, көз құрты – Гүлнаш. Бірақ Гүлнаш оны менсінбеген. Асылбек әйелдікке еріксіз алатын болғанда қуану себебі де сондықтанды. Асауға тұсау түсетініне қыбы бір қанса, екінші жағынан, Гүлнаш сүймеген сұрқайына келгенде, күндердің күнінде, ішқұсталығын өзімнен тарқатпағанда кімнен тарқатады деп те топшылаған.

	Қараштың қапыда жайған хабарынан кейін Асылбекпен бірге тұнжыраған Мүсірәлі ашуынан тез-ақ қайтты. Бұған оқыс басталған өлең де себеп болды.

	Әуелі екі қыз қосылып ән салған. Жігіттердің де бір-екеуі желігіп, әндетіп, қыздарды айтысқа шақырды. Содан не керек әне жерде де, мына жерде де айтыс өрті бұрқ-бұрқ етіп шыға бастады.

	Айтыс әртүрлі. Біреулер ескі ауылдың әдеті бойынша ру сұрасып, әріптестің жеті атасынан бір ақау табуға талаптанады. Өз елінің қонақжайлығын, сауықшылдығын дәріптеп жатқандар да бар. Енді біреулері:

	«Көре алмаған көп дұшпан іші күйсін, сыбырласып тұр-дағы сылқ ете қал» деп күнәлі ләззат қолқалайды.

	«Қозы менен Баяндай бірге өлейік» деп жалған серт байласып жатқандар да жоқ емес.

	Соның бәрінен Мүсірәлі мен Гүлнаштың айтысы бөлек.

	Мүсірәліге Асылбек қосылмай, басқа біреуі қосылды (той үстінде күйеудің қалыңдықпен айтысуы бұл маңның салтында жоқ та), ал, Гүлнашқа ерген Кәмила. Ие, ие, Қараштың апасы, бойжеткен Кәмила.

	Мүсірәлі өлеңін алғашқыда бейкүнә жайдан бастағанымен, келе-келе, Гүлнашқа шаншудай қадала берді. Әр сөзінен ши шығарып, мін тауып, өктеп кетуге тырысты. Гүлнаш та ықпай, тіктесіп, тайталасып барады.

	Гүлнаш Мүсірәлінің Жолдыбайға кірмелігін мін қып тақты. Жалбақтап саған не жоқ? деді. Мүсірәлі Гүлнашқа жолың кірмелерден болып жүрген жоқ па? деп, қай-қайдағы болымсыз өсекті таңбақ болды. Қыз, әрине, шамданып, ашуланды. Мүсірәліге керегінің өзі де сол сияқты. Ол:



	Жылқыдай ашаң қалған ырандағы

	Беліңіз азғана күн бұраңдады, –



	дегенде жұрт ду күлді. Әзілдің ұтымдылығына, өлеңнің қонымдылығына тәнті боп күлісті.

	Гүлнаш жеңілгенін сезген сайын ызасы асқынды. Енді аянатын түгі қалған жоқ-ты. Ол Мүсірәлінің сөзін нәжүйе етпекші боп:



	Сөйлесең, жөніңмен сөйле, бұтып-шатпай,

	Үстінен көрінгеннің өсек айтпай.

	Бар ма екен ұят, иба келбетіңде,

	Қаптаған майқауақты қатпаршақтай, –



	деп салды.

	Өзі сары, көзі көк, науша Мүсірәлінің бар міні – бетінің сиырдың бүйрегіндей қыртыс-тыртыстығында болатын. Сәтібектің тойындағы бәйгеде Ақбозды ұстағанында Оралдың қамшысы тілімдегеннен кейін дидары біртүрлі шұбар-тарғыл тартып кеткен. Гүлнаш ең осал, намысты жерінен соғып өтті. Жұрт та жапырыла күліп, қырылып қалды.

	– Айтар болсаң, осылай айт!

	– Сүмірейтті-ау!

	– Кәкірейтті-ау!

	Біразға шейін осылайша қыран-топан күлкі, даурық басылмайды. Бірақ сырқынды жырау жығылатын емес. Тізе бүгіп, тұрып кеткендей болды.

	Ерегіске бекінген Мүсірәлі тамағын қырнап, еңсесін тіктеп алды да, қайтадан шырқады. Ол сөзім жөн, уәжге кел деп жатпай, нақтап ұстар, күмәнсіз жығар жерін жанұшыра іздеді. Ырғағы ұзын ән оралғанша көңіліне қонымды, ұтықты ұйқастар дөңгеленіп үйіріле қалды. Некен-саяқ туатын тың, асау шабыттың бетін қайтара алмаған жырау:



	Мен емес, айтып жүрген – ағайының,

	Ашылар айта берсем тағы айыбың.

	Үйіңе қара сайтан қонған түні,

	Босапты екі мәрте шап айылың, –



	деп салды.

	Әңгіме насырға шапқанын енді байқаған жұрт кеу-кеулеп күлмей, ойып-ойып қана күлді. «Қара сайтанның» кім екенін де іштерінен түсініп отыр. Орал да сыр бермеуге тырысып, теріс айналды.

	Жастар өлең айтысып жатқасын дәті шыдамай, Дариға мен Мақпал жаңа бір әзірде ғана келіп, жапсардан тыңдай бастаған еді. Жеңілген қызына жаны ашып, әрі Мүсірәлінің сөзі шымбайына батып кеткен Дариға үйге шабына кіріп келді де:



	– Не деді жаңа, ойбай, Мүсірәлі?

	Ол иттің білмеуші ме ең ісін әлі?! –



	деп өлеңдете жөнелді.

	Жастар жым болды. Мүсірәлі, әрине, құдағимен айтысудан бас тартты. Ыржақтап күліп, әзілге жеңдір-ген боп жатыр.

	Осыдан кейін көп ұзамай, Орал мен Нұрша тойдан кетіп қалды. Себебі, ушыққан айтыстың мән-жайына қанған Біркімбайдың Шіркімбайын жіберіп: «тойымды бұзбай, аттансын» деп сәлем айтыпты.

	Оралдар жүрерде, қатындар Гүлнашты аңдып, сөйлестірмей қойды. Қораш қонақтарды Шіркімбайдың бәлекейі Бадан аттандырып, арқан бойындай жерде күңк-күңк сөйлесіп тұрды. Бұны ешкім ерсі көрген жоқ. Бұдан ешкім секем алған да жоқ: Бадан Оралдардың жама ағайын, жатақтың қызы болғандықтан, «төркініне оңашалап сәлем айтып жатыр ғой, бақыр» деп болжасты жұрт.

	Бірақ бәлекей де бәле ойлай алатынын жұрт кейін білді. Дәлірек айтқанда, арада бірнеше жыл өткесін барып қана білді.

	Біркімбайдың тапа-талтүсте Оралдарды тойдан қуып жібергені жаман болды. Бұдан да ел енді түгел құлақтанады. «Қара сайтанның» кім екені күллі теріскейге жария болады.

	Осыдан қам жеп, намысы қозған күйеудің түсі бұзылып, денесі тырсиып, ісінді. Маңдайының тамыры білемденіп, көгеріп тұр. Ертең аулына барғанда, досқа күлкі, дұшпанға таба қылған шыжың ауыз Мүсірәлінің ит терісін басына қаптамақшы, Гүлнаш қаншықты қыңсылатып, шашынан сүйретпекші болып отыр. Қанына қарайып, тымсырайып, тырсиып отыр.

	Күйеудің рабайсыз өзгерген түрін қулар неше саққа жүгіртіп, бірі атып, бірі қағып, әжуа етісті.

	– Сұр бесті қам екен, лезде-ақ ісінді.

	– Маңдай тамырының көгергені несі?

	– Басынан қан алу керек, – деседі.

	Ашу буған Асылбек бұл тұспалдардың төркінін түсінбей қалғандай. Бірақ көңілі жүйрік Гүлнаш бүге-шегесіне шейін біліп, күйініп отыр.

	Шоңбайдың босағасына барғанда менмен Асылбектің маңдайынан сипамасын да Гүлнаш қатесіз болжайды. Әсіресе мынау қан бұзарлық қарау өлеңнен кейін бай баласының жүрегіне өшпенділіктің мұзы қатқаны анық. Оны жібітуге Гүлнаштың құдірет-күші жетер ме? Сүймеген адамының құшағында ерке Гүлнаш райкелік жасай алар ма?

	Гүлнаштың көңіліне осы алуандас құбыжық қобалжулар оралады. Оралған сайын басқа бір байлауға, тосын да батыл байлауға бекінеді. Мүсірәлінің әзәзілдей екі ауыз өлеңі жаңа қатерге қарай меңзейді.





II


	Сәрсенбінің сәтті күні Гүлнашты ұзатамыз деп отырған. Жол жабдығы толық қамдалып, аттану ғана қалған. Гүлнаш та іліп алар киім-кешегін киініп, қалған-құтқанын жиынтықтап, буынып-түйініп, өз үйінде күтініп отыр еді. Күн бата, асығып-үсігіп Шіркімбай кіріп келді. Келді де: – Ойбай, ауылды Орал мен Нұрша торып жүр. Жаңа жылқы қайырып келе жатып, шағылда көріп қалдым. Екеуі тырқырап қашты, – деді.

	Біркімбай:

	– Не дейт! – деп, төбесінен салқын су құйып жіберген адамдай, шошып түсті.

	Біркімбайдың көзіне зергермен қол ұстасып қашып бара жатқан қызы, шоқпарларын шошаңдатып келген көп қуғыншы елестеді. Аяулы Ақбоз оқыранып, «хош бол» деген тәрізденді.

	Біркімбай жанұшырды. Дереу Шіркімбайын жұмсап, жаптас ауылдағы молданы шақыртты. Түн ішінде Гүлнаштың некесін қиғызып, таң ата аттандырмақ болды.

	Гүлнаш та қол қусырып қарап отырмай, тыпыршуда. Орал Баданмен қоштасарда қайтып соғатынын айтып кеткен. Гүлнаш сертіне жетер болса, қанатын қомдап, шақ отырсын деген. Хабаршы Нұрша болар деген.

	Енді жау жағадан, бөрі етектен тартар қысылшаң кезеңде қайрат өзінен болмаса, өзгеден дәрмен жоқ.

	Гүлнаш шапанын жамылып, түзге отыруды сылтауратып, төбеден асты. Қасында Бадан.

	Төбеден асуы-ақ мұң екен, екеуі далақтап жүгіре жөнелді. Шіркімбай атаған жаққа қарай жүгіре-жүгіре, өкпелері өшіп, көкіректері дүрсілдеді. Содан бір уақытта шағылға келсе, ешкім де жоқ. Бір сексеуілдің бұтағында Оралдың тұмағы ілулі тұр. Гүлнаш қойнына тыға беріп:

	– Ой-бай, сорлы түні бойы жалаң бас үсіп кетеді ғой, – деді.

	Гүлнаш баспалап, ақырын-ақырын дауыстады. Еш дыбыс жоқ. Айқайласа, еліріп тұрған кешкі ауа ауылға саңқ еткізері анық. Сондықтан:

	– Ой-бай-ай, енді қайтейін? – деп қиналды. Гүлнаштар қайта оралғанда қара-күңгірт іңірде қалбаңдап іздеп жүрген Біркімбай мен Дариғаға қарсы ұшырасты. Ентігін баса алмаған Дариға:

	– Апақ-сапақта қайда жоғалдыңдар? – деп зекіді. Буынып-түйінген қызының түрінен шошынған

	Біркімбай барқылдап:

	– Әй, Асылбек, қайдасың? Әлгі жатақтар торып жүр деседі. Менің Ақбозыма мін де, ауылдан тірі жан шетеу шығармай, қорып тұр. Немесе, неке қияр молда келгенше мынау қыздың етегінен ұстап тұр. Құдай алдында сенікі! – деді.

	Асылбек ауылды қоруға да, қыздың етегінен ұстауға да арланды. Жолдастарымен күбір-күбір сөйлесумен тынды.

	Ел орынға отырып саябырлағанда жаптас ауылдан 7-8 адам қараңғы түзді тысырлатып, жаяу келе жатты. Ішінде сәлделі молдасы бар. Бұларды иттер абалап қарсы алды. Тойлы ауыл қайтадан даң-дұң боп, күйеу жатқан үйге жинала бастады. Біркімбай мен қатыны далада, молдаға не берудің жайын ақылдасып тұрды.

	Дәл осы сәтте үйге Бадан кіріп, Гүлнаштың құлағына сыбыр ете қалды.

	Бадан жаппаның сыртында Нұрша күтіп тұрғанын айтқан. Гүлнаштың жүрегі аттай тулады.

	Гүлнаш үйінен сытылып шыға бергенде аяғына Құтжол дейтін сары мойнақ күшігі оралды. Гүлнаш оған қараған жоқ.

	Гүлнаш пен Нұрша төбеден қылт етіп аса бере, жүгіріп кетті. Ылдида балапан шырпыны бетке ұстап, Орал тосып тұрған. Бойжеткенді міңгестіріп алып, бостандық даласына маңып кетті.

	Арада бірнеше жыл өткенде осы қашыс сөз болған еді. Сонда Нұрша:

	– Ауылға кіруге бата алмай, жүрексініп тұрғанымда неке қиюшылар дабырлап өтіп бара жатты. Солардың соңынан жүре бергем, – деді.





III


	Гүлнаш қашқаннан кейінгі зобалаң-дүрбелеңдерден Елеусіз қараң-құраңы көп, бұталы, бұйратты, түнгі даланы, түнгі далада тасырлатып шапқан қуғыншыларды көз алдына келтірген. Қараңғыда әр жерден ағараңдаған Ақбоз атты көріп тұрғандай болған.

	Ертеңіне ұлы сәскеде, қызын қашырған ауылға қарай сойылдарын сүйретіп қаптап келе жатқан қалың қолды, қалың қолдан жүрегі ұшқан Біркімбайдың: «Жабағыны соя беріңдер, қан-жынның иісі шығып тұрса қомағай жолдыбайлар тілге келеді» деп жан ұшырғанын Елеусіз көңіл көзімен шолып шықты.

	Жолдыбайлардың Біркімбайдың өзін кепілдікке алып, жесірін іздегені, Шоқтасқа барып, Оралдың шешесін, қарындасын қинағаны, маңдайшасын шапқанда қарындасының қорқып, айтып қойғаны, қалаға жол тартқан қашқындарды қуып жетіп, Оралды таяққа жығып, Гүлнашты тартып әкеткені бір десте қызық кеңес еді. Бірақ сатыр-сұтыр сойылдар, едіреңдеген есерлер Елеусізді тартпады. Сойылда шындық жоқ.

	Елесуіз көңілдің пернесін басып, жүректің тынысын тыңдағанды жаратады. Бапты, сазды жақсы көреді.

	Осы ретпен ол Оралдың дәптерлеріне қайта үңіліп еді. Бұрын байқамаған жүрек сәулелерін көргендей болды.

	Елеусіз Қараштың әңгімелеріне Оралдың «күнделіктерін» жалғап, бейтаныс, байтақ шырайлы әлемнің ішіне қайта кірді.





ҮШІНШІ ТАРАУ





I


	Жасаулы ақ отау құлазып тұр.

	Ерлі-зайыпты кісіге ұқсап, күңкіл-шүңкіл сөйлесу, шүйірлесу болмаған соң, отбасының берекесі қашқанына да көп болған еді. Көрші-қолаң, көлденең мейман орын теуіп отыра алмайтын көңілсіз отауға аздап көрік беретін балалар ғана. Асылбектің қайтыс болған бірінші әйелінен қалған үрпек бас сары бала Жамаш, әкесі жоқта әріптестерін ертіп келіп, опыр-топыр ойнап, үйдің әңкі-тәңкісін шығарып кетеді.

	Бүгін де отауда бірнеше бала ойнап отырды. Олардың ойынынан Гүлнаштың есіне өзінің балдырған шағы түсті. О да өстіп бейқам ойнаушы еді-ау! Қайғы-қасірет, кемшілік-қорлық дегенді білмеуші еді-ау! Енді, міне, бөтен босағада қолға түскен пенде боп отырғаны!..

	Гүлнаштың туған жері, өскен елі көз алдына келді. Есіне әлдеқайдан: «Апатай, амал бар ма мына сорға, құс едім аспандағы түстім торға» деген өлең түсті. Гүлнаш ыңырсып, «Уәйдайдың» әуенімен сол өлеңді айтты.



	...Апатай, амал бар ма мына сорға?

	Құс едім аспандағы түстім торға!..



	Осы екі жол өлеңмен Гүлнаштың көз жасы бірге шықты. Содан ол «Уһі, дүние-ай!» деп, түбіт шәлісінің ұшымен көзінің жасын сүртті. Шөкиіп отырған орнынан түрегеліп, кебежеден балаларға көсіп-көсіп бауырсақ алып берді. Күшігі Құтжолға тоңазыған ет тастады.

	Асылбектің еншісі бөлек болғанымен, ыстық ас әлі үлкен үйде асылатынын білетін ауыл жандары отаудан шыққан түтінге үйіріле қоймай, Гүлнаштың жалғызсырауы асқынып жүрген. Бар серігі күшігі мен балалар болған соң, кебежедегі астың рақатын көретін де солар.

	Құтжолдың күшік аты қалмағанымен қазір есейіп, серейіп қалған. Басқа иттер сияқты лақтырылған сүйек-ке таласып, қызғанысып ырылдамайды. Итаяққа құйған жуындыға да өштігі жоқ. Майлы астан түгі жылтылдап, зіргек қағып, құтырынып жүр. Бұралқы иттердей қаңғыбастанбай, көбінесе өз үйінің босағасын сағалайды. Кейде балалығы ұстап, ойнап кетсе де, нан тамақ ішерменге келгенде өз мекенін табатын бір зерек мінезі бар.

	Төркініне барып келген біреуден дұғай сәлем айтып, күшігі мен домбырасын қолқалап алдырмақ болғанда абысын-ажындары бетін басып келген еді. Бірақ оны «бетпақ келін» елең қылмады. Сол абысын-ажынның ауыз жүйріктері атышулы келіннің төркінінен қалағаны не жорға, не нар болмай, үкілі домбыра, сабалақ күшік болғанын сан-саққа жүгіртіп, мысқылдап, өсек-аяңның у жыланын талай жерге сүйреңдеткен. Мысқылшыл, қаңқу, шаншу сөзді құлағы шалған Асылбек те әйелінің мұнысын теріс санап, шамданған.

	Үлкен үйде түстік дайын болып шақырғанда Гүлнаш «басымның сақинасы ұстап отыр» деп бармады. Содан соң Шәйкүл бәйбіше қызметкер жігітінен ет беріп жіберді.

	«Үлкен үй» Шоңбайдың өз үйі. Күллі ысты, сіргелі болып сыйлайтын, алдынан ешкім көлденең өтпейтін қара шаңырақ. Мал көп сойылатын сол үйге қатын-қалаш, бала-шағалар ғана еркін.

	Бәйбіше түстік асты ішіп болған соң кетуге оқталған Асылбекті ірікті де, баласына кейістігін шыжымдап шығара бастады. Ері қара-қожыр беті шымырлап, ойға шомған қалпында, төрде, киіктің терісінен жасалған ақ бөстектің үстінде қос жастыққа сүйеніп, үнсіз отыр.

	Шешесінің емеуірінен-ақ сазара бастаған Асылбек сол қалпынан сынбай, орайымен салқын уәжін қысқа-қысқа қайырып қояды.

	– Байғұс балам, – деді бір уақытта Шәйкүл, – көнбіс шобыр қатыныңды қоя беріп, құрыққа көнбейтін тарпаңды тапқан өзің, тілге көндің бе? Жалпақ елге аты жайылған науетекке намаздыгер намазшамның арасында ынтық болдың да қалдың. Ендігің не?

	Асылбек уәж қайырмады.

	Шәйкүл қожайынына қарады. Қожайыны сыр жармай, сызданып отыра берді. Бірақ байының ішіндегісін қабағынан бағып үйренген бәйбіше өзіне ерік беріп отырғанын түсініп, еркіндей түсті.

	– Біреудің ерке-тәйтік қып өсірген баласын алмағай ең. Алған соң – тілін табу керек, жарасу керек.

	– Бөтен босағада неткен тәйтіктік ол? – деді Асылбек шамданып. – Көзінің еті өскен мамадайыр қызына құлдық ұрамыз ба?

	– Ей, балам, – деді бәйбіше қоңыр үнмен, – өз ықтиярымен келмей, шалбыр бұғалықпен келген тарпаң қыз бір күнде жуаси қалмайды. Бір ауыз жылы сөз жанашыр қылық көрсетсең нетті. Самайға ақ кірген соң ақылға айла қосылушы еді. Гүлнаш құр әкіреңге көнбейтін әйел. Не жөндеп отас, не төркініне апарып сал.

	Бұдан әрі Шәйкүл ошақ бұты; отбасынан берекесі туралы ұлағатты сөздер айтып, мақалдап, мәтелдеп кетті.

	Гүлнаштың артынан құйындай ұйтқыған шулы сөз, ол салған ылаң, көрсеткен қорлық түгел есіне түсіп, Асылбек іштен сыздады. Түсі тұлан тұтып түктеніп, қолы дірілдеді.

	Әкесі мен шешесінің келініне болыса қалуында бір гәп бар. Отбасының кірбеңі, қырғиқабақ көңілсіздігі, шәлкем-шалыстығы айықпастай асқынып, жедбуаз жалпақ жұртқа жайылды деген сөз.

	Асылбектің намысы қоза түсті. Ашу қысқан ол сөйлесе даусы қалтырап кететінін сезіп үндемей құтылмақ боп, тысқа шығуға ыңғайланғанда, бар құбылысты бағанадан бері бағып отырған әкесі де өз байлауын айтып қалды.

	– Қояр да қоймай қыңқылдап, қиғылық сап, ақырында екі елді бүліктіріп алған нақ сүйерің емес пе еді? Ертең сақалы шошайып Біркімбай, көкірегі қарс айрылып Дариға келгенде, баласын танымай қалса кімге абырой? Көңілге оңалатын әйел жаман болмас дүр. Келіннің көзі тіктеу болғанмен, жүріс-тұрысы, мүсін сымбаты зат әйелді танытады. Бесікті болған адамсың, шікіреңдеуді қойып, анау құттыханаңның берекесін келтір! – деген.

	Асылбек ойланып қалды. Шынында да, бұлардың кірбелеңіне кім кінәлі? Гүлнаштың артынан ұйтқыған ғайбат құйындарын о баста ол көрмеп пе еді, естімеп пе еді? Еркетайлығын біле тұра етпеттеген өзі емес пе еді?! Олай болса, ендігі қыспаққа жол болсын? Гүлнаштың домбырасын неге қорлады? Ән салудан оны несіне тыйды? Қайта, бабын тауып, бұлбұлдай сайратып, домбырасын сылқылдатып қоса шертісіп отырғанда, көңілдің шері айығып, реніш-өкпе әлдеқашан тарқамас па еді?!

	Асылбек тысқа шығып, орамалымен бетін сүртті. Денесі бусанып, мойнына тер құйылған екен. Жел де басылып, күн райы сына қалыпты. Осындайдан кейін күтпеген құбылыстар ұшыраса беруші еді. Асылбек соның жайын ойлады...

	Ол отауына келгенде Гүлнаш үйде жоқ еді. Асылбектің жүрегі су ете қалды. Үйде отыра алмай, аулаға шығып, ауыл жанындағы қызыл шағылдың басына көтеріліп бара жатқанда бауырын кесіп өткен Гүлнаштың ізін таныды. Бұл ауылда Гүлнаштан басқа әйел атаулыда биік өкше кебіс жоқ-ты. Сол кер кебістің кере қарыс ізі бұраңдап жатыр.

	Асылбек із нобайымен жеделдеп, қаздаңдап жүріп келе жатып, көп ұзамай-ақ Гүлнаштың өзін де көрді. Гүлнаш күшігіне күркешік жасап бермек боп, еңісте алабота шауып жатқан. Семіңкі жүдеу денесі нән кетпеннің екіпінімен шөмиіп, шөгіп кетеді. Кетпенді жоғары көтерерде майысып, әнтек тәлтірек қағады. Өзі бұлаудай терге түсіпті. Аялдағанда жүрегінің дүрс-дүрс еткені естіліп тұр.

	Асылбек аяп кетті де:

	– Кетпеніңді маған берші! – деді.

	Ол құмақ қияны бұрқылдатып, алаботаны әудемде үйіп тастады. Өзі де недәуір алқынып тұр. Сол күйінде:

	«Жарайды, ит ұясына осы да жетер, қайтайық, Гүлнаш» деп қойды.

	Олар төбеден құлап келе жатқанда бәйбіше ақбоз үйдің сыртында, еңкейіп бара жатқан екіндіде ішігін бүркеніп, құманын алып түрегеліп еді; отын арқалап, мықшиып келе жатқан келінін, кетпен ұстап, алдына түсіп келе жатқан баласын көзі шалды. Бәйбіше шөп сындырып, жаратушыға ішінен шүкіршілік айтты. Сол замат құлағы шуылдап еді. «Лә ілләһи, іллалла, Мұхаммәди Әбдірәссулла!» деп күбірлеп, мінажатының аяғын: «Алыстан, алыстан!» деп шошына дауыстап, қазақшалап қайырып қойды.

	Кешқұрым Асылбек пен Гүлнаш кәдуілгідей-ақ күңкіл-шүңкіл сөйлесіп отырды. Гүлнаш қымыран құйып берді. Шөлдеп қалған Асылбек иісі аңқып, көпіріп, быж-быж еткен қымыранды қана сіміріп, тұшырқана кекірді. Сусын берген жары өте сұлу көрініп кетті оған. Кешкі күңгірттікте Гүлнаштың әрбір жүрісі, шолпысының сылдыры, жанасып өткен жағымды, жылы, жұмсақ қимылы, сынық қылығы бастаңғы ләззаттен дәмелендірді. Асылбек дәл солай түйсініп, солай топшылады. Талайдан бергі жат төсектің жарасымы бүгіннен бастап кететіндей сезілді. Сондықтан ол ерекше елпектеп, бәйек болып қалды. Бір рет Гүлнаштың төсек басында ілулі тұрған ішігін алып, арқасына жауып та қойды. Жұмсақ иіліп, сүйерменге келіп, әрең теткіді.

	Іңірде аспалы шырағдан жағылып, отау іші селдір сәулеге толды. Селдір сәуледе Гүлнаш мүлдем сымбатты көрінеді. Асылбек одан-бұдан әңгіме шертіп, әйелінің көңілін ашуға тырысады. Сөз аяғын Гүлнаштың төркініне соқтырып, жуық арада солардың келетінін, күллі ауыл боп, әсіресе үлкен үйдің шабыла қам жасап жатқанын қызықтыра айтады.

	Бұл сәтте Гүлнаш кәдімгідей жібіп, ери бастаған сыңайда. Бұрын бір емес, екі әйелді кір жуып, кіндік кестірген қартамыс үйіне, сүймеген суық адамына бармаймын деп, қаншама бұлғалақтап тулағанымен, тағдыр талқысы ақыры қажытты да. Шер-шемен боп қатып қалған көңіл талайдан естімеген, көп сағындырған жылы лебіз, жанашыр қылық көргенде еріксіз құлауға айналды. Жұрт тарапынан құрмет-қолпаш, сыйлау, еркелету көріп дағдыланған Гүлнаш Асылбектің бүгінгі пейіл-мінезіне илана бастағандай болды.

	Гүлнаштан бұрын шешесі алпамсадай үш ұл тауып, үшеуі де құтаймаған. Баласы шетіней беріп, қамкөңілді боп жүрген Біркімбай мен Дариға қыздың өзіне мың шүкіршілік қып, ұлан-асыр той жасаған екен. Майдабеттің арғы жағындағы көк төбені мамадайырлар осы күнге шейін «Гүлнаш туған төбе» деп атайды. Төртінші перзентінің бауы берік боп, селтиіп өсе бастағаннан-ақ балазар әке-шеше бетке қақпай, ерке ғып өсірді. Гүлнаш еркек балаша киініп, атқа еркек балаша мініп жүрді. Домбыраға, сырнайға әуес болды. Ойын-сауықтың арқасында атышулы сылқым қыз болып шыға келді.

	Сол әке-шешенің мыңнан қалап берген жері – осы үй. Асылбектің үйі. Олай болса, Асылбекпен дәм-тұзі жарасса, Гүлнаштың әке-шешесі де риза, құда да риза, құдағи да тыныш. Рас, Гүлнаш Ақбоз аттың бодауына келгеніне өлердей намыстанады. Бірақ намыстан не пайда? Рас, Гүлнаштың сүйетіні Орал. Бірақ тіршілікте кім қалағанына қосылып жатыр? Бағы заманнан бері шын сүйіскен жандардың арасына күтпеген қырсық кесе-көлденең душар болмаушы ма еді? Бірін-бірі сүйген адам Қозы Көрпеш, Баян сұлудай-ақ болар. Солар да опа тапты ма? Кешегі Шұға мен Әбдірахман не күйге ұшырады? Иықтылардан ықпаймын деп мерт болған жоқ па? Олай болса, дәуірінде озған күштілердің үкіміне көнуден, мойын ұсынудан басқа не қалды? Гүлнаштың ендігі өмірі отбасының күйбеңімен өтеді де. Ертектегі Алпамыс батырдың дұшпанының қолында қалған қатынындай салпақтап, отымен кіріп, күлімен шығып, іштен тынып жүре береді-дағы. Сөйтіп, ажалды сәті соққанша итшілеп күнелтеді-дағы...

	Бала жанды ата-ананың арқасында Гүлнаш емен-жарқын, өнерпаз боп өсіп еді. Ендігі үміті неде қалды? Оралдан бастап әлденеше ақын аңызға айналдырып, іңкәр болған Гүлнаштың өнері туған жұрттың кәдесіне жарамай семіп қалғаны ма? Миуалы ағаштың жаңа піскен жемісі беріштеніп, балғын жапырағы мезгілсіз сарғайғаны ма? Күні кеше тұлымы желбіреп жүгіргенде, алғаш «әу» деп ән салғанда, алдымда әдет-ғұрыптың тосқалаңы бар деп ойлаған ба еді Гүлнаш! Дүниенің бәрі іш тартып, еркелетіп тұрмаушы ма еді?

	Гүлнаш қамықты. Молынан қамықты. Көкірегі мұңға тұнып, тынысы әлсіреп, қой көзі жасаурап тұр. Аққұба өңі құбылып, қападар боп, қара-қоңырланып, шымырлап балқыған.

	Жарасымға жаңадан жуықтап келе жатқанда мұңлы жардың іштегі бітеу жарасын түрткілеп асқындырып алмайын деп, Асылбек ерте жатып қалды. Сабағынан бұрап пісірген қауынның дәмі болмайтынын білетін еді де. Сондықтан ендігі жерде көңілдің сәулесін мол шашпаққа ниет қылды.





II


	Гүлнаштың төркіні тайлы-таяғымен келіп те қалды. Ыстылар сойылға жығылған Орал үшін қаны қызып, намысқа бекініпті, жесірін тартып алмақ боп қол құрап жатқан көрінеді, шаһарға да кісі шаптырыпты деген қауесет тараған.

	Орал – ыстының ішінде көзтаңбалы. Арғы атасы татар екен деген өсек бар. Жаугершілік заманында осы жаққа кеп, орын теуіп қалып қойыпты-мыс. Оралдың атқамінер туысқандары – Әшір, Әлжандар шаһарда милиция начальнигі татармен ашынажай екен деген де лақап бар-ды.

	Осының бәрін естіп, бәрінен қаймыққан Асылбек әкесімен ақылдасып: «Гүлнаш төркіні келсе тезірек табысар» десіп, қайын жұртын астыртын шақырып алып отыр.

	Шоңбай ауылына келін болуға арғы дейі әлі құламағандықтан ба, немесе өзінің әке-шешесіне айықпастай өкпелеп қалғандығынан ба, әйтеуір, төркіні келгенде Гүлнаш ұзатылған қыз салтымен сыңсымады. Мұнысын абысын-ажындары сан-саққа жүгіріп, өсекке айналдырды. «Шіркіннің жасуы қатты екен!», «Көзіне жас алмай, едірейіп тұрды да қойды!», «Бетім-ай, тым құрмаса ырымын жасап, шешесімен көріспеді-ау!», «Безбүйректің өзі екен!» десіп жатты.

	Отау тігіп әкелуге қауқары жоқ Біркімбай кішкене кілем, тұскиіз, текемет, көрпе-төсек сияқты орташа жиһаздар, әбі-тәбі киім-кешектер әкеліпті. Бай ауылы онысын қораш көрсе де, сыр бермей, шырайлы қабақ танытты.

	Шоңбай төрт-бес дөнен қой үйткізіп еді. Бәрі де таңынан жарылып, майы ағып, деңкиіп-деңкиіп қалды. Ық жақтағы ауылға үйткен құйқаның исі тарады. Соғым сойылған жер қан сасиды. Иттер сүмеңдеп, айналсоқтайды. Жер ошақта, нән қара қазанда майы шыжылдап, қуырдақ қуырылып жатыр. Бала-шағалар ұзақтай шуылдап, шүпірлеп жүр.

	Кешке қарай тұман түсті. Соған қарамай, ас-су ішіп болған жігіт-желең, қыз-қырқындар отауға жинала бастады. Бұл уақытта Асылбек талайдан бері жүктің тасасында бұғып жатқан аққұба домбыраны қолына ап, ақырын дыңылдатып отыр еді. Жұрт келе бастаған сайын шертуін жиілетіп, ақырында машық саусақтармен сабалай жөнелді. Домбыра күмбір-күмбір үн шығарды. Қыза келе Асылбек бір-екі ауыз өлең де айтып жіберіп еді.

	Ол жыршылардан тыңдағанда жадында қалған бір жырдың екі шумағын айтты. Жамашқа арнап, Жамашты мақтап айтты. Оны мырзаға, бекзадаға, батырға теңеді.

	«Әу» деген жерге қазақтың үймелей қалатыны қандай! Әне, міне дегенше отаудың іші адамға толып та қалды. Жұрт басы құралған соң еті тірі жастар желігіп, бірі домбыра шертіп, бірі ән салып, кәдімгідей думандата бастады. Қу тілділері күлдіргі әңгімемен, қасқабақтың құбылмалы қимылымен жұртты күлдіріп, қызықты ермек тудырып жатты. Біреу тонын айналдырып киіп бүгжеңдеп, бақаннан аяқ жасап сереңдеп, орақ тісін ақситып, аузынан жалын шашып кіріп келгенде «ойбай» деп шошып түскендер де, мәз боп күлгендер де болды. Орақ тіспен жан-жағына қармалап, үркітіп жүрген Мүсірәлі еді. Көп аялдаса қызықтың дәмі кетіп қалатынын сезіп, қорбаңдап тысқа шығып та кетті.

	У-шу даңғырық, қыран-топан күлкі боп жатқан жерге Шоңбай мен Біркімбай, Шәйкүл мен Дариға бастаған үлкен кісілер де келіп: «Бәрекелде, ойын қыза берсін!» айтқанда, Гүлнаштың жанары құбылып, көңілді ажар танытып тұрды. Талайғы мұңлы дидар дем арасында бақытты бола қалғандай. Сұрқай отауға ақшам арасында ғайыптан шырай біткендей. Құбылмалы көңіл шіркін азғана алданышты талшық көріп, түрлене қалған. Көлеңкеде көп жатқан қауын күннің көзі түссе лезде құлпырып шыға келуші еді. Кәмек түйнек сәулеге жүзін жуып сарғайып, иісі шығып, пісіп қалушы еді. Гүлнаш бүгін сол сияқты болды. Құрысқан көңілі жадырап, көзі жаудырап, еңсесі биіктеніп, денесі толысып, іріленіп қалған іспетте.

	Мұны Асылбек түгіл өзгелер де сезген. Сондықтан нұр үстіне нұр жауа берсін деп, сауықтың аяғында көпшілік Гүлнаштың да бір лебіз білдіруін қолқалады. Әсіресе жастар жағы шулап кетті. Көпшіліктің меселін қайтарудың амалын таппаған Гүлнаш даусының қарлығып жүргенін желеуреткенде, отырған жұрт:

	– Онда домбыра шерте қойшы!

	– Сүгірдің күйіне салып жіберші!

	– «Тоғыз тарауды» тартып, сылқылдатшы! – десті. Мұндайда желөкпелігі ұстап кететін Дариға да шыдамай:

	– Тартып жібере ғой, күнім! – деп қойды. Осыдан кейін Гүлнаш сағынып қалған серігін қолына алып, сүйрік саусақтарын төгілдіре қағып-қағып жіберді. Гүлнаш шуу дегенде не тартқанын аңдамай қалғандай. Кербез домбыраның кеудесінен бейтаныс бір күй шалқып шықты да, көмейіне тығылып, тұншығып қалды. Домбыра булығып, күмбір-дүмбір етті. Шалқып шыққан жаңа лебіз сол күйінде шалқып кетпей, ұйтқып, үздік-создық түйдектеліп, Гүлнашты омбылатып, барлықтырып келді де, ақырында бір аңырау күйдің сарынына ұласты. Сол тұсқа келгенде Гүлнаш сәл саябырлап:

	– «Боз інген» күйін тартайын, – деді. Жұрт жапырыла елеңдеді.

	Бұл атырапқа таныс ертегі-аңыздың бірі – «Боз інген-ді». Сондықтан күй сарыны түсінікті сияқтанады. Шалғайда бота боздай ма, қыз сыңси ма, қалай? Күй ырғағы талмаурап, жіңішкеріп, діріл қағып тұрды да, қайтадан бел алып, қоңыр сарынға көшті.

	Сірә, күйшіні өз мұңы баураса керек, алғашқы жадыраудан, балқудан танып, жұдырықтай жұмылып, қырғидай шүйіліп алды.

	Рақымсыз саудагерлердің жетегінде артына қарай-қарай белгісіз қиырға кетіп бара жатқан Боз інген домбыраның кеудесінен аңырап, боздап қоя берді. Жетімсіреп жылап, алыстап қалған ботасына Боз інгеннің ұшқан құстан, жүгірген аңнан жолдаған жалынышты сәлеміне келгенде домбыра мүлдем бебеулеп кетті.

	Гүлнаштың аққұба реңі қоңыр қошқыл тартып, қой көзі болмашы жасаурап тұр. Өзі отырған жерінде теңселіп қояды. Күйдің серіппесі сол теңселуде тұрғандай, күйшінің шерлі саусақтары домбыра емшегін шымшылай тартып, жебей толғап, екі шекті еңірете безілдетіп, дәмді ызыңдарды сары қымыздай сапыра бастады.

	Құйқылжыған, жүйткіген, текіректеген, тойтырақтаған дыбыстар бас құрап, жер қайысқан дүлей күш дүбірлетіп келеді. Бейне бір қайғының қара топаны қаптап, сарыны жер жарғандай. Қоңыраулы керуеннің күлдір-салдыры арасынан үздік шыққан желмаяның зары назды да, сазды да. Домбыра сыңқылдап, серпінді шабытпен бебеулейді. Туған жерден алыстатудың, анадан бала, баладан ана айырылудың аянышты күйін шертеді. Жансыз ағашқа жан бітіп, тамыр байлағандай, он екі перне түгел иіп, ыңқылдап, сырқылдайды; безілдеп, боздайды, күңіреніп, сарнайды...

	Жұрт құбылмалы күй тамырын тауып ұстағандай, құлақпен де, жүрекпен де құлай тыңдап қалған. Соның ішінде Гүлнаштың әке-шешесі де бар.

	Гүлнаш жер қайысқан қалың күйді қайырып, дүбірлетіп, машық саусақтармен домбыра-саңлақты сабаулап отыр. Ашынған домбыра ыңыранып, аңқылдап, алысқа сілтеп тұр. Мал баласының мұңын сиқырлы үндермен бебеулеп бейнелеп тұр.

	Әлде, мүмкін, Бозінгеннің кебін киіп келген Гүлнаштың өз көңілінен шыққан жалынды арман шығар бұл? Немесе дүйім жұрттың қалаған аяулы саздарын тартып бермей, қаяулы күйге неге әкетті? Бозінген бейбақты бейуақытта неге боздатты ол?..

	Неде болса, Гүлнаш шерткен сол күй сол бір кеште тыңдаушылардың жүрегін түгел оятып, әлденеге талпындырып қойғандай болды.

	Жұрт тарқаған соң да Асылбек көпке шейін денесінің тәтті безгегін баса алмай отырды.

	Әсіресе Асылбекке осы сәттерде Гүлнаш ерекше бір қастерлі де жұмбақ жандай әсер етеді.

	Гүлнаштың көкірегі күміс сағат; қатты бұрасаң сынып кетеді, бұрамай қойсаң тұрып қалады. «Жүріс-тұрысы, мүсін-сымбаты зат әйелді танытады» деп сыншыл әке әнеугі күні тауып айтты. Асылбек зорлап әйел етіп отырған сол Гүлнаш әлі күнге шейін ләззат дүниесіне талпынбаса, оған кім кінәлі? «Жас-жастың тілегі бір, жібектің түйіні бір» деп келетін жаттанды әзілге елтіп, басы айналып қалатын әйелден береке тапса, Асылбектің мүйізі қарағайдай болар еді. Оның талақ қылған екінші әйелі «итке көлеңке бермес бұйра шаштың» дәл өзі болды. Қытықсыз ұйқыдан басқаны білмеді. Ал, түні қараңғы, түңлігі жабулы Қаратау қойнауында түсіне нелер кіргені бір өзіне ғана мәлім... Өткенін жабырқау оймен шолған Асылбек үзілген күдері қайта жалғанғандай, Гүлнаштан назарын алмай, ел жатып қалғанша көзімен ішіп-жеп, ынтығып отырды.

	...Ағаш кереует сықыр ете қалды. Жақтауына қонжиған Асылбек Гүлнаштың қақпай көрсеткеніне болмай, қаусыра құшты. Бұл кезде дүрдараз отаудың ішіндегі оқыс күңкіл-күбірге құлақ тосып, сыртта іргелікте тізерлеп Мүсірәлі отырған. Сөйтпесе ол ел ішінде «у төккен» аталар ма еді? Аталса аталсын, осындай сығалағыш көздер, тыңдағыш құлақтар болмаса, ауылдың шырғалаңын аңдуға өз басымыздың қыры жоқ.

	Сол Мүсірәлі бүгжиіп шөкелеп отырғанда отау ішіндегі қыбыр-дыбырдың бәрі құлағына құйылғандай болды. Асылбек пен Гүлнаш тілсіз арбасып, үнсіз кінә-ласып жатқандай. Қара тастай қатып қалған әйел көңілін бауырдай балқытам деп құмарлықтың құлы жанұшыра қимылдағандай. Мүсірәліге Асылбек аққуға қонжиған күшігендей елестеді. Ол кіжініп, қызғанып тұрғанда:

	– Неге жібімейсің, Гүлнаш? Алты ай бойы сықырлап, Ақжардың айдын көлін құрсап, қысып тастаған көк мұз да күні жеткенде еруші еді ғой. Менің әйелім болғаның – болған, енді жарастық табайық, – деген Асылбектің сөзі құлағына шалынды. Бұқбантайлап сөйлегенмен, дірілдеген даусы көтеріп әкетті. Мүсірәлі ішінен: «Жылы сөзбен жыққың келеді ғой, кәззап!» – деп қойды.

	Гүлнаш үн қатпады. Үн қатпаса да тыныс алысы жиілеп, кеудесі дірілдеп, құрдым суға сүңгуден тартынып тұрған сұлудай сезілді. Сырттағы Мүсірәлі дәл солай сезінді.

	Бірақ сезімтал, сымпыс Мүсірәлі де қателеседі екен. Анығында, Гүлнаштың есіне өткен күндердің бір оқиғасы түсіп, ол өз халіне өзі күлгелі жатыр еді.

	Баяғыда кәрі шалға еріксіз барған бір еркебұлан қыз көп түндерін жылуы жоқ төсекте өткізе-өткізе әбден іші пысып, ақыры бір күні әлдеқашан күдерін үзіп, теріс қарап жатуға үйренген жарғақ шалды түртіп: «Құдай қылды, біз көндік, – ақшұнақ шал, бері жат!» – деген екен. Соның кері Гүлнашқа келгені ме? Мынау ақсұр кісі не деп қыңқылдап отыр? Дүмше молдалар айтушы еді: қиямет-қайымда күнәһарлар от ішінде жүріп те ойнайды, – деп. Сол қунақы сөз есіне түсіп, Гүлнаш қараңғыда жымиып күліп қойды. Дәл осы тұста:

	– Гүлнаш, бауырым! – деді Асылбек ынтығып. Айтайын дегені басқа еді, әлдеқалай оғаш кетті.

	Онсыз да өз халіне өзі күлгелі булығып жатқан Гүлнаш сықылықтап күліп жіберді. Кәдімгі сыңғырлаған сиқыр күлкі еді! Енді Асылбектің дегбірі мүлдем қалмағандай. Ол Гүлнашқа жалынып, жалбарынып, құлдық ұрды. Қайтқан көңіл тіріліп, жуысса, алда әлі де талай игілік барын айтып, кекшіл өкпені кешуін сұрады. Шын-ақ монтаны пішінмен бұға зарлап, тұншыға жылағандай болды. Қамкөңіл Гүлнаш бір ауық аяп кеткендей де еді. Бірақ ол әрі-сәрі боп, толқып, дағдара бастағанда, сыртта Құтжол шәу ете қалды. Есіктің алдынан тысырлап біреу өткендей болды. Гүлнашқа сол дәл Орал тәрізді боп елестеді. Шегір көзімен ежірейе, болмашы күлімсірей қарап тұрған секілденеді. Осы мезетте Асылбек Гүлнашты тағы да қаусыра құшып еді, Гүлнаш қараңғыда әлденеге талпынып, шала елермелеп, солқылдап жылап жіберді. Ол көз алдынан елестеген Оралын шақырып жылаған! Бірақ бұл оқыс құбылысты Асылбек өзінше жорыды. Ол: «Гүлнашым, сәулем, жаным!..» деп Гүлнаштың шамалы тұз дәмі бар дәмді көз жасын жұтып, төсінен иіскеп, өктеп, зорлап аймалай бастағанда солқылдап жылап жатқан Гүлнаш оқыс сақылдап күліп қоя берді. Содан ол бие сауым уақыттай жылауы, күлуі алма-кезек араласып, біресе солқылдап, біресе сақылдап сұмдық жат мінез көрсетіп жатты.

	Асылбекке «байтал түгіл бас қайғы» болды. Оның тұла бойы суық шымырлап, төбе шашы тік тұрды. «Боз қасқа құдайы!» – дегенінде дауысы еріксіз шығып кетті. Сыртта манадан бері тықыршып, тісін қайрап тұрған Мүсірәлі ауылдастың құты қашқанына айызы қанып, жеңімен аузын басып: «Хық, хық, хық!» – деп тұншыға күлді.

	Осындай шәркез-шалыс хикметтермен қыстың түні қысқарып, таң атуға жақындады.

	Бұл кезде тұман сейіліп, түн де суыта бастаған. Жанды-жансыздың бәрі бұғып, даланы тыныштық басқан. Сол тыныштықты бұзып, таң қараңғылығын жамылып, Асылбектің ақ отауына Орал келіп кіріп еді. Оның діттеген мезгілі – жұрт шырт ұйқыда жатқан уақыт болатын. Бірақ түзде, тұманда адасып жүріп-жүріп, бөтен ауылды тапқан беті осы болды. Атын арғы қияға байлап, жан-жағына елеңдей қарап, еңбектеп келген-ді. Таң алдындағы суықта иттер де үруге ерініп, мыңқ-мыңқ етіп тынды.

	Орал отауға кіріп, етпеттеп жатып, ұйқылы дыбысқа құлақ түрді. Іргеде қорылдап жатқан «дәу де болса Асылбек шығар» деп топшылады. Олай болса, ағаш төсекте жатқан Гүлнаш болды. Ол жақындап келіп, шашынан сипап, Гүлнашты таныды да, білегінен ұстай алды. Темірдей суық қолы ыстық білекке жыландай тиетінін байқаған жоқ-ты. Гүлнаш шошып, шар ете қалды. Бір тәуір жері, бастырылығып жатқан Асылбек оянбады.

	– Гүлнаш, қорықпа, мен ғой! – деді Орал дауысын бұқтырып.

	– Орал?! Ойбай, кет! Ұстап алса өлтіреді ғой, жалғыз-ау?!

	Орал қаймықпады. Неге болса да бекініп келгенін танытып тұр.

	– Гүлнаш, мен сені тастап кетпеймін. Жүрмейтін болсаң, қолға түсіп, кісенде шіримін. Жүрер болсаң, тез қамдан. Таң атып қалады. Жарау, жүйрік ат дайын тұр, әне-міне дегенше іргежалдың жынысына сүңгіп кетеміз, – деді ол.

	Басын тәуекелге тағы да бір рет тікпеске шарасы қалмаған Гүлнаш апыл-құпыл киініп, мәсісін қоңылтаяқ киіп, Оралмен қол ұстаса, бостандық даласына шығып еді; Есік алдында алаботаны үйшік қып бұйығып жатқан Құтжол оянып, сілкіне тұрып, еркелеп, құйрығын бұлғалаңдатты. Өзімен бірге ала жүрсе, барлық ит шулап кетерін білген Гүлнаш басынан сипап қайта жатқызды да, ішінен: «Хош, Құтжолым!» деді.

	Қашқындар қол ұстасып, ойыстай бергенде шалымды Мүсірәлі шап етіп екеуін ұстап алды. Гүлнаш селк етіп басылып: «Мүсірәлі-ай, сен-ақ қыр соңымнан қалмадың-ау! Не жазығым бар еді, ағатай-ай!!» – деп жылап жіберді. Жұлқысып құтыла алмасын пайымдаған Орал да Мүсірәліге жалына бастады.

	– Жар басында зәру тоспа, Мүсеке! («У төккенді» ол бірінші рет осы жолы «Мүсеке» деді). Жігіт жігітке жолдас. «Ер мойнында қыл арқан шірімес...»

	Бірақ, Мүсірәлі у төккендігін істеді. Жалынып-жалбарынғанға жібермеді.

	– Мәймөңкенің орны бұл емес, Орал! – деді ол жауабын қысқа қайырып, – ат басындай алтын ұсынсаң да, Гүлнашты саған ертіп жібере алман! Ал, жібере қалған күнде де қара шаңырақтың құрығы ұзын. Құтылып кете алмайсыңдар. Ғашығыңның абыройын төкпей тұрғанда жөңінді тап!..

	Осы уақытта қой қора жақтан иттер үріп еді.

	Артынша біреу: «Айт!» – деп қалды. Дамбыр-дұмбыр дауыстар еліріп, жаңғырып шыға бастағанда:

	– Ойбай, тез жет атыңа! – деп Гүлнаш Оралды асықтырды.

	Орал жөнеп бара жатып:

	– Хош бол, Гүлнаш! – деді.

	Гүлнаш үйге беттей бергенде Мүсірәлі құшақтай алды.

	– Жібер! – деп бұлқынды Гүлнаш. Өзі дірдектеп тұр. Мүсірәлі дауыс әнтек қалтырап, асығып-аптығып, ынтыға сөйлеп кетті.

	– Тар асудан тосайын деген жоқ едім, Гүлнаш. Сенің сықылықтап жылағаның жаныма батып, көзін тіккен қаршығадай айналсоқтап жүргенімде, өздерің тап болдыңдар. Қанша рет тәуекелге оқталып, отауға кіре алмай қойып ем. Саған менің іңкәр болғаныма қанша заман! Ұмытайын десем де, ұмыта алмасам қайтесің сені? Күндіз-түні есімнен шықпай, басымды әуреге салғаныңды сеземісің?..

	Денесі дірілдеп, тісі тісіне тимей сақылдап кеткен Гүлнаш бар күшімен жанұшыра итеріп жіберіп еді, еңгезердей кісі шалқақтап барып, тәлтіректеп тұрып қалды.

	Гүлнаш зыта жөнелді.

	– Әліде болса ойлан! Ауызбастырықты да ұмытпа! – деп У төккен үзілмеген үміттің зілді әжуасын айтып үлгерді.





III


	Гүлнаштың басынан сүреңсіз, сұрғылт күндер өтіп жатты. Ертелі-кеш қой маңырап, түйе боздап, жылқы кісінеп, иттер үріп, балалар шулап, ауыл-аймақ азан-қазан болып жатқанда ол селт етпейді. Шаруа қамына көңілі де соқпайды, қыры да түспейді. Отаудың баяғы құлазуы – құлазу қалпында.

	Гүлнаштың абысын-ажындары «Домбыраның салқыны бар ғой, күйші келіннің қояншығы ұстап қалыпты», «Асылбек жылапты», «Бесік көрмей, есік көрген неме қыбын тапса қашпақ көрінеді», «Күйеуімен әлі күнге шейін тұз-дәмі жараспаса керек», «Шыдағанға шығарғанның нақ өзі болды ғой онда!» десіп өсек таратты.

	Мұндайға құлағы үйренген Асылбек елемейін десе де, «шөптің басы жел тұрмаса қимылдамайтынын» біледі. Көп-көп күдікті болжаулар жанын қинайды.

	Төркіні кеп, Гүлнаш домбыра шертетін күні азанда Асылбектің намысына қаскөйлікпен басып кеткен таңбадай боп, отаудың іргесінде соны із сайрап жатқан. Ақ қағазға айламен бұрап басқан мөрдің бедеріндей, кетерінде таптап кетсе де, түн жамылып ұзақ тұрған адамның ізі екені күмәнсіз болатын. Арғы жағы қоянның жымындай шым-шытырық тартып кеткен соң, жұмбақты шеше алмай, ауылдың сыртынан із кезіккен. Сол жерде қаңтарулы ат бұтаны шырқ айналып, шиыршық атып тұрыпты. Бұнысы Ақбоздың мінезіне келіңкіремейді екен. Асылбек тезекті жарып көргенде ішінен қонақ шыққан. Демек, бұл Ақбоз емес. Оған ауыр болады деп, Біркімбай қонақ жегізбейді. Ақбоздың жемі – арпа мен сұлы. «Жолдассыз жортқан жанкешті – дәу де болса Орал шығар» деп түйген еді. Содан бері үйкүшік боп отырып қалды.

	Үйкүшік боп отырып қалған Асылбек басы меңзең боп, еңсесі басқан ауыр ойдан құтыла алмайды. Көңілінен қорқыныш кетпейді. «Жау жоқ деме, жар астында; бөрі жоқ деме, бөрік астында» деп бұрынғылар біліп айтқан. Оралдың қайта айналып соқпасына, соқса осы ауылдың өзінен оған жансыз табылмасына кім кепіл? Асылбектің жауы мынау киізі шұрқ-шұрқ шайлалардың біреуінен сығалап, кіжініп тұрмағанын қайдан білдің? Оралдың құнан қойға айырбастамайтын күміс кездікті өз қолымен нақыштап, сабына есімін оймыштап, сіңірі шыққан Ыбырайға сыйға тартуынан да Асылбек секем алады.

	Асылы, Асылбек дәурені өтіп бара жатқанын сезінеді. Совет өкіметі орнаған алғашқы жылдарында қуғын көріп, қалбыр жүрек боп қалған дәулетті әулет бертін келе қайғы-қасірет атаулыны түгел ұмытып, арқа-басы кеңіп, сайын сахарада қайтадан шалқып келе жатыр еді. Малы мыңғырып, «керегеден бас кетпейтін» күндер туып, тері-терсегіне, жүн-жұрқасына шейін пұл боп, қарық қылып тұр еді. Былтырдан бері қой үстіне бозторғай жұмыртқалаған тыныштықтың шырқы бұзылып барады. Ең алдымен, көшпелі елде өкілдер қаптап кететін болды. Және мал хаттайтын хатшыларға шейін, алым-салық жинайтын шауыпкелдерге шейін, тіпті, егіннің суын бақылайтын мұраптарға шейін бай ауылға басымсып, шікірейіп келуді шығарды. Әсіресе «қосшылар одағы» – кедей болыстар иіс алмас малайлардың атамзаманғы еңбегін есесімен өндіріп беріп, жарлы-жақыбайдың басын құрап, жиналыс ашып, сөз сөйлетіп, есіртіп қойды. Соның бірі – Ыбырай.

	Ыбырай – қаршадайынан Шоңбайдың жылқысын баққан сенімді қызметкер еді. Жеті атадан қосылатын жама ағайыны болғандықтан қолбала есебінде жарытып ақы да алмай келген-ді. Сол жуас Ыбырай былтыр жер бөлігі басталғанда белсенді боп, өкілдерге еріп кетті. Сотқа арыз беріп, Шоңбайдан он екі қой, бір бие өндіртіп алды. Қойының бәрін сатып, жауқазынның қабығындай неше қабат киініп, салқамсоқ серімсіп шыға келді. Жиналыс болса-ақ қолын сермеп сөйлеп тұрған Ыбырайды көресіз. Ол «және» деудің орнына «и» деп, орысша араластырып сөйлеуді шығарды.

	Ана жылы ысты, сіргелінің жақсы мен жайсаңдары бас қосып, сұқбат-мәжіліс құрып отырғанда қызметкерінің бір қылығы жақпай қалған Шоңбай: «Қазақтың Ыбырайы Ыбырай, біздің Ыбырай сұмырай» деп қалған еді. Содан кейін Ыбырай-Сұмырай да аталып жүрген. Енді, былтырдан бері, «Сұмырайлықтан» айрылып, тіпті «Ыбеке!» деген атауға да ие боп келеді. Шоңбайдың дұғалы аузының уәлілігі қашып, жаман дегені жақсылар санатына қосылып барады.

	Сол Ыбырай былтырдан бері қалаға барғыштап жүр. Не бітіретіні ешкімге мәлім емес. Айлар бойы жатып қайтады. Шашын өсіріп, орысша киініп, қисық табандатып, өзгеріп кеткен. Сонысына қарап, Шоңбай, Асылбектер одан қаймығады. Қаймыққандықтан да ағасы Бекке кәрі-құртаң қойдан соғым беріп көңілін аулаған. Сыйлықтың төркінін түсінген Бек: «Жасы жиырма беске шыққан соң желігіп жүргені ғой иттің. Қара шаңырақтан асып қайда барады дейсіз» деп астарлап, соғымның бодауын өтеп қойған.

	Ағасының бетімен Ыбырай Асылбектің үйіне келгіштеп, ағайындық бейіл білдіре жүрсе де, оған бай баласы шешіліп сыр айтып көрген емес-ті.

	Бір күні ауылдың пысықтары бас құрап, кешке қарай төбенің басына шығып, әңгімелесіп тұрғанда, мылтық асынған біреу желе-шоқытып келе жатты. Үзеңгіге сүйене, дүмін көтеріп тастап, көтеріп тастап, қопаң-қопаң етеді. Шабдар атының басы ауылға тірелгенше аяңға ауысар түрі жоқ. «Дені дұрыс неме ме өзінің» деп Асылбек аттыдан көзін айырмай қарап тұр. Жүргінші шеткі үйге жеткенде көлденеңдеп кіді қайрылып еді, сырт киімі, ер-тұрманы анық көрінді.

	– Етегі жырық. Орыс сияқты! – деді Асылбек сұрланып.

	– Ер-тұрманы сықырлаған былғары екен. Күмпудің адамы боп жүрмесін, – деді Шоңбай да түсі қарауытып. Бұлар төбеден құлап келе жатып, асығыс айла да жасап үлгерді. Әдетте, «Шоңбайдікі» осы деп суыт келген жолаушыны Мүсірәлінің жыртық үйіне түсіретін. Ылдидағы дүкенге кісі шаптырып, қонақты араққа жығып, мәңгіртіп жіберетін.

	– Аман, тамыр! – деді Шоңбай атын отқа ыстықтай қоя берген орысқа.

	– Аман, аман! – деді орыс қазақшаға шалалығын байқатып.

	– Біздің үй мынау! – Шоңбай Мүсірәлінің қораш баспанасын нұсқады. – Үйге жүр.

	– Менікі ночевать болмайды. Менікі ат алады... Басқа сөзіне түсінбесе де, «ат алады» деген сөзін қалтқысыз ұғынған Асылбек отауына қарай жылыстады...

	Ол отау жанында жем жеп тұрған Торыалаяқты үй-үйдің тасасымен қашыртып бара жатқанында орыстың даусы шаңқ ете қалды. Ащы шыққан дауыстан жүрегі шайлыққан Асылбек сүйкімсіз ыржаң етіп, күлкіге жеңдіргенсіп, атын жетелеп келе жатты. Орыс: «не-хо-ро-шо!» деп басын шайқады. (Ол орыс сөзінің өзін әдейі бұзып айтты).

	Бала-шағалар үймелесіп, қызықтап, шулап жүр.

	Торыалаяқ у-шуға еліргендей, құлағын тігіп, көзі жалтаңдап, жұтынып тұр.

	Шоңбай Ыбырайға қайырылды:

	– «Әншейінде ауыз жаппас, той келгенде бірін таппас» демекші, неге мөлиіп тұрсың? Уәждаспайсың ба мынау кісімен?!

	Ықпалды ағайынның базыналықпен шаптаған Ыбырайы былдырлап, орысшалаған болды. Сондағы бұтып-шатып айтқаны мынау еді: «Ауфманский, Кауфманский, ташкенский железный дорога. Откуда приедешь, куда пойдеш, покажи мандат!»

	Алдыңғы сөзін ұғынбаса да, соңғы сөздерін шала түсінген орыс оқыс күліп, шинелінің ішінен асынған түздік сумкасын ашып, куәлік қағазын көрсетті. Сол мезетте:

	– Пай, шіркін, шаһар көрген адам қиын да!

	– Өзі орысшаға судай екен ғой. Аузы аузына жұқпады ғой.

	– Бекерге шаш қоя ма кісі?!

	– Мынау әкімнен титтей тайсалмады-ау!

	– Қайта, өзінің әпшесін қуырған жоқ па!

	– Нағашысының нағашысы көзсіз ер адам еді. Содан жұғыспады дейсің бе! – десіп, ауыл адамдары Ыбырайды қолпаштап кетті. Кейбіреуі әдейі естірте сөйлеп тұр.

	Бірақ сауатсыз Ыбырай куәлік қағазды оқи алмады, әрине. Оқи алмаса да, қасындағыларға сыр бермеуге тырысып, иесіне қайта ұсынысып жатты да:

	– Қарсыласқан бай-құлақты атып тастауға мандаты бар екен, – деп қойды. Беті бүлік етпеді.

	– Астағыпыралла! – деп Шоңбай шошып кетті.

	Ауыл иесі Шоңбай екенін және оның құты әбден қашып тұрғанын бағдарлай қойған жолаушы Торыалаяқтың тізгінін Асылбектен жұлып ап, өз атының ерін аударып ерттеді. Асылбек сұрланып, сазарып тұр. Ыбырай да ығып қалған қалыппен болысуға дәрмені жоғын танытады.

	Орыс Торыалаяқтың мінер жағынан мінбей, қамшылар жағынан мінуге оқталып, оң аяғын үзеңгіге сала бергенде, бұндай қимылды көрмеген қытықшыл дала жарауы көзі шатынап жалы дүрдиіп, үркіп, шатқаяқтап орытқып түсті. Орыс асаудың тізгінін тұқыртып: «но, но!» деп қойды.

	Мәмлеге жол қалмағанын көрген Шоңбай:

	– Дереу жылқыдан басқа ат әкелдіру керек. Басы бүтін алса да, Торымды қалдырса, ризамыз, – деп шыжықтай бастады.

	Бұны Ыбырай түсіндірмек боп, тілі жетпеген жерінде ымдап, әуреленіп тұрғанында, орыс «болмайды!» дегендей, басын шайқап, үш саусағын шошайтты:

	– Через три дня меникі келеді, и сеникі ат алады.

	Ақыл-айласы таусылған Шоңбай: «келін!» деп дауыстап қалып еді, үй-үйдің есігінен, босағасынан сығалап тұрған әйелдер жапырлап шыға бастады. Бәрінен бұрын Гүлнаш пен Шәйкүл келіп үлгерді.

	– Шырағым, келін, – деді Шоңбай Гүлнашқа қамыға қарап, – орыс әйелдің сағын сындырмаушы еді; мынау қалдырып бара жатқан шабдар шобырын жетелеп, артынан шамалы ерсең, бәйге торыны тастап кетеді. Өзгемізде дәрмен қалмады...

	Гүлнаш күтпеген, жат жауап қайырды.

	– Бір ат түгіл, барлық малды айдап кетсе де, ешкімнің артынан салпақтап ерер жайым жоқ!

	Шоңбайдың түсі қазанның күйесіндей қарайып, тұлданып кетті.

	– Ой-бой, мен-ақ ерейін, бұл бетпақты қайтесің! – деп бәйбіше шабдар атты жетектеп, орыстың үзеңгісінен ұстап, дегдар жүріспен ырғалып шыға берді.

	Жүргінші Шәйкүлге әлде бірдеңе деп, басын шайқап бара жатты. Күн де батып, дала күңгірт тарта бастады... Ыза, намыс буған Асылбек безгектей қалшылдап, селкілін баса алмай, отауына келгенде, Гүлнаш қағанағы қарқ, сағанағы сарқ адамдай, Құтжолға біртіндеп бауырсақ шашып, ермек қып ойнап тұрғанын көрді. Сол бетінде ол итті аяғымен теуіп жіберді. Құтжол қыңсылады. Гүлнаш: «Оның не?!» деп ренжіп, Құтжолға жаны ашып, қасына бара беріп еді, Асылбек тарс етіп жарылып кетті. Ол:

	Орыстың маржаларындай күшік жандылығын қарай көр! – деп Гүлнашты аш бүйірден теуіп кеп қалды. Ашулы екпінмен қатты тепкен еді. Гүлнаш мықшиып, бүйірін сүйеп, шөгіп қалды. Содан ол бүк түсіп, ішігін жамылып, төсегінде теріс қарап жылап жатқанында, көпті көріп, көктен өткен ісмер бәйбіше олжалы боп, жүйрік торыны салақтап жайдақ мініп, ауылға оралды. Сол кеште Шоңбайлар үлкен үйде ақылдасып-ақылдасып келіп, таңқараңғысынан үдере көшпек болды. «Қайта шапқан жау жаман», шығынсыз тұрғанда ың-шыңсыз қоныс аударып, «Жанайдың жалғыз аяғы» арқылы Шудың сыңсыған қамысына сіңіп кетуді абзал көрді.

	Байдың ауылы жаптас отырған ауылдарға хабарласпастан ертеңіне құлқын сәріден көшіп кетті.

	Күн тым ызғарлы еді. Маңдайдан қарсы соққан қарасуық бетті қарып, жеңнен кіріп, жан біткенді бүрсең қақтырды. Ызғырық жел жердің ой-қырына қарай бірде уілдеп, бірде гуілдеп, ебелек-қаңбақтарды зырғақ қақтырып, қоқты жерге үйіріп тығып жатты.

	Салт атты кісілер Шоңбайға еріп, ілгері жүріп кетті. Қалған қатын-қалаш, бала-шаға түйеге, биеге мінгесіп, итең қағып, өнімсіз жүріспен улап-шулап, әбігерленіп келеді. Тиген жерін темірдей қаритын үскірік ызғырықтан әсіресе Гүлнаш қатты жаурады. Асылбектің тепкісінен белі шойырылып қалған ол басқалардай ауық-ауық жаяу жүре алмай, қутыңдап жүгіре алмай, түйенің үстінде мелшиіп отырды да қойды.

	Гүлнаш әуелгі кезде намыстанғанмен, жүре келе ызғырыққа шыдамай сыртынан көрпе жамылған-ды. Бірақ көрпені қымтап отыру – үлкен күшке түсті. Шаңдылмаған жамылманы солталаңдаған түйе үстінде жел кеулеп, далитып, берекесін қашырды. Гүлнаш:

	«Әдіра қалғыр-ай!» деп, қабағын шытынып, екі қолымен үздіксіз қымтанған болады.

	«Жанайдың жалғыз аяғы» – баяғыда Арқадан жылқы айдап қайтатын бір баукеспесінің салған сүрлеуі екен. Жылға-жыра, сай-қобыларды қуалап, белестердің қылдырығын баспалап өтетін соқпақтың бір ғажабы – ылғи шеңгелді, жыңғылды, шырпылы, сексеуілді жыныстың панасымен жүреді және басы артық иірімдері, бұрыс-бұраңдары жоққа жуық. Көш сондай бір бұтасы қалың қобыға келіп түскенде беймаза жел ызыңдап, күн райы сына бастағандай болды.

	Бұл – түс ауған шақ еді. Жұрт «күн сынды!» деп мәз-мейрам боп жатқанда, Гүлнаштың саусақтарының ұшы ашып, бір түрлі жайсыз сезім пайда болды. Содан біраз уақыт өткенде суыққа етене боп қалған тұлабойынан әл кетіп, басы меңзіп, көз алды бұлдырап, салқын ұйқы баурай бастады.

	Шоңбай ауылы Шудың қамысына жетпей қонғанда Гүлнаш үй тігуге шамасы келмей, көрпесін оранған күйде ықтап, қисайып жатты. Көгеріп кеткен бетінен шошынған Шәйкүл: «Ойбай, қақаған қарасуық өтіп кетіпті ғой сорлыға!» деп үстіне нән текеметті жаба салды.

	Бәйбіше ең алдымен Асылбектің отауын тіккізіп жатқанда қаракер атты біреу кібіртіктеп келе жатты.

	Аяғы ақсаған аты кібіртіктеп, келеңдеп келеді. Көлігінің аужайы осылай болған соң жолаушы әншейін сән үшін ақсақ атын мінер жағынан сипай қамшылағансып қояды.

	– Атын солақай қамшылап келе жатқан кім екен? – деді Шоңбай шалқайып, маңдайын қалқалаған алақанының астынан қарап тұр.

	– Аты сәлем ғып келе жатыр ғой шіркіннің, – дейді бәйбіше.

	Бүрсеңдеп, берекесі қашып тұрған еркек, әйелдер жадырап, мәз боп күлісті.

	Жолаушы – Смағұл екен. Ауылынан ертелеп шыққан ол осы ауылдың малына ұшырасыпты да, көштің ізімен тарта беріпті. Құмнан қашқан түлкіні қуам деп атын ақсатып ап, өнімсіз аяңмен жеткен беті осы көрінеді.

	Гүлнаш жайшылықта болса сыңсып көрісер ме еді, кім білсін; қазір әлсіреген халде кемсең-кемсең етті.

	Смағұл ас-суға қарамай қайтып кеткен. Ертеңіне ұлы сәскеде құда-құдағилар сау ете қалды. Біркімбайдың астындағы Ақбоз үйірін танып, оқыранып, ойқастай басты.

	Қызының сырқатынан шошынған Дариға:

	– Құлыным-ау, порымың не боп кеткен! Ой-бой-ой, сорлы басым-ай! – деп дауыс салып қоя берді.

	Дариға Гүлнаштың тамағынан иіскеп, маңдайынан сүйіп, тұншыққан өксігін баса алмай, көп отырды. Қызының арқасын сипап, аяқ-қолын уқалады.

	Гүлнаш ымыртта елермелеп, түні бойы ауық-ауық сандырақтап шықты. Сол сандырақ екі тәулікке созылып, үшінші күні дегенде сәл тершіп, тынышталып, бері қарай бастағандай болды. Бұл уақыттың бәрінде көз шырымын алмаған Дариға қызының қасынан екі елі шықпай, өз қолынан сусын беріп отырды. Тек, үшінші күнге айналғанда, таңға жақын қалғып кеткен Дариға: «Ой-бүй, бетім-ай!» Ұйқы менің не теңім?!» деп орнынан сүйретіле тұрып өзін-өзі қайрады.

	Осының бәрін көрген, естігендер «Шіркін, перзент-ай!» десіп, құдағидың бәйектігін көш-құлаш аңызға айналдырып жатты.

	Біркімбай, Смағұл және құдалар Шоңбайдың өз үйінде жатып, анда-санда сырқаттың халін біле, келіп-кетіп тұрды. Гүлнаш бері қарай бастаған күні қалың қар жауған. Ертеңіне Шоңбай, Біркімбай бастаған он шақты атты құлқын сәріден аңға шықты.

	Олар екінді кезінде аң аулаудан қайтып келе жатқанда, жанында екі қазағы бар әнеугі орысқа ұшырасты. Қанжығаларына қырғауылды толтырып тізбектеп тастаған. Шоңбай:

	– Түлкіні байлап құтылайық, – деп күбір ете қалды.

	– Е, Айырплан аман ба? – деді Біркімбай.

	– Аман, Біреке. Олжа көп пе? – деп орыс үйіріле қалды.

	Былай шыға бере, Шоңбай:

	– Қайран, Біреке-ай, қасқырсың-ау, күмпумен де танысып апсың-ау! – деген.

	Біркімбай:

	– Қайдағы күмпу? – деп таңырқады.

	Шоңбай осыдан төрт-бес күн бұрын болған оқиғаны баяндағанда, құдасы қарқылдап күлді.

	«Аңқау елге арамза молда» деген осы. Бұл – жүн-жұрқа жинайтын біреу. Түбі – татар. Есімі Ғариполла екен, тілі келмеген жылкелділер «Айырплан» атандырып жіберіпті. Әскерде ат ойынын ойнатқан деседі. Мүсіні түзу ат көрсе, жалдап алып шабады. Ал, мергендігі сұмдық. Сілтегенін жібермейді.

	– Қасындағылары кім екен? – деп сұрады Шоңбай сызданып.

	– Жүн-жұрқа таситын момындар. Шоңбайды ыза, намыс баурады.

	– Көлеңкеңнен үркіп көрген күнің құрсын! – деді ол мырс етіп. – Қаңғырып жүрген шақша бас ноғай басынған соң, бізден не үміт, не қайыр?..

	Шоңбай ерінің басын тықылдатып, насыбай атты.

	Артындағы Ыбырайды тосып алып:

	– Сені не қара басты? Мандатын көрген жоқ па едің? – деп шұқшиды.

	Ыбырай міңгірледі.





IV


	Аңшылар қайтып оралғанда Гүлнаштың бүгін екі рет қысылып қалғанын естіді.

	Дариғаның үні бітіп қалыпты. Көзі домбығып, қызарып тұр. Гүлнаштың хал үстінде жатқанын естіп, көңілін сұрап Кәмила келіпті. Қасында кішкентай інісі, Қараш бар.

	– Уһі, өкпем қысылды-ау! – деді Гүлнаш ыңырсып.

	– Қарғам-құлыным!.. – деп Дариға үні жарғыштанып, бәйек болуда. Біркімбай да күндізгі ат үстінің шаттығынан айырылып, қауқарсыз қаупалақтайды.

	Гүлнаштың өңі қуарып, көкірегі болмашы сырылдап, демін ентіге, зорыға алады. Кезерген ернінде басқа дүниеге алып кететіндей түсі жат қара сызық бар. Гүлнаш жат сапардан тартынақтап, тіл қармап жатқандай...

	Біркімбай қызының арқасынан жастық тиеп, еңсесін биіктетті. Қазақтың ежелгі ұғымы бойынша, меңдеген ауруға қатер шақтың бірі – күн байыған шақ. «Жұлдыз шыға жөнеп кетпесе игі еді» деген құпия үрей әкенің де, шешенің де көңлінде бар-ды. Сондықтан олар қазіргі бейуақытта қызы ұйықтап кетсе, қайтып оянбайтындай көріп, күзетті күшейтіп отыр.

	Гүлнаш қиналған сайын қамкөңіл ата-анасы тамырын күрт үңгіген теректей теңселеді. Бұл теректің жапырақтары әлдеқашан ұшып, бауырында жарыса өскен жалғыз шынары қалып еді. Сол шынардан айрылса, ендігі медеу тұтары, дәме етері кім болмақ? Бір атаның орны омсырайып, ізсіз қалмақ па?

	Ата-ананың сол мұңын сезгендей Гүлнаш та ентігін баса алмай, шешесіне таусыла, ери қарайды. Артында қалып бара жатқан арманын қимағандай, жаудыраған көзін төңкере қарайды...

	Мүмкін, мұңдықтың көз алдынан кербездей көлеңдеп, сиқырдай сылаңдап туған жері өтіп бара жатқан шығар. Мүмкін, ақтық сәтте есіне Оралы түскен шығар. Немесе, нәяты бір желдіаяқ жылқы үшін сүймеген адамына еріксіз теліп, гүл шашқан өмірін мезгілсіз солдырған әкеге айта алмай жатқан наз-наласы шығар. Жоқ, болмаса, сөнер жанның артқылардың баршасына кешірім-салауат айтқан белгілі босаңдығы шығар...

	Неде болса, сол көзқарас тым аянышты еді. Мұны ересек кісілер түгел, бала Қараш та байқап, сезіп отыр. Бір уақытта Гүлнаш жан ұшыра тынышсызданып, көрпесін серпіп тастады. Бозаң түсі балбырап жанып бара жатыр. Есі кетіп қалған Біркімбай, Дариғадан қайран жоғын білген Шәйкүл батыл қимылдап, сырқаттың маңдайына сулы орамал басты. Гүлнаш сәл саябыр тауып тынышталды да, артынша қайтадан ыңырсыды.

	– Уһі, шыбын жаным қиналды-ау! Қайтейін, сорлы апа?! – деді.

	Біркімбай иығы селкілдеп, тұншыға жылап отыр.

	Кәмила да жылауда. Жаулығының ұшымен көзін сүрткен Дариға қызының жалынышты арызын естігенде шыдамай, қолқ ете қалды. Ол қаралы, қоңыр үнмен:

	– Құлыным, бізді қия алмай, қиналып жатырсың ба?.. Қайтейік, құдайдың салғаны шығар!.. Ақ сүтімді кештім! Сен де риза бол, құлыным!.. – деп кемсеңдей бергенде, Қараш шар ете қап, үйден шыға жөнелді. Ол Шоңбайдың үйіне жылап келіп, өксігін баса алмай отырғанда, артынан Шәйкүл келді.

	– Қайтсін, бейшаралар, ризалығын берді!.. – деді Шәйкүл бәйбіше шошыған баланы жұбатқандай болды. Тағдырға мойын ұсынған осы суық хабардан кейін Қараш өксігін басты. Ол тумақ бар да, өлмек барын алғаш рет сол жолы сезінді. Ата-анасы арыздасқан

	Гүлнашпен іштей егіле қоштасты.

	* * *

	Ата-анасымен арыздасқан Гүлнаш өлім аузынан қалды. Қатқан мейіздей семіп қалған әйел көктемеде аққа аузы тигесін қайтадан толыса бастады. Бұл туралы әркім әртүрлі долбар жасады. Біреулер: «Шәйкүлдің дер кезінде маңдайына сулы сүлгі басқаны ем болды» деді. Енді біреулер: «Әке-шешесінің көз жасын алла-тағала мүсіркеген шығар» десті. «Тәуіп емдепті ғой» дегендер де болды. Біркімбайдың өзі:

	– Гүлнашжан беске шыққанша сүт орнына қымыз ішті. Қыста еркекке бие байлап, қоректендірдім. Қызымды сақтаған жылқының сүті мен еті! – деп мақтанды.





III бөлім





БІРІНШІ ТАРАУ





I


	Алматыға жіберген очеркінде Елеусіз Оралдың дәптерлерінен, Шіркімбайдың, Қараштың және басқалардың әңгімелерінен ойып-ойып алып, оған көзбен көргендерін жалғап, желдіаяқ жылқыға айырбас етілген қазақ әйелінің тағдыры туралы дөңгеленген пішімді мүлік жасағандай болды. Асылбектің тепкісінен Гүлнаштың ауыр сырқатқа ұшырауын, әупіріммен өлім аузынан қалуын өзінше толғады. Бұдан басқа да көп-көп жайларды нұсқалаған. Ірі байларды жер аударып аластау қарсаңында көшпелі елді қаптап кеткен өкілдер, көкпар шапқан көпшілікке түзде айтылған хабарландырулар мен үгіттер, ат үстінде өткізілген жиындар бүкіл бір дәуірдің сыр-сипатын танытатын сияқтанды. Әсіресе, шынжыр балақ, шұбар төс Шоңбайдың әулетімен бірге жазықсыз аласталған Гүлнаштың туып-өскен жерін қимай сыңсығаны, мылтықты адам айдаған қаралы көштің артынан ұзақ ілескен Құтжолға: «Бізді отарбаға мінгізеді деседі; тескен таудан өткізеді деседі; сені алып кетерлік күн жоқ; қайтейін, Құтжолым, Сарыжайлауда қала ғой; несібеңді теріп жерсің» деп жұбаныш айтып, басынан сипағаны, Құтжолдың қыңсылап жылағаны ыстық қалпында, аянышты еді.

	Конфискеден еншіге екі бие алған Орал жасырынып келіп, Үштөбеге шейін ұзатып салғанын, Гүлнашқа бола ата жауларымен қоштасып, өткен-кеткенге салауат айтысқанын, Гүлнаштың өзімен жыласа ризаласқанын Елеусіз күдіксіз, анық біле тұра, қымтап қалған. Бірақ, біздіңше, ол бұлай бекер істеді.

	Ол кезде Орал гүлі ашылмаған балауса еді. Балаусаның апыл-тапыл басып, сүрініп-қабынған қадамын түсінуге де, кешіруге де болатын еді. Сол сапарында Орал:



	Сәлем де, қалқам Гүлнаш, қайттым елге,

	Сен үшін келдім еріп мұнша жерге! –



	деп өлең шығарады. Сондағы «мұнша жері» – Ақтөбе мен Үштөбенің арасы. Анықтап айтқанда, 32 километр жер. Осының өзінен де алпысыншы жылдың аңғалының аңғалы езу тартарлық жайлар бой көрсетіп тұрған тәрізді еді. Бірақ бұны Елеусіз түсінбеді.

	Гүлнаш айдалып Оралға барған бетінде ауыстырмалы лагерьде болған. Бір күні лагерьді аралап жүріп, ГПУ-дің начальнигі Леонид Бондалетов Гүлнаштың нән сәукелесін қызық көріп, бөгелген.

	Қазақта аз тіл білетін Бондалетов тұтқынның жай-жапсарымен танысады. «Күмпудің» даңқына қанық Гүлнаш та бастан кешкен қасіреттерін жасырмай, баян етеді. Туған жерін сағынғанын айтып, жылайды.

	Ертеңіне Бондалетов Біркімбай қызы Гүлнашты қалаға шақыртып алып, басына бостандық берген. Гүлнаш поезбен еліне қайтқан.

	Шоңбай, Шайкүлдер лагерьде өліп, Асылбек жиырма жылдан кейін Қаратау бөктеріне оралып, қаңғырмалықпен күн кешіп жүргенін де Елеусіз білуші еді.

	Сол күндерді қайта тірілткенде, ол жалғыз қызын шырылдатып суық адамға қосқан Біркімбайды аяусыз шенеумен қатар, мал баққан қазақ атаулының тамырына тараған құштарлық дертін танытпақ еді. Және де, бұл күнде бір жапырақ қара терідей құрысып қалған Оралдың, сыры кетсе де сыны кетпеген сырлы аяқтай, келісті, кексе Гүлнаштың жастықта жүргеніне шапқан қанымен өрнек салмақ болғанда, әсершіл Шынарға меңзеген ишараты да бар-ды. Махаббат баяндылығы туралы ишарат еді.

	Елеусіз ойының бұндайлы қалтарыстарынан хабарсыз Қараш оның жазып жіберген очеркін ұнатпаған.

	– Осындағы идеяң не? – деп сұраған Қараш. Қараштың әрдайымғы сұрауы осы сыпаттас келеді.

	Ол идеяны өмірден туғызбай, өмірді идеядан іздейді. Сондықтан да Елеусіз Қарашпен дауласпаған. Бұндай адамдармен айтысу қиын-ды. Қыздырмалатқанда сөзге қонақ бермейді. Сөзге қонақ берсе, логикаға жүгінбей, цитатқа жүгінеді. Ал әрбір цитат өз орнында байыпты болғандықтан көбінесе қолданушыға болысатыны және мәлім.

	Қарашпен дауласпағанымен, Елеусіздің көңілінде құпия алаң бар-ды. Ол дәл Қарашпен ойлайтын кейбір қаламдастарынан, әсіресе сұрау белгісіндей имек келген жауапты секретарьдан қаймығады. Көңілге жұбаныш тұтары – көз нұры тұнжыраған, ойлы редактор. Осылай қарай жүрерде байласқан уәдесі күдіктің күңгірт көгінен құйрықты жұлдыздай жылтырайды.

	Елеусіз осылайша мазасыз, дәмелі қобалжуда жүргенде Алматыдан суыт телеграмма келді. Онда бүй деген. «Очеркіңіз басылып жатыр. Құттықтаймыз! Келесі дестелерінде Гүлнаштың жеті жылдықтағы еңбегін жомарт көрсетіп, жылқы шаруашылығының көкейкесті мәселелерін өткір қозғайды, цифрлы деректерді молырақ келтіреді деп сенеміз. Командировка мерзімін он бес күнге созамыз».

	Елеусіз қуанышы қойнына сыймай, телеграмманы көкірегіне басты. «Шынарға көрсетсем бе екен?» деп те ойлап, әрең теткіді.





II


	Журналист Елеусіз Досов пен кинооператор Қараш Бековтың, ат арытып, тон тоздырып дегендейін, астанадан арнап келгендегі тойы – шопандар тойы болып жатыр. Гүлнаш апай сонау жон жайлаудан киіз үйін көшіріп әкеп, тойға тіккен. Күтер қонағының ең сыйлысы ретінде, біздің жігіттерді түсірді.

	Тоғызыншы класты бітіріп, жазғы демалысқа Шолпан да келген. Жас қызбен көріскенде Қараш мүлдем жанып кеткендей болды. Тынымсыз жақақтап, айналшықтап жүрді.

	Қараш пен Елеусіз поселкенің қақ ортасында, клубтың алдында алқа қотан тігіліп жатқан киіз үйлерді қайсы жоспарда түсірудің жайын ақылдасып тұрғанда, Шынар мен Шолпан ауданнан келген Алтын тістің шақырып жатқанын хабарлады.

	– Алтын тістерің кім? – деп сұрады Елеусіз.

	– Фамилиясы кім еді? – Шолпан жауап қайтарудың орнына өзі сұрау қоя, сықылықтап күліп алды. – Бұл ауданның бала-шағасына шейін солай атайды. Фамилиясы – Алтын тіс...

	Шынар да жымиып күлді.

	Алтын тіс төрде отыр. Қасында Орал, Жүніс, Шіркімбай, Жамаштар. Елеусіз бен Қарашты тізе бүкпей жатып ол:

	– Ауданның басшылығына көрінбей, ауданның территориясын киноға түсіріп жүргендеріңіз қалай? – деп шаншыла кетті.

	Қараш сұраулы кейіппен Елеусізге қарады. Елеусіз кішік пейілмен кешірім сұрағандай рай көрсетті.

	– Той тарқаған соң аудан орталығына соқпақшы едік.

	Келгеніңіз жақсы болды.

	Алтын тіс Елеусіздің уәжін жеңілістің белгісі деп ұқты. Ол өршелене түсті:

	– Мәселе аудан орталығына соғу-соқпауда емес, мәселе киноға түсіретін жерлерді, малдарды, малшыларды аудан басшылығымен келісіп алуда. Былтыр бір тілші өзім білем деп, түбі шикі қойшыны дәріптеп жазып қойыпты. Сондай боп жүрмесін деймін.

	Біздің жігіттердің бұл ойына келмеген нәрсе еді. Әсіресе Қараштың ұнжырғасы түсіп кетті. Тек Елеусіз ғана қайрат көрсетіп:

	– Совхозда да партия мен үкіметтің көзі бар ғой, ақсақал; – дей бергенінде, Алтын тіс оның сөзін бөліп:

	– Мен ақсақал емеспін, «Жолдас» деп сөйлесіңіз! – деді.

	«Мынау өзі даңғой адам екен ғой» деп ойлады Елеусіз.

	Елеусіз енді бұнымен уәждесіп жатудың қажеті шамалы екенін түсініп, үндемей қалды. Өзгелер де ыңғайсызданып отыр.

	Әлден уақытта Алтын тіс:

	– Куәлік қағаздарыңызға «келді» деген белгі соққызбады дем есіттім бе, осы? – деген.

	– Қонақтарымның келген-кеткенінде не жұмысың бар? – деп Гүлнаш шамданды. Қыздары да көрнеу жақтырмай отыр.

	Елеусіз Досов пен Қараш Беков куәлік қағаздарын көрсетті.

	Алтын тіс шеге кірген балондай солып, басылып қалды.

	Мерекеге әзірленген үйдің ажары қаша бастағанына өзін кінәлі санаған Елеусіз ендігі кеңесті зілсіз әзіл-оспақ жағына қарай аударуға тырысты.

	Осы уақытта қонақтардың алдына шай келіп еді. Елеусіз оқыс шашалып қалды. Аузының күйіп қалғаны да жасаураған көзінен танылып тұр.

	Жұрт бұны байқамағансыды. Бірақ еріндеріндегі әжуаның қыбыр-жыбырын Елеусіздің өзі анық-ақ байқады.

	Оның көз алдынан баяғының бір қунақы қылығы елестеп өтті.

	Сәби кезі еді. Сарысу бойына крайкомнен өкіл боп келген бір өзбек жігіт палауды сағынғанын Елеусіздің әкесі Досқа сыр қылып айтады. Содан кейін Дос палау бастырып, әлгі өкілді қонаққа шақырады. Өкіл қолын жуып, шылқылдаған палау шаншыла үйілген нән керсеннің қасына жүрелей отырып:

	«Ассалаумағалейкүм, палаухан төре! Уа, нема қып жүріпсіз! Уа, қай иерлерде жүріпсіз! Уа, сіз һәм көзге көрінеді екенсіз, ә!» деп, мойын былқылдатып, көпке шейін тамсанып отырып алған еді.

	Сол есіне түскен Елеусіз жасаураған көзін орамалымен сүртіп жатып.

	– Пай, пай, ыстық шай! Аузым күйіп қалды. Шалап беріңізші, апай! – деп термелей жөнелді.

	Манадан бері ресми ізетпен «сіз-біз» десіп қана, суық сызылып отырған жұрт жапырыла күлді. Есік жақта жантайған Жамаш тұншыға бүлкілдейді. Алтын тіс «қызмет адамының осындай да әзілі болады екен ғой!» дегендей, таңырқап қарайды.

	Бастап күлген Оралдың өзі болатын. Ол енді сықылығын әрең басып:

	– Шампан беріңізші, апай, демейсіз бе, – деп тәжікенің аяғын жарастықты думанға қарай бұрды.

	Осыдан кейін іргеде бетін жауып, шелекте суға салып қойған шампандар мойны қылтиып, біртіндеп шыға бастады. Елеусіз ішінен: «Әй, қазекем-ай, барыңды басынан келістіріп бермей, бұқпантайлауыңды қашан қоясың?» деді.

	Шампандардың тығыны тарсылдап атыла бастады. Қонақтар мол сусындап қызара бөртіп алды. Кәдімгі көңілді отырыс қыза бастаған.

	Әңгімені көсілтіп айтып отырған Қараш. Бармаған жері, баспаған тауы жоқ сияқты. Алыс Австралияның, ертегідей Индияның, Батыс Европа елдерінің дәстүрі, тіршілігі, табиғаты туралы не-не таңсық кеңестер шертеді. Жұрт аңыра тыңдайды. Елеусіз: «Дүниенің қызығын көретін киноның қызметкерлері екен ғой асылында» деп бірауық қызғанып та қояды.

	Елеусіз байқайды. Қараш бар кеңесін Шолпанға бола шертіп отырғандай. Жас қызды еліктірудің, еліттірудің шарасын ойлап, алыпқашпа қиялы шар тарапқа жүгіргендей. Оқтын-оқтын аудара тастаған көз қарасында да мазасыз шыдамсыздық бар.

	Бірақ балауса Шолпан таңсық Қараштың телмірген көз қарасынан қысылып-қымтырылмай, алаңсыз, еркін отыр.

	Шолпанға тізерлесе, бір қырын отырған Шынар сіңлісіндей емес, көзі жаудырап, Елеусізге құпия назбен қарайды. Қасы қарлығаштың қанатындай қиылып, бет әлпетін бір түрлі әдемі көрсетеді. Сөйлегенде, күлгенде, үстін болмашы қоңыр түк басқан бояусыз ерні көңіл күйінің қақпағындай ашылып-жабылып, аршыған жүгерідей аппақ тістерін көрсетеді.

	Мәжіліс қызуы сәл бір саябырлағанда қағілез Жамаш сандықтың үстіндегі «Родина» радиоқабылдағышының құлағын бұрады. Әуелі гуілдеп, шытырлап түсініксіз дыбыс шығарған қабылдағыштан көп ұзамай «Сары-жайлау» күйі шалқып қоя берді.

	Келесі нәубетте диктордың: «...Сейдін ауданындағы «Бозтөбе» совхозының ферма меңгерушісі Гүлнаш Есболованың тілегі бойынша Динаның екі күйін орындаймыз» деген сөзі естілді.

	Кеспелтек қара келіншек ентіге кіріп кеп:

	– Жеңеше, есіттің бе? Алматыдан атыңды атап жатыр. Сүйінші! – деді.

	Елеусіз әнеу күнгі, Оралдың қасында трактор жүргізіп бара жатқан қара келіншекті таныды.

	– Жә, сүйіншіңді кейін аларсың. Дабырықпашы, Жамал. Динаның «Әсем қоңырын» тартып жатыр! – деді Гүлнаш, көрнеу жақтырмай.

	Дәл осы кезде үйдің жанына сырғып, үш жеңіл машина келіп тоқтады. Алдыңғы алқа бел, қара қасқасы басын ірке беріп, ақырын «гүк» деп те қалған. Бұнысы: «сөйлес-ау!» дегені еді.

	Неде болса аса бір маңызды кісілердің келгенін сезіп, Жүніс, Орал, Шіркімбай тысқа дүркірей шықты.

	«Бір қора машинамен жүрген кім?» деп таңырқағандай, басқа үйлерлің адамдары да далаға шығып, қарап тұр.





III


	Республиканың басшы қызметкерлерінің бірі Леонид Леонидович Бондалетов алыстағы мал шаруашылықтарын аралап жүр еді. Қасындағылары – облыстан ерген кісілер.

	Бұлар облыс орталығынан екі машинамен шыққан. Жолай көрші ауданның басшылары өз ылауымен қосылды. Орайы келіп тұрғанда, Бондалетовпен екі-үш күн бірге болып, біраз мәселені шешіп қалғысы келді.

	Сонымен олар Сейдін ауданының ең ірі шаруашылығының бірі, жол үстіндегі «Бозтөбе» совхозына соға кетуді қол көрді. Бүгін күндіз Қара көлден балық аулаудың қызығымен кешігіп қалды да, ымырт үйірілгенде әрең жетті.

	– Қонақпыз, – деді Бондалетов алдынан шыққан адамдармен танысып жатып.

	Орыс дикциясымен бұралап, қазақша айтты. Енді Оралдың үйінде көбінесе қонақтар қалды да, ауыл адамдары тағы да меймангершілік қамына кірісті.

	– Малшылардың тойына журналистер де келген екен ғой. Өте тамаша, – деді Бондалетов орыс тілінде.

	Елеусіз өзінің келген шаруасын қысқаша мәлімдеп шықты.

	Киіз үйдің іші электр шамынан самаладай жарық. Кісілер оны-мұны әңгіме ғып отыр. Тойлы ауылдың қатын-қалаш, бала-шағасы тосын қонақтарды қызықтап, жапсардан, маңдайшаның саңылауларынан сығалап тұр.

	Бондалетов үйге кіргелі бері, Гүлнаштың екі көзі сонда еді. Қазір де көз жазбай, қайта-қайта қарайды. Қараған сайын көз алдынан баяғы бір шерлі күндер тізбектеліп өтеді.

	Ия Гүлнашты түскен тордан құтқарған осы кісі еді. Бұл күнде шашы бурыл тартып, көзінің алды қалталанып, қартайып қалыпты. Бірақ түр-түрпеті айнымаған. Сыңғырлап шығатын күміс дауысы да, шегір көзі де айтпай танытып тұр. Осы кісі ана жолы Батыс Қазақстаннан республиканың Жоғарғы Советіне депутат боп ұсынылғанда «Социалистік Қазақстан» газетінде суреті басылып, өмірбаяны жарияланған еді. Сонда Гүлнаш түйткілсіз танып, хат жазуға да ойы кеткен. Бірақ хат жаза алмады. Төтенше шаруасы болмаған соң іркілді. «Мендей талай адамға қол ұшын берген шығар. Соның бәрі есінде тұрмақ дейсің бе» деп түйген. Енді, міне, кісісін тағдырдың өзі әкеп табыстырғалы отыр.

	Бірақ Гүлнашты Леонид Леонидович танымады. Қайдан танысын. Отыз екі жылдай көрмесең, туған қарындасыңды да ұмытып қаларсың. Ал Гүлнаштың ұмытпауы заңды еді. Қайғыдан көрген қуаныш қағазға түскен хатпен тең еді. Оның бедері өмір бақи жадыңнан өшпеске керек еді.

	Осыны байыптаған Гүлнаш Бондалетовке өзінің аты-жөнін айтпақты орын көрді. Сондықтан ол Орал мен Жүніс «Үлкен кісілерге ішкілікті қалай ұсынудың» амалын таппай, іргеде күбірлесіп отырғандарында Бондалетовке қарап:

	– Леонид Леонидович, жиырма сегізінші жылы Сіз Батыс Қазақстанда қызмет істедіңіз ғой, – деп сұрады.

	– Ия, қызмет істедім, – деп жауап қайырды Бондалетов.

	– Мені танымай тұрсыз ба? Бондалетов аңырып қалды.

	Гүлнаш «Родина» қабылдағышының астындағы қиюы қашқан сандықты ашып, қыры түскен көнетоз сәукелесін қағып-қағып жіберді де, басына киіп Бондалетовке бұрылды. Сол сол-ақ екен, Бондалетов орнынан атып тұрып:

	– Гюльнаш! – деп сәукелелі әйелді құшақтай алды. Маңдайшаның саңылауынан сығалап тұрған, бағанағы сүйінші сұрайтын қара келіншек:

	– Бетім-ау, орыспен көрісіп жатыр ғой! – деп бетін шымшып, аузын сылп еткізді.

	Қара келінгектің сөзін де, аузының сылп еткен дыбысын да құлағы шалған Орал шамданса да, сыр бермеуге тырысты. Жиырма сегізінші жылы Гүлнаш Оралға жер аударылып барғанда басынан кешірген аянышты күндерін жыр ғып айтушы еді. Сол әңгімелер есіне түсіп, Бондалетовтың кім екенін аңғарған Орал қазіргі қауышудың сырын ұғынғандай болады. Бауырлары жабысып қалғандай, құшырлана қауышуларына қарағанда, таныстықтың төркіні тым әріде жатқан сияқты. Гүлнаш бір күйіктен құтқарып, екінші бір күйік жамап келген екен ғой, о баста!

	Орал іштен тынды. Бітеу жара сыздағандай, мазасы кетіп барады. Бір тәуір жері, қыртыс-тыртыс болып қалған бет әлпеті сыртқарыға сыр ұстатпайды. Пәленің бәрі, неде болса, ішінде шіріп жата береді.

	Осындай арпалыспен Орал Есболов бірнеше минут үнсіз отырды. Ақырында сабыр сабасына түсіп, ашуды айла жеңді. Орал шыбжыңдамай, жігіттік көрсетуі керек. Бұдан отыз жыл бұрын кімнің басынан қандай хикаят өтпеді дейсіз? Өткенді қуу – өкініш. Орал бір басса да алға қарай басуға тиісті. Сондықтан ол бір орайы келгенде Леонид Леонидовичке алғыс бейілін білдіріп қалуы керек. Баяғыда Гүлнашты шырмалған тордан құтқарған осы кісі екенін, содан бері, ұшырамаса да, Оралдың семьясы бұл кісіні өзінің шынайы досына балайтынын жөн білетін жұртқа паш етпек керек. Сонда абысын-ажынның өсегі масаның ызыңы құрлы болмай қалады. Әрі осындай инабатты адамның тілеулес екенін естіген ауыл активтерінің, қала берді, аудан басшыларының алдында бұл үйдің мәртебесі арта түсетінін де Орал сезінеді. Сондықтан ол барынша жайраңдаған боп:

	– Сыртыңыздан дос санап, семьямызбен әңгіме ғып қоюшы едік. Жолыңыздың түскені жақсы болды, – деп қойды.

	Орал дегдарсынғанымен дауысы дірілдеп, сөзінің соңын жұтып қойғанда, Бондалетов: «Бұнысы несі» дегендей секем алып қалды.

	Осыдан кейін жиырма сегізінші – отызыншы жылдардың кейбір оқиғалары сөз болып кетті. Жер бөлігінен, ірі байларды конфискелеуден, басмашыларға қарсы күрестен, аңшылықтан есте қалған көріністер Бондалетовтің көз алдынан елестеп өтті. Оған Алтын тіс пен Қараш, Орал мен Жүніс, Бондалетовтің өз серіктері өз көргендері мен естігендерін қосып, көпке дейін ду-ду әңгіме басылмады.

	Сөз аяғы ауыл тіршілігіне, шаруашылықтың кешегі, бүгінгі түрлеріне ауысқанда меймандардың алдына табақ тартылып, ет жегіш ауыздар қаужаңдай бастаған еді. Орал әңгімесін аяқтамақ боп:

	– Сонымен, не керек, отыз үшінші жылдың жұт-жалаңынан қалған екі жүздей қой-ешкі бұл күнде жетпіс бес мыңға жетті. Және де сырттан қарақан бас мал сатып алынған емес, – деген.

	Ауыз омыртқаның жұлынынан шұқылап, құдиып қалған Алтын тіс те мақтанбақ болды. Ол:

	– Жолдас Бондалетов Леонид Леонидович... – дей бергенінде Бондалетов күлімсіреп, осы екі атаудың біреуін айтса да жететінін ескертіп еді. Алтын тіс қысылып қалды.

	– Өте дұрыс айтасыз, жолдас Бондалетов, – деді ол, – то есть Леонид Леонидович, менің мәлімдейін дегенім мынау еді...

	Алтын тіс теріскей жерінің шөбі шүйгін екенін, қара отқа жайылған малдың еті шыны келетінін, жесең жүрегіңе шық ете қалатынын айтып келе жатқанда Бондалетов тағы да күлімсіреп:

	– Ну, жарайды, сонда бұл еттің калориясы қанша? Бұнда неше процент белок, неше процент витамин бар? – деді.

	Бұған Алтын тіс те, өзгелер де жауап қайыра алмады.

	Осыдан барып Леонид Леонидович тамақ жайында недәуір әңгіме шертіп кетті.

	Ол қазақтың өлшемсіз ет жегіштігін және көбінесе жатар орынға жейтінін қынжылғандай, шенегендей боп айтты. Шығыстың бір білгірі: «Көп жасағың келсе – жатарда қарның бос болсын» деген. Және «терлеп жүрудің пайдасы зор» деген. Қазақтың көп жасаған адамдарының дені еңбекшілер, дихандар, аңшылар боп келуінің себебі неде? Не себепті, дене еңбегімен шұғылданбайтын, майлы астан басқа жемейтін «маңғаздар» қырыққа жетпей қартайып, елуге жетпей өліп отырған?

	Ол дәм турасынан туған әңгімесін аяқтап келіп:

	– Мынау «Жүрегің шық ете қалатын шыны етке» пияз, картоп, сәбіз араласса қандай жақсы болар еді.

	«Бозтөбе» сияқты қуатты совхоздың огород екпеуі қалай? – деген.

	Орал қыбжыңдап қалды.

	– Дәрігердің үйінен картоп әкеле қойшы! – деп еді. Шығуға оқталған Гүлнашты Леонид Леонидович ыммен ірікті де, шоферына басын изеп, ишара етті.

	Шофер тысқа шығып, түрлі ішімдік пен тағам сығарланған картон жәшікті алып кірді.

	Малшылар тойының құрметіне тост көтеріліп, шампаны шымырлаған қырлы стакандар тақ-тұқ, шақ-шұқ қағыстырылғанда, Жамаш Оралға ғана есіттірген боп:

	– Алды кең кісі екен ғой, жүдә! – деп қойды.

	– Арақтың орнын шампанның басқаны дұрыс. Бұның өзі ауқаттылықтың бір белгісі. Ал, бірақ, жылқышылардың қымызы болмаушы ма еді? – деді Бондалетов алғашқы күбір-дүбір басыла бергенде.

	Қымыз ырымға жоқ еді.

	Бұл жайды Гүлнаш біраз түсіндіріп айтып кетті.

	Жылқының дені совхоз орталығынан жырақ Жон деген жерде. Осы маңда да бие байлауға боларлық. Бірақ оған совхоз басшыларының мойны жар бермейді. Ыдыс әзірлетуді, сусын тасытып саттыруды машақат көреді. Бірнеше сауыншы бөлсе, совхоздың күші үзіліп қалатындай безектейді.

	Гүлнаш өткен жылы үш-төрт бие байлап сауғанын, бірақ қыдырмашының өзіне жетпей, өкпенің астында қалғанын айтты. Оның ойынша, биені жеке байламай, ортадан байлату керек те, қымызды шампандай қадірлеп сатқызу керек. Мал баққан, шөп шапқан, трактор жүргізген жұмысшыға одан шипа сусын жоқ.

	Жүніс Олжабаев қысылып, құты қаша бастады.

	Гүлнаш оған қарайтын емес.

	Елеусіз Досов Гүлнаштың шағымын қоздыра түскендей боп, осы жаққа келе жатқанда Мүсірәлі қойшының үйінен ішкен қымызы туралы дәмді кеңес шертіп өтті. Жалпы Қазақстанда қымыз ашытудың, қымыз сатудың жолға қойылмай келе жатқанын даттап, жергілікті жұрттың тіршілік ерекшелігімен, дәстүрмен, әдет-ғұрпымен, таңдай талғамымен санаспайтын басшыларды сынағандай болды.

	– Биағалар шешері жоқ, – дейді Гүлнаш та серпіліп, – жыл сайын қыста қой-ешкінің өлім-жітімі көп болады да, тауқыметін жылқы сорлы көтереді: үйір-үйірімен етке өткізіледі, сатылады, сойылады. Енді соның тақсыретін тартып отырмыз. Жұмысшылар бес-алты шақырым жердегі жұмысқа жаяу қатынап, діңкесі құрып жүр. Жылқы жеткілікті болса, әркім бір аттың бабын тауып, мініп жүрер еді.

	Гүлнаш кішкене күрсініп алып, сөзін қайта жалғады.

	– Бар өміріміз жылқы үшін арпалыста өтіп келеді. Әне бір жылдары ноқта сыпырылып қалған кездер болды.

	«Сахараға машина келген соң жылқының керегі жоқ» деп беталды бықпырт қылды.

	Гүлнаш шағымының осы арасына келгенде Бондалетов күлкіге шашалып жатып:

	– Олары қызық екен. Коммунизмге машинамен ғана бара ма екенбіз? Жылқымен де, шошқамен де баратын шығармыз, – деген.

	Жылқы өсіруге қарсы шыққан аудан басшыларының бірі осы отырған Алтын тіс болатын. Өткен әбестіктер сөз болғанда, іші қыпылдап, үрейленді. Бір тәуір жері, басшылардың есімі аталмай, тасада қалып қойды.





IV


	Ертеңіне ұлы сәскеде совхоз малшыларының жиыны өтіп еді. Жиынды ашушы малшылар мерекесіне құтты болсын айтқанда ересектер алақан шартылдатып, балалар у-шу боп шулап кетті. Бұның бәрі Елеусізге бір түрлі қызық көрінеді.

	Малшылар алдында баяндама жасау үшін сөз ауданнан келген Алтын тіске беріліп, жұрт саябыр тапты. Қараш тиімді бұрыштарды сағалап, кинокамерасын зырылдата бастады.

	Ауданнан келген кісі машинаға басылған бір буда қағазды будыратып оқи бастады. Арасында ұзын-ұзын тізімдері, кестелері бар көл-көсір жазу ұзаққа созылып кетті.

	Елеусіз баяндамашының не айтып тұрғанын жөнді түсінбеді. Байқауынша, аудан шаруашылығының жай-жапсары сөз болып жатқан сияқты. Совхоздардың аттары, жеке адамдардың есімдері аталып қалады. Толып жатқан цифрлар келтіріледі.

	Сағатқа жуық уақыт өткенде тыңдаушылардың шыдамы тозып, тықырши бастады. Мінбердің алдында иін тіресіп тұрған қалың көпшілік арқауы сетінеген өрмектей сөгіле ыдырап, әрлі-берлі жүріс, қыбыр-жыбыр көбейіп, мәжілістің шырқы бұзыла бастағанда:

	– Сіздің айтып тұрғаныңыздың бұл совхозға қаншама қатысы бар? – деді Бондалетов.

	– Қатысы жоқ. Бірақ ауданда бекітілген баяндама болған соң түгел оқуға тиістімін.

	– Онда ол жағын оқымай-ақ, шегере қойыңыз. Алтын тіс әбіржіп қалды. Мұрнының ұшы терлеп,

	құлағы қызарды. Дауысы да алғашқы екпіннен айырылып, тарғылданады. Көзі тұманданып, ұзын жазулардың ендігі қалған жерін мүлдем шатастырып алғандай түрпетте. Сонда да шыққан орнынан түскісі келмегендей, мінбердің жақтауына мықшия сүйеніп, жығылмастай жантайып алды. Бұл уақытта шөлейт-шөлден қайыспен су тартып шығаратын құдықтар қазу мәселесін қозғап тұрған. Есіне әлде бір дөкейдің сөзі түсіп кетті де, соны қайталады.

	– Бес жүз қойды құдықтан қауға тартып суарып көрсеңіз, малшының еңбегін сонда бағалар едіңіз, – деді.

	Бұл сөз Бондалетовке айтылғандай болып шықты.

	Жұрт тына қалды. Бондалетов те іліп алғандай:

	– Дұрыс айтасыз, ал бірақ өзіңіз қауға тартып қой суарып көрдіңіз бе? – деп сұрақ қойды.

	– Жоқ, көргем жоқ, – деп жауап қайырды сасып қалған Алтын тіс.

	Біреулер мырс етіп күліп жіберді.

	– Сіз ауданда отырып, өзіңіз қауға тартып көргіңіз келмейді де, бізге ақыл бересіз. Ай, қандай пысық адамсыз өзіңіз! – деп Бондалетов басын шалқайтып, толқи күлді.

	Сонымен, ауданнан келген кісінің баяндамасы да бітіп қалды.

	Мүмкін, сіз оның аты-жөнін анығырақ білгіңіз келетін шығар. Сейдін ауданында ондай кісінің бар екеніне куәлік ете аламыз. Бірақ қызмет орнын туралап атағымыз келмейді. Райсобестің бастығы еді десек, кейбір оқушы, сөз жоқ, қомсынады. Райкомның қызметкері де деуге аузымыз бармайды. Өйткені бұл аудандық партия комитетінде ондай қызметкерлер қазір жоқ та. Ал, райисполкомның председателі немесе орынбасары еді десек, көп шығармада олардың онсыз да жолы болмай жүр. Сондықтан «ауданнан келген кісі» деген атаудың өзін қалдыруды қолайлы көреміз. Шынында да лауазым байғұста жазық не? Үстінде мылжың отырса да мыңқ етпейді...

	Ауданнан келген кісінің сөзі үзілгеннен кейін мінберге осы тойда сый-сияпатқа ие болған озық малшылар шығып жатқан. Оның бәрін Қараш киноға түсіріп үлгерген секілді. Ризалық пішінмен маңдайының терін сүртіп, темекісін сораптап тұр. «Әттең, кино ленталары адамның ішіндегісін жүректің кардиограммасындай түсіріп бере білер ме еді!» деді Елеусіз. Ол сөйтіп тұрғанда мінберге Біркімбай Мақиев шықты.

	Біркімбай ырғай қамшысын саптама етігінің қонышына тығып, шілденің ыстық күнінде көнетоз сусары бөркін басына киіп шығып еді. Бондалетовтің қасына барып отырған Алтын тіс:

	– Қария, бас киіміңізді алып сөйлесеңіз, – деп тастады. Біркімбай бөркін қайда қоярын білмей, алақтап, жан-жағына қарады. Жалтырап қалған басын қолымен бір сипап қойып, тамағын кенеп, сөзін бастады:

	– Ата-бабамыздан бері мал бағып келе жатқан елміз, шырақтарым, – деп бастады ол сөзін, – менің өзім жылқының жай-күйін жақсы білуші едім, жаман асырап келе жатқанымыз жоқ.

	Біркімбай өз тәжірибесін баяндай келіп, сөзінің соңғы жағын шағыммен аяқтады. Совхозда жылқы түлігінің «түрлі-түрлі ікіматқа ілгіп», шұғыл кеміп кеткенін дат қып, мұң ғып айтып шыққанда Алтын тіс бір қағытып қалды.

	– Жылқы мемлекеттікі. Керек болған соң өзі аладыдағы. Одан да қолдағының қамын сөйлеңіз.

	– Біз де мемлекеттің адамымыз, – деп жауап қайырды Біркімбай. – Бірақ біз жұмысшы болғанымен шаруа-кеш жұмысшымыз, былайша айтқанда, сахарадағы шаруамыз. Біздің тіршілігіміз түгелдей малға байланысты. Әсіресе жылқысыз өмір сүру қиын. Тау жайлауының, құм қыстауының көбіне машина бара алмайды. Сенімді көлік – ат болып тұр. Білгірлер: «Ат – ердің қанаты» деген. Ал, біздің басшыларымыз қанатымызды күзеп жүр. Қазір совхозымызда үш мың жұмысшыға төрт-ақ жүз жылқы бар. Бүйте берсе, отыз үшінші жылғыдай қыл құйрық атаулыдан ныспы қалатын түріміз бар.

	«Жұмысшыға жылқының керегі жоқ» деген сөзді естігелі бері көңіліміз жарым.

	– Оны кім айтып жүр? – деп сұрады Бондалетов.

	– Әркімнен-ақ естуліміз. Мына кісі де солай деген, – деп Біркімбай Алтын тісті нұсқап өтті.

	Осыдан кейін Біркімбай жылқының қысы-жазы өз аяғынан жайылып шығатынын, бақташыны аз тілейтінін, мемлекетке тауқыметі түспейтінін, қайта, оған күшімен, сүтімен, етімен көп пайда түсіретінін мақамдап айтып шықты. Елеусіздің есіне жылқышы Нұршаның Алматыда сөйлеген сөзі түсті. «Екеуі ұжымдасып қойғандай бір жерден шықты-ау! Бондалетов не айтар екен?» деп ойлады.

	Біркімбай сөзін:

	– Осы тілегімізді Бондалетов жолдас құлағына іле кетсе екен. Совхозымызда мінерлік ат, сауарлық бие көп болатын етсе екен, – деп бітірді.

	Көпшіліктің арасынан:

	– Міне, айтатын сөз осы ғой! – дескен дауыстар шығып жатты.

	– Бұл мәселені ауданға, облысқа, Алматыға барған соң ақылдасып шешерміз, – деді Бондалетов көпшіліктің дәметіп тұрғанын сезгендей.

	Сол сол-ақ екен, Леонид Леонидович орнынан тұрып, алдындағы жұртпен кеңес құрғандай болып кетті. Жаңа ғана Орал: «Жұртшылыққа бір лебіз білдіресіз бе?» дегенде екі ойлы боп отырған тәрізді еді. Енді тығынын ағытқан тоғандай ақтарылып барады. Қараш та ала-бөтен қарбалас жасап, басшының әрбір қимылын түсіріп алуға жанын салып жатыр.

	– Сіздің ауданның жер көлемі бүкіл Бельгияның жер көлеміне тең, – деп бастады сөзін Леонид Леонидович.

	– Бірақ Бельгияда тоғыз миллионға жуық адам тұрса, сіздің ауданның жан саны жиырма бес мыңнан аспайды. Осыған байланыстыра ол осындай кең де шұрайлы өңірде мал өсірудің ұшан-теңіз мүмкіншіліктері толық пайдаланылмай келе жатқанын көш-құлаш сөз ете келіп, көріпкелі бар адамдай, Қазақстанның түкпір-түкпірінде, соның ішінде осы «Бозтөбе» совхозында болған құнтсыздықтарды жіпке тізіп, шаруашылықтың ұңғыл-шұңғылына бойлап кетті.

	Біреудің туынды лебізін тыңдағанда, Елеусіздің әртүрлі ойға шоматыны бар. Қазір де сондай күйде, төңкерілген шешендіктің табиғаты туралы ойланып тұр. Жоқ, Бондалетовтікі – ысылған адамның қаратілдігі емес, сүйегіне біткен тамырлы ділмарлық. Тәжірибе дегеніңіз – бастан кешкенінің ғана жемісі емес, логиканың да жемісі екенін танытады. Немесе мал шаруашылығының осыншалық шытырман түйіндерін жадына қалайша түйген? Шаруаның баласы Елеусіздің білмейтін жәйттерін қайдан біле берген ол?

	Елеусіз логикасы күшті басшының сөйлеу нәшіне, үн ырғағына, қимыл-қозғалысына, бет құбылысына да зер салып тұр. Кейбір бастықтардай жаттанды ырғақпен өте шықпады. Көңілдің қошына қарай, үні бірде күмбірлеп, бірде жарықшақтанып шығады. Біресе шегір көзі жадырап, ақсұр бетінде нұр ойнайды. Біресе түгі төгілген қабағы тарс жабылып, ашу шақырады. Балғадай шомбал қолын сермеп-сермеп тастағанда, сағатына қоса жүндес білегі көрінеді. Ыстық-суықты сол құбылыстың бәрі осынау малшы қауымның игілігін көздейді.

	Шаруашылықтың осындай тоғыз тарауынан туған сын, ұсыныс, өтініш, нұсқауларға жалғастыра Бондалетов бір кезде сахара тіршілігінің жақсы жақтары мен жаман жақтарынан кеңес шерткен.

	Жақсы жағы дегенде, көбінесе, табиғатпен аралас – адамды байытатынын, әсіресе ұлғайтып, сезімін тереңдететінін айтады. Таза ауада дару өсімдіктің иісін жұтып, су орнына сүт ішіп өскен қыр қазақтарының абзалдығына, көңілдігіне, қонақжайлығына, жомарттығына қызыға, құмарта қарайды екен. Соны әңгімелейді. Байқап отырсаң, қазақтың қоғам қайраткерлері, оқымыстылары, өнерпаздары, жазушылары шаһардан шықпай, сайын сахарадан шыққан. Бұның да сыр-жорамалын таратып айтып бара жатқанда топ ішінде тұрған Мүсірәлі:

	– Шын дөкейлер қағазға қарамай сөйлейді екен ғой өзі. Жанды сөз мынау ғой, – деген.

	– Жаның шығып бара ма? Тоқтай тұрсаңшы! – деп біреу оны жаратпай қалды.

	Дауыс шыққан жаққа көз тастаған Елеусіз Шіркімбайды таныды.

	Көпшіліктің ішінде қыбыр-жыбыр басталды. Әлдеқайдан Нұрша төбе көрсетті. «Бұл да келіп үлгерген екен ғой» деп ойлады Елеусіз.

	Содан қанша уақыт өткені мәлім емес, бір кезде Елеусіз Бондалетовтың әлденеге шаншыла сөйлеп тұрғанын абайлады.

	Бондалетов сахараның феодалдық бытыраңқылығында орын тепкен бойкүйездікті, сал-салдықты, бәсекелестікті, атаққұмарлықты шенейді. Абайдың ғақлиясынан мысалдар келтіре, дәлелмен төмпештеп тұр.

	Бұның бәрі Елеусізге бесенеден белгілі жәйттер. Сондықтан ол аузын ашып, аңыра қоймады. «Мәселе бүгінгі тіршіліктің, бүгінгі салт-сананың тарауларында болуға керек қой» деген.

	Осыны сезе қойғандай, Бондалетов нақты істелер істерге, орындалар тілектерге қарай жылыстап еді. Елеусіз сары дәптеріне жазып ала бастады.

	...Бір шақта Бондалетов Біркімбай Мақиевтің тілегін ескеретінін айтып өтті.

	– Үш мыңдай жұмысшысы бар «Бозтөбе» совхозында төрт-ақ жүз жылқы болуы, әрине, олқы, – деді ол, – бірақ бұл – жалпы Қазақстанға тән жағдай. Халқы он миллионнан асатын ұлан-байтақ республикамызда жылқы саны бір миллионнан асар-аспас қана.

	Леонид Леонидович жылқының еті, сүті жалпы қасиеті жөнінде сүйсіне, сүйе жазған ежелгі ғұлама жазушылардан, саяхатшылардан Геродоттың, Марко Полоның есімдерін ауызға ала беріп, «бұнымды қоңырқай жұрт түсіне бермес» дегендей, аз теткіп тұрды да, Елеусіз Досовқа бұрылып:

	– Журналист-жазушылардың азығы ғой бұл. Тіпті Мамин-Сибиряктің «Ақ-Бозатындай», Куприннің «Көк атындай», Сәкен Сейфулиннің «Қызыл атындай», Петр Ширяевтің... – Бондалетов ойланып қалғасын, Елеусіз:

	– «Тальонидің немересі», Леонид Леонидович, – деді.

	– Ия, «Тальонидің немересіндей», – міне, осы секілді шығармалар неге жазбасқа? Қазақ халқының жылқыны ерекше қастерлейтіні рас болса, ол туралы кітап жазу мін емес, – деген.

	Елеусіз құп алып, басын изеді. Сәкеннің отыз бесінші жылдан кейін орысша басылмаған «Қызыл атын» Леонид Леонидовичтің таптырып алып оқығанына риза боп, іші жылып қалды.

	Сарысу бойында Сәкен туралы алыпқашпа аңыз, лақап сәбилік шағынан бастап құлағына көп құйылған Елеусізге ол суреттеген аттар осы заманның пырағындай елестеуші еді. Елеусіздің тұңғыш естіген әнінің бірі Сәкеннің «Ақбоз ат» деген әні еді. Сәкенді көрмей қалғанын Елеусіз армандайтын-ды.

	Бұл сәттерде Бондалетов сөзін аяқтап қалған еді. Ол:

	– Қай жерде қай түлік тиімді де түсімді болса, сол түлікті көп өсіру керек. Партия мен үкіметтің нұсқауы осылайша. Қаратау қойнауында жылқы жұтамайтыны рас болса, арнаулы жылқы шаруашылығын ұйымдастыру мәселесін қозғаңыздар. Ал, «Бозтөбе» секілді шашыраңқы совхоздарда жұмысшыларға бір-бір көліктен бекініп қоюға, меңінше, әбден болады, – деген.

	Көпшіліктің арасынан көңілді күбір-дүбір дауыстар шыға бастады.

	– Өркенің өссін! – деді Біркімбай.

	– «Әділдік орыстан», – деді Шіркімбай.

	– Қышыған жерімізден тиді-ау, – деді Нұрша.

	– Шөпшілердің табанының күлдірегені жазылатын болды-ау, – деді Мүсірәлі.

	Осы сөздің бәрін құлағы шалған Бондалетов жымия күлді де, артынан әлденеден ашуланғандай, қатқыл үн қатты.

	– Бірақ әрқайсыңызға ат беріп қойса, күнара көкпар шауып, жұмыс істелмей қалуы мүмкін. Малды аудандарда осындай оқиғалар болған. Бұған үкімет жол бере алмайды.

	Жаңағы қолпаштап үн қатушылар төмен қарады. Бұл екі арада Леонид Леонидовичтің көзі жиынның жуан-ортасында, екі қызымен, күйеуімен, әкесімен кинокамераға қарап тұрған Гүлнашқа түсіп еді. Өткен оқиғалар есіне қоса түсті. Кеше әйелін қызғанғандай болған Оралдың түрпеті де көз алдына келген. Осының бәрі Бондалетовтің көңіл күйіне ашудың құйыны боп тиді.

	– Көшпелі қазақ салтынан жаман жағын айтқанда, – деді ол, – менің есіме өз көзіммен көрген бір оқиға түсіп еді...

	Бондалетов 1928 жылы ГПУ-дің начальнигі болып жүргенде Біркімбай қызы Гүлнашты қай жерде қалай көргенін, лагерьден не себепті босаттырғанын баян етті де:

	– Осының бәрі бір-ақ жылқының лаңы дегенге кім сенеді? Жүйрік ат кімге, не үшін керек болған? – деп әлдекімге сұрау қойып тұрды.

	Сұрауының жауабын ол өзі жалғады.

	– Баймен бәсекелескен орташаруаға керек болған. Бәйгеге қосу үшін, көкпарға шабу үшін керек болған...

	– Өте дұрыс айтасыз, жолдас Бондалетов, – Алтын тіс қостап жатыр.

	Елеусіз жиыннан жырылып бара жатқан Біркімбайды көрді.

	Осымен жиын да біткен есепті болды.

	Бондалетовтар Алтын тісті ертіп, ауданға жүріп кетті.

	Бірақ жұрт тарқамай, ошарылып қалды. Әсіресе, әдейі ат суытып әкелгендер не ғыларын білмей, ырың-жырың боп тұр.

	– Ау, Орал-ау, шабыс болады деп екі ай бұрын жар салып едіңдер. Болмайтын болса, күреңімнің бәйгесін шаппай беріңдер, – дейді Нұрша шоғырдан суырылып. Оралдар күңкіл-шүңкіл ақылдасып, тойға келген дүйім жұрттың меселін қайтармайтын болды. Бірақ адам жазым, ат жазым болып жүрмес үшін көкпар шығармай, айналма бәйгемен тынбаққа келісті.

	Ипподромның алаңы сияқты шарасы шағын айналма бәйгеде бірінші боп Киров атындағы колхоздың күреңі келді. Нұрша терісіне сыймай тасыды.

	Екінші орынды бейтаныс жұмыр торы, үшінші орынды әнеугі күнгі Қараш мінетін көк қасқа алды.

	Көк қасқаның бапкері Біркімбай:

	– Қап, жарыстың қысқа қайрылғанын қарашы! Енді екі-үш айналғанда көретін едік. Ақбоздың ұрпағы қолтығын сөгіп, құлашын жаза алмай арманда қалды, – деп өкінді.

	Жүйріктерді киноға түгел түсіре алмай қалған Қараш:

	– Бұ да бәйге боп па? Мен ақбозға мініп шапқандағы қырғын жарысты айтсаңшы! – деп баяғы бір Қызылкеннің жағасында болатын жарысты есіне түсірді.

	Мана дырду үстінде Елеусіз бен Қарашты совхоздың директоры үйіне шақырып қойған. Жиын тарқаған соң үшеуі қыстақты аралап келе жатты. Үшеуінің астында да салт ат...

	Олар директордың үйіне тақалғанда әлдеқайдан қаңғалақтап келе жатқан Қадиша кемпір ұшырасты. Ұшырасты да Жүністің тізгініне жармасты:

	– Шырағым, ерді беріп кет!

	Сасып қалған Жүніс қашқақтады. Бірақ Қадиша райынан қайтар емес.

	– Палтай-шалтайыңды білмейтін, шырағым. Ерді беріп кет!

	– Өзіңді жын қаққан ба? Шылауымнан неге ұстайсың? – деп Олжабаев ашу шақырды.

	Кемпір де долдана түсті. Бір қолымен бүйірін таянып, бір қолымен тізгіннен тарта түсіп, қаралы қоңыр үнмен жоқтау айтып, сарнап қоя берді.

	– Әскерде жоғалған баласы қарасын өшірді дегенің бе, ойбай! Кімді басынасың, сен, Жүніс-ау? Қолыңда өлейін ойбай-ай!!

	Елеусіздің төбе шашы шымырлады. Ол қыстақтың шетінде салт атпен ызыңдаған жұртты көргенде кемпірдің есіне Отан соғысында хабар-ошарсыз кеткен баласы түсіп, қамыққанын үнінен де, дидарынан да, қимылынан да танып тұр.

	– Отағасы, ерді қазір беріңіз. Әйтпесе шатақ болады, – деді ол совхоз директорына түсін суытып.

	Олжабаев:

	– Бұл бетпақпен дауласып болмас. Басқа біреуден сатып алып едім. Мейлі, – деп ерді табанда сыпырып берді.

	Совхоз директорының үйінде Елеусіздің ішкені ас болмай, қашан кеткенше асықты.





ЕКІНШІ ТАРАУ





I


	Той тарқағанда үшінші ферманың меңгерушісі Гүлнаш Есболова жылқышы әкесін жон жайлауға қайтарғанда, өзі совхоз орталығында қалып қойған. Облысқа жүретін қызын осы жерден өз қолымен аттандырып қайтпақ еді. Қызының ең әуелі ауданға барып келетін бір жұмысы болды да, лажсыз тосты.

	Бұл екі арада, осы тойда аты бәйгеден келген Нұрша Оралды бас қып, «мейман балаларды» ауылына шақырып кетті. «Қайын жұртымды көріп келемін» деп, Шіркімбай да ілесетін болды.

	Сонымен, «мейман балалар» мен Орал, Шіркімбай төртеуі көрші аудандық Киров атындағы колхозының жылқы фермасына жол тартты.

	Жүре келе, бұлар екіге бөлінді. Орал мен Қараш, Шіркімбай мен Елеусіз екі жарылып оңаша әңгімелесіп бара жатты. Кәдімгі, қаратаулықтардың салтына басқан. Оралдың не себепті Қарашты жырып әкеткені Елеусізге қараңғы. «Менің жай-жапсарымды сұрап бара жатыр ма?» деп те ойлайды. Бірақ еш нәрсеге көзі жетпейді. Ал, Шіркімбай болса, ауызекі ермектің адамы. Көмекейі бүлкілдеп, жоқтан кеңес туғыза береді.

	– «Кировтің» қымызға мас қыз, келіншектері «қонақ кәдесін» сұрап, әпшімізді қуырады, әлі. Өлеңіңді осы бастан сайлай бер, шырақ, – дейді ол Елеусізге.

	Қараштың қандай екенін қайдам, мен өлең айта білмеймін, ақсақал, – дейді Елеусіз.

	– Бұл бала жасында адам еді. Енді дүрегей боп кетіпті ғой өзі, – дейді Шіркімбай.

	– «Дүрегейіңіз» не? Шіркімбай сәл ойланып:

	– Шақалақ ақынның:



	«Тазы емес, төбет емес дүрегейім,

	Айрандай жаңа ұйыған кілегейім», –



	деген өлеңін естуің жоқ па еді? – деп сұрайды.

	– Естуім жоқ.

	– Естімесең, дүрегей деген сол. О да емес, бұ да емес, әбі-тәбі, әрі-сәрі деген сөз.

	– Қызық екен!

	– Қызық болса, біздің Бірекеңнің ордаң қара тазысы бар. Соны көрсең, түсінесің.

	Елеусіз біраз үнсіз келе жатты. Әлденелерді ойлаған. Осы Қарашқа Елеусіздің өзінің де ет-жүрегі елжіреп бара жатқаны шамалы. Бірақ, не бәлесінің бар екенін білмейді, одан кәдімгідей қаймығады. Көңілін жықса, албастысы басып кететіндей көреді. Қазір Оралмен жырақтанғанда, оның басын немен айналдырып, қалай қарай меңзеп бара жатқанын кім білсін? Әй, түбінде осы Қараш ақкөңіл Елеусізді орға жығып жүрмесе не ғылсын...

	Елеусіз жолдасының өмір тарихына осы жаққа келгелі бері ғана біртіндеп қанып келе жатыр. Қазбалап сұрамаса да әр жерде әркімнен там-тұмдап естіп қалады. Қараштың әкесі колхоздың астығын талан-таражға салғаны үшін 7 август заңымен 1931 жылы 10 жылға сотталып, абақтыда өледі. Өзі Бұхар жаққа ауған ағайындарының қолында кетіп, сауда-саттықпен айналысады. Одан кейінгі өмірін Елеусіз оймыш-оймыш қана естіген. Сақтық кассасында істеп жүріп жалған аккредитив жасап алғаны үшін сегіз жылға сотталып, әлде бір себептермен ақталып кетуінен басталған баянсыз тіршілігі шым-шытырық еді; істемеген пәлесі жоқ жылпостың өзі сияқты. Сонысы үшін оны біреулер «шалымды жігіт» деп мақтасып та қояды.

	Елеусіз білгелі Қараш өнер қызметінде. Кинематография институтын тауысты. Оған қалай барып жүргені және қараңғы. Алматыға келіп орналасқалы бері ақшаны қардай боратып, мүлдем құтырып кетті. Бұның себебі де Елеусізге мәлім емес.

	Неде болса, осы сапарда Елеусіздің Қарашқа деген күдігі күшеюде. Қазір Шіркімбай оны жамандағанда, Елеусіз әлденелерден қам жеп, көңілі жүдеп қалды. Елеусіздің сынық қабағы «жолдасын келекелегенімді ұмытпауынан» деп топшылаған Шіркімбай әңгіменің бетін бұруға асықты.

	– Сіздерді қонаққа шақырған Нұрша – уызында жарымаған жатақ еді. Енді етек-жеңі далиып, сәлемімізді әрең алады. Беті шиқандай, шекесі торсықтай. Кәдімгі манакөнектің өзі боп алған.

	Елеусіз қаракөк биенің дауы немен тынғанын сұрап еді, Жолдыбаев пен Орал екеуі екеулеп, Біркімбайды көндіргенін айтты.

	– Оралдың кірісетін нендей реті бар? – деді Елеусіз.

	– Ойбай-ау, бұл Нұрша – Оралыңыздың жақын ағайыны ғой. Екеуі бала кезінде ботадай тату еді. Төл татулықтың дәмі өмірбақи кетпейді екен ғой.

	– Айтпақшы, солай екен-ау!

	– Солай, шырақ! Біз – қарға тамырлы қазақпыз, қаз-қатар сыңсып жатқан ақ дамбал-көк дамбал ел едік. Кәрі еменнің тамырындай айқасқан адамдарды аяқ басқан сайын ұшырата бересіз. О баста Оралдың

	Гүлнашты алып қашуына зор қолқабыс тигізуші – осы Нұрша болған.

	– Одан хабарымыз бар.

	– Хабарың болса, екеуі әлі де әмпәй-жәмпей. Екеуі де қатарынан озып тұр. Ал, Нұрша болса қағынып, уыздай жас қызға үйленді. Өзінің жасарып кетуі де сондықтан деседі. Күлме, шырақ. Қартайғанда басыңа келеді...

	Елеусіз: «Кексе кісі мен жас қыздың арасында махаббат қандай болады екен?» деп ойлады.





II


	Жылқышының ауылы – бетегелі беткейде. Төрт-бес үйдің бәрі де аппақ. Басқұрларын оюлап, оймыштап қойған.

	Нұршаның өзі жылқыда еді. Қонақтарды әйелі қарсы алды. Елеусіз бен Қараш аттарының тартпасын босатуға да шамасы келмей, құрысқан тізесін жаза алмай, бүкшеңдеп қалды.

	Жап-жас келіншектің есімі – Балзия. Сарысу бойында жиі кездесетін есім. Кәдімгі, аяқ-қолы балғадай дейтін, уылжыған сары келіншек әкесіндей Шіркімбаймен «жезделеп» әзілдесіп жатыр. «Жезденің кәрі-жасы болмайды екен ғой» дейді Елеусіз ішінен.

	Осыдан екі жыл бұрын Нұршаның әйелі өліп, төсек жаңғыртқанын Елеусіздің естігені бар. Бірақ кексе кісінің жары мынадай жас та, көрікті де деп сірә ойламаған.

	Жылқышының отауы толған жүк. Дөңкиген құс жастықтар, шайы көрпелер, қытай кілемдері. Бәрі сәнді. Отаудың қақ ортасында нән қара саба шаңыраққа ілулі тұр. Түбін шөп-шаламмен көміп қойған. Айнала қымыз сасиды.

	Сары келіншек қара сабаны күмпілдетіп ұзақ пісті де, кісілерге қымыз құя бастады.

	Бұл уақытта ауылдың еті тірілері қонақ түскен үйге жиналып та қалып еді. Іштерінен Елеусіз баяғы тракторшы қара келіншекті таныды. «Бұл қашан кеп қалған?» деп ойлады. Қара келіншектің қасында осы колхоздың есепші қызы бар. Екеуінің апалы-сіңлілі екенін Елеусіз кейін білді.

	Бұлардан кейін көп ұзамай ферма меңгерушісі Мырзаш келген. Ол Елеусізбен қолдасып жатып:

	– Мырзаш Смағұлов, – деп өзін таныстырып өтті.

	Елеусіз баяғыдан бергі бейтаныс бәсекелесін көзбен көрді. Өзінің жұқалығына, көзінің сұссыздығына қарағанда сондайлық қауіпті жау емес. Бірақ әсершіл әйел баланың айдың сәулесіндей алдамшы жылтыраққа үйір келетінін де Елеусіз біледі.

	Неде болса, әскерде жүргенде суретін Шынарға сыйға тартып, сыртына өлең жазатын сабазың осы. Елеусіз бетіне тесіле қарап отырды да:

	– Сізді сыртыңыздан білетін сияқтымын, – деді.

	– Мен де сізге сырттан қанықпын, – деді Мырзаш. Балзияның ернінде күлкінің сәулесі жылт ете қалғандай болды. «Шынармен арамыз осы келіншекке шейін жария болып біткені ме?» деп, Елеусіз секем алды.

	Қараш келген жерден ферманың бастығын икемдеді. Мырзаш оған ілтипат қойса да, ет-бауыры елжіреп бара жатқан адамның сыңайын көрсеткен жоқ.

	«Жұмысымның үлкені сенде» дегендей, көбінесе Елеусізбен боп отыр.

	– Сізді бір көруге құмар едім. Келгеніңіз жақсы болды, – дейді ол.

	Ферма бастығының бұл сөзін Елеусіз астарлы әжуаға жориды. Өзімді мазақтап тұр деп ойлайды.

	Біреуді біреу тегіннен-тегін мазақтай ма? Мырзаш мазақтаса, бір гәпі бар-дағы! Келіншектің де осыған күліп отырмағанын кім білсін?

	Әй, Шынар-ай, сен үшін-ақ Елеусіз күймеске күйіп болды-ау! Қайда барса алдынан қаңқуың шығады. Одан да батар жеріңе батып, қараңды үзгенің игі еді!

	Көңілі салқын Елеусізге үй иесі әйел ыстық ықылас көрсетіп жатыр.

	Қожайынымыз Алматыдан оралғалы бері аузынан түспей қойған едіңіз. Өзі де келіп қалар. Бар мезіретіміз осы боп жатыр.

	– Ойбай, атамаңыз! – дейді Елеусіз ауыр ойдан серпіле түсіп.

	– Сіз ішпей отырсыз, Елеусіз, – дейді Балзия тағы да.

	– Ұзақ жолдан ат соғып келдіңіз ғой. Ішіңіз.

	Оралға емес, Шіркімбайға емес, Қарашқа емес, Елеусізге қолқа салады.

	Алғашқы бетте недәуір сіміріп алған жолаушылар бірте-бірте жаяу аяңға түскендей болды. Сусын қанған сайын тысқа шығып келу жиіледі.

	Қымыздан кісінің кәдімгідей қызатынын Елеусіз осы жолы ғана аңғарды. Сал-сал болған денесіне қызу күш пайда болып, ішкі сарайы шайдай ашылып, беті нарттай жанып барады. Жабырқау көңілі де желігіп, шылымның түтінін әдейі Балзия жаққа будақтатады. Тұла бойына қымыз сіңген келіншек темекі түтінін ұрлана жұтып отыр.

	Ымырт шапағы жамырағанда сіркіреп күн жауа бастады. Жауынмен бірге сары келіншектің байы да келіп еді. Қонақтар шұрқырасты да қалды.

	...Сіркіреген жауында сытырлаған темір пеш киіз үйдің берекесін келтіріп тұр. Пештің жылуы болмаса, мынау жауын-шашында үйдің ішінде отырып кісі тоңатын түрі бар.

	Елеусіз таулы жердің табиғаты Шынардың мінезіндей құбылмалы екенін ойлап кетті. Асылы, сұлу қыз зеңгір тау сияқты. Зеңгір таудың шыңын көріп тұрып, төсіне шыға алмайсың. Барлаушының барлаушысы ғана шығады. Мүмкін, Шынар сырының шың басына әлі ешкім шығып, қызыл жалау байлап көрмеген шығар. Мүмкін, Мырзаштың ишараты бос далбаса шығар. Қазақта «Жақсының артынан сөз ереді» деген мақал бар емес пе? Мүмкін, аузы шайпаулар ортасында бұлғаңдаған тотайды көре алмайтын болар. Сары аурудан сарғайып ұшып кеткен Кәмиланы өсек-аяңға іліндірген желбуаздар дені сәні, толысқан Шынар туралы не демейді?

	Елеусіздің есіне Жорж Сандтың романдары түсті.

	«Әйелді күйдіретін күдік» деуші еді-ау ол бір сөзінде. Елеусіздің күдіктері сырқат баланың сандырақтауындай болып жүрмесін.

	– Что со мною происходит! – деді Елеусіз күбірлеп. Әлдебірдеңенің жайын әңгімелеп отырған Нұрша мен Орал, Шіркімбай, Қараштар Елеусіздің аузынан оқыс шыққан сөзді естімей қалғандай. Бірақ оның есесіне Мырзаш анық-ақ естіген. Ол бейтаныс қонақтың жат мінезін жатырқамай, қасына жантая түсті.

	Ендігі кеңес екеу ара, үшеу араға бөлініп кетті. Шалабурыл мас адамдар осылай сөйлесер болар еді. Біздің жігіттер Балзияның қымызының өзінен-ақ сондай халге түсіп қалды.

	Үй қожасы Нұрша да, қыдырма Мырзаш та қызара бөртіп, толықсып отыр. Көңілге кірбең бітіп көрмеген жандай, жарасты жайдарылықпен сыр шертіседі.

	– Әскер орысшаға жатық қып шығарады екен. Сіздің тіліңізде акцент бар. Ал, бірақ, орысша жазысыңыз тамаша! – дейді Мырзаш.

	– Орыс тілінде жазған хаттарыңыз Шынардың чемоданында сақтаулы екен. Маған көркем шығармадай әсер етті. Айтып отырғаным сол еді, – деп өз басын өтірікшіліктен аршып алғысы келеді.

	Шынардың чемоданы! Бикеш сыр сандығының аузын саған ашқан екен ғой. Елеусіздің құпия хаттарын жария еткен екен ғой. Екеуінің бірігіп күлмегенін қайдан білдің?

	Елеусіздің көңілі бей-жай болды. О баста ұрынбас адамына ұрынып жасаған қателігін қазір ғана ұғынғандай боп отыр. «Өзің сүйгенді алма, өзіңді сүйгенді ал» дегенде, ата қазақ бастан кешкенін нақыл қылған екен ғой.

	Осы сәтте Елеусіз өзін сүйетін әйелді арман етті. Балуан Шолақтың қойнына кіріп келген Ғалиядай бір ұрғашы етегінен ұстаса, басын соның жолына тігер еді. Ажарына, біліміне қарамас еді. Пушкин айтқандай, шаһардың салтанатты сарайында сыланған ханша мен қырдың қысық көз қара қызының арасында қаншалық айырма бар?.. Сары келіншек қонағының көңіл күйін қаршығадай қырағылықпен танып отырған сияқты. Су жаңа шибарқыт бешпентінің ашық өңірінен бұлтиған кеудесінің әрбір дірілі сезіледі. Елеусізге ауық-ауық көз тастағанда өзгелерден ұрлана күрсінгендей болады.

	– Сіз, сөзге айналып, сусын ішпей қойдыңыз. Және бір аяқ алыңыз, – дейді Балзия Елеусізге.

	– Елеусізді қысыр кеңеске қарай бұрып әкеттім білем, – дейді Мырзаш әлденеге кешірім сұрағандай болып.

	– Бүйректен сирақ шығарып, бұра тартып тұратының бар-ау! – деді оған Нұрша. – «Жаңа біз Елеусізге ертең нені көрсету лайық?» деп, соның жайынан мәслихат құрдық. Сен өзің ферманың дүрдей бастығы бола тұрып, қай-қайдағы бір орысша жазуларды әңгіме қыласың.

	Мырзаш жақтырмай қалды. Жұқа беті қыбыр-жыбыр етті. «Үйленбей жатып нервісі тозған жігіт пе?» деп ойлады Елеусіз.

	Елеусіз байқайды. Нұрша да Мырзашты жақтырмайтын тәрізді. Бастығы болған соң амалсыз бағынып жүрген ол орайлы жерінде әдейі шымшып отыр.

	Мінезі ұяң Мырзаш жырынды жылқышымен егеске бармады.

	Нұрша «көпті көрген, көнектен өткен» дегендейін, талай жерді шарлаған тарлан болып шықты. Бетпақтың жалпақ даласын, Сарысу өзенінің өнбойы, мына жағы Жетіқоңырдан Атбасар, Қараөткелге шейін көсілген адырлы кең атырапты талай аралаған бұл түз қазағы соғыс жылдары дәм-тұз айдап Алматыдан Магаданға дейін, одан Сибирьді кесіп өтіп, сонау Австрияның бұйраттарына дейін барған. Сол жайларды неше алуан қызғылықты әңгіме етіп шертті. Әр халықтың салтын, үрдіс-дәстүрін, тұрмыс-тіршілік ерекшелігін өз байқауынша баян қылды. Содан бірте-бірте келіп, мәңгі-бақи тау арасында өсіп-өнген осынау өз ауылы жайында сөз қозғады. Әрі айтып, бері айтып, бұның соға беретіні де сол баяғы жылқы шаруашылығы; – жылқы шаруашылығының ұңғыл-шұңғылы. Қаракөк биенің босанса-ақ төркініне қашатынын, сондықтан әлі күнге шейін қосақтаулы жүргенін айтады. Әсіресе Бозтөбеде бәйгеден келген күреңін көш-құлаш аңыз етеді. Қымыздан балқып, әрі ұйқы буып манаураған Елеусіз Нұрша сөзінің бірін тыңдаса да, бірін тыңдай алмай, қалғып кете берді.

	Тамақ үстінде үй иесі еттің шұрайлысын Қараштың алдына қарай ысырып, қаупалақтап жатты.

	– Бәрекелде, ер-жігіт осылай қарбытар болар!

	«Досыңның асын дұспанша же» деген. Мына бала сияқты бірішек боп қалмай, бұла өсіпсің. Тағы да бір алып жібер!

	Қарны теңселіп шығып бара жатқан Қараш:

	– Жамал қарындас, ерте шығып қалдыңыз ғой, – деп қояды.

	...Елеусіз түн ортасында оянды. Жаңбыр күшейе түскен. Түң қараңғылығы қою. Алыста жанұшыра айқайлағандай дауыс шығады. Иттер үреді. Гүрс етіп мылтық атылды. Бұл жақтың қасқыры жаман екенін Елеусіз естіген де. Соның бүлігі сияқты.

	Осындай аласапыран дүниеде Қараш қаннен-қаперсіз ұйықтап жатыр. Мырзаш кетіп қалған. Шіркімбай, Оралдар да жоқ.

	Елеусіз темекі алып тартты. Сіріңке тұтанғанда үй іші алакөлеңке жарық болды. Елеусіздің көзі іргеде ұйықтап жатқан келіншекке түсті. Келіншек жалаңаш білегін көрсетіп, бір қырын жатыр. Жылқышы жылқыға кеткенін Елеусіз енді ғана аңғарды. Әлде жаңағы ащы дауыс соныкі ме екен? Мүмкін, мылтық атқан да сол шығар...

	Елеусіз осындай ойда отырғанда күн күркіреп, аспан қарс айрылардай сатыр-сұтыр етті. Июньде күннің күркірегеніне Елеусіз қайран қалды. Найзағайдың отты қанаты нақ осы үйді шарпып өткендей болды. Қараш бұған да оянбады. Қайта, ол найзағайдай кейін қорылдауды шығарды. Бастығырылып жатыр. Етті кенеусіз жеп, қымызды бейпіл ішкен Қараштың мына қорылы Елеусізге табиғи да, ерсі де көрінеді. Ол дауысын шығарып: «Қорылда, сабазым» дегенін өзі байқаған жоқ-ты.

	Сол заматта іргеде жатқан келіншек күліп жіберді.

	Сықылықтап күлді. Пәк, әсем күлкі еді. Бұл жақтан еріксіз күлген Елеусіз әлден уақытта барып дауысын бұқтыра, тұншыққан үнмен тіл қатты. Бейне бір сиқыр, ыстық леп үйіріп әкеткендей болып еді.

	Бастығырылып жатқан Қараш көрген түсінен шошып оянған. Келіншек пен жігіттің күбір-сыбыры құлағына шалынғанда шұғыл сергіді. Елеусіздің бейбастығына іші күйіп, қалай дыбыс берудің ретін таппай жатқанында;

	– Орныңызға барыңыз, Елеусіз, – деді Балзия.

	Елеусіз бірдеңе деп қиылғандай болды.

	«Қап, мынау флегматиктің құтыруын-ай» деп Қараш кіжінуде.

	– Еркектің бәрі осы, – деді Балзия күрсініп. – Күйеуім «қыздай жігіт екен» деп мақтауын жерге тигізбей келгенде, сізді көруге құмартқаным рас еді. Аттан түсіп жатқанда жұлдызыңыз ыстық көрінгені және де рас. Бірақ Нүркеңнің көзіне шөп сала алмаймын. Теңіне қосылмаған жалғыз мен емес шығар. Пешенеме тигеніне көнемін.

	– Ең болмаса бір сүйгізші! – деп Елеусіз өктегенде, Балзия оның қолын қақпайлағандай болды. Қараштың қыбы қанып тұр. Дәл осы уақытта тағы да иттер шабаланып, тағы гүрс етіп мылтық атылды.

	Елеусіз орнына кеп жатты.





III


	Таңертең Елеусіз келіншектің бетіне қарай алмады. Көзімен жер шұқып, пұшайман болды. Іші ұлып барады.

	«Бұндай мінез маған қашан бітті?» деп өзіне-өзі зекуде.

	«Әлде шынымен-ақ қымыздан қызып қалдым ба?» деп те ойлайды. Қазақтың «қысылғанды қымыз шығарады» деген мақалы есіне түседі.

	Түн бойы жылқы бағып шыққан Нұрша ауылына күн көтеріле оралған. Бұл сәтте қонақтар есік алдында беті-қолын жуып жатты. Балзия мыс шәйнектен су құйып тұрған. Сыйлы қонақты өкпелетіп алдым ба деп ойлаған ол Елеусізге келгенде ойнақы қылық көрсетіп, мойнына су тамызып жіберді. Қонағы «ишай!» деп шошып түсті. Келіншек қылымсып, күлімсіреп тұр.

	Осы құбылыстың бәрін Нұрша сонадай жерден көріп келе жатқан. Үй жанына келіп, атынан түскенде қызыл-шырайлы жүзі қарауытып кетті.

	Нұрша қонақтармен салқын сәлемдесіп үйіне кірді. Қипаңдап, артынан кірген Балзиямен күңк-шүңк сөйлесіп, шәркездесіп қалғандай болды. Артынан шарт-сұрт ыңғайсыз дыбыс шығып қалды да, қара мақпал бешпентін желең жамылған Балзия үйінен шыға жөнелді. Елеусіз келіншектің тұншыға жылап бара жатқанын иығының селкілінен байқады.

	Аяныштан Елеусіздің ет-жүрегі елжіреп кеткендей болды. Балзияның артынан сайға құласа, сойқанның көкесі сонда болатынын және біліп тұр. Сондықтан жігері құм боп, іштен тынып, дағдаруда.

	Ұрыс-керістің ентігін әлі баса алмаған Нұрша көзі қанталап, тысқа шыға беріп:

	– Қалай, жақсы жатып, жай тұрдыңдар ма, жас қонақтар?!.. – деп қойды.

	Нұршаның төңкеріліп тұратын назды нәркес көзін қан жуып кеткен. Әнеугі күнгі Алматыдағы Нұршадан мүлдем басқа адам сияқты. Сұсты, жат мінез көрсетіп тұр.

	– Атсоқты боп қалжырап қалыппыз. Күн көтеріле бір-ақ ояндық, – деді Елеусіз төмен қарап.

	Нұрша бұрынғыдан да жаман тұнжырап кетті.

	«Сезікті секірер» деген осы. Немесе қонақтың қашан оянғанын сұраған кім бар?

	– Жақсы тынықсаңдар бопты, – дейді әккі Нұрша шатынаған көзін төңкере түсуге тырысып, – түздегі жылқы найзағайдай үріккенде, үйдегі сіздер ұйқысырамасын деп, түн ортасында екі дүркін мылтық атып ем. Бір оғы әлі ішінде қалды...

	Елеусіздің тұла бойы мұздап сала берді. Үш ауыз мылтықтың аузы үңірейіп, өңменіне қадалып тұрғандай болды.

	Қараш үй қожасының сөзін қызық көріп, ыржиып күліп тұр.

	Елеусіз енді осы ауылдан кеткенше асықты.

	...Балзия қайтып келгенде екі көзі болмашы қызарып, домбығып тұрды. Шай құйғанда қонақтарға бірқырын отырып, назарын толық көрсетпеді.

	Шай жиналысымен қонақтарды Мырзаш шақырып әкетті.

	Ферма бастығы деген атағы болмаса, Мырзаштың отбасы тым жұпыны екен. Асыл бұйымы алаша. Көрпелері шыт пен бөз. Қиюы қашқан ағаш кереует «баяғының куәсімін» деп тұр.

	Мырзаштың құрысып қалған кемпір шешесі сойылған қара қозының ішек-қарнын аршып жатып:

	– Балзия қайда құрып кетті? Саумалды өзі әкелмей, абысыннан беріп жібергені несі? – деп қояды.

	Балзия келмеді. Көбінесе күндіз ұйықтайтын Нұрша да келмей қалған. Бұған Елеусіз өкінген жоқ. Тек, алғашқы танысқан жылқышысы туралы очерктің жазылмай қалатынына өкінді. Бірақ өз қолыңды өзің кесу жоқ. Елеусіз бұл көңілсіздікті ұмытуға тырысты.

	Сондықтан ол ферма бастығын тілге алды. Бірақ тәжірибесі аз Мырзаш қызықты кеңеске жарытпады.

	Жаздың ұзақ күнінде әртүрлі әңгіменің басы бірікпей, ырың-жырың болды.

	– Нұрекенің ұйқысы қанған шығар. Шақыру керек енді, – дейді еш нәрседен хабары жоқ Шіркімбай.

	– Жұмыртқасын шайқаған тауықтай күркілдеп жатқан шал оңайлықпен келе қояр дейсің бе? – дейді Мырзаш.

	Біреулер мәз болып күлді.

	Елеусіздің байқауынша, осы Мырзаш пен Нұршаның арасы жақсы емес. Нұрша сөз болса-ақ Мырзаш әрдайым шаншулы әзіл айтады, не болмаса көрнеу ұнатпай кіржің ете қалады. Балауса, аққұба өңі, нервісі тозып біткен адамның шандырлы бетіндей, жыбырлап кетеді. Тісқаққан Нұрша да ферманың бастығын көріне жамандамағанымен, ол туралы бір ауыз жылы лебіз білдірген емес.

	Осыған қарағанда, ауылдастың арасында ала жіптің үзілуі анық. Тек, себебі ғана Елеусізге танық боп тұр.

	Елеусіз бір түрлі ойға кетеді. Қазекеңде екі адамның бәтуасы бірікпейтіні қалай? Екі кісінің басы қосыла қалса, біреуін біреуі ұнатпай отыратыны неліктен? «Екі қошқардың басы бір қазанға сыймайды» деген мақал неден шыққан?

	Елеусіз осы сапарға шыққалы душар болған адамдардың арасында қаншама келісімсіздік, кежірлік, алшақтық жатыр? Басқаны былай қойғанда ағайынды Біркімбай мен Шіркімбайдың басы піспеуі неліктен? Қауқарсыз Қадиша кемпір мен совхоз директоры Жүністің ұстасатын не жөні бар еді? Қатар өскен кексе Гүлнаштың мосқал Мүсірәліні өмірбақи жақтырмай келуі қалай?

	Бөгде жұртты қойшы, көзі ашық деген Елеусіз бен Шынардың тұз-дәмі жарасты ма? Тонның ішкі бауындай жақын тартқан Қараштың өзімен Елеусіз жиі-жиі кикілжің келіп қап жүрген жоқ па?

	Адамдардың қиюы қашқан, асқынған қарым-қатынасын әдебиет заңы көбінесе мінез-құлықтың, асса натураның қайшылығынан іздейді; философия заңы – ең әуелі, азаматтардың қоғамдық өмірі мен жеке өмірінің заттық жағдаяттарының айырмашылығына мән берді. Қайшылықты содан табады.

	«Нұрша мен Мырзаштың қырбайлығы осы екі заңның қайсысына сыяды?» деп ойлайды Елеусіз.

	Нұрша – сырқынды қу да, Мырзаш – бүлінбеген бала. Бүлінбеген бала болса, біреудің қулық-сұмдығын пайымдап, жек көретін халге жетті ме ол? Ал, екеуінің қоғамдық жағдайына келетін болсақ, Мырзаш Нұршадан жоғары тұр. Одан білімі де зор, қызметі де үлкен. Осыған қарамай, Нұршаның Мырзаштан әлдеқалай ауқатты тұратынын Елеусіз және де көріп отыр. Мырзаштың үйі жүдеу, Нұршаның үйі үпті. Мырзаштың өңі солғын. Нұршаның бетінен қаны тамып тұр. Мырзаш сүр бойдақ, Нұршаның уыз келіншегі бар... «Ой, осы мен не деп шатасып бара жатырмын, – деді Елеусіз ерні күбірлеп.

	– Қой құрысын, бас жағына барыспайық!..» Қонақтардың алдына ас қойыла бергенде «кім бар-аусыз» бір атты түсіп жатты. Қалшиған қара жігіт. Жарау қаракер аты жұтынып тұр.

	– Райфоның инспекторы Пернебек Қазанғапов қой, – деді Мырзаш түрулі іргеден көз салып.

	Қазанғапов үйге кіріп, сәлемдесе бергенде, Мырзаш:

	– Төрлет, Пернеке! Дөп келдің. Мақтап жүреді екенсің, – деп қойды.

	Дастархан жиналған соң Пернебек алым-салық жинауға байланысты өзінің шаруаларына көшкен. Бұл сөздер Елеусіздің құлағына кірмеді. Содан бір уақытта Пернебек:

	– Госбанкі ана жылғы қарыз ақшаны өте деп қысып жатыр. Аудан орталығынан колхозыңыздың бастығымен бірге шықтық. Ол менен: «Іріктеп, елу жылқы сайлап қойсын. Қалаға апарып сатқызамыз» деп сәлем айтып жіберді, – деді.

	Елеусіз осынша көп жылқының сатылып-суынбақ боп отырған себебін қайталап сұрап еді. Мырзаш беті жыбырлап, қалтырақ үнмен қысқа-қысқа баяндап шықты.

	– Менен бұрын болған іс. Әне жылдары аудан басшылары: «сырттан келіп-кетушілердің көзі тоятын үлгілі колхоз жасаймыз» деп осы біздің «Кировті» көтермелеп баққан. Колхозшылардың бәріне промкомбинаттан ақ үй тұрғызып берген. Мемлекеттік банкіден ұзақ мерзімді бейқисап ссуда бергізген. Газеттің бетінен «Киров» колхозы түспейтін болған...

	Мырзаш біраз мүдіріс жасап ап, үзілген сөзін жалғады.

	– Мол дәулетті шетінен кертіп жеп, әсіресе, Нұрекең сияқты еті тірілер бір жасап қалды. Бірақ енді соның тауқыметін тартқалы отырмыз. Елу жылқының ақшасы банкінің жұмырына жұқ та болмайды, Бұл қарызды қайтарудың бір кезеңі ғана. Арғы жағына тіптен көз жетіп болар емес.

	Елеусіз сары дәптеріне бірдеңелер жазып алды.

	– Киноға лайықты материал екен, – деді көптен бері әңгімеден тыс қалып отырған Қараш.





IV


	Меймандарын Мырзаш жібермеді. Досын көп жыл көрмей, сағынып, іші пысып қалған адамдай, тұңғыш көрген Елеусізбен ерекше шүйіркелесіп, асты-үстіне түсіп, бәйек болады.

	Бесін кезінде кісілер тысқа шығып, үй сыртында сөйлесіп тұрған. От басында күйбеңдеп жүрген кемпірдің әлде бір әйелге:

	– Кісіден кісі. Түбімізге мейман жететін болды. Осы үйде қазір бір шөкім шай да қалмады, – дегенін Елеусіздің құлағы шалып қалды.

	Бұл сөзді Мырзаштың өзі де естісе керек, қонақтарын әрірек ертіп әкетті.

	Мырзаштың үй тіршілігіне Елеусіздің жаны ашыды. Кешінде Шіркімбай: «Бөлініп қонайық» деп, Қарашты бір үйге ертіп әкетті. Фин инспекторы мен

	Орал Нұршаның үйінен шықпай қалды.

	Сонымен, Елеусіз бен Мырзаш екеуі оңаша қалып еді. Үй иесі «тамақ сіңіп, қымыз басылсын» деген желеумен Елеусізді ауылдан ұзатып, қараңдаған құздарға қарай шығандатып алып кетті. «Осылар маған не істегелі жүр?» деді Елеусіз үрейленіп.

	Елеусіз Шынар жөнінен бітіспес бәсекелесі Мырзаштың ішінде не жатқанын қайдан біледі? Бір құздан итеріп жіберсе, өлімін кім тексеріп, құнын кім сұрайды?

	Жаралы жолбарыстай, күні бойы үйінде ыңыранып, шиыршық атып жатып алған Нұршаның не әзірлегені Елеусізге және қараңғы.

	Елеусіздің есіне көзі қанталаған қызыл Нұрша түсті. Ішінде бір оғы қалып қойған үш ауыз мылтықтың үңірейген аузы елестейді. «Шіркімбай серігімді неге жырып әкетті?» Бәрі бәтуаласқандай, неге жападан-жалғыз қалдырды?» деп ойлайды.

	Осы уақытта Елеусіз бен Мырзаш Қызылтас аталатын егіз құздың түбіне келген еді.

	– Абай ағаңыз айтқан жартастың басына шығып отырайық, – деді Мырзаш.

	Елеусіздің тұла бойы шымырлады.

	– Қараңғыда сүрініп кетерміз. Одан да ауылға қайтайық, – деді ол даусы болмашы дірілдеп.

	– Менің сізбен оңаша сырласқым келіп еді, – дейді Мырзаш.

	Елеусіз бұдан да секем алады. Ішінен: «Неде болса көресіні қой тассыз, бұтасыз жазық жерде көрейін» деп беткейге қарай аяңдады.

	Беткейде салқын самал соғады. Селеулердің басы әлсіз сыпсыңдайды. Басқа дыбыс жоқ. Елеусіздің көңілінде қорқыныш пен қызығушылық сезімі қатар ұялап, мәлімсіз мәңгілікке талпындырғандай боп тұр.

	Әлден уақытта ауыл жақтан ән салған дауыс шықты.

	– Орал мен Нұрша екеуі қосылып, өлең айтып жатыр, – деді Мырзаш.

	Ән салып жатыр демейді, «өлең айтып жатыр» дейді.

	Осы елдің рәсімі қызық екен.

	Артынша әйел дауысы шықты. Екі әйел қосылып, аналарға жауап қайырып жатқан секілді. Бұндайды Елеусіз Жетісу бойының салтынан білетін де.

	Нұршаның үнін естіген соң Елеусіздің жүрегі орнына түсейін деді. Орынсыз елегізуден тыйылып, Мырзаштың аңысын аңдай бастады.

	Қорғалап туған айдың жарты сынығы Елеусізге гайка бұрайтын кілттің айрығындай боп көрінеді. Ынтымақ кілті секілді. Соған қарай Мырзаш та ниет-құлқының сәулелерін там-тұмдап шығара бастаған. Елеусіз ілтипат қойып отыр.

	Мырзаш оңаша әңгімесін өзінің бүгінгі күйін мұң ғып шаққандай боп бастады. Дүниеде белгілі мамандығың болмағаннан жаман нәрсе жоқ екен. Қайда барсаң, тосуға ұшырайсың. Мырзаштың темір үзетін тегеурінді шағы берекесіз бытпылдықпен өтіп барады.

	Мырзаш әскерден босанып келгенде біраз уақыт аудандық соттың хатшысы боп істеді. Бірақ ұдайы қағаз көшіруден тез-ақ жалықты. Содан «не де болса талайымды өндірістен сынайын» деп осы колхозға келген. Келгелі бері жылқы фермасының меңгерушісі боп жүр. Мінер көлік, ішер сусын дайын дегендей, тұрмысқа бұрынғыдан қолайлы болғанымен, Мырзаштың өз тіршілігіне ризашылығы жоқ. Себебі, жылқы шаруашылығын одан он есе жақсы білетін адамдар қамбаға қарауыл боп, немесе арықтың құлағын аршып, кетпен шауып жүр. Әрине Мырзаш үйренуге талпынады. Бірақ ол толысып болғанша өмір орнында тұра ма? Екі орталықтағы олқылықтың орнын соңыра немен жабады?

	Тұрмыс пен шаруашылықтың осындай күйттеріне ұштастыра келе, Мырзаш Елеусіз Досовты «бір көруге құмар боп жүрген» себептерін де аңғартып өтіп еді. Елеусіз иланса да, елжірей қоймады.

	Мырзаш «не дейді?» деңіз. Ақындықтан дәмелі екенін айтады. Оны Елеусіз білмей ме екен? Біледі! Білген сайын жүрегіне бауырмалдықтың балы құйылмай, қастандықтың мұзы қатқандай болады.

	Жоқ, Елеусіз ферма бастығының жыр шығаруына қарсы емес. Айтқан дәптерлерін таңертең қарап шығуға әзір. Елеусіздің іші жылымайтыны – әсершіл Шынардың басын айналдырған баяғы екі жолдар...



	– Сізден несін жасырайын, – дейді Мырзаш, – облыстық газетке өлеңім шыққанда «ақын болды деген осы» деп, асып-тасып, қатарымды жинап, қонақ асы беріп ем. Бірақ сол өлеңім Алматыда кәдеге аспай, қайтып келді... «Аяғын апыл-тапыл басқан сәби сияқтысыз» деген. Кейін облыстық газетімізде басылған өлеңдерді «С. Қ.» сынап тастады. Содан бері өзіңіздей білікті адамға зәру едік...

	Талапкердің көбісі осылай бастайтынын білетін Елеусіздің бірауық іші жылағандай да болады.

	«Жылқыны шұрқыратып өсіре бермей, азабы көп поэзиямен әуреленіп қайтесіз» деп көңілін суындырып, күдерін үздірсе, обал болатынын да біледі. Сондықтан екіұшты ғып:

	– Кешкіліктен ертеңгілік абзал, – дей салды.

	Олар қайта оралғанда айтыс недәуір қызып жатты. Нұршаның отауына кісі сыймайды. Қатын-қалаш, бала-шаға босағада үймелеп тұр. Нұршаға Орал қосылып. Балзияға Жамал қосылып, кәдімгі Қаратау дәстүріне басып жатыр.

	– Кәрі сайтан бір күндік ішқұсталыққа шыдамаған екен. Келіншегін қой аузынан шөп айырмайтын менен қызғанушы еді, өзгелерден қалай қызғанбасын. Орал, Жамалдарды бетке ұстап, өз келіншегімен өзі айтысып жатыр, – дейді Мырзаш.

	Елеусіз Мырзаштың сезімталдығына таңырқамады – қыр баласы өз үйінде отырып-ақ өзге үйдегілердің аужайын жауырыншыдай танып отырады. Елеусіз қанды көз Нұршаның шұғыл өзгерген жат мінезіне таңырқады.

	Таңертең отаудың ішінде болған ию-қиюдың, күні бойғы кикілжіңнің бәрі ұмыт болғандай қатпары мол мосқал Нұрша жар тіршілігінің күдігінен, қызғанышынан, күнәсынан құлан-таза арылып шыққандай, ерекше бір шабытпен сілтеп жатыр.

	Елеусіз бен Мырзаш үйге кірмей, баспалап тұрып қалды. Күзетшіден қаймыққан қасқырдай, құлақтарын тігіп, жіті тыңдап тұр.

	Бірақ ұрланған екі жігіт ән салушылардың сөзін анық ажырата алмады. Төкпе айтыста әншілердің орнымен табылмаған сөздің аяғын жұтып қойып, екіұшты ғып жіберетін әдетін де олар білуші еді. Сондықтан әнге ғана ықылас қойды.

	Елеусізге Нұршалар салған әннің сазы қатты әсер етті. Өте-мөте қайырмасы құлағына құйылып, жүректің нәзік қылын тынымсыз шертеді.



	Ей, ей, көлден қашқан көлдәрман,

	Көңіл шіркін сұм жалған.

	Ғашықтықтан қапам бар-ау,

	Сен қайдасың, ау қалқажан, ай?!



	Елеусіз «көлден қашқан көлдәрманның» мәнісін түсінбеді. Бірақ осынау қайырмасының сазы мен сарынынан орны толмас бір іңкәрлікті кәміл сезінеді. Тереңнен шыққан ащы да аянышты зар еді.

	Көңілі жүйрік Елеусіз әр түрлі болжаулар жасайды. Мүмкін, жирен сақалы шошаңдаған мосқал Нұрша көзіне шөп салмақ болған опасыз жарына реніш-наласын, өкпе-назын жеткізіп тұрған шығар? Мүмкін, келмеске кеткен жастық дәуренін қайта шақырған сағыныш әуені шығар? Немесе көкірегін тұншықтырған басқа бір қапалығын өзекті жарған ащы әуезбен шығарғысы келетін болар? Не де болса, жырынды Нұршаның ішкі әлемінде дауылды, жауынды өзгерістер барын Елеусіз біліп-ақ тұр.

	Балзияның әуезінде де терең сыр жатыр. Әйел айту үшін ғана жаралғандай жіңішке, нәзік «Уәйда-ай» әнін жібектей есілтіп, балдай тамылжытып отыр. Ерке де нәзік ән қара бұлтты жарып шыққан сары сәуледей діріл қағады. Балзияның бейтаныс өкінішін, жұмбақ арманын жаңа туған ай астында саналы жанға жария етеді.



	Қай-қайтейін, қайтейін, арманым көп, уәйда-ай,

	Өмірден еш ләззат алғаным жоқ, ай...



	– Сорлы Балзия сыңсыды, – дейді Мырзаш. – О баста әке-шешесінің өктеуімен қызығып келіп қалған еді. Бірте-бірте шалдан суына бастағандай. Теңін тауып, тай-құлындай тебіскен қатарына қарайды-дағы!..

	Елеусіздің жүрегі аттай тулады. Бұрын Балзияға құмартса, енді оған жаны ашыды. Әнмен сыңсыған сары келіншек дүниедегі ең аянышты, ең аяулы адам секілді болып көрінді.

	Елеусіз «Сақалы сапсиған қатігез шалға қор қылып қойғанша, алып кетсем бе екен?!» деп ойлады.

	Бұлар сөйтіп тұрғанда, айтыс та басылайын деген. Гүлге үймелеген бал араларындай, «әу» деген жерге жапырлай кететін ауыл адамдары дәл тарқасар кезде қолқа салғандай болды.

	Бұл уақытта екпіні басылып, дауысы болмашы қарлығайын деген Нұрша бәлденбей, басқа бір әнге басты.

	Тосын әннің сазы Елеусізге мүлде басқаша естілді. Бағанағы серпін-шабыт, өкпе-наз, сағыныш-арман жоғалып, орнын әлденеден қамығушылық, торығушылық сарыны басып келе жатқандай болды. Желіккен Нұрша жас жарымен арасындағы жер мен көктей алшақтық бітіспес бітеу жараға айналғанын енді ғана сезіп, жазмышқа мойын ұсынған тәрізденді. Балзияның жарастықты жауап қатпай, өкінішті әуенмен сыңсығаны кәрі күйеуінің қайратын үңгіп, қуыс кеудесін ғана қалдырғандай. Нұрша кенеттен жасып, оңалмастай омырылып қалғандай әсер етеді.

	Қамкөңіл Нұрша қоңыр сарынмен аңырып кеп, ұзақ өлеңін:



	– Айрылған ботасынан кәрі нармын,

	Жапанда жалғыз жүріп боздайтұғын, –



	деп бітіріп еді. Жұрт тарай бастады.

	Сарнаған Нұршаның екі жол өлеңі Елеусіздің құлағында ызыңдап, талаған масадай маза бермеді. Көңілін белгісіз өкініш қажап, басы мең-зең болды.





V


	Кісілер аттанғалы жатқанда Нұрша келген. Күздің қара суығына ұрынған жапырақтай, түсі сынық.

	– Шырақтарым, бар мәзіріміз осы-ақ болды, – деді қоңыр үнмен, – басымның сақинасы ұстап, қастарында бола алмадым.

	Басының сақинасы қандай «сақина» екенін Елеусіз түсініп тұр.

	Қыжылы, намысы, кегі кетіп бара жатқан адамымен қоштасарда орынсыз сызданбай немесе теріс айналып торсаңдамай, жарастықты-жайдары қабақ танытқан Нұршаның жүрегінің сезімталдығына, жанының кеңдігіне Елеусіздің көзі жете түскендей болды. Оның есесіне о баста Нұршаның сүймеген шүйке басқа үйленгені түсіп еді. Өмір бойы махаббатты армандап, қолы жаңа жеткен жас жары мен екі арасына айықпас күдік, бітпес бүлік салғанына өкінді. «Көкжалдың жүрегін бекер-ақ жараладым-ау!» деді.

	Жасы үлкен Нұрша жасы кіші Елеусізді аттандырып жатқанда сымпыс Қараш жылқышының үйінде ұмыт қалған қамшысын алып шықты.

	Мырзаш кісілерді жалғыз ағаштың түбіндегі бұлаққа шейін ұзатып салатын болды.

	Сонымен, журналист Досов атақты жылқышы Нұршамен бел шешіп сөйлесе алмай кетті. О баста Алматыдағы республикалық мәслихатта көтерген мәселесінен бастап, бүгін-ертең сатылғалы тұрған 50 жылқыға шейін, арқандаулы қаракөк биеден суытудағы бәйге күреңге шейін – осы екі арада жылқы шаруашылығының талай кілтипаны жатқан секілді еді. Елеусіз соның бірде біреуінің байыбына жете алмай аттанды.

	Бұл кезде Шоңбай байдың малайы, зергер Оралдың жан жолдасы, Гүлнаштың бастан кешіргендерінің көзі тірі куәсі осы Нұрша – Елеусіз шығармасының белді бір кейіпкері болмақ еді. Елеусіз содан айырылды.

	...Елеусіз Мырзаштың өлең жазған дәптерлерін оқып шыққалы бері жақын тарта бастаған. Енді айрылысар шақта, кәдімгідей шүйіркелесіп келе жатты. Мырзаш та жаңадан жолдас ашқандай, қиыспас құрбы тапқандай, аса жадыраңқы.

	Былай шыға келе ол Елеусізді жолдастарынан жырып әкетті. (Қаратаулықтардың айып көрмейтіні мәлім.)

	Мырзаш Елеусіздің аз қонақтағанын өкініш етті; келешекте және де көрісуден дәмелі екенін, хат жазысып тұрғысы келетінін аңғартты. Бұның бәрі оқшауланбай-ақ айтуға болатын жайлар еді. Сондықтан Елеусіз Мырзаш сөзінің артын тосты.

	Мырзаш Елеусізбен жақын жолдас, сырлас-мұңдас болуды аңсайды екен. Соны ишарат етті. Бірақ жан қиысар жақындықтың көзге ілінбес жолын кім таппақ? Жігіт пен жігіт сырлас болайын деп бола ма екен?

	Елеусіз осының жайын ойлап келе жатқанда елгезек Мырзаш өзінің және бір түйіншегін ақтарды.

	Әңгіме жалпы махаббат жырынан басталған. Жүре келе, Мырзаштың Шынарға шығарған өлеңдері, Елеусіздің жазған хаттары сөз болды. Сол тұсқа келгенде Мырзаш:

	– «Бажа бажаны көрсе басы қышиды» деген, – деп әзілге жеңдіріп күліп алды да, Шынармен арасында болған шырғалаңдарды талай жерге шейін таратып айтып кетті.

	Сөз соңында Мырзаш:

	– Сөйтіп, әйтеуір, не керек, дәм-тұзымыз жараспай қойды. Қазір күдерімді үзген сияқтымын, – деген.

	Томсарылып, үнсіз, ұзақ тыңдаған Елеусіз:

	– Оның бәрін маған несіне айтасыз? – деп еді.

	Мырзаш сыр жарғандағы мақсатын түсіндіріп өтті.

	– Мен тарапынан күдік алып жүрмесін дегенім еді. Ендігісін өзіңіз білесіз. Ал, шындығына келсек, Шынар – бабын тауып ұстаған адамның бақыт құсы боларлық қыз!

	Елеусіз иланарын да, иланбасын да білмеді. «Есі-дерті өлеңін жарыққа шығаруда боп жүрген ауру ақын сүйген қызын құрбандыққа шалып тұрған жоқ па?» деп те қалған. Бірақ артынша: «Қой, құрысын, біреудің обалына қалмайын. Расы солай шығар» – деді.

	Елеусіздің ішінде жатқан бір зіл тарқағандай болды. Ол қағілез Мырзашпен үзеңгі қағыса, қатарға қосылды. Бозтөбеге келген соң бір қағыберісте Елеусізге

	Қараш былай деді:

	– Аютөбеден аттанғалы жатып жылқышының үйінен қамшымды алып шыққанда, сары келіншек: «жолдасыңызға сәлем де» деді, «Тым құрымаса – хош бол деуге жарамай кеткені жанға батады» – деді.

	Елеусіздің көңілін тағы да өкініш қажады.





ҮШІНШІ ТАРАУ





I


	Ажырықты, Шиліөзекті жиегінен орын тепкен Сейдін ауданының орталығына күн ара самолет қатынайды. Уақыты бітіп қалған Қараш сол самолетпен қайтпақ боп ауданға келді. Шығарып салушы – Елеусіз бен Шынар.

	Келген бетте олар аудандық байланыс бөлімінің жанында біраз аялдаған еді. Шынар ішке кіріп, бірнеше хат алып шықты. Хаттардың бәрін ашып та, оқып та үлгергені көрініп тұр.

	– Лизаның әкесі рактан өліпті, – дейді түсі әнтек бұзылып.

	Қараш үнсіз. Елеусіз өлімнен гөрі аурудың атынан шошып тұр.

	Райкомге қарай келе жатқанда, Шынар:

	– Қараш, сүйінші! Лиза Алматыға келіп тұратын болыпты, – деген.

	Бірақ Қараш қуанбады. Қарасұр реңі сазарып, өз ойымен өзі боп келе жатты.

	Аудандық партия комитенінің бірінші секретары; 26-27 жастардағы арық қара жігіт, Сабыр Әділбеков:

	– Өмірді кеңесшісіз көрсін деп, бармадық. Айыпқа бұйырмассыздар, – деді.

	Елеусіз Ботагөзге келген жұмысын кешірім сұраған раймен баяндап шықты. Оның сезімталдығы, сынық мінезділігі бірінші хатшыға ұнады. Келесі орайда кәдімгідей шүйіркелесіп қалды.

	Осы орайда ол Елеусіздің очеркін мақтай келіп:

	– Тек, «Бозтөбе» совхозының, қала берді, ауданымыздың мұң-мұқтажын ауызға да алмапсыз. Осы жағынан республикалық газеттен көмек күтуіміз орынды еді, – деген.

	Әділбеков қонақтарды пәтеріне ертіп апарды. Көрші тұратын Алтын тіс, неге екені белгісіз, Елеусізбен тым салқын амандасты. Көзінде түкті сұс бар.

	Танысы дұрыстап сәлемдеспесе Елеусіз табанда жүнжіп қалушы еді. Бұл жолы да сөйтті. Көңілін белгісіз үрей қажап, алаң етіп қойды.

	Қараш ертеңгі самолетпен қайтатын болғандықтан, бірінші хатшы кешке қарай аудан активтерінің кездесуін өткізетін болды. Қонақтардың қашқақтағанына ырық бермеді. Телефондар шылдырлап, радио сампылдап, аудан орталығының қалайығы жылдам құлақтанды. Клубка қатын-қалаш, бала-шағаға шейін жиналған.

	Белгілі таныстырулар басталды. Алақандар шартылдады.

	Алғашқы сөз Елеусіз Досовқа берілмек болған. Бірақ ол бас тартты. Сонымен, бұл мәжіліс «Москвадан оқып келген жерлестерімізбен бас қосу кеші» деп жарияланып, Қараш Беков пен Шынар Есболовалар сөйлеп шықты. Олар сөзін бітіргенде, залдан әлдекімдер:

	– Шынарымыздың өзі пәле екен ғой.

	– Ең білгіші Қараш деседі ғой. Қазақшаға тілі келмей, булығып қалғанын көрмеймісің.

	– Ішімдегіні тап деп тымсыраюы жаман екен, мен анау инелігіңнен қорқам, – десіп жатты. Елеусіз:

	«Бозтөбеде жата бермей, мені не сор айдап әкелді» деп қынжылды. Бұл екі арада бірінші хатшы:

	– Залдан бірнеше записка түсті. Жиналған жұрт Елеусіз Досов жолдастың лебізін естігісі келеді, – деген. Тағы да алақандар шартылдады. Елеусіз орнынан тұра қоймаған соң әлдебір шалдуар балалар аяғымен жер тепкіледі.

	Сонымен, Елеусіздің бірдеңе деуіне тура келді. Астанада оқыған жылдарында талай жүйріктің кездесуде суырылып сөйлеген сөзін тыңдаған. Солардың әсерлі де бейнелі тіркестері есіне түскен ол:

	– Ағалар, апалар, құрбы-құрдастар, іні-қарындастар! – деп асқақтата бастады да, биіктен құлауға қорыққан адамдай, кібіртіктеп бөгеліп қалды. Жұрт та таңсық бастастан дәметіп, үнсіз тосқан. Іштен шіреп тұрған дүмпуі болмағасын, Елеусіз бұдан әрі не айтарын білмей састы. Сасқалақтап:

	– Москвада оқыған жылдарымыз туралы, бүгінгі тіршілігіміз бен талабымыз туралы жаңа ғана сөз сөйлеген достарым – Қараш Беков пен Шынар Есболова менің көңілімнің пернесін де басып өткен сияқты, – деп бір қойды. Сол секундте оған: «Түу, неткен мәнерлі жылтырлық!» – деген ой келді, – айдалада адасқан Қараш пен Шынар менің көңілімнің пернесін қалай басады? Әй, әбден бүлдіретін болдым-ау!»

	Бір тәуір жері, Елеусіздің әшекейлеп сөйлегеніне ешкім күлмеді. Дауыл алдындағы үрейлі тыныштықтай, тұна қалған. Дәмелі қонақ енді бір лепірмелік айтса, келекенің құйыны бұрқ ете қаларлық сыңайда. Елеусіз осылай сезінді. Сондықтан ол тыңдаушылардан жанашыр тапқысы келіп, о баста әкесінің Қаратаудан Арқаға ауып баруын, Арқадан қыз алып қашуын аз сөзбен баяндап шықты да:

	– Осындай себептермен мен өзімді сіздерге жақын санаймын, – деді.

	Сол сол-ақ екен, Елеусіз сөйлейтін сөздер табиғи түрінде тізбектеле бастағандай болды. Жоталы Қаратау «мен адастырмаймын» дегендей, әр тұстан бұлдырап, құдірет белгісіндей тартады.

	– Сіздер мекендеп отырған Қаратау – талай алыс ертегінің, арманшыл аңыздың, аяулы дастанның алтын бесігі еді, – деді Елеусіз, бейне бір омбылап кеп, төте жол тапқандай. – Кендебай батыр мен Қамбар батырдың, Алпамыс батыр мен Қобыланды батырдың аң аулаған ырысты өрісі еді. Бұған Шолпан қыздың әкесін шауып алатын есімі ыңғайсыз батырды қоссақ; сонау Аякөзге осынау Дегірездің түбінен аттанған Қозы Көрпешті қоссақ; «Мұңлық – Зарлық», «Сауда ишан» тәрізді көп-көп хиссаларды қоссақ; – қазақ эпосының дені кәрі Қаратаумен кіндіктес екенін танимыз...

	Елеусіз Қаратаулың төл тарихын да еске алып өтті. Жоңғардың түмен қолына төтеп берген: Құмкент, Саудакент, Баба – Ата, Созақ секілді ежелгі шаһарларын Шыңғыстың зеңбіректі әскері жермен-жексен етіп жойып жібергенде тізе бүкпеген такаппар тау еді, бұл! Иран басқыншылығына тойтарыс бермек боп, үш жүздің баласы бас қосып пәтуа байласқан уәлі жер де осы таудың құйылысы. Атышулы «Алқа көл сұлама, ақ табан шұбырындыда» жалпақ елдің Қаратауға жосығаны және мәлім. Бүкіл бір халықтың елдігін талай рет сақтап қалған қарапайым кәрі діңгек – маған сондайлық қалтарысты қалыптарымен, қасиетті мазмұнымен ыстық. Бұл таудың әрбір тасында санасызды ойландырарлық, саналыны толғандырарлық шежіре бар. Әр буынның тағдырына, намысына ортақ шебер шежіре әрқашан отаншылдыққа, бауырмалдыққа меңзейді. Бетпақтың меңіреу даласында жамбасы жерге тиген әке, шешемнің де жүрегі Қаратауда, үміті Қаратауда, келешегі Қаратауда деуім сондықтан еді...

	Тамағы құрғаған Елеусіз Досов графиннен су құйып ішті. Сөйлеп тұрған сөзінде пәлендей жаңалық жоқ болса да, жұрт шыншыл қалпына риза болғандай, жусаған үнсіздікте. Бір-екі орындықтың аяғы ғана тықыр-тықыр етті. Сол тықырға жалғаса, Алтын тіс бірінші секретардың құлағына бірдеңе деп сыбырлап жатты.

	Бұл екі арада Елеусіз сөзін қайта сабақтап, Қаратаудың бүгінгі келбеті туралы, оның кен байлығы, өріс шұрайлылығы туралы айтып кетті. Айтқанда осы өңір жөнінде бірнеше очерктер жазсам деген жоспарымен байланыстыра айтты. Сондықтан белгілі жайлар басы артық сөздей көрінбеді.

	Жамбылдың тұсынан басталып, Шиелінің тұсында тамамдалатын Қаратау – Сыр мен Сарыарқаның арасында көлденең тартылған арқалық секілді. Теріскейіне шілдеде күнгейдің керімсалын өткізбесе, күңгейіне қаңтарда Арқаның ақ боранын өткізбейді. Ыстыққа да, суыққа да өзі төзіп, байтақ атырапты мәңгілік панаға алған. Бұлты басында, берекесі баурайында. Екі сайының бірінен бастау басталып, бұлақ ағып, сарқылмас мейірімін Сарыарқаға қарай да, Сырға қарай да тынымсыз құюда.

	Елеусіздің суреттеуінде осылай танылған Қаратау осынау жұрттың ең қастерлісіне айналғандай болды.

	– Ырыс өз жерімізде екен ғой.

	– Құйқалы жер ғой, жарықтық.

	– Дегірездің түбінен тағы да кен ашылатын боп ғой.

	– Темір жол тартылады деседі ғой, – десті.

	– Осының бәрін айтып тұрған себебім, – деді Елеусіз жалт етіп залға көз тастап, сағатына қарап, – Қаратаудың өңірі сияқты дәулеті сарқылмас сайын сахараға естіген жұртты іңкәр ететін болуымыз шарт. Қараш екеуіміздің парызымыз осы деп білемін. Астанадан алған білімге, тәрбиеге байланыстыра, тұрмыс мәдениеті туралы, мектептің мұқтаждықтары туралы мана Қараш пен Шынардың айтқандары – дұрыс, даусыз шындықтар. Бұндай тілектерді мен совхоздың, ауданның басшыларынан да естігем. Оны баспасөз жүзінде көтеруге тиісті екеніміз және рас. Бірақ, меніңше, бұның бір өзімен іс бітпейді. Отарларға көшпелі моншалар да келер. Жыртық үйлер бүтінделер. Мектептің кем-кетігі бітелер. Сонымен осынау малшылар мұратына жетті деп айта аламыз ба? Меніңше, жолдастар, мәселені әріден бастау керек. Сахараның сарқылмас қауымы, шалқыған сәні болсын.

	Сейдін ауданының жаны жиырма бес мың болмай, жетпіс бес мың болсын. Жүз мың болсын! Мал өсіру міндетке емес, салтанатқа айналсын. Қаланың адамы далаға киік қуу үшін келмей, малшы қауымының тұрмысын, дарынын, өнерін қызықтау үшін, ләззат пен ғибрат кәусарынан сусындау үшін келетін болсын. Жаңа маркалы машина жасаған инженердей, әрбір малшы мәпелеп өсірген асыл төлі үшін мерейленетін болсын. Машинаның игілігін халық көретіні мәлім. Малдың да игілігін көретін сол халық. Совет халқы. Осы ретте, мемлекетке тиімді де түсімді жылқы түлігін өркендету жолындағы Біркімбай қарияның, оның қызы Гүлнаш апайдың күресін, тіршілігін, еңбегін бек құптаймын. Ат арытып, тон тоздырып дегендей, алыстағы ауылға келгенде, жығылмас тудай асыл мақсат ұстаған осындай қажырлы, тұрақты адамдарға душар болуымды қораш творчествомның қайырлы бастамасы деп жоримын...

	Елеусіз осылайша көсіле, шешіле сөйлеп кетті.

	Берідегінің басын шалып жүрген ойы тайыздардың маңдайынан қамшымен тартып-тартып өткендей болды. Соның қабатында сүйікті Шынары да бар еді. Астанада мал дәрігерлік академияны бітіре тұра, төлдеген малдың шуын ажыратудан жиіркеніп, тамырлы мамандығының көзіне шөп салған бикештің есімін бадырайта атап қала жаздап, әрең теткіді. «Бізде осындай-осындай жастар да бар» деп, емеурінмен аңдатты. Бірақ мұны Шынар сезбегендей болды. Өз басына тигенше білмегенсіп жүре беретін, мінезі майысқақ адамның әдетіне басты.

	Сонымен, мәжілістен жұрттың көбі Елеусізге риза боп тарқады.

	Қарашты самолетке шығарып салып, Бозтөбеге қайт-қанда, жүк машинасының кабинасына іші шермиген екі қабат әйел отырды да, Шынар мен Елеусіз қорапқа орналасты. Жол бойы Шынар Елеусіздің очеркіне, сөйлеген сөзіне сүйсініс білдіріп, оған қарай ойысумен болды. Шиліөзекте машинаның жүрісі селкілдеткенде күшті, ыстық қолымен Елеусіздің салқын білегінен ұстайды. Қайтадан «сен» деп сөйлеуді де шығарған.

	– Сонау самолётті көресің бе? – дейді Шынар.

	– Гүрілін естимін. Бірақ өзін көре алғам жоқ, – дейді Елеусіз.

	– Бері қара!

	Елеусіз Шынарға жуықтай түседі. Шынар Елеусізді қаусыра құшақтап, бауырына тартып:

	– Енді көрдің бе? – дейді.

	– Көрсем бұйырмасын.

	Жүрісі жайсыз машина аударып-аударып тастайды. Екеуінің беттері тиісіп-тиісіп кетеді. Қара торы Шынар қызыл-күреңденіп, беті жанып барады. Тиген жерін күйдіріп жіберетіндей, ыстық еді.

	Елеусіз:

	– Сары майдай сақтаған бір ауыз сөзім бар еді. Соны айтсам қайтеді, Шынар? – дейді.

	Шынар басын шалқайтып:

	– Потом, потом, потом, – деп үш рет қайталайды да, сықылықтап күледі.





II


	Көз көргенде қасынан айналшықтап шыға алмайтын адамдарың да болады ғой. Елеусіз Шынарға қайтадан үйіріле бастады. Енді ойлап тұрса, дидар көріспегелі үш жылдың жүзі толған екен. Көзден таса, көңілден – ұмыт боп қалған қыз қайтадан қимастық сезім туғызды. Осымен қабат, Шынардың баяғы құбылмалы қылықтары есіне түскенде Елеусіздің қаны бұзыла жаздайды. Бикештің қазіргі жүдеулігін, сынықтығын түз тұрмысына үйлесе алмаушылықтың зардабы деп жориды. Олай болса, сұлу қыз ертең дәм-тұз жазып, қалаға барып орналаса қалса, бұрынғы гөй-гөйіне қайта баспасына кім кепіл?!

	Осындай дүрдараз дүдамал баураған Елеусіз, бір есептен, көп жылғы шырғалаңның басын осы арада ашып кетуді абзал көреді. Сондықтан ол сахарадан кетер шағында Шынармен оңаша сыр ақтарысып, бел шешіп сөйлесер кезең іздеген.

	«Құланның қасуына мылтықтың басуы» демекші, Шынар облысқа Елеусізбен бірге баратын болды. Бұған оны облыстық оқу бөлімінің аппаратқа қызметке шақыруы себеп болған.

	Сонымен, екі таныс шырқау сапарға аттанғалы жатқанда Гүлнаш апай Елеусізді оңашалап шақырып алды.

	– «Түсі игіден түңілме» деген еді, қарағым, – деп бастады Гүлнаш апай. – Сыр алып, сын түйіспесек те, өзіңе сенуліміз. Ұшырар үйрегіміз де, қондырар қазымыз да осы екі қыз еді. Біреуімен бұрыннан біліс, таныс екенсің. Қандай сапарға бара жатқандарың маған қараңғы. Тек, әйтеуір, арты өкініш боп жүрмесін. Оңаша сөйлесейін дегенім осы еді...

	Елеусіз не дерін білмей, қысылды. Күйеу балаша ұялып, төмен қарады. Сол күйінде үнсіз, ұзақ отырып қалды.

	Оның басына неше түрлі ой оралған. Бұл кісі Шынар мен Елеусіздің арасындағы шым-шытырық жайларды қайдан білсін. Болары болып, бояуы сіңіп қалған істей көріп төрелік айтқысы келеді. Көзі ашық екі жастың арасында шәркездік, ұғыспаушылық бар деп ойламайды. Тек, бәтуасы піскен жұбайлықтың баянды игілігін ғана тілейді. «Қарлығаштай шырылдаған шіркін апа-ай!» деді Елеусіз ішінен.

	Елеусізден жуырда жауап болмасын сезген Гүлнаш:

	– Жалғызілікті көрінесің. Дәм-тұз жарасса, біз де өзіңдей балаға құштар едік. Тілеуіміз екеуіңнің үстіңде болады, – деп бір қойды.

	Бұнысы, қазір-ақ батамды беріп жіберемін, бала ғып бауырыма тартып, маңдайыңнан сүйемін дегені еді.

	Бұған жол берсе, Елеусіздің де тәуекел қайығына осылармен бірге мінгені. Сондықтан ол екіұшты қылып:

	– Жетінші ноябрь қарсаңында тағы да келемін, апай. Сонда толық сөйлесейік. Ал, Шынардан қам жемеңіз. Жөн-жобасын тауып жүре алатын болды ғой, – деген.

	Шынар мен Елеусіз атқа қонарда Гүлнаш апай көзіне жас алды. Қызының бетін сүйіп, Елеусіздің шашынан иіскеді. Орал, Шіркімбайлар қолдасып қоштасып, қайырлы сапар тілеп тұр.

	Жас Шолпан қыз апасымен шөп етіп сүйіскен.

	Елеусізге жалт етіп көз тастап, қол беріп жатып:

	– Пишите. Не забывайте нас, – дейді. «Антұрған ажарлы екен ғой» дейді Елеусіз ішінен. Биыл көктемде, бір самолет Қаратау үстінде тұманға ұрынып қирағанын естіген Гүлнаш қызын ауданға жібермей салт атпен кенге жөнелтті. Сол жерден тар табан-поезбен кетуге қосты. Шынарлар екі атты Қарлығаштың қолына тастап кететін болды. Таяуда почтаның жұмысымен барғанында, Жұмаш алып қайтатын болды.

	Елеусіздің есіне түнеугі күнгі, бір есептен баяғы, Қарлығаш түсті. Баяғы дейтін себебіміз, Қаратаудың қақ ортасындағы кенде Біркімбай қария ертіп апарған үйдің иесі, Қарлығаш – Оралдың туған қарындасы екенін Елеусіз осы жақта жүріп білді. Содан бері ол Елеусіздің ежелгі танысы есепті болып кеткен.

	Елеусіз сол Қарлығашты көз алдына келтіріп тұрғанда, Гүлнаш апай құрт пен ірімшікке толған кенеп қоржынды қызының астына салып жатып:

	– Еркежанға сәлем де. Күзге таман Шолпанмен бірге өзім де барып қалармын, – дейді.

	Шынар мен Елеусіз Қаратаудың қақ ортасындағы кенге жон жайлау арқылы аспақ болды. Елеусіз енді бұл төңіректің бүге-шігесіне шейін біліп алғандай. Жол-жөнекей Шынарға Құрттының бұлағы туралы, сандық тас туралы, «Қалмақ қырған» туралы тоғыз тарау әңгіме шертті. Әңгіменің Гүлнаш апайды қарқаралы қыз кезінде Асылбектердің тартып әкетпек болған жеріне келгенде, Шынар:

	– Ол адамды мен білемін. Үшбас өзенінің бойында жалғыз үй отырады, – деді.

	1928 жылы конфискеге іліккен Асылбектің жиырма жылдан кейін қайтып оралып, қаңғырмалықпен күн кешіп жүргенін Елеусіз әр рет естіген де. Бірақ дәл мынадай анық хабарын білмеген. Елсіз өзеннің бойында жападан-жалғыз отырған Асылбек Елеусіздің көзіне құбыжықтай елестеді. Елеусіз жаза баспаса, шалғайдағы Гренландияда жұрттан жапа көрген адам мұз тауына тығылып, өлім сағатын тосатын сұмдық үрдіс бар. Асылбекке соның кері келген секілденді.

	– Үшбас өзені осы арадан қанша шақырым? – деп сұрады Елеусіз.

	– Жиырма километрдей болар, – деп жауап қайырды Шынар.

	– Махнем, Чинарка? – деді Елеусіз орысшалап. Шынар көнді. Жолай келе жатып, Асылбектің не себепті оқшау отырғанын айтып өтті.

	– «Төрімнен көрім жуық кезімде ата жайлаудан кетпеймін, бейітім осы арада қалады» дейтін болса керек, – деген.

	– Қалайша күн көреді? – деп сұрайды Елеусіз. Шынар Асылбектің есі кірелі-шығалы әйелі екеуі қодрен теретінін, жазда балық аулап, қыста аң аулап қорек ажыратынын айтып өтті. Почтальон Жамаштың оқта-текте азық-түлік, қант-шай жеткізіп беретінін де айтқан.

	– Оның қандай қатысы бар? – дейді Елеусіз.

	Жамаш – Асылбектің бірінші әйелінен қалған баласы ғой. Жер барып айтпасын, аузы жеңілдер Мүсірәліден пайда болған деседі. Байқайсың ба, Жамаш Мүсірәліден айнымайды ғой.

	– Вот тебе на! – деді Елеусіз аузын ашып.

	Оның ойына енді түсті. Асылбек Гүлнашты зорлап алғанда, тұл отаудың әңкі-тәңкісін шығарып ойнайтын үрпек басы сары бала осы Жамаш емес пе еді? Бүгінгі, көзі күлкіден арылмайтын әккі маймақ та сол Жамаш. Жытқыр, сары Жамаш!

	Елеусіз әр түрлі хиялға шомады. Кәрі еменнің тамырындай айқасып қалған, неткен шым-шытырық жұрт, бұл? Күнәлісі мен күнәсізін ажыратып көр...

	Елеусіз жар құшағынан жолы болмаған Асылбекті көргенше асықты.

	...Асылбек үйінде болмай шықты. Үйі дегенде белгілі үй емес, баспанасымақ еді. Нуы мол өзеннің жағасында, тепсеңдегі үңірейген-үңірейген көп моланың түбінде қам кірпіштен тұрғызған жалғыз там бар. Сол тамда, қопырсыған шөп-шаламның үстінде Асылбектің әйелі отыр. Делі-құлы, кеңкелес әйел екені көрініп тұр. Күлді-бадам көйлегінің етегін ышқырына қысып ап, балықты шикідей жеп отыр. Көзінің жанары нашар.

	– Асылбек қайда? – деп сұрады ол. Әйел әупіріммен әрең түсінді.

	– Асылбек аңның тейішін айқалап, ауданға кетті. Бейшара – сақау екен. Елеусіз аяп, әрі қарай қаужамады. Асылбектің осы әйелді осыдан үш-төрт жыл бұрын күнгей жақтан алып келгенін былай шыққан соң білді.

	Жиырма километрдей жер бұрыс жүрген жолаушылар Қаратаудың қақ ортасындағы кенге діттеген мезгілде жете алмады. Елеусіз жолдағы бір ауылға қонармыз деп ойлаған. Бірақ күн байығасын тірі жан ұшыраспады. Жол бойынан сәуле, от та көрінбеді.

	Жүргінші екеудің қара күңгірттікте жүрісі мандымады. Ұйқысы да келгендей. Бір кезде Елеусіз ат үстінде шырпы тұтатып, сағатына қарап еді, сәулеге үймелеген шыбын-шіркейлер көрінді.

	Сағат он бір боп қалыпты.

	– Жолдан шығып, көз шырымын алайық, – деді Елеусіз.

	– Менің де ұйқым кеп келе жатыр. Таң аппақ атқан соң жүрейік енді, – деді Шынар есінеп.

	Елеусіздің дүниеде ең қатты қорқатыны жылан еді. Сондықтан ол аттардың ертоқымын сыпырып алып, жастанып жатайық деді. Жылқы терінің исі шыққан жерге жыланның жоламайтынын түсіндірген.

	Екі жолаушы шалғынның үстіне тоқым төсеп, ерді жастанып, қаз-қатар жатты.

	Айдың өларасы болғандықтан түн қараңғы еді. Шығандағы жұлдыздар ғана жылт-жылт етіп, әлсіз сәулесін төгеді.

	– Спокойной ночи, Елеусіз! – дейді Шынар репс плащын бүркеніп.

	– Бүркенбей қоя тұршы. Мен жалғызсыраймын, – дейді Елеусіз.

	Шынар сықылықтап күлді. Денсаулығы шымыр қыздың ашық, сыңғыр күлкісі! Елеусіз дегбірсізденіп:

	– Шынар, осы екеуіміздің жұлдызымыз қашан қосылады? – дейді.

	– Оны сонау жұлдыздардан сұра, – деп Шынар тағы да сықылықтайды.

	Елеусіз жұлдыздарды куә етіп, Шынарды құшпақ болады. Бірақ қыз қақпай көрсетіп, үнін суытады. Елеусіз екінші рет батылданғанда:

	– Баяғыдан бері ұғынысатын кезең таппай, жұлдыздардың куәлігін күтіп жүр ме едің? Бұл қылжақ сіз бен бізге келіспес, – деп жігіттің бетін қайтарып тастады.

	Елеусіздің ызасы келді. Бикештің әрдайым көрсететін мінезі осы. Лебізі қандай жаман. «Қылжақтама» дейді. Сондайлық періште болса, талай жігітті соңынан неге шұбыртқан? Елеусіздің намысына тиетіні, бұл бикеш, қыз көріп жүрген жігіттей, бай таңдағанда, Елеусізді көптің біріне балап, запаста ұстайды. Көзін таңып, басын айналдырып алғанша жұмбақ боп қалғысы келеді.

	Шамданған Елеусіздің аянар жері қалмағандай. Ол мырс етіп:

	– Жігіттің бәріне жауабың осылай ма еді, бикеш? – дегенде, Шынар плащын серпіп тастап, орнынан атып тұрды. Елеусіздің үстінен сұрау белгісіндей иіліп, асығыс-асығыс, қадау-қадау сөйлеп кетті.

	– Сен өзгенің мінін көргішсің. Ал, өз мініңді ойладың ба? Алда-жалда мендік болсаң, екі-үш жылдың беделінде қайда жоғалдың? Рафих пен Мырзаштан қызғанып, күйіп-жанып кетерлік қандай серт байласып ек? Білгің келсе, олар осы күнге шейін хат жазып тұрады. Және еш уақытта сен секілденіп өзімшіл бейіл көрсеткен емес...

	«Мынау не деп кетті? – деді Елеусіз ішінен, – осы мас па, әлде мен маспын ба?»

	Шынар дауысы әнтек қалтырап, әлі сөйлеп тұр. Елеусіз өзінің қатесін таң атқан соң ғана мойындады.

	«Егер жер шарына күннің сәулесі түспей, ылғи айдың көлеңкесі түсіп тұратын болса, – деді ол, – адам баласы тағылыққа қайта барар еді. Сана сәуледе!»

	Елеусіз кінәлі адамдай төмен қарап, ұятын жуып-шаюға тырысты.

	Досымыздың күй-жайы осылай болғандықтан, оның облыстың орталық қаласына қалай жеткенін, облыстық оқу бөліміне қызметке орналасқан Шынармен қалай қоштасқанын тәптештемей-ақ қоямыз. Ибалы жігіттің жүрегін жаралағымыз келмейді...





III


	Елеусіз астанаға ораларда Қарашқа телеграмма берген. Бірінші Алматы станциясынан Лиза екеуі қарсы алды.

	Қараш қара қасқа «Волгасын» өзі айдап келе жатыр. Елеусіз бен Лиза артында әңгімелесіп отыр. Елеусіз Лизаға көңіл айтты. Жаңа ғана жарқылдап қарсы алған Лиза мұңайды. Естен шығып бара жатқан әкесі қайтадан еске түсіп мұңайды.

	Елеусіз жолай пәтеріне көп бөгелмей, Қараштікіне тартты. Төрт қабат үйдің ең үстіңгі қабатындағы Қараштың үш бөлмелі пәтері мұнтаздай боп тұрған. Соған келді. Қараштың қолында тұратын жиен қарындасы стол үстін неше түрлі тағамға, ішімдікке толтырып қойыпты. Күнілгері қамданғаны көрініп тұр. Бірақ Елеусіз қандыкөйлек жолдасының қас-қабағынан танық салқындық таныды. Шомбал Қараш талдырмаш Елеусізге оқтын-оқтын ұрлана, шүйіле қарағанда қара сұр келбеті қарауытып кетеді. Жүрегінде зілі бар тәрізденді. Елеусіз ішінен «бұнысы несі?» деп қойды.

	Қараш Лизаға да салқын секілді. Екеуінің арасында жұбайларға тән жарасты ым-жым сезілмейді. Құрбылық қарым-қатынас қана бардай. Қараштың жиен қарындасымен де Лизаның шүйіркелесерлік тіл таппағаны көрініп тұр.

	Бір сөздің орайында Лиза осы қалаға оқытушы боп келгенін, таяуда жұмысқа кірісетінін айтып өтті. Алматыны мақтады. Бірақ, неге екені белгісіз, Қараш жақтырмай, кіржің етті.

	Бұған онша мән бермеген Елеусіз Қарашты бақытты адамға санайды. Оның жасаулы пәтері де, су жаңа машинасы да, алыстан аңсап келген Лизасы да жарастықтың белгісіндей көрініп, әлденеге талпындырады.

	– Сен бақыттысың ғой, – дейді Елеусіз ескі досына.

	– Тірі болсам, өмірден үлесімді аламын, – дейді

	Қараш насаттанып.

	Елеусіздің кейде еліктегіш мінезі бар. Осы сәтте оның да «өмірден үлесін алғысы» келді. Бірақ қалай аларын білмейді. Тек, әйтеуір, келешекке талпындырған көп мақсаттың ішінде Шынар барын сезінеді.

	Осындай себептермен ол көше теңселген сейілді кештерде де тысқа шықпай, тар бөлмесінде шұғылданып отырар болды. Айқара ашып тастаған терезесінен ағаштардың әлсіз сыбдыры, торғайлардың шықылықтағаны естіледі. Елеусіз дамылдағанда, соларға көз тігіп, құлақ тосады. Ағаш екеш ағашқа дейін, торғай екеш торғайға дейін жарастық сәнін тапқанда, саналы Елеусіз қалай талпынбас? Ол поэзияға қарай талпынады. Қиырға қанат сермеп, биікке ұшқысы келеді.

	Арманшыл, қиялшыл Елеусіз жазған жазуларын дауыстап оқып, өзі мен өзі сөйлесер кездері де бар-ды. Бір күні іңірде бала күтуші әжей Елеусіздің бөлмесіне кірді де, ізінше шығып кетті.

	– Осы жиен балаларың – бірдеңенің шалығы тиген бала емес пе өзі? – деді ол шай қамын жасап жатқан Зағипаға.

	– Е, жоға, қай-қайдағыны!..

	– Бетім-ай, – дейді әжей, – апақ-сапақта қолы ербеңдеп, сампылдап сөйлеп тұр. Иманым тас төбеме шықты.

	Зағипа:

	– Өлең жазарда ақындардың арқасы қозып кететін көрінеді ғой, – деп кейуананы жұбатты.

	Шай үстінде Зағипа Елеусізге бүйдеді:

	– Журналда шыққан өлеңіңді көршілерімізге көрсетіп едім. «Ш-ға» дегені кім деп сұрайды. Бәсе, оның кім еді, қарағаным-ау? «Жақсыны көрмек үшін» демекші, көк шыбықтай бұралған біреу болса, ертіп келсеңші.

	Таныс, біліс боп жүрейік.

	Зағипа – жасы жер ортасына келіп қалған, сары-қарын қатын. Бірақ көңілін анау-мынау келіншегіңе бермейді. Бетінің шырайы қашып болмаған ашаң, қағілез әйел әмсе жасаң көрінеді. Соған орай жеңіл-желпі тәжіке тілеп тұратын мінезі және бар. Мұнысын салмақты Кәкең ұната бермейді. Қазір де әйелінің сықылықтап, дәмсіз ұзақ күлгенін жаратпай, түгі төгілген қабағын түйіп, тұнжырап қалды.

	Дастархан жиналғанда Кәкең салмақты, салқын үнмен:

	– Шырағым, жел сөзге желігіп қайтесің. Қазақта он адамның біреуі ақын ғой. Одан да журналистиканы қуа бер. Сенен бірдеңе шықса, түбінде осыдан шығар білем, – деген.

	Елеусіз өзін кәдімгідей ақын санаушы еді. Сондықтан Кәкеңнің «Қазақта он адамның біреуі ақын ғой» деп кекеткені шымбайына батып кетті. «Кежегесі кері тартып тұратын адамсың-ау!» деп ойлады ол.

	Елеусіз Кәриманға қарсы дау бастап, ақын-жазушының көптігі ешбір елдің бойына мін болмайтынын айтып келе жатыр еді. Нағашысы лекіте күліп алды да:

	– Сен маған фәлсапа соқпа, – деді. – Ежелгі Грецияда қаншама ақын болғанынан бәріміздің де хабарымыз бар. Бүгінгі Үндістанның мүшәйраттарын да көріп келіп отырмыз. Жанға шаққандағы жазушысы көп елді баяғыда Горькийдің баяндамасынан білгенбіз. Менің айтып отырғаным – тамырлы поэзия туралы. Зейініңе түйіп қой, шын ақын әуелден-ақ аз болған. Шын ақынның жырын оқығанда сыртынан ғашық боласың. Бірде майдан, бірде ләззат әлеміне еніп, өзіңді-өзің ұмытасың. Еріксіз елтисің, еліктейсің. Тұла бойың шымырлап кететін кезі болады. Ал, сенің «Ш-ға» арнаған өлеңің біздің қатын сияқты наивный оқушыға ғана ұнаса керек.

	– «Наивныйың» не, ай сенің? – деп Зағипа шап ете түсті.

	Нағашысы мен нағашы жеңгесінің қақтығысып қалуына себепкер болған өзі екенін сезген Елеусіз әңгіменің бетін басқа жаққа бұруға тырысты. Бірақ нағашысы көнбеді. Қадалған жерден қан алатын сырқынды қалпына басып, өнер өрісіндегі жетелілік пен жетесіздік туралы шаншыла сөйлеп кетті.

	Кәриман талай талант иесінің өзінің төте жолын таппай, адасатын шақтары болатынын, қабілет қырларының ең құйқалысын танып ұстау екінің бірінің қолынан келе бермейтінін айтты. Кәриманның байқауынша, Елеусізде музыканттық, артистік икемдер бар екен. Бірақ ол жаратылысының әсершілдігінен туған қосалқы қасиеттер ғана сияқты. Кәриманның Елеусізді ақын емес дейтіні, оның өлеңдерінде, сезім мен парасатты зорлап қиыстыру ғана бар. Әрине, осымен де тепеңдеп, талай жерге барып қалуға болады. Бірақ ақырамашта өкініші одан да ауыр болмақ деген.

	Кәриман ұзақ сөйлеп отырды. Неге екені белгісіз, үнінде ашу жатыр. Әлдекімге деген наразылығын осынау топшылаулар арқылы жеткізіп отырған түрі бар.

	Ол, тек әңгімесінің соңында ғана аз жібігендей боп, сынған үнмен:

	– Памятың өте күшті екен. Және көргеніңді, естігеніңді жүйелеп жеткізе білерлік тілің де бар екен. Жолда қалдырмайтын қара сөзді қуа бер деген себебім сондықтан еді, шырағым, – деп қойды.

	Зағипа күйеуіне ойыса қарады.





ТӨРТІНШІ ТАРАУ





I


	Елеусіз Октябрь мейрамына үлгіре алмай, Сейдін ауданына қыстың жуан ортасында жол шекті. Бұл кезде барлық ынты-дерті «Бозтөбе» совхозының адамдары туралы жазып жүрген повесіне ауғандықтан басқа тіршілікті ұмытып, қызметтен босанып кеткен еді. Асығып-аптықпай, «Жылқы туралы кітаптың» аудармасын баспаға өткізіп, алаңсыз боп аттанды. Аударушы о баста 25 процентін жеп қойғандықтан, баспа да жоспардан сызып тастай алмай жылдан жылға көшіріп келе жатқан-ды. Енді Елеусіз игілік құрар тұсында, үлкен бір жұмыс тындырғандай боп аттанды. Ол аудан орталығында екі-үш күн болды. Ескі таныстары Әділбеков, Алтын тіс және басқалары қарсы алды. Шынар бастығымен келісе алмай, қызметінен босағанын, әке-шешесінің қолына кеткенін соңғы хатында хабарлаған. Елеусіздің қыс ішінде қияндағы отарға сапар шегуіне көбінесе осы себепкер болған.

	Қыстыгүні құмға машина қатынай алмайды. Елеусіз салт атпен шықты. Қасында Әділбеков ертіп жіберген жол бастаушысы бар.

	Күн шамалы аяз еді. Екі жолаушы аттарының демін будақтатып, омырауына қырау тұрғызып, құмның жықпыл-жықпылында отырған отарларға да жетті.

	Елеусіз мініп келген ылауын қайырып жіберіп, Шынардың үйінде қалып қойды. Шынардың әке-шешесі елпілдеп, болашақ баласы есебінде қарсы алды. Біркімбай қария да жатырқамай, жадыраңқы қабақ танытты.

	Ішіне темір пеш орнатқан киіз үйлер – малшылардың баспанасы. Қамыс қоралар – малдың баспанасы. Ығы-жығы құмда осындай ойдым-ойдым отарлар отыр.

	Келген беттен-ақ, Елеусізді біртүрлі аяныш сезімі биледі. Темір пеш орнатқанымен, киіз үйдің аты – киіз үй. Жұрт шешініп, жайғасып отыра алмайды. Есік ашылғанда үйге жойқын суық лап қоятын болғандықтан әркімнің кіріп-шығуы да өлшеулі.

	Елеусіздің өте-мөте аяйтыны Гүлнаш. Үйдің жабдығын да өзі істейді, отарларға бас-көз болатын да өзі. Күні бойы аттан түспей, отардан отарды аралап, өріс көріп жүретін шақтары жиі. Ірге жалға барып, рация арқылы аудан басшыларымен сөйлесіп қайтатын кезі де бар.

	Әйелі осындай күйде жүргенде Оралдың тындыратыны шамалы. Қораның тоңын ойып, қойдың қиын күрескеннен басқа қолқабысы жоққа тән. Аз күнге демалысқа келгенін, ертең көктем жылт етсе қыруар жұмысқа кірісетінін айтып, өзін-өзі ақтағандай болады. Кеште, Гүлнаш ішігін жамылып қисайып жатқанда, домбыра шертеді не Елеусізге шерткізіп, көзін жұмып мүлги, балқи тыңдайды. Бұл екеуінің өнері өзінен көш төмен екенін көре тұра, Гүлнаш апай кәрі аспапты қолына алмайды. Күндізгі жұмыстан шаршай ма, немесе аз тыңдаушыны місе тұтпай ма, әйтеуір күйге көңілі соқпайды.

	Осындай біркелкі тіршілікте қоңыр күндер өтіп жатты. Күндіз от басында қалатындар: механик Орал, журналист Елеусіз және... – мамандығын не деп айтсақ болар екен? – бастапқы мал дәрігері, кейінгі мұғалима, Шынар. Жеңіл-желпі үй түйтпегін ғана атқаратын Шынар уақытын көбінесе кітап оқумен өткізеді.

	Москвада тұрған жылдарында да Шынардың оқитыны кілең ғашықтық туралы романдар болушы еді. Сол оқығандарын көп ұзамай ұмытып қалатын әдеті және бар-ды. Сондықтан Шынардың оқушылық еңбегін Елеусіз құмға сіңген судай көретін. Бұл жолы да солай сезінді.

	Бір күні екеуі кешке таман ауылдың жанындағы биік шағылдың басына шығып тұр еді, күндізгі сынық рай шұғыл өзгеріп, Арқа жақтан тұтасқан сұр дауыл шегірткедей қаптап келе жатты. Дымқыл бүріккен ызғарлы жел тиген жерін қырық инесімен шабақтап өтеді. Елеусіз табиғаттың құбылмалы мінезін қызықтап тұр.

	– Ойбай, үйге қайтайық, – дейді Шынар.

	Олар қораға қарай томыраңдап жүгірген қойлармен араласып кетті. Суық сорған қойлар тынымсыз маңырап, ауыл үстін азан-қазан шуға толтырды.

	...Қорғасын күңгірттік қоюланып, қараңғылық түсе бастағанда үй сыртында ат оқыранды. Тысқа шыққан Орал:

	– Гүлнаш жығылып қалмаса игі еді. Көкқасқа ертоқымын сүйретіп кеп тұр ғой, – деген.

	Ауылдың берекесі қашып, үрейленді.

	Орал мен Біркімбай Гүлнашты іздеуге кетті. Былай шыға-ақ айқай-ұйқайға басып барады. Ауылдағылар тайлы-таяғымен биік шағылдың басына шығып, алаулатып от жағып, айқайласты. Басшылық етіп жүрген – Мүсірәлі. Оның дауысы да зорырақ шығады. Бір кезде Шоңбай секілді шынжыр балақ, шұбар төстің қол шоқпары болған, Гүлнашқа көп қиянат жасаған, ел ішінде төккен атанған жұқсыз Мүсірәлі, қу Мүсірәлі енді мүлдем басқаша сапада қаракет етіп жүр. Елеусіз ішінен: «Шіркін, өмір, неткен қызықсың!» деп қойды.

	...Түн ортасы ауып барады. Шынар мен Елеусіз ауық-ауық тысқа шығып, тың тыңдайды. Бірақ ызғарлы, меңіреу түз санасыз уілден танбайды. Шешемді қасқыр жеп кететін болды деп жылай-жылай Шынардың екі көзі домбыққан.

	Елеусіз қиялданды. Басына неше түрлі бейнелі ойлар оралады. Көлденеңі қырық шақырымдай ғана жықпылда Гүлнаш адасып жүр. Оны сабаудай салт атты екеуі түн ұзаққа іздеп таба алмай жүр. Бұл уақыттың ішінде жасанды жер серігі дүние жүзін әлденеше рет айналып шығар еді. Біздің әлем – кең де, тар да. Кең болатын себебі, осы минутта құмда, далада, тауда, теңізде, мұхитта, қаланың көшелерінде қаншама адам адасып жүр? Әй, жалғыз Гүлнаш емес шығар!.. Осы минутта неше адам туып, неше адам өліп жатыр? Неше жұбай неке қиысып, неше жан сүйісіп, неше пенде төбелесіп жатады?..

	Төбелесіп дегеннен шығады. Алжирда ғой қазір кешкі мезгіл болуға керек. Ал, Кубада ше? Қап, Елеусіздің уақыт кестесін жадында тұтпауын қарашы! Долбармен айтқанда, Хиросимада қазір сәске боп қалды. Елеусіз жаңылмаса, американ ұшқышының атом бомбасын тастаған мезгілі осы...

	Осындай шытырман, байтақ дүниенің тар көрінетін себебі, атомдық кеңістікте жер шары жұдырықтай ғана нәрсе. Оны Елеусіз жақсы біледі. Сақтиян доптай зырылдаған сол жер шары глобустан шолуға оңай болғаны болмаса, ішін аралай бастасаң шаршатып-шалдықтыратыны, тұмандатып адастыратыны бар. Гүлнаш апай түйенің өркешін таба алмай, мойнағында адасқан бүрге тәрізді.

	Бірақ сол бүргенің өзі жатқан бір әлем. Қалтарыс-бұлтарысы мол, шетсіз-шексіз, құдірет әлемі. Елеусіз басы жұмыр пендені осынау жер шарына ұқсатады. Сыртынан қарауға оңай да, ішіне кіруге қиын. Адамның ішінде қаншама мейірім, қаншама қаталдық; қаншама ыстықтық, қаншама суықтық бар. Адамды адастыратын да адам. Өзгені былай қойғанда, осы Шынардың өзі Елеусізді қаншама әуре-сарсаңға салды? Келешекте нендей хикметтер тосатыны және мәлімсіз.

	Елеусіз осындай қиялда отырғанда Шынар оған:

	– Апам осыдан аман-есен келсе Бозтөбеге алып кетер едім, – дейді. Бозтөбеге! Онда қалт-құлт етіп күн көріп отырған Шіркімбайдың үйі бар. Механик Орал да сол үйде тұрады. Гүлнаш ферманың малын тастап кетер ме? Шынардың өзі пәлен жылдан бері кімнің арқасында шолжаңдап жүр? Әкесінің арқасында ма, шешесінің арқасында ма?

	Осыларын байыптайтын Елеусіз:

	– Ол мүмкін емес қой, Шынар, – дейді.

	Шынар да ойланбай сөйлегенін енді сезіп, майыса мұңаяды. Көзінің жасын сығады. Елеусіз оты өшіп бара жатқан темір пешке шырпы, сексеуіл салып, үрлейді. Пеш қайтадан гуілдеп, жалынды әуеніне басады. Жан-жануардың бәрі ұйқыда. Тек, Біркімбайдың есектей нән қара тазысы ғана «екеуіңе мен серік» дегендей, көзін оқта-текте ашып-жұмып, бүйірі бүлкілдеп, босағада жатыр.

	Осылайша олар өрелі түнді көзімен атқарды. Москвада оқыған тұстарын еске түсірісті. Қараш пен Лиза сөз болды. Елеусіз Лизаның жай-жапсарын ұзақ әңгімелеп отырды. Қараш екеуінің тағдыр түйістіретін кезеңі жетсе де, екі жарты, бір бүтін бола алмай жүргеніне түсінбейтінін айтқан. Бұл – ендігі кезек екеуміздікі дегені еді. Шынар бұны түсінбегенсіді. Шешесі адасып, қатердің құрсауында жүргенде бастаңғы сыр ақтарысуға бара алмады.

	...Таң бозамықтанып атып келе жатқанда, Гүлнашты тауып, Орал, Біркімбайлар оралды.

	Гүлнаштың бетінің ұшы мен саусағының ұшы үсіген. Пешке жақындамай, теріс айналып, ыңқылдап жатты. Апалап қасынан шықпаған қызының маңдайынан иіскеді.

	Елеусіздің есіне баяғыда Асылбектің тепкісінен ауыр сырқатқа ұшырап, өлім аузынан қалған Гүлнаш түсті. Онда да пәле өстіп үсінуден басталып еді.

	Гүлнаш болған оқиғаны ыңқыл-сыңқыл арасында ентіге баян қылды.

	– Рация арқылы ауданмен сөйлесіп, ірге жалдан қайтып келе жатқанымда қақпанға түскен қасқырға ұшырастым. Тегеурінді, көк қақпаннан артқы екі аяғы қирап, қаусап қалған қасқыр шойралаңдап, қаша алмайды. Көзі қанталап, тілі салақтап, кеудесі қусырылып, барып-келіп тұр. Өзі өлгелі тұрған қасқырды қанжығама байлай кетейін деп қасына бардым. Үзеңгімді суырып ап, қақ басынан періп өттім. Қатты тимеді-ау деймін, серең етіп құламады. Тағы қайрылып ұрғанымда ақтық долылықпен шапшып, аузы атымның омырауына ілінер-ілінбес боп қалды. Содан, не керек, өлген қасқырды салақтатып, ердің артына бөктере берейін дегенде атым оқыс үркіп, ортқып, тізгінін жұлып әкетті де, ойнап шыға келді. Шақырғаныма көнбей, оқырана кісінеп, желе-жортып тартып тұрды. Артынан жүгіре-жүгіре шаршадым, шақыра-шақыра дауысым қарлықты. Ызаға булығып, жыладым.

	– Қашқан атты қуам деп жүріп, басым айналып қапты. Күні құрғыр да қара дауылданып, жөн-жобаны танытпай қойды. Шығыс пен батысты, күнгей мен теріскейді шырпылардың басына қарап долбарладым. Жандалбаспен жүре бердім, жүре бердім. Ақыры жүруге де жарамай, бойдан әл кетіп, бір түп сексеуілдің түбінде бүрісіп отырдым. От жағайын десем, қалтамда сіреңке жоқ. Әйелдігім есіме сонда түсті. Содан өлді деген осы ғой деп жылап-сықтап отырғанда айқай есіттім. Оралдың дауысын танып, далақтай жүгіргенімді бір-ақ білем.

	Гүлнаш апай оқтын-оқтын сусын сұраумен болды. Қышқылтым сусын сұрап, қымыранды аңсады. Құрт ездіріп ішті. Қызы осындай халде жатқанда, Біркімбай таңертеңгі шайды ішіп бола салысымен, Гүлнаш тастап кеткен қасқырдың терісін алып келуге кетті.

	Елеусіз норсульфазол, пенициллин сияқты дәрі-дәрмек іздестіріп, таба алмай қойды. Отарда дәрігер, фельшерлер ырымға жоқ. Қақаған қыста, киіз үйде, шаруа басындағы шешесінің қолында тұратын Шынардың бейқамдығы да осы арада білінді.

	Москвада оқып жүрген кездерінде тымауратып қала беретін Елеусіз Шынармен бірге қыста коньки теуіп, жазда суға жүзіп шыныққалы бері суыққа бой алдырмайтын. Сондықтан ол да қалтасына дәрі-дәрмек салып жүруді дағды қылмаған. Тек осы арада ғана өзінің қамсыздығына өкінді.

	Бір тәуір жері, Гүлнаш үш-төрт күннен кейін айығып кетті. Көп ұзамай атқа қайта қонып, кәнігі тірлік қамына кірісті.





II


	Оралдың Бозтөбеге қайтар шағы да тақалған. Елеусіз онымен бірге кетпекші. Бозтөбеден ауданға, ауданнан Алматыға қайтпақ. Қолы бос Шынар жер аяғы босаған соң астанаға өзі келмек боп уәде түйіскен еді. Сол күні іңірде жапалақ-жапалақ қар жауа бастады. Желсіз, борансыз, жайлы қар жауғандықтан малшылар күпілдесіп, төтен жабдыққа кірісіп жатты. Кешкі ас-су ішіп болғанда Біркімбай қария жаратылысқа ризалық пішінмен екі қайтара кекіріп алды да, шоқша ақ сақалын тарамдап отырып:

	– Бала көңілін көтерсін. Таңертең аңға шығайық. Біз оралғанша малға бала-шаға, қатын-қалаш қарай тұрсын. Ауылдың маңы от қой, – деді.

	Ауыл адамдары құптап жатыр. Азанға дейін жел тұрып сыпырып кетпесе, мынадай берекелі ұлпа қарда аң атаулының ізі сайрап жататынын, бауыры су болған түлкі ұзаққа қаша алмайтынын, ал қоянды түйемен соғып алуға болатынын айтысты. Әсіресе, бабында жүрген көк қасқа ат қасқырдың көкжалының өзін құтқармайтынын айтып, көп дәріптесті. Біркімбай екі-үш рет оң қабағын қағып қалды. Шалдың көңілділігін Елеусіз осы қабақ қағысынан аңғарып отыр.

	Таң алаң-құлаң атып келе жатқанда аңшылар атқа қонды. Былай шыға, олар екіге жарылды. Бастаушы топ – Біркімбай, Орал, Елеусіз, Мүсірәлілер. Ерткендері – Біркімбайдың нән қара құмайы мен Мүсірәлінің жуан көк төбеті.

	Бұларға қосылған екінші топ – ауыл-аймақтың ендігі пысықтары еді. Оларда жарамды ат та жоқ, жүгіргіш ит те жоқ, әйтеуір, «қызығын көреміз» деп ергіштеп, ауыздығы салынбаған шобырларын жүре шалдырып келеді. Алдағылардан көз жазып қалар шақта және оқтын-оқтын, лоқ-лоқ желіп алады. Ал енді бұлардан қалған момын мондыбайлар жаяу-жалпы, тайлы-таяқты дегендейін, әркім барымен базарлап, мал өрісінен ұзамай, қоян-көжек аулады.

	Біркімбайлар қоян-көжекке қарайламай, әлі мал тұяғы баспаған қиырға тартып келе жатыр. Аулағаны түлкі. Ішінара қасқырдан да дәмелері бар. Әсіресе, тоғынан жараған көкқасқаның төрт аяқтыны құтқармайтынын білетін Біркімбай оған әдейі Елеусізді мінгізіп, сыйлы баланы әрі сынағысы, әрі қызықтың қызығына батырғысы келеді. Тек, бір қауіп илейтіні, құмның жықпылында жүйрік жылқы көсіліп сілтей алмайды. Шөңгесіз жазық шабырға қарай ойыстап келе жатқандары сондықтан.

	Аңшылар ұлы сәскеде шабырдың жиегіне шықты. Сексеуілді төбелер, еркекті қиялар, түйесіңірді шағылдар артта қалып, өзекті жалдар жонын көрсетті. Бірінші жалдың үстіне шыққанда Мүсірәлі атының басын тежеп, үзеңгісін шіреніп:

	– Қасқыр сонау ығы-жығы шеңгелді бұйраттан кездеседі. Түлкі көбінесе мынау құбыла жағымыздағы жалдардың қиясында жатады. Соның қайсысын сүзіп шығамыз? – деген.

	Орал мен Елеусіз Біркімбайға қарады. Біркімбай:

	– Бұйраттың шеңгел-шәңгесі жаман ғой, жалды сүзейік, бұйырғанын көрерміз, – деді.

	Оралдар солай қарай ойыса бергенде:

	– Құмайдың еті әлі ояңдай қойған жоқ екен, шалымды атпен қайырмасақ, түкең, бұлаң құйрыққа салып бағады, – деді Мүсірәлі.

	Мұнысы «қаланың жігіті не қырады, одан да көк-қасқаны мен мінейін» дегені еді. Бірақ Біркімбай ол емеурінді түсінбегенсіді. Жайшылықта бәйге көктің құлағы терлегенін көрсе жаны шығып кете жаздайтын Біркмібай сыйлы қонағына амалсыздан мінгізіп отыр. Немесе едіреңдеген бозбаланың тақымына қиятын жылқы ма бұл?

	Сонымен, Мүсірәлі іштен ренжіңкіреп, Біркімбаймен оңашаланып сөйлесіп, топтан жырыла шендеп келе жатып, білемденіп төгіліп жатқан жалдардың біреуінен аса берді де «Айт! Айт!» деп қалды.

	Орал мен Елеусіз «оһ» десіп, қопаң етті. Көкқасқа танауы желбіреп, көзі жалтаңдап, құлағын тіге, басын кекең еткізді де, алдыңғы екі аяғымен аспанға атыла қарғыды. Оралдың мінген аты да шиыршық атып, орнында тұрмай, тыпыршыды.

	Бұлар лекіте шауып, қар жамылған жалға шыға келгенде арғы өзекті қуалап зытып бара жатқан түлкіні, қуып бара жатқан құмай мен көк төбетті көрді. Малтыға қашқан түлкі бүктетіліп барады. Иттер де құйрық тістесіп, шаларманға келіп қалғандай.

	Елеусіз бен Орал тізгінді тежей шапқан. Бірақ арынды аттар бой бермей, ауыздықпен алыса жөнелді.

	Тоғынан жараған көкқасқа саусары төңкерілген қазандай боп, дестелей тапырақтап барады. Бауырынан ұлпа қар бұрқырап ұшып жатыр. Осы тежей шабыстың өзімен-ақ аз уақытта Мүсірәлілерден басып озды. Артынан қиқу шығып, түсір көбейгенде мүлдем өршеленіп, Елеусізге әл бермей кетті.

	Елеусіз атқа мініп шаппағалы қаншама жыл. Жығылып қалармын деп қорықса да, екі көзі түлкіде. Қашқан түлкінің қызығы тірліктің қауіп-қатерін ұмыттырып барады.

	Түлкі манағы Мүсірәлі нұсқаған шеңгелді бұйратқа қарай қашқан. Қары қалың сайдан омбылап, кешіп өте бергенінде сирағы ұзын қара құмай қуып жеткен секілденді. Бірақ, ардалаңдап шала бергенінде, әккі түлкі кіді, жалт бұрылып кетті де, тазы екпінімен тоңқалаң асты. Елеусіз, «қап!» деп ернін тістеді.

	Атын еркелетіп «құмай» қойғаны болмаса, анығында, бұл тазы емес, дүрегей-ді. Шақалақ ақынның:



	«Тазы емес, төбет емес дүрегейім,

	Айрандай жаңа ұйыған кілегейім»



	дегендегі дүрегейі осы.

	Дүрегей қайта оралғанша түлкі арқан бойы ұзап кетті. Дүрегей арсалаңдап, өкпесі өшіп, тілін салақтатып, қар жалап қалды. Тек, көк төбет қана бір жүгірістен танбай, домаланып, қуып барады, қуып барады. Қырмызы-қызыл түлкі ақша қардың үстінде бал-бұл жанып, неше түрлі сиқырлы көрініс тудырды.

	Есі шығып кеткен Елеусіз атының бетін кең беткейге қарай ағытты. Сол-ақ мұң екен, көкқасқа төрт аяғын түгел тастап, жер бауырлап ұшты. Қиқу қалыңдаған сайын құлағын қайшылап, қоянша зымырап барады. Елеусіз серпінді шабыспен түлкіге таянып, «Хе-еу!» дегенінде денесі шымырлап, көзінен жас шығып кетті. Қала жігіті түлкіні соға алмай-ақ қойды. Аты еркін жете тұра, икемі келмей, ағып өтіп кете барды.

	Айқайлай-айқайлай үні де бітті.

	Түлкі – әккінің әккісі екен. Басқа жаққа бұлтарса қашып құтыла алмасын біліп, қайыру берместен шеңгелдің жынысына тура тартып бара жатыр. Адамның қанжығасын қандағанша қасқырдың мекеніне жетейін дегендей. Елеусіз: «Япырай, енді қайттім?» деп алас ұруда. «Әттегенесі-ай мана көкқасқаны Мүсірәліге мінгізуім-ақ екен ғой!» – деп өкінген.

	Қуғыншы жандайшаптан, әуре-сарсаң боп жүргенде түкең жан сақтар жынысына да жақындады. Енді Елеусіз мүлдем жанұшырып, қиялай көлденеңдеп шауып келе жатып, көкқасқаны қамшымен шыпыртып жіберді. Қамшы жанына батып кетті ме, әлде қашқынға о да өшікті ме, әйтеуір, арынды ат екпінмен түлкіні қағып өтті. Түлкі топалаң етіп, бүктетіліп, аунап түскенде, Елеусіз де атынан қарғып түскенін байқаған жоқ. Сол сәтте денесі дірілдеген түлкіні тістелеп шайнап жатқан көк төбетті көрді. Елеусіздің басқа серіктері де дабырығып, тым-тырақай шауып келе жатқан секілденді.

	Елеусіз өліп қалған түлкіні иттен ажыратып ап, сілкіп тұрғанында қасына оқыранып көкқасқа келді. Елеусіз атын мойнынан құшақтап, «Ақбоздың нәсілі осылай екен ғой!» деді. Солығын баса алмаған көкқасқа да риза болғандай, Елеусіздің иығына басын салып, аузының ақ көбігін жұқтырды. Елеусіз: «өзім соғып алған түлкімді Шынарға апарып байлаймын» деп түйді.

	Осы уақытта келіп жеткен Мүсірәлі:

	– Қалада құйымшағы өсіп кеткен бала шығар деп жүрсем, өзің, қарағым, пәлекерден екенсің ғой, – деп қойды.

	Осыдан кейін түлкі кездесе қоймады. Аңшылар ауылға қайтып келе жатып жол-жөнекей қоян аулаумен болды. Қара тазы мен көк төбет қалың қарға малтыққан қоянды қаршығадай қағады. Елеусіз бұны да қызықтап, бірге қуысады. Көкқасқа ақыр таң асатын болғасын қария қабағын шытынбайды.

	Сонымен, көп жылдардан бері аң аулауды көрмеген Елеусіз мол қызыққа батты. Түлкінің зымырағаны, иттің жүйткігені, қоянның секектегені, аттылардың ызғыта шапқаны, түйіскенде дабырасып лаураған әңгімелері жадында қалды. Тіпті, осынау жерлердің бұта-бұтасына шейін елеуреп, сиқырланып көрінеді. Кейбір төбелер киіз үйді, түйесіңірлер соның дөдегесін елестетеді. Қыраулы селеулер – бала кезде көрген келіншектерге, бұтағы қарайған томарлар – мылтықты адамға ұқсайды. Балдырған қиял балқи түседі.





III


	Біркімбайдың әкесі Мақы елден асқан есепші болған. Шілдедегі керімсалдың қыстың қайсы кезінде қайсы жақтан боран боп соғатынын, қанша күнге созылатынын күнілгері біліп отырар екен. Жаздың өзінде жұздызға қарап, қастың қалай боларын болжайды екен. Солай болғандықтан да ысты-сіргелінің шаруалары қысылшаң кезеңде Мақының көші-қонын маңайлаған деседі.

	Сол Мақының баласы Біркімбайдың да азын-аулақ есепшілігі бар. Сәуегейлігіне жұрт оншалықты иланбаса да, ата кәсібінен қол үзбейді.

	Осы жылы көктем ерте шыққан. Құмда қар қалмай, мал құдықтың суына қарап қалғанына да біраз күн болып еді. Гүлнаш Іргежалдан рация арқылы аудан басшыларымен сөйлесті. Олардан таудың қары еріп кеткенін, дихандар жердің шамалы тобарсуын ғана күтіп отырғанын есітіп, жайлауға көшуге қамданды.

	Бұл көшіске Біркімбай қарсы болды. Өз есебі бойынша, қыстың қайтып соғатынын, қайтып соқса оңдырмайтынын айтып безектеген. Бірақ отардағы жұрттың бәрі жаппай қозғалып жатқасын Гүлнаш ферманы жалғыз алып қала алмады.

	Сонымен, олар көп малшының қапталында жылыстай-жылыстай отырып, кәрі Қаратаудың бөктеріне келіп қонған.

	Ерте шыққан көктемнің жайма-шуақ күндері тізбектеліп өтіп жатты. Біріне-бірі ұқсас күндер күн сайын бірінен бірі ажарлана берді. Жердің көктұқыл көгі тебіндеп, туындай бастады.

	Сөйтіп, бүкіл табиғат жайдары, шапағатты дүниеге талпынып тұрғанда ауа райы кенет бұзылды. Бұны жан-жануардың ішінен жылқы бұрын сезді. Қой, ешкілер бытырап беймарал жайылып жатқанда, жылқылар ұйлыға нөпірлеп, шалғайдағы сұмдықтың сарынын естігендей, шұрқыраса кісінеп, азан-қазан болды. Біраздан соң ылдиға қарай ойыстап, ызғын тартып, бақташыға қайыру бермей, әлек салып берді.

	Кешке қарай күн көрнеу бұзылып, аспан әлемін қорғасындай қара сұр бұлттар торлап алды. Күн батар шақта жапалақтап қар жауған. Өркеш-өркеш қара бұлттар шығысқа қарай жылжып, арты мүлдем қоюланып, түнерді де, көз байлана, жапалақ қардың орнын қиыршық қар басты. Онымен бірге жел тұрып, жаяу борасын басталды.

	Елеусіз кеткелі бері көңілі жарым Шынар үйге сыймай елегізіп, далада көп қыдыратын. Мынау жаяу борасында да солайша ұзақ жүріп қалып еді.

	– Бейуақытта қайда құрып кетті? – деп шешесі зекіді де, қызының сынық, мұңды ажарын аяп, шаруа қамын зекусіз айтып кетті: – Мына күннің түрі бұзылды ғой. Қиыршықтаған қар ұзақ жауушы еді. Қоңылтақ қойлар іш тастап кетер. Шарбақ құрып, сыйғанынша үйге кіргізіп алайық. Мүсірәлілерге де солай ет деп тапсырдым.

	Гүлнаш пен Шынар аласапыран ақшамда апыл-құпыл қимылдап, осы қалай деген жиырма шақты қойды үйіне әкеп қамады. Бойы жылынған қойлар жүнінен бу ұшырып, отындық жусан, шеңгелді қаужап, бырт-бырт күйсеп, үй ішін құмықтырып жатты.

	Осы тәсілді әр үйлер-ақ жасаған. Бірақ көп қой үйге сыймайтын болғандықтан ерекше күйсіздерін, бүгін-ертең туашақ кәрі-құртаңын ғана паналатып, қалғанын тәуекелге тапсырып отыра берді.

	Ымыртта күшейген жел түн ортасы ауа дауылдатып, күпсек қарды алай-түлей ұйтқытып, кәдуілгі ақ құйрық боранға айналды да кетті. Күзетшілердің жаман шыққан дауысынан ересек адам атаулысы түгел оянған анау үй де, мынау үй де жеті түнде қатты әбігерленді.

	Алыстан айдау жеп, күйі қашып келген, аузы көкке жаңа тиген қой мен ешкілер топырлап, бүрсиіп, ықтайды. Ызғарға шыдамай маңырап, әлдекімнен рақым тілейді. Іш тастап жатқандары тіптен көп. Шала туған қозы, лақтар шаранасымен қатып қап жатыр.

	Жылқы жануарлары күндіз бекерге шуласып, кісінемеген-ді. Марттың аяғында бұндай сұмдық болады деп кім ойлаған? Біркімбай шал сұңқылдап, әлдекімдерді қарғап жүр.

	Түн ортасында Гүлнаш дауылдың уілі мен ызыңынан шошып оянып, малды уайымдап, күрсініп жатқан еді. Бойкүйезденіп бұғып жатқандардың бәрін таң бозарысымен аяғынан тік тұрғызды да, өзі жондағы рацияға тартатын болды. Ауданмен сөйлесіп, тракторға тіркеген машиналар келтірмекші. Осы маңайда, қырқа-қырқаның басында шөмелелер, маялар бар. Арасы 5 – 10 шақырымнан аспайды. Бірақ сол шөпті тасып жеткізу мұң болды. Қолда машина жоқ. Болса да мынадай сұрапылда тракторсыз жүре алмайтыны анық. Әу баста малдың өрісіне әкеліп жинамай, шабылған жеріне шөмелелей салудың өзі үлкен әбестік болғаны енді байқалып отыр. Кеше кешке қар жауысымен-ақ қойды солай қарай айдатпақ болған. Бірақ өрістен шаршап келген малды айдауға жүре қоймады. Сондай қарбалас басталғанда жел тұрып жаяу борасындатып кетті де, ұсақ мал мүлде бұйығып, үйіріліп қалды. Үздіксіз маңырап, бақташылардың берекесін қашырған.

	Сонымен, Гүлнаш көкқасқаға мініп, таң ата жол тартты. Неге екенін қайдам, жүрерінде қызының маңдайынан иіскеп, бетінен сүйді.

	Бұл уақытта кісінеуі асқынып, бірінің жалын бірі жұлып жей бастаған үйір-үйір жылқыны Біркімбай қырқаның басындағы шөпке қарай айдамақ болды. Бірақ жалғыз өзіне ашыққан жылқының бой бермесін де біліп тұр. Жұмыстың ыстық-суығына төзе алмай, қолқанат жігітінің өткен күзде Қаратаудың қақ ортасындағы кенге қашып кеткеніне осы жолы ғана өкінгендей болды.

	Жаны қысылған Біркімбай бірауық үйдің жанына келіп:

	– Шынаржан, атқа мініп, мына жылқыны айдаса алмайсың ба? Еркек кіндіктің бәрі өз зобалаңымен боп кетті, – деген.

	Шынар жылқы айдаспақ түгіл боранда ат үстінде жөнді отыра алмады. Ветеринариялық академияда оқыған кезінде салт атқа талай мінген. Бірақ мынадай ұрыншақ жылқыны көрген емес. Шынардың өзін алып қаша берген соң атасы тізгінінен ұстап:

	– Үйбүй, қарағым, үйге қайта ғой. Сенен қайран болмайды екен, – деді.

	Шынар намыстанса да, іші қызған бір ұрт атты жөнге жүргізе алмай қойды.

	Осыдан кейін Біркімбай Мүсірәлінің үрпек сары баласын атқа отырғызып, ылдабайламақ болды. Бұл кезде боран басылыңқырап, жылқы да айдауға көнді. Содан шай қайнатым уақытта жылқы қырқа басындағы шөмелені жүнше түтіп жатты.

	Гүлнаш болса желге қарсы тартып кеткен. Сол бетімен бұлаңқұйрыққа салып барады.

	Ол Кең сайдың аузына келгенде үйреншікті жерлерін танымай қала жаздады. Жаз бойында жайқалып, самалаға тербелген қалың шилер қарға қақалып, сидамданып, жапырылған. Мың бұралып, сылдырап, ұзын ағатын Құрттының бұлағы қалың қарды жұтып жатқан көк-жентек суын көрсетеді.

	Құрттыда бір жарқабақтың астындағы үйірім-қауыз «Әупілдек» деп аталар-ды. Әупілдек дейтін құс жайлағандықтан емес, кеңірдектен келетін қара суына Гүлнаш, Кәмилалар қыз кезінде әупілдетіп шомылғандықтан солай атанған. Жиегі омсырайып, омырылып жатқан сол жарқабақтың тұсынан өтерде Гүлнаш:

	– Қайран Әупілдек-ай! – деп қойды.

	Гүлнаштың көз алдынан жастық күндері тізбектеліп өтті. Он жеті жасында дәл осындай долы боранмен арпалысып, осы жолмен бір өтіп еді-ау! Зергер Оралдың үйінің үстінен түскені де сол жолы еді. Сонда күндердің күнінде Оралдың зайыбы болам деп ойлаған ба? Басынан неше түрлі хикметтер кешірерін сезген бе? Асылбек, Мүсірәлілердің атқа өңгеріп еріксіз алып қашпақ болған қырқасы қамшылар жақта қалып барады. Сондағы Асылбек енді без теріп кетті. Сондағы

	Мүсірәлі енді Гүлнаштың қарамағында, қой бағады.

	Қаншама заман өтті десеңізші. Қаншама адам қаза болды, қаншама адам қартайды, қаншама бала ержетті? Жұрттың бәрі өзгеріске ұшыраған. Өзгергенін сездірмейтін жер ғана сияқты. Мынау Әупілдек – сол Әупілдек. Анау Кең сай – сол Кең сай. Аңғарынан талай буынды өткізіп, түк көрмегендей болады да тұрады. Бір жағы базар, бір жағы мазар жер осы. Гүлнаштың шешесіне осы аңғарда бүйі тиіп, қазасы жеткен еді. Қазір оның өзіне нендей тосқауыл ұсынары белгісіз. Осы аңғарда майып болса, жақыннан да, жаттан да бір уыс топырақ бұйырмай, ит пен құсқа жем болары сөзсіз. Тегі, тіршілік шіркін тартыс екен. Ес біліп етек жиғалы Гүлнаштың бар өмірі тартыспен өтіп келеді. О баста бас бостандығы үшін алысты. Басына бостандық тиген соң отбасының түйтпегімен отыра бермей, қоғам жұмысына араласты. О да күреспен өтуде. Енді, міне, боран екеш боранмен де жағаласып келеді.

	Кең сайдың аңғарының екі жақтауы да қойтасты, жалаңаш заңғар. Сол екі заңғардың да бораған қары қиялап бұрала ұйтқып келіп, құйылысқа тығылып жатыр. Қиялшыл Гүлнаш ұйтқыған ұлпа қарларды диірменнің діңгек тасынан бұрқырап, астауға құйылған ұнға ұқсады. Заңғардан аса соққан дауыл үні баяғы бір көріктің уілдегенін еске түсіргендей болады.

	Гүлнаштың көзіне жартастар да, бұталар да әлденелерге ұқсап елестеп, ойына әр түрлі қорқыныштар кіре бастады. Беймаза ызыңнан жалғыз жолаушы шошына елегізиді.

	Ылдидағыдай емес, қырқаның үстінде жел мүлдем күшейіп, ызғырып, қаңғырған әйелді қар құйыны ұшықтады.

	Кірпігін қар тұтқан Гүлнаш қанша жер жүргенін білмейді. Әйтеуір, желдің ауыспағанын медеу етіп, түстікке қарай тарта берді.

	Көкқасқа да қажығандай, жылғада омбылап, қыратта қырылдап, танауы бұрқырап, қайта-қайта пысқырады. Басын жерге төсей етпеттеп, тұмсығымен соқпақ тіміскілегендей болады. Құлағының түбіне қар тұрмай, буланып терлейді. Аттың көкірегі демігіп, ентіге қырылдайды.

	Гүлнашқа бірауық: «Ізімше қайтып кетсем бе екен?» дегендей ой келеді. Бірақ қайта алмайды. Қайтып барса мынадай қатерлі сұрапылда малдың қырылып қалатыны күмәнсіз. Мал қырылып қалса, баяғыдан бергі сіңірген еңбегі, тапқан абыройы зая кететіні және түсінікті. Сондықтан да ферма меңгеруші әйел ертектегі аузынан көбік шашып сақылдаған ақ бурадай долы боранмен алысуға шыдап келеді.

	Гүлнаш қойны-қонышына қар толып, қалжырай бастағанда Дегірездің төбесін көрді. Ашық күндері сонау Кең сайдың жотасынан көрініп, мен мұндалатып тұратын биік Дегірез дәл түбіне келгенде ғана қарасын шалдырды.

	Гүлнаш уһі деп, демін бір-ақ алды да, атының басын құбылаға қарай шұғыл бұрды. Боран да сәл толастағандай, ана жақ мына жақ қылаңдап көріне бастады.

	Жүргінші әйел қуанышы қойнына сыймай, Араптың бұлағы деп аталатын сайға құлады. Сол сайда баяғыдан қалған жаман тас қора бар еді. Соны айналып өте бергенінде аты үрікті. Гүлнаш ұшып кете жаздады. Көкқасқа да шиыршық атып, еліре пысқырғанда Гүлнаш анадай жерде етпеттеп жатқан екі қасқырды көрді. Біреуі арлан, біреуі қаншық. Түрлері тіптен жаман. Көзі қанталап, от шашады.

	Гүлнаштың жүрегі дір етіп, төбе шашына шейін шымырлап, тұла бойы қалтырап кетті. Қаша жөнелсе, аңдып жатқан көкжалдың бас салатыны күмәнсіз. Сондықтан тез есін жинап, ат үстінде қалшиып қалды. Бұл да екі көзін қасқырлардан алмай, еріксіз арбасады. Қашқақтамай, қарсы қарап, қайрат қылады. Көкқасқа да ақ танауы қыбыр-жыбыр етіп, көзі шатынап, басын кекшитіп, шапши қарғуға дайын тұр.

	Екі қасқыр аяғымен қар теуіп, аш бүйірлері қусырыла, ұли бастады. Алыстан ұлыған басқа бөрілердің де үні еміс-еміс естіледі. Сол демеу боп, әрі жолаушының әйел екенін танығасын мүлдем құтырынып, жонын күжірейтіп, қиыршық қарды бұрқырата бастады. Тек, аттың арындылығынан ғана жүрексініп жатқандай. Қапысын көздеген түрлері бар. «Опырмай, өлетін болдым-ау, енді» деп Гүлнаш не қыларын білмей, құлағы шуылдап, басы мең-зең боп тұрғанда әлдеқайдан айқайлаған дауыстар естілді. Қасқырлар қар тебуін қойып, қамыс құлағын тіге тыңдап тұрғанда, гүрс-гүрс етіп, екі дүркін мылтық атылды. Екі қасқыр тас қорадан шығып, асықпай артына қарайлап, сүмеңдеп кете барды. Жүрегі орнына түскен Гүлнаш «Осы сұрапылда аң қуып жүрген кім болды екен, ә?» – деді де, ылди-төмен бүлкілдетіп жүріп кетті.

	Осыдан бес минуттей өткенде Гүлнаш Нұрша мен Мырзашқа жолықты. Олардың да рацияға бара жатқан беті екен. Боранда адасып, бағдарынан жаңылып қапты. Айқайлаған, мылтық атқан себептері сол екен.

	– Адам адасқанда басы айналар білем, – дейді Нұрша.

	– Дегірездің төбесін көріп тұрып, қалай жүрудің ретін таппадық.

	– Сендерді еркек дейді-ау, – деп Гүлнаш сықылықтап күлді.

	* * *

	Гүлнаш рация арқылы аудан басшыларымен сөйлесіп, қайтып келгенде боран толастаған. Бірақ қар қалың. Ұсақ мал аяғынан жайыла алмады.

	Көп ұзамай аудандық партия комитетінің бірінші секретары Сабыр Әділбеков, совхоздың директоры Жүніс Олжабаевтар та келді. Тракторға тіркелген машиналар ағылды. Алдыңғы саппен Орал да жеткен.

	Бірақ сол тракторлар әрі дырылдап, бері дырылдап, қырқаның басына шыға алмай қойды. Баурайдың қары тіптен қалың, күртек еді.

	Қыруар малдың қырылғалы жатқанын облыстың басшылары да, республиканың басшылары да естіген. Тіпті Москва да хабарланып қалған еді. Телеграммалар қардай борап жатты. Телеграф бағаналары жығылып, байланыс үзілгенде, радиограммалар жауды.

	Облыстың бір-екі басшысы «ПО-2» самолетіне мініп шыққан. Боран толастағанда тау бөктерінің қай жеріне қонарын білмей, қалықтап ұшып жүрді. Жердің ой-шұқырын жақсы білетін Орал атқа мініп, қолына жалау белгі ұстап, ылдиға қарай далақтап шапты. Бүркіт қайырған құсбегіне ұқсап бара жатты.

	Бұл екі арада әбігер, зобалаңнан есін жиған қарт қойшылар мынадай ақыл-айла тапқан. Қырқаның басындағы жылқыны осы араға дейін әлденеше рет әрі-бері дүрліктіре айдайды. Сонда тракторға жол ашылады.

	Алғашқыда бұған иланбаған Әділбеков қыза келе жылқыны өзі қоса айдасты. Айқай-ұйқайға басып, өзгелерге демеу болды.

	Самолет ылдиға, былтыр Елеусіз, Қараштар шомылатын бұлақтың басына қонған еді. Самолеттен шыққан кісілер қалың қарға омбылап, жаяу-жалпы жеткенше әлгіндей қарбаластар болып жатты.

	Жылқы тракторға жол ашып, қой мұңдықты аштықтан құтқарды.

	...Тракторлар шөмелеге жетіп, ылдиға шөп таси бастады. Малдың өлгені өліп, қалғаны аузы шөпке тиген соң, тірі қалды. Жаптас отырған Киров атындағы колхоз сияқты шаруашылықтар да осындай әдіспен осы жақтан шөп тасумен болды. Олардың малы көбірек қырылды.

	Ауданға кетерінде Әділбеков Олжабаевқа салқын қарап:

	– Осы шығасының себептері туралы келесі бюрода мәселе қараймыз. Соған барлық ферма меңгерушілерін алып келіңіз, – деді.

	Қаратау бөктерінде осындай боп жатқанда Алматыда жаз шығып тұрған. Дүниенің кеңдігінің бір белгісі осында.

	Гүлнаш борандатып жонға бара жатқанда Елеусіз Алматыда кітап басып шығаратын мекемеге келе жатты. Өткен қыста тапсырған аудармасының жай-жапсарын білмек еді. Түнеугі бір күні келгенінде редакторы демалыста жүрген.

	Елеусіз кіргенде редактор Шоқабаев күмілжи амандасты да, төмен қарап отырып қалды. Реңі қарауытыпты.

	Елеусіз шаруасын айтты.

	Жаныбек Шақабаев басын зорға көтеріп:

	– Оның бір шатағы болып жатыр, – деді.

	– Нендей шатақ?

	Жаныбек Елеусіз ойламаған, тоспаған суық хабар айтты. Бұл кітапты баяғыдан бері Қараш Беков аударып жүреді екен. Жуырда әкеліп тапсырыпты. Оның аударып жүргенін бұл тарса ұмытып кетіпті. Сонымен, екі қолжазба жарысқа түскен соң шығарушылар алқасы екеуін де сарапқа салады. Төрешінің рецензиясына қарағанда, Бековтың нұсқасы өтетін сияқты деген.

	Елеусіздің жүрегі аузына тығылып, өкпесі қысылды. Тұла бойы шымырлап, маңдайынан тер шықты. Қаншама нервісі, қан-сөлі, саламаттығы сарп болған, екі рет көшіріп жазып, ортаң қолы күс байлаған еңбегі заяға кеткені ме? Нендей үміт артып еді бұған? Жылқы жайынан жазатын кітабының жолазығындай көрмеп пе еді? Енді не етпек керек? Қапас тығырықтан қалайша жол тауып шықпақ керек?

	Елеусіз үн-тілсіз тысқа шықты. Бетіне салқын самал тигенде біраз щирағандай болды. Көше жағасындағы терекке сүйеніп, темекі тартты. Тері құрғап, бойы жеңілденді. Денесінің дірілі басылды. Содан кейін ол редакторға қайта кіріп, рецензиямен танысты.

	Рецензияға қол қойылмапты. Бірақ кім де болса білімдар кісінің жазғаны сайрап тұр.

	Рецензент: «Нұсқаның екеуі де кәдеге асарлық. Тіпті, екеуін бір кісі жасағандай әсер аласың» депті. Содан кейін Беков аудармасының тілі орамдырақ, жатығырақ екенін, малшы жұртшылықтың ұғымына әбден сай келетінін бөліп атап, өрен марапаттапты. Бірақ оның есесіне тым қазақшылаймын деп түпнұсқадан ауытқып, алшақ кеткен жерлері де бар екенін, қазақтың қайсы бір мақал-мәтелін, бейнелі сөзін жамап-жасқап жарастықсыз қолданғанын сынапты.

	Бұл жағынан келгенде, екінші аударма түпнұсқамен туыс-қандас деген. Тек, кейбір сөйлем орамдарында іркіс-тартыс селкеу бар деп өкініш айтыпты. Бірақ, бұл майталман редактор қараса қаламның ұшымен түзеліп кететін кемшілік деп жұбаныш та бідіріпті. Ішінің кімге бұратынын сездірмей, қоянның жымындай шырғалаңға сала келіп, «өзге жағын өздерің біліңдер» дегендей, билікті шығарушылар алқасының ықтиярына қалдырыпты.

	Елеусіз рецензиямен айналысып жатқанда телефон шылдыр етіп еді. Шақабаев қысқа тілдесті де:

	– Мені бір мөлдек мәжіліске шақырып жатыр. Оқып болған соң мынау әйнектің астына салып кетерсіз, – деп столының үстіндегі шыныны нұсқады.

	– Мақұл.

	Елеусіз рецензияны екі дүркін оқып шықты. Содан кейін едәуір ойланып отырды да: «Қараштың қолжазбасы қайда екен?» деді.

	Сол замат столдың қат-қат жәшігіне көзі түсті. Жәшіктер папкаға сықа толғаны сонша, аузын жабатын саңылау қалмаған. Елеусіз тартпаларды тартып аша бастады. Үстіңгі жәшікке баспаханадан жаңада келген версткалар жатыр. Қорғасын қосындағысының ауыр иісі сезіледі.

	Елеусіз ортаншы жәшікті ашқанда, Бековтың аудармасы ұшыраса кетті. Оның астында тұншығып жатқан өз папкасы көзіне ерекше жылы ұшырады.

	Ол Қараштың папкасын ашып әр жерінен оқи бастады. Ұзақ отыруға уақыт тығыз. Әрі біреу-міреу келіп қалса ұят та. Сондықтан мейлінше асығыс оқыды.

	Сағат үшке жақындағанда машинкаға басылған жат қолжазбамен амалсыз ажырасып, үйіне қайтты.

	Елеусіз трамвайға мінбей, жаяу келе жатыр. Асығатын түк жоқ. Ертең жүрегі алып-ұшып Шынар келгенде несімен қарсы алады? Кімдікіне, қалай орналастырады? Елеусіз ауыр ойға шомып келеді. Шомған сайын күдік күшейіп, жорамал көбеюде. Бағана байқалмаған нәрселер енді байқалып, күдіктің меңіреу тұманынан шындық жұлдыздары жылтырағандай болады. Беков баяғыдан бері аударып жүрсе, редактордың тарса ұмытып кетуі ақылға сыя ма? «Сөзіңнен бір ши шықты, жолдас!» Әлде екеуінің ымы-жымы бір ме екен?

	Елеусіз мана әр жерінен жұлып-жұлып оқыған қолжазбаны есіне түсірді. Есіне түсірді де: «Сұрқия, менен көшіріп алыпсың!» деді. «Я, я, ол көшіріп алған. Сөздері, ырғақтары қандай ұқсас. Немесе, қазақша көсіліп жазу жазып көрмеген Қараш қалайша осындайлық жатық аударма жасады?

	Тек, әккі түлкі әзәзіл бұлаң құйрығына салып, ізін адастырып кеткен. Редактор екеуі тізе қосып, сөйлемдердің тігісін жатқызып, аяғын бұрып отырған. Текстен аракідік ауытқып кетуінде де бір гәп бар. Немесе, олар орысшасына қараған да жоқ. Мен «өсіп-өнді» десем, олар «шүйгін шөп» деді. Сонымен, расында да олардың варианты өтімді болуы ғажап емес».

	Елеусізді бірауық күмән де баурайды. Қандыкөйлек жолдас демекші, талай күннің ыстық-суығын бастан бірге кешіріскен Қараш қалайша осындайлық қараниеттілікке барады? Елеусіз жұмбақтай көрген жігіті неғып осылайша опасыз шешіледі?..

	Елеусіз Қараш туралы ойланып келе жатыр. О бастан-ақ баққаны өз шаруасы болмай, өзгелердің ісі, түз әңгімесі болушы еді-ау. Кіммен кім қандай қатынаста кім өседі, кім өшеді, соның бәрін тіміскілеп біліп жүретін жеті қудың бірі осы емес пе еді. Осы болса, Елеусіз одан әлдеқайда дарынды екенін сезе тұра, неге тізгінді қолдан берді? «Әй, өзіме де керегі осы еді, – деді Елеусіз. – Осал мінез опық жегізбей қоймайды».

	Ертеңіне Елеусіз газетте істейтін бір жолдасының үйіне қонаққа барды. Дастархан жиналғанда, жолдасы:

	– Қап, преферанс ойнауға үшінші қолдың болмай тұрғанын қарашы. Қарашты қоса шақырған ем, «өз мейманым бар» деп келмей қалды, – деді.

	Қараштың есімін естігенде Елеусіз нілдей бұзылды. Опасыздығы еске түсті. «Мынаған айтсам ба екен, – деп лоблыды Елеусіз, – мүмкін, газетке жазып әшкерелер. Бірақ баукеспенің ұрлығын немен дәлелдермін?»

	Елеусіз тысқа шықты. Қараштың үйі жақын-ды. Қаздаңдап қалай барып қалғанын байқамады. Ол төртінші қабатқа көтеріліп, Қараштың пәтерінің есігін қағуға ыңғайланды. Сол уақытта ішкі бөлмеден дабырлаған дауыс шықты. Мас адамдардың берекесіз даурығы сияқты. Қараштың үні таныс. Әне бір жіңішке дауыс – Жаныбек Шақабаевтікі сияқты. Жерлестер бас қосып, әлденеге өзеуреп жатқандай.

	Әңгіме өзі турасында болып жатқанын Елеусіз топшылап тұр. Тағы бір сөздердің жұрнағы естіліп қалады. Елеусіздің байқауынша, Қараш:

	– Елеусіз де дарынды боп па? Қоя ғой! Одан қорықпа! Өзім реттеймін! – деп жатқандай. Елеусізге дәл осылайша естілгендей болады. Құлағында көмескі шыңылдаған «Елеусіз...Елеусіздің...» арғы жағы осылай жалғасады.

	Бір уақытта, шамасы ішкі есік ашылса керек, дауыстар кәдімгідей ап-анық естіледі. Сөйлеп жатқан баяғы Қараш. Ол:

	– «Жатаған ат» деудің орнына «аласа ат» деп аударыпты деп күлген өзің емес пе едің? Сонысының өзімен де оңалмай ұтылады. Сен қобалжырлық түк жоқ. Әңгіме насырға шапса, әуселесін өзім көріп аламын, – деді.

	Әйел дауысты Жаныбек бірдеңе деп міңгірледі.

	– Тақа болмай бара жатса, – дейді Қараш, – өткен жазда озат жылқышы Нұршаның семьясын бұзбақ болғаны жөнінде парткомге материал түсіреміз. Газеттен қате жіберген саяси сенімсіздігі үстіне мораль жағынан азғындағаны қосылса, қаңғырып, без теріп кетеді.

	Елеусіз шыдап тұра алмады. Есік қақпастан ішке кіріп келді.

	– О, жақсы келдің, жоғары шық, – дейді Қараш түк көрмегендей.

	Елеусіз жоғары шықпады. Қарашқа шаншыла қарап:

	– Кәне, жанағы сөзіңді қайталашы! – деді. Елеусіздің түрінен шошыған Лиза араға түсе беріп:

	– Елеусіз, что с Вами? Садитесь! – деді. Жаңағы қан бұзарлық ғайбат сөздерден Лизаның бейхабар екені көрініп тұр. Бірақ оны Елеусіздің түсіндіріп жатқысы келмеді. Түсіндірсе, ескі екі досты табыстыруға Лизаның күш салып бағатыны сөзсіз. Ал, Елеусіз болса, қарау Қарашпен ат құйрығын біржола кесіскенін, енді қайтып онымен табыса алмасын сезіп тұр. Сондықтан жазықсыз Лизаны қалыс қалдырғысы келді. Бұл сәтте, Елеусіз әуелгі райынан қайта бастады деп топшылаған Лиза, оны орындыққа күштеп отырғызды. Елеусіз орындыққа отыра бергенде, бұрышта, кәкір-шүкірдің арасында жатқан тапаншаның бос құндағына көзі түсті.

	Қараш ойқастап, Елеусізді айналып өтті де, қарсы алдына келіп отырды.

	– Орынсыз қызбайық, достым! Өмірде бұдан да зор құқайлар болады. Оны сен әлі көрген жоқсың. Бірақ, тірі болсаң, көресің, – деп жымысқылана күлді.

	Неліктен екені белгісіз, Елеусіздің тұла бойы салқын тартып сала берді. Ол «құзғын!» деген сөзін ішінен айтты.

	Шахмат ойнағанда, карта ойнағанда жүрісін қайтып алатын даукес Қараштың қараулығы, жәһіл жауыздығы бір жерден соғуы керек еді. Бірақ дәл осы тұстан соғады деп Елеусіз сірә да ойламаған. Енді ол Қараштың қаныпезерлігін бүкіл болмысынан танып отырғандай.

	Көрікті деп жүрген қарасұр Қараштың бедірейген беті денеге шыққан шиқандай екен. Күйе жаққандай қап-қайқы, ұзын кірпіктері де сондайлық сүйкімсіз. Тіп-тік көзі де өсек пен опасыздыққа жаралғандай: мейірімсіз, суық, жат дидар еді.

	О баста дүбара Нығыз бидің бөлтірігі, бертінде, сары аурудан сарғайған мұңдық апасына отыз жылдың беделінде ат ізін бір салмаған бейбауырмал Қараш осы. Ақкөңіл Лиза Шандарованы қан қақсатқан алдамшы Қараш та осы.

	Кімді болса да сатып кететін сұрқиямен, құлқынның құныс құлымен пәлен жыл жолдас боп, дос тұтқан Елеусіз өзінің барлық қателігін енді ғана ұғынғандай болды. Сондайлық бейқамдығы үшін өзіне-өзі жаза кескендей, ләм-мим деместен тысқа шығып жүре берді. Лиза дауыстап еді. Мойын бұрмады. Бұған оның өкпелеп қалғанын білген де жоқ.





БЕСІНШІ ТАРАУ





I


	Мезгіл шіркін ұрланып өте берген. Елеусіздің қыс ортасында, құмдағы ауылдан аттанғаны, Шынармен қоштасқаны күні кеше ғана сияқты еді. Енді бүгін шалқыған сары жаз сарғая-сарғая, бұлдыраған күзге қарай жылыстап барады. Осы уақыттың ішінде Елеусіздің жеген қамы, жасаған қарбаласы, кешкен қызығы, шеккен жапасы көп болғанымен, бәрін жиынтықтап алғанда, көрген түстей өте шыққан. Бес-алты айда нәресте үн қатады, бүркіттің балапаны қанат қағады. Мың-миллион көбелектер дүниеге келіп-кетіп жатады. Әр нәрсенің тынысымен өлшенетін уақыт таразысынан Елеусіз әлі еншісін алған жоқ. Еншісін алмай, өгей ұл боп өткісі және келмейді.

	Елеусіз таяуда Қазақстанның қырық жылдығы мерекеленетінін еске алды. Мерекеге әркім қолдан келгенін тарту-таралғы ететіні мәлім. Шахтер жер астының қазынасынан шашу шашар. Шопан кәдеге егіздің сыңарын атар. Гүлнаш апай Ақбоздың ұрпағын көлденең тартар. Жазушы кітабын арнар. Ал, Елеусіз немен қарсы алмақ осы мейрамды?

	Мойнына салып қойған салық болмаса да, Елеусіз Досов осындай жәйттерді жиі ойлайды. Жігіттің жігіттігі, адамның адамдығы күніге көзге ілінбесе де, асулы кезеңдерде, биік белестерде байқалмай қалмайтынын бек түсінеді. Сондықтан да кейде өз болмысына өзі намыстанғандай болады.

	Елеусіз мереке қарсаңында астанада болмай, ауылға кеткісі келді. Бұған Шынардың уәделі мерзімде келмей қалуы да қамшы болды. Шынар хатында қырық құбылып, жетпіс түрлі желеу айтқан. Күзге қарай болмаса қазір ешқайда шыға алар түрім жоқ деген. Елеусіздің өзі әлі қызметке тұрмағандықтан, әрі баспадан алашақ ақшадан қағылып, қаражаты жартымсыз болғандықтан, алда-жалда кел деп қыстаған жоқ-ты.

	Сонымен, жаз ортасында Елеусіз шалғайдағы Сейдін ауданына тағы да жол тартуға ыңғайланды. Ферма меңгерушісі әйел жөнінде жариялаған очеркінің бағытында не повесть, не роман жазудан да дәмесі бар еді. Кейіпкерлерінің ортасына барып, біраз уақыт тұрмақ болды. Жазушы шығарманы қиялдап тудыра береді-міс дегенге зәредей де иланбайтын Елеусіз тұңғыш талайын алыстағы ауылдан сынамаққа бекінді. Елеусіз ертең жүремін деп отырған күні оның пәтеріне Лиза Шандарова келді. Елеусіз «Шынарға айтатын сәлемі бар шығар» деп ойлаған. Бірақ Лиза басқа әуенге көшті.

	Ол Қараштың опасыздығынан дат қыла келген. Ол баста Лизаның әке-шешесіне судай сіңіп, желімдей жұғып, болашақ күйеу бала ретінде қабылданған Қараш қалыңдығы Алматыға ауысқалы бері нілдей бұзылған. Осыны Лизаның өзі де сезеді екен. Сезе тұра, түп себебін білмеген. Сөйтіп жүргенде Қараш кеше үйіне мас боп келіп, Лизаға «мендік болатын болсаң Москваға қайт!» деп әкіреңдейді. Зәбір көрген Лиза вокзалда түнеп шығады. Соның бәрін баян етті.

	– Сізді қайтарудағы мақсаты не? – деп сұрады Елеусіз.

	– Мақсатын қайдан білейін, – деп Лиза мұңая ойланып отырды да, жауабын жалғады: – «Шешемді алдырам дейсің, мещанка шешең кімге дәрі? Москвадағы пәтерді тастап кеткен миғұласың» деп ұрысты.

	Елеусіз жанжалдың мән-жайына енді түсінді. Қараш былтыр бір орайда «күндердің күнінде үлкен астанаға ауыспақ жоспарым бар» деп қалған. Оған Елеусіз құлақ аспаған. «Белгілі шалқақтығы шығар» деп түйген еді. Енді бақса, о бастан-ақ ауыл қызы Шынарды жақақтамай, москвалық қыз Лизаны жақақтауында осындай гәп бар екен ғой. Бековтің махаббаты мансап жолындағы жымысқылық екен ғой. Түу, неткен пасықтық!

	– Ондай алаяқтан айырылғанға өкінетін түгі жоқ, – деді Елеусіз Лизаны жұбатқандай.

	– Босқа өткен уақытқа өкінемін, – дейді Лиза. – Кісі танудағы қателігіме өкінемін.

	Қараш жөнінен әңгіме осымен доғарылды. Елеусіз Зағипа жеңгейге барып, бірдеңе деген. Артынша жеңгесі подносқа салып өрік, алмұрт, шөлмек кагор әкелді. Лиза:

	– Ой, рақмет, менің еш нәрсеге тәбетім тартпайды, – деп қашқақтады.

	Елеусіз қазақтың «қуыс үйден құрауыз шықпа» деген мәтелін айтты. Лиза:

	– Жақсы мәтел. Қазақтардың меймандостығын Шынардың ауылына барғанда көргем, – деді.

	Осыдан кейін Лиза сахаралықтардың әдет-ғұрыптарын сөз етіп отырды. Жаңсақ еститін әйелдердің бірер оқыстығын айтып, күлген. Сол орайда ол ауыл әйелдерінің «Шандарованы» «шалдар қызы» деп ұғынғанын, Қаратау бөктерінде Шалдар дейтін ру барын кейін білгенін нәшіне келтіре айтып шыққанда Елеусіз де рақаттана күліп еді. Зағипа:

	– Сенің «Ш...ға» деп өлең шығарып жүргенің осы қыз болмасын? – деп қазақша күбірледі.

	...Елеусіздің әйнегі бақ жақта. Айқара ашып тасталған терезеден ағаштар тіпті анық көрінеді. Терезенің қарсы алдындағы бір түбі жаздың ағысымен бірге өзгеріп, сарғылтым тартып тұр. Алматыда сирек кездесетін ағаштың бірі де осы еді. Лиза соған қарап, телміріп тұр. Балдырған балалық шағын тоғайсыз, ормансыз, сауырлы далада өткізген Елеусіз ағашты қастерлей білмейді, түрлерін де түгел ажырата алмайды. Сол себепті ол көңілінің жабыққан шағында сарғайған ағашқа үңіліп, қалың ойға шомған Лизаны түсінбеген. Лиза Москва маңының сыңсыған ормандарын сағынды ма немесе есіне кекілі желбіреп селтеңдеген балауса кездері түсті ме, әлде мезгілсіз өлген әкесін, қамкөңіл шешесін, кішкентай інісін ойлады ма, яки болмаса талай жылдың үмітін үзген қарасұр Қараштың опасыздығынан басқа бір дертке душар болды ма, әйтеуір жүрек мұңын санасыз ағашқа шаққан қалыпта тұрып-тұрып, әлден уақытта орыстың ілгеріден ұрпақтан-ұрпаққа ауысып келе жатқан бір сазды да дәмді әнін ызыңдата бастап, ыңырантып әкетті.



	Что стоишь, качаясь,

	Тонкая рябина,

	Голову склоняя,

	До самого тына.



	Ән бұрыннан таныс болғандықтан ба, жоқ әлде Лизаның шыншыл ықыласы демеді ме, әйтеуір, керіліп аққан кербез өзен, өзеннің екі жағалауында бір-біріне қосыла алмай шайқалған шұбартал мен биік емен Елеусіздің көз алдына кеп тұра қалғандай болды. Әуеннің ағыны, сөздің суреті осылайша елес берді. Нәзік шұбартал Лизаның өзі болғанда, биік емені кім екені белгісіз. Тек, Қараш емес екені хақ. Не де болса, арманшыл орыс қызының ыстық лебі есті. Қараңғы көңілге шырақ жағардай, мейірімсіз жүрекке мейірім бітірердей лебізді өзімшіл Қараштың естімегеніне Елеусіз ішінен өкінді.

	Лиза жетім қыздай көзі жаутаңдап, талайдан бергі ішке бүгіп келген сағынышы мен құсталығын ән арқылы ақтарды. Қылын шерлі саусақтар шымшылаған скрипкаша сыңсып, мың бұралып, аянышты әуез таратты.

	Елеусізге бұл сәтте күллі әлемдегі аянышты да аяулы жан осы Лиза сияқты боп көрінеді. Көкірек жарған құштарлықтай, ілгергі үміттей әсер етеді. Адамның асылы қуаныш, қайғы құшағында танылар болса, Лиза өз жанынан бір ауыз сөз айтпастан-ақ, өзінің бүкіл жаратылысын, ішкі-тысқы пішім-бітімін халықтың әні арқылы толық танытты. Алданған аңғырт көңілге өкінішті әуеннен қуат жинап алғандай болды. Лизаның ендігі өмірі сақ та, ширақ та қалыпқа түсетінін Елеусіз және болжайды. Сол орайда ол: «Осы маған Лизаның кері кеп жүрген жоқ па? Шынар Қарашқа ұқсап, мен Лизаға ұқсап жүрмесем жарар еді» деп те қояды. Мінезі екі айырым екі қызды амалсыз салыстырады...

	Елеусіз осындай күйде Лизаға нендей уаныш айтып, нендей аңыс аңдатарын білмей, томсарылып ұзақ отырды да, бір мезгілде:

	– Қашан пәтер тигенше осы бөлме өзімдікі деп санаңыз. Мен бүгін редакцияда істейтін жолдасымның үйіне қонып шығам да, ертең алыстағы ауданға жүремін. Шынарға айтатын нендей сәлем-сауқатыңыз бар? – деді.

	Күні бойы осылардың қасынан шықпай, аңысын аңдыған Зағипа «мына шіркіннің ойыны ма, шыны ма?» дегендей, жиен қайнының бетіне бажырая қарады.





II


	Елеусіз облыстың орталығына шейін поезбен келіп, ол жерден «ПО-2» самолетіне мінген. Самолет тауды бөктерлеп төмендеп ұшып еді, Елеусіз былтыр жазда атпен аралаған жерлерін танып отырды. Әсіресе оның көзіне жон жайлау, Үшбас өзені, Құртты бұлағы, Қызылкен, Бозтөбелер жылы ұшырады. Сай-салаларда биылғы көктемде қырылған малдың сүйектері шақырайып жатыр. Ара-кідік, қабырғасы сидамданып дөңкиген түйенің қаңқасы да көрінеді. Қалбаңдап ұшқан қарақұстар өлімтіктен жемтік ажыратып жүргенін аңғартады.

	Көктемгі жұтқа Елеусіз Шынардың хатынан қанық. Республикалық газеттерде де некен-саяқ хабар басылған. Обкомның пленумы туралы есепте Шаға, Сейдін аудандарының басшылығы қатты сынға ұшырағаны айтылып еді. Енді Елеусіз өткен істің мән-жайын толық түсінгендей боп келе жатыр.

	Елеусіз Сейдінге келіп түскенде қауырт қарбаластың үстінен шықты. Жұрттың бәрі мерекеге даярлануда. Көктемгі көп шығын ұмытылғандай, белгілі науқандар кейінге ысырылғандай, үлкен де, кіші де салтанатта. Біреулер ат суытып, біреулер өзін суытып, енді біреулер велосипедін баптап жүр. Ертеңгі тойда ат жарысы, жаяу жарысы, велосипед жарысы болатынын Елеусіз естіген де. Сондықтан да оған осы баптаныстың бәрі табиғи сияқтанды.

	Республиканың қырық жылдық тойы аудан орталығында қалайша өткізілмек боп отырғанын аудандық партия комитетінің бірінші секретары Сабыр Әділбеков Елеусізге келген күні-ақ толық айтқан. Совхоздардың әр фермасы үй тігіп, өз соғымымен, өз саумалымен келетінін бұның өзі де көлденең жұрттың көзінде сән жарысы, береке бәсекесі есепті болатынын Елеусіз келмей жатып естіген еді. Сейдіннің селт етері түгел осында бас қосатын болғасын Бозтөбеге жүруге асықпады. Әділбеков те Елеусіздің көкейіндегісін көріп тұрғандай:

	– Сіз, Бозтөбеге асықпаңыз. Гүлнаш апай ертең-бүрсікүндері семьясымен келеді. Сән-салтанатымды асырамын деп шабылып жатса керек, – деген.

	Осыдан кейін әртүрлі жайлар сөз болып отырды да, бір орайда Әділбеков алыстағы аудан жағдайында кадрдың жетіспейтінін шағына келіп, Москвада Тимирязевканы бітірген бір жігіттің таяуда агроном болып келгенін айтып өтті. Елеусіз жігіттің жай-жапсарын сұрағанда, Алтын тіс сөзге килігіп:

	– Сіз оны білуге тиістісіз. Шынармен бұрыннан таныс көрінеді. Кеше Бозтөбеге кетті, – деді.

	Елеусіздің түсі қуқылданды. Әділбеков Алтын тіске көз қырымен ұнатпай қарап қойды.

	Таяуда келген агрономның Рафих Габибуллин екенін Елеусіз ұғынып отыр. Ол мейманханаға оралғанда, Рафихтың да сонда тұратын хабары шықты.

	Елеусіз әр түрлі ойға кетті. Рафихты ит арқасы қиянға келтіріп отырған Шынар ғой. Және бұл келіс тегін келіс емес қой. Құбылмалы қыздың былтыр жаздағы жұлдыздар астында ант-су ішкендей боп сөйлеген сөзі жалғанға шықты. Ендеше, болары болып, бояуы сіңген іске итаршы болатын не бар? Шынарды аңсайтын не бар? Елеусіз бұл ауданға Шынар үшін келмей, басқа жұмыспен келген есепті болады да!

	Осындай көңілсіз күйде Елеусіз Сейдін ауданының орталығында, кішкентай мейманханада екі-үш күн бөгелді. Оны, ескі танысындай, үйден үйге шақырысып, уақытының көбі қонақта өтіп жатты. Бір күні Елеусіз қонақтан түн жарымында қайтты. Алтын тіс үйіне шақырған. Қыстап ішкізіп ұзақ ұстады. Астанадан келген көзі ашық адамсыз ғой; ананың жайы қалай, мынаның жайы қалай? деп, сұраудан сұрау туғызып, мазалады. Елеусіз білгенінше жауап қатып отырды. Ақыры болмаған соң:

	– Ақсақал, халықаралық жағдайға мен өзіңізден жетік емес сияқтымын. Қалғанын және бірде сөйлесерміз. Рұқсат болса, мен қайтайын, – деді.

	Ертеңіне Елеусіз кәдімгідей ауырып шықты. Шекесі шағып, жүрегі лоблиды. Өмір бақи бұндай күйге ұшырап көрген емес-ті. Түндегі арақтың исі жаман еді. Содан уланды ма? Әлде, әлдеқалай астан ұшынды ма? Әйтеуір тұла бойы ауыр тартып барады. «Әй, осы менің түбіме көңілшектігім жетпесе жарар еді. Иттің сасық арағын ішіп нем бар?» деп өкінеді Елеусіз.

	– Қарағым, құлқын сәріден, тауық шақыра тұрушы едің. Күн найза бойы көтерілгенше жай жатырсың ба? – деп мейманхана күтуші әйел екі рет келіп кетті.

	Осындай күйде жатқан Елеусіз бір уақытта машинаның «гук» деген дауысын естіп, терезеден қарады. Үстін брезентпен жапқан жеңіл машинадан кішкентай қара жігіт шықты. Баяғы Рафих Габибуллин! Елеусіз анадайдан танып тұр. «Қасындағылар кім болды екен?» деп әйнекке тақала түскенде, Шынарды көзі шалды. Зіңгіттей қызды кіп-кішкентай жігіт екі қолтығынан тік көтеріп, жерге дік еткізді. Оның артынан Шолпан шықты. Оны да Рафих көтеріп алды.

	Еш нәрседен хабары жоқ Шынар ақсұр репстен тіккен жаздық плащын шешіп, шаңын қағып тұр. Бірдеңе деп тіл қатқан Рафихқа басын изеп, күлімсірейді...

	Рафихтың хабарын естігелі бері Шынардан күдер үзе бастаған Елеусіздің санасында қызғаныш, өкініш сезім қатар оянғандай болды. «Да, что это такое!» деді орысшалап. Көрнеу ұтып тұрып, ұтылып қала берген карташыдай сезінді.

	Әлі жуынып үлгірмеген Елеусіз көзі кіртиіп, аулаға пижамашаң шыға келді. Шынар бұл жолы: «Боже мой, какой сюрприз!» деген жоқ. Күнге тотыққан қара торы беті әнтек қызғылтым тартты да, ұятты көзбен жер шұқып қалды. Бірақ оның есесіне, Рафих қутыңдап:

	– Друзья встречаются вновь, – деп белгілі бір кинофильмнің атымен әзілдегенсіп, Елеусізге қолын ұсынды.

	Елеусіз егер осы көрініске өзін күні бұрын әзірлемегенде Рафихтың қолын қағып жіберуі бек мүмкін еді. Өзін күні бұрын әзірлегендіктен бәсекелестіктің қолын қақпай, сыпайы-сылаң сәлемдесуге шыдады. Даусының түкпіріндегі дірілді де сездірмеуге тырысты.

	Дегенмен, Елеусіздің іші алау-далау еді. Мейманханада байыз тауып отыра алмай, көшені қыдырыстап кетті.

	Өзінен-өзі қорынған ол көшеге де сыймай, бетінің ауған жағына қарай жүріп отырып, бір мезгілде жапан далаға шыққанын байқады.

	Жапан дала! Досовтың жаны сүйетін даласы осы. Жомарттың бейіліндей шетсіз, шексіз қасиетті дала еді. Жата қап аймалағысы, жалаң аяқтанып жүргісі келіп кетті.

	Сол бетпен қанша жер жүргені мәлім емес, бір уақытта ол қыз әлпеттес құба белге жетіп, артына бұрылды. Сейдіннің үйлері көрінбей, ағаштары ғана көрінеді. Сағыммен елеуреп тұр.

	Күн шыжып барады. Шегірткелер дамылсыз шырылдап, табиғаттан сусын тілегендей болады. Елеусіздің өзі де шөлдеген.

	Осының бәрін сезіп, жаны ашығандай, Қаратаудың басынан ұшқан қара қоңыр бұлттар Елеусіздің үстіне көлеңкесін түсіріп тұрды. Тозаңнан опа жаққан кербез жерге некен-саяқ тамшы тамып-тамып кетті. Кербез жердің бозарған бетіне мең түсіп қалды.

	Елеусіз аптабы басылсын деп, жауынға кеудесін тосқан. Осы сәтте жаңбырдың шелектеп құйып кетуін тілеп еді. Бірақ бұлттар тұтасып, кәдімгідей қаптаса да жаңбыры аз болды. Тысыр-тысыр етіп, тамшылап-тамшылап басылды. Қыз әлпеттес құба бел екі қабат әйелдің бетіндей секпілденді. Шегірткелер шырылдауын қойып, байыз тапты.

	Байтақ өңір бусанып, демін зорға алып жатқандай. Қара-қоңыр табиғаттай, Елеусіз де толғанып тұр еді. Әлдеқайдан машинасымен құйындатып, Алтын тіс жетіп келді.

	– Ойбай-ау, қонағымыз жоғалып, сергелдеңге түсе жаздадық қой. Жападан-жалғыз не ғып жүрсіз? Той басталғалы жатыр, – деген.

	Елеусіз жаңағы көріністер туралы өлең шығарып тұрғанда, ойын Алтын тіс бөліп кетті. «Осы-ақ қыр соңымнан қалмады-ау» деді Елеусіз ішінен.





III


	«Той дегенде қу бас домалайды» деп бұрынғылар біліп айтқан. Сейдінге жан-жақтан лек-лек ағылған үлкенді-кішілі көпшілікті көргенде, Елеусіздің есіне осы мәтел түсті. Оның шыр етіп дүниеге келген, ес біліп, етек жиған жері Сарысу бойында да той-жиын жиі болушы еді. Бірақ дәл мынадай желөкпе елді көріп тұрғаны осы. Машинамен келген, атпен келген, есекпен келген, жаяу келген жұртта есеп жоқ.

	Елеусіздің көкірегінде алып-ұшып бара жатқан құштарлық шамалы. Шынардан торыққан салқындық бар. Сол салқындық кеше оның үйінде боп, Гүлнаш апаймен, Орал ағаймен, Біркімбай қариямен бел шешіп сөйлескенде тарқамады. Бұны кәрімсақтар кәміл байқады. Әсіресе Гүлнаш апай бәйек боп, күтуін күшейткен. Және бір қаға берісте:

	– Мейманханада қанделеге жем болмай, осында көшіп келсейші. Орын табылады ғой, – деген.

	Бірақ Елеусіз сылтау айтып, көшіп келмеді.

	Әртүрлі киінген, әртүрлі жұрт қызыл жалаулатып, Шиліөзекке қарай ағылғанда Елеусіз Досов бірінші хатшының машинасында салбырап келе жатты. Бұл уақытта Гүлнаш апай үйін көшіріп келген жүк машинасының үстінде Шынармен сөйлесіп отырған. Шолпан шофердің қасында келеді. Еркектер атқа мініп кеткен. Гүлнаш қызын әдейі оңаша алып қалып еді. Ынтық жүректердің оңғақ ажарын танып өскен Гүлнаш апай Елеусіздің көңілін қалдырған қызына наразылығын, кейістігін үйіп-төгіп келе жатты. Шынарда үн жоқ. Сұлу бикеш сезім шәркездігін әлі түсініп болмаған-ды. Әйтеуір, бір қателік жасағанын ғана түйсінеді. Енді не істеу керек екенін және білмейді. Былтыр осы машинамен осы жолды басып Бозтөбеге қайтқанда қасындағы Елеусіз сондайлық сүйкімді көрініп еді. Шынар ыстық қолымен оның салқын білегінен ұстап еді. Енді сезімтал қыздың қасында сұңғыла шешесі отыр. Ол: «Сары майдай сақтаған бір сөзім бар еді; сонымды айтсам қайтеді, Шынар?» демейді, қызының әрбір әбес қылығын, шалыс басқан қадамын бетіне басып, зекиді, кейиді, өкінеді, күрсінеді.

	Және соның бәрін ет-жүрегі елжіреген ана бейілімен, қамыққан қамқорлықпен жеткізеді. Сондықтан Шынардың зәредей қарсылық білдіруіне жол да жоқ.

	Жүк машинасы Шиліөзекке құлап, арғы қыраң басындағы қараң-құраңы көп, мол шоғырға жақындағанда Гүлнаш манадан бергі шегелеп келе жатқан сөзін амалсыз аяқтап:

	– Анау, ұзақтың баласындай, шақша бас ноғайға тимек көрінесің ғой. Шүршітке тисең де көңілім баяғыдай. Бірақ Елеусізді қолдан шығара алман. Сен қаламасаң, Шолпанымды беремін! – деді.

	«Шолпанымды беремін!»

	Шынар алғашқыда ауыр соққыдан мәңгіріп қалғандай болды. Келе-келе, байыптай-байыптай, іші күйе бастады. Өзінен-өзі мазасызданып, түсі құбылып, демікті. Ызаға булығып, танауы қусырылды. Қыз жүрегінде қызғаныш тұтанды.

	* * *

	Шиліөзекте ең әуелі жаяу бәйге болған. Жаяу бәйгеде бірінші боп Рафих Габибуллин келді. Шартаққа жақындағанда, оның артындағы бір-екі жігітке қазақтар ат құйрығын беріп, тартса да оздыра алмады.

	– Ойпырмай, мына татардың қолтығы тесік шығар. Шапқан атқа жеткізбеді ғой, – деп күпілдесті әлгі қазақтар.

	– Әдіра қалсын, жаяу жүгірген де өнер боп па? – деп, совхоздан келген қатындар құптамай тұр. Олар әдейі Шынарға жеткізіп айтады.

	Велосипед жарысында да бас бәйгені Рафих алды. Бұл жол оны қошеметтеушілер көбірек болды. Өзгелердей бар күшін педальға салып мықшимай қара үзіп, еркін келген. Мәреге тақалғанда неше түрлі ойын көрсетіп, көрушілерді құмардан шығарған. Қошеметтеушілердің көбірек болуы да сондықтан еді. Бірақ Шынарға осының бәрі соншалықты әсер ете қоймады. Жұрт мәз-мейрам боп жатқанда, оның есінен шешесінің сұмдық сөздері шықпай қойды.

	Елеусіз болса, маған енді бәрібір дегендей, Рафихтың жеңістеріне қол соғып тұр. Оның спорттық икемін, табиғи ширақтығын мақтап қояды. Әділбеков:

	«Ол туралы очерк жазуыңызға болады» деп әлденеге мегзейді. Нәзік ишараттардан Сабырдың зеректігін таныған Елеусіз ішінен «бұқараны басқаратындар осындай зейін иесі болсын да!» деп сүйсінді.

	Бұлардың қасына Орал мен Олжабаев келген. Бірақ Олжабаев байыз тауып тұра алмай кетіп қалды. Оның орнынан алынып, істі болып жүргенін Елеусіз естіген де. Сондықтан қыбжыңдау себебін түсініп, мұртынан күліп тұр.

	Көп ұзамай күрес, сайыстар болып өтіп еді. Бірақ бұлары Елеусізге ұнамады. Оның туып-өскен жерінде күрестер мен сайыстар бұның көкесіндей боп өтуші еді. «Қыз қуу», «Жерден теңге алу» тәрізді абзал ойындардан да бұл жақ мақұрым деген жұрттың құштарлығы Елеусізді қайран қалдырды.

	Жиын-топтың шетінде оқшау жырақтанып, құйрық-жалы сүзулі, жалпозтаулы сәйгүліктер желдеп жүр. Жүзіктің көзінен өтердей жұтынып, аяқтарын сергек, сейдін басады. Елеусізге біресе спортшыдай, біресе бишідей әсер етеді. Ермекшідей емес, өнершідей танылады.

	Елеусіз Гүлнаштың қарқаралы қыз кезінде, Қызылкеннің жағасында болған бәйгенің суреттерін көз алдына келтірді. Онда мұның естуінше, жүздеген жүйрік, жалпозтаулы сәйгүліктер кимешекті келіншектердей серуенге шығып еді. Елеусіз ол күндерді өз көзімен көрмесе де, осылайша топшылап, осылайша елестетеді. Ендігі айырмасы екі нәрседен анық көрінетін секілді. Біріншіден, жүйрік жылқы енді әлдекімдердің меншігінде емес, мемлекеттің меншігінде. Яғни, оның игілігін, қызығын жеке адам көрмейді, бүкіл халық көреді. Екіншіден, бәйге айдама болмай, айналма болады. Яғни, жүйріктердің озғанын да, қалғанын да көпшілік түгел көріп тұрады. Бұл жаңа дәуірдің ойлап тапқан жетік тәсілі. Содан басқасының бәрі бір құмарлық есепті.

	Елеусіз осы алуандас ойда тұрғанда, барысы жеті шақырымдық құнан бәйге болып өтті. Ұшқыр шабыстың қызығы да тез басылған. Бұл футболдық үлкен командалардың жанындағы дубльдің жарысына ұқсады.

	Дырдудың ең үлкені ат бәйгесінен басталды. Оған іріктеліп-іріктеліп, қырық алты ат қосылған. Әр совхоздың, әр колхоздың, әр ауданның маңдайға ұстаған саңлақтары осы еді.

	Айналма жарыстың ұзындығы отыз шақырым, түйдегін жазбай шыққан қырық алты ат бір-екі айналыстан кейін-ақ селкеу бере бастады. Үш-төрт айналыстан кейін топ-топқа бөлшектеніп, бесінші айналыста біразы жарыстан шығып қалды. Бәйгеге ілінбесіне көзі жеткен сайыскерлер деңгейге келгенде жандай шауып, өз қосқандарын жыра шығарып әкетіп жатты.

	Алғашқыда арқырап оқшау шығып кеткен алқа бел кер ат біраздан кейін-ақ барлығып, бесінші айналыста шаң жұтып, қалың дүрмектің құйрығында қалды. Деңгейге келгенде иесі жырып алып қалып еді. Жай-жапсарын Орал түсіндіріп өтті.

	– Бәрінен бұрын осы керме бел кер атқа жаным ашып тұр. Көрші ауданның Киров атындағы колхозынан келіп еді. Нұрша байғұс жарыс мұншалық ұзақ болады деп ойламаса керек. Суытуын жеткізбеген...

	– Нұршаны мен не ғып көрмедім кешелі бері? – деп сұрады Елеусіз.

	– Жері шалғай ғой. Жеткен беті осы көрінеді.

	Ауданының да біраз қызметкері жаңа ғана келді.

	Нұршаның аты шығып қалғаннан кейін ызғыған жарыс үдей түскен секілденді. Соның ішінде көруші жұрттың делебесін ерекше қоздырған алдыңғы үш ат еді. Осы аудандық милиция бөлімінің шымқай күреңі, көрші, Шаға аудандық финанс бөлімінің тобылғы торысы және өзімізге белгілі «Бозтөбе» совхозының алқаракөк маңғал қасқасы болатын. Бұлардың үстіне мінген балалар да жас болғанмен мініскерлігін, тіс қаққан әдісқойлығын танытады. Атқа қамшы ұрмай, еркін жібермей, ауыздықпен алысып келеді. Тек, қалың жұрттың алдынан өтерде ғана дәті шыдамай аттың басын ағытып-ағытып алады. Егесіп, құйрық тістесіп келе жатқан желаяқтар бөкендей көсіліп, қояндай зымырайды. Әсіресе ортада келе жатқан қақпан бел көкқасқа әр бұрылыстан айналғанда маңдайы жарқырап, суырыла шығып, созыла озып, тынысының кеңдігін, серпінінің күштілігін аңғартады. Үстіндегі Мүсірәлінің баласы кенедей жабысып, қырғидай түйіледі. Қыраңда тұрған малшылар қиқу салып айқайлап, ойыстағы саңлаққа дем береді, бүйірлері қызып, қолтықтарын көтеріп, ат үстінде қопаң-қопаң етеді. Әсіресе көк дөненді Біркімбай шиыршық атып, бір орында тұра алмайды, үздіксіз «я құдайлап», жасаураған көзін орамалмен сүрте береді.

	Үдере сілтеген үш жүйрік ең соңғы айналымға шейін түйдегін жазбай келіп еді. Әркім әртүрлі болжау жасап жатыр. Бірақ сыншыл көзге маңғыл қасқаның маңдайы жарылайын деп тұрғаны күмәнсіз еді. Анау күрең ақырғы мүйістен айналып өтерде жайылып қалды. Жұмыр торы да аузынан көбік шашып, сауыры парт боп ісініп, жеткен жерін аңғартып, тапырақ қағады. Тесік өкпе, сөгілме қолтық көкқасқа ғана екпінінен танар емес.

	– Ой-бой, мынаның аяқ алысы үдеп барады ғой.

	Отыз шақырымның жұқ болар ма оған!

	– Құдды Ақбоздың сілтесі! Жылқы жарықтықтың нәсілі айнымайды-ау! – деседі қыраң басындағылар.

	Елеусіз қырық алты желдіаяқтың бәрін басып озған көкқасқа – атышулы Ақбоздың ұрпағы екенін біледі. Былтыр жазда Қаратаудың қақ ортасындағы кенде жолыққан Біркімбай шал өзі ақ есекке мініп, Қарашқа түсіп бергенде, осынау көкқасқаның думанды дүйім жұртты дәл өстіп шулатарын Елеусіз біліп пе еді, сезіп пе еді?!

	...Біркімбай бас бәйгенің олжасынан дәметіп құжынаған адамдардан жырылып шығып, Әділбековтердің қасына келді. Келді де:

	– Шырақтарым, «орамал тон болмайды, жол болады» деген. Мына бір шүберекті сіздерге байлағанымыз, – деп көкқасқа атқа тиген сыйлықтың бірдеңесін лақтырып тастай берді. Әділбековтің бұлтартқанына болмады. Ақыры, Сабыр:

	– Жарайды, ақсақал. Атыңыз бәйгеден келе берсін. Сілтесіне біз де риза болдық. Бірақ, жоспарды да ұмытып кетпеңіз, – деген.

	– Е, бізді жығатын сөз осы ғой, қарағым, – дейді Біркімбай. – Жоспарды әмсе орындаймыз. Тек анда-санда ат шабысқа рұқсат етіп тұрсаңдар болғаны.

	Ақбоздың үрім-бұтағы көз алдымда кісінеп жүрсе, мен армансыз.

	– Не себепті Ақбоз атты ұмыта алмайсыз, ата? – деп сұрады Елеусіз.

	– Кісі перзентін ұмыта ала ма? – деп Біркімбай қарсы сұрақ қоя, жауап қатты. – Жақсы жылқы – перзент іспеттес. Біздің әкеміз, Мақы деген кісі отыз жыл бұрын жоғалған айғырының нәсілін танып алған. Қалай таныған дейсің ғой. Екі қырқаның астынан кісінеген құлынның дауысынан таныған. Құлынның иесі иланбай, маңына жолатпағанда, әкеміз: «Егер осы құлынның құйрығының астында егіз мең болмаса, мені тентек ет» дейді. Ашып қараса, әкеміздің айтқаны рас боп шығады. Сол сияқты, мен де, шырақтарым, Ақбозбен етене боп кеткен едім. Оның дауысы, исі, мінезі күні бүгінгідей көз алдымда.

	– Ақбозды қайда жібердіңіз? – деп сұрады Елеусіз. Алтын тіс сауалды ұнатпай, қыдырыстап кетті.

	– Анау кісі мені «құқ» қып қуғанда оққа ұшырған. Мені-ақ атуы керек еді. Қазақтан Біркімбай шығады, ақбоздың шығуы екіталай.

	Осы сөз аузынан шығуы-ақ мұң екен, шалдың түсі қуарып, аузы-басы қисайып кеткендей болды. Мысықтың мұртындай сирек мұрттары жыбырлады.

	Елеусіздің есіне Сәкеннің «Қызыл аты» түсті. Ыңыршағы айналған қызыл тұлпармен ақын Сәкен қалайша сырласып еді? Ел сенделткен елірме белсенділерді қалайша шенеп еді? Досов осыны ойлады. Мынау Алтын тіс сол белсенділердің біреуі. Біздің құрылысқа ниеті түзу болғанымен, достығы аюдың достығындай. Екі сөзінің бірінде «Отан үшін жан пида!» деп көкірек ұратын, анасының ақ сүтімен, тататын тұзымен, жейтін нанымен ант-су ішетін осындай адамдар қоғамның тәніне біткен қажетсіз қам ет тәрізді. Одан еңбек арқылы ғана құтыласың. Қауым қарыштап алға басқан сайын осындай басы артық еттер сейіле бермек. Ол сейілген сайын қауымның денесі сергек тартып, шымырланып, тынысы ашыла түспек. Еңбек өнер жарысы ұлғая үдемек.

	Елеусіз осындай ойда тұрғанда, қапияда жанының жарасын ауыртып алған Біркімбай қаракөк құнанын бұлтылдатып, бағанағы құжынаған көпшіліктің ішіне кірді. Қарияның қалтарысын ұғынған Орал:

	– Ақбозды есіне бекер салдың. Оны айтса, шал талып қала жаздайды, – деді.

	Елеусіз күлді:

	– Ақан сері сіздің ауылда жүр екен ғой!

	– Ақан сері демекші, – деді Орал – биыл көктемде Ілияс Жансүгіровтің «Құлагерін» оқып беріп едім. Айбалтадан құлаған пырағының басын Ақан серінің өңгеріп алып қайтатын жеріне келгенде шалым кемсеңдеп жылап қоя бермесі бар ма? Өзім сасып қалдым. «Бұл ойдан шығарылған кітап сөзі, қария» деймін мен. – «Ойдан шығарылса да, осындай дастандар болса, тағы да оқып берші!» дейді Бірекең.

	Сабыр жылқышы Біркімбайдың мінезін қызық көріп, күліп тұр. Елеусіз болса, қалың ойда. « Осы шалдың ынты-дертін жеткізіп бере алмай жүрмін-ау» дейді ол ішінен.

	Сөйтіп тұрғанда, оның көзіне көпшіліктің ішінен Шынар, Шолпан, Рафих, Мырзаш шалынды. Төртеуі иін тіресе, суретке түсіп жатыр. Ескі таныс Елеусізді шақырмайды. Өз ермегі өздеріне жетіп жатқан секілді.

	«Екі бикеш те қосағын тапқаны ма, бұл қалай?» деп лоблиды Елеусіз. Осылай лоблиды да: «Қой, менің бұным болмайды екен; бұралқы итше қаңғырғанша, жөнімді табайын. Лиза байғұс та елегізіп жүрген шығар» деп, той тарқасымен Алматыға қайтып кетпек болады.

	– Көкпар шықпай тұрғанда қайтсақ қайтеді пәлесі жұғар, – дейді Алтын тіс.

	– Пәлесі жұғар болса, болдырмай-ақ қоймайсыздар ма? – деп сұрайды Елеусіз.

	Алтын тіс түсіндіріп жатыр. Қазақстанның қырық жылдық тойында ұлттық ойындардың бәрі көрсетілсін деген нұсқау бар екен. Сол себепті көкпарға да рұқсат етуге тура келеді. Бірақ, астына ат тисе өлген-тірілгенін білмейтін теріскейліктердің біреу-міреуі жазым болса, жауапкершілігі той басқарушыда қалмақ. Сондықтан да Алтын тіс дырдудан аулақ болуды қалайды.

	– Елеулі мүшел жыл сайын бола бермейді ғой. Халықтың дәстүрлі ойындарын көріп қайтайық, – дейді Елеусіз.

	Сабыр Әділбеков біраз ойланып тұрып, той басқарушыларға әмір етті.

	– Тайлы-таяқтының бәрін тыраңдатпай, спорттық тәртіппен өткізіңдер. Жарамды ат, сенімді шабандоздар ғана шықсын, – деген.

	Осыдан кейін ырық-атызы, тышқанның іні жоқ жусанды жұмсақ ойпауытта салым басталып, жұрт-қыраңнан қарап тұратын болды. Сейдін ауданы сайлап-сайлап он адам шығарды. Өзге аудандардан келген меймандар бірлесіп, олар да он адам шығарған. Сонымен, бастарын орамалмен шарт таңған жиырма шабандоз аумағы мол айпауытқа ат ойнатып шыға келді. Сейдіндіктер басын қызыл орамалмен, «құрамалар» – көк орамалмен тартқан. Бұнысы Елеусізге команданың белгісіндей, қонымды көрінді.

	Салым әкеп салатын мәренің біріне қызыл жалау, екіншісіне көк жалау тігілген еді. Екеуі екі жақтан желбіреп тұр. «Арасы үш шақырым бар-ау» деп шамалады қыранда тұрған Елеусіз.

	Үш шақырым – ұшқырдың қарқындап қалатын, жүйріктің созылып жететін жері. Шабандоздар кең майданда еркін шалқып, құйындай ұйтқи бастағанда, Москваның ипподромында тығырықтай жерге тығылып қор болған көкпар Елеусіздің есіне түсті. Ол: «Қап, астана жұртшылығы мынаны көрер ме еді!» деп өкінді. Қызыл орамалдылар мен көк орамалдылар кәдімгі футбол командалары сияқты екі жар боп сайысып жатыр. Екі жағы да бір-бірінен айласын асырмақ боп, ұшқыр аттарды шеттетіп жүр. Додадан шығарып, қағілез жігіттерге өңгертпек болады. Осындай бір ретте, Шаға ауданының Киров атындағы колхозынан келген Нұрша Керімбердиев жытқыр сарымен бұлтартып, жалт-жұлт етіп, салымшыларды біресе олай, біресе бұлай дүрліктіріп келді де, кіді, кілт бұрылып, қақыраған көпшіліктің – саңылау-саңылауымен аңдыздай шапты. Ұрымтал жерін пайлап тұрған қағілез Мырзаш кер дөненімен сақпанның тасындай сарт ете қап, көк серкені қағып алды. Сейдіндік Мүсірәлі сағыздай созылғанда қолы сәл-ақ ілінбей қалды.

	Көкпар қолға тигенін сезген кер дөнен сетінеген көпшіліктің ішінен ышқына, атыла шығып еді. Сүйініш үрейі аралас, жұрт «ойпырмай, ойпырмай!» десіп аңтарылып қалды. Мырзаш артынан ілесіп, екі бүйірден қосылып қуғандарға жеткізбей, салымды дара апарып салғанда, қыраңдағы Шынар қуанышы қойнына сыймай, орамалын бұлғады.

	Бірақ, осыдан кейін екі жақ та ұшқырларға аңдушы қойып, салым салғызбады. Шабандоздар көбінесе орта шенде ұйтқып, аттың беліне, тақымның қарымына күш салды. Айла-тәсіл осылай өзгерген соң, құраманың әскерден қайтқан шымыры – солқылдақ Мырзаш тақымға мықты, жуан қарабайырға ауысып мінген еді. Ендігі дода қақыратушысы да сол болды.

	Доданың қызығын көргеніңіз бар ма? О, көрмесеңіз, көрімдік сұрауға лайық. Доданың қырқысы салқын қандыны қызу қанды етеді, жасқаншақты батылдыққа бастайды. Ат спортының осындай сиқыры бар.

	Міне, көп нүктеге ат үстінен үйлігіп, үйме-жүйме боп таласқан шабандоздар көкпарға қол іліге-ақ түйдегімен ұйтқи жөнелді. Қауіп-қатер ойына кірмейтін көзсіз батырлар патырлатып шауып барады. Шабыс үдей келе, өзгелерден айласы асып, күші озған екі атты суырыла, созыла шығып, ылди төмен тартысып кетті. Біреуі кәрі Мүсірәлі де, екіншісі – баласындай Мырзаш.

	Бұл Мырзаш – Біркімбайдың алыстан қосылатын ағайыны, кешегі Ұлы Отан соғысында шейіт болған Смағұлдың көзі екенін Елеусіз біледі. Ал, Мүсірәлі болса, бұрынғы белгілі бекбике, бүгінгі озық шопан. Бұл екеуінің арасында бір кездегі рулық, одан бергі таптық тартыс жоқ, спорттық бәсеке тартысы ғана бар. Мүсірәлі көпті көріп, көнектен өткен көкжал да, Мырзаш әскерде шыныққан, шымыр, жас талапкер. Сондықтан да екеуі қара күштің таразысында тең түсіп барады. Арасында титтей араздық болмаса да, дүйім жұрттың көзінше бірін-бірі жеңуге тырысады. Әрқайсысы осы той үстінде бас құраған өз коллективінің намысы, мерейі үшін күреседі.

	Шабыстан желігіп, арқасы қозып, ерегіске, намысқа бекінген екі шабандоз «а-а!» десіп, қамшы тістеген аузынан түкірік-көбік шашып, жындана жұлқысады. Таңертеңнен бері суға салып қойған көк серке бір созылып, бір жиырылады. Аракідік аз лықсығандай болса да, түсіп кетпейді. Арт жағынан қиқу шығып, тасыр-тұсұр көбейгенде ышқынған екі асау ат, былқылдақ, солқылдақ бір пәлемен қабырғаларынан матастырып тастағандай, ажыраса алмай, сеңдей соқтығысады. Ызғыған бойда бүйір қағысып, бір соқтығысып, бір ажырасып, ыңқ-ыңқ етеді, ауыздық шайнап, езуінен көбік атады.

	Мүсірәлінің Ұлы Отан соғысында оққа ұшқан сол қолының екі саусағы жоқтығын білетін Елеусіз ішінен аяп: «сыңар қолмен соншама қайрат қылып барады. Екі қолы сау болса, салымды әлдеқашан апарып салар еді-ау» деп тұр еді. Дәл осы мезетте Мырзаш ат-матымен омақасып қалды да, Мүсірәлі көкпарды салақтатып, қайқайып шыға берді. Сол күйінде ол салымды жеке апарып салғанда, жұрт орнынан тұрмай қалған Мырзашқа қарай лап қойды.

	– Осындай пәле боларын сезіп едім, – деді Алтын тіс. Алғашқыда талып қалған Мырзаш әлден уақытта есі кіріп, көзін ашты. Жусан жырып кеткен бетінен шып-

	шып қан шығып тұр. Сол сандалақтап түрекелгенде:

	– Қап, қапы қалдым! Сары сайтан атымды қолтығынан қағып, ұшырып жіберді, – деген.

	– Бір кездегі байдың құйыршығы ғой. Оны мен білемін. Өзін жауапқа тарту керек, – деді Алтын тіс сызданып.

	– Қойды кім бағады? – деп Сабыр салмақпен күліп тұр.

	Осы мезетте әлдеқайдан қаңғалақтап Рафих, Шынар, Шолпандар келді. Мырзаштың шып-шып қан шығып тұрған бетін көргенде Шынар «ой, ой!» деп шыжкөбелек боп, жыламсырады. Осы Шынардың баяғыда Москва өзенінде «Чайка» кемесінің соңынан ерген шағалаларға жаны ашып, жыларманға келгені Елеусіздің есіне түсті.

	Рафихпен де сол сапарда танысқан еді-ау! Елеусізге бұл жолы Шынар сондағыдай аяулы да аянышты көрінбеді. Ол: «көрінгенге қызығып, көрінгенді аяйтын көңілшек сорлысың ғой» деді ішінен.





IV


	Тойы тойға ұласқан жұрт тіршілік қамын ұмытқандай. Әр үйде ақ шампандардың тығыны тарсылдап, қырлы стакандар, шай кеселер шақ-шұқ, тақ-тұқ қағыстырылып жатыр.

	Оралдың үйінде ауданның бір топ кісісі отырған. Мәжіліс әбден қызғанда үстемелеп сөйлеушілер шыға бастады.

	Осындай бір орайда Рафих Габибуллин сөз сұрап алды. «Бұл екінші жолы не айтар екен?» дегендей, жұрт тынши қалды.

	– Біздің татардан әфәнда көп шыққан. Сансыз кезбенің біреуі менмін, – деді ол.

	Орысша, татарша араластыра сөйлеген Рафихтың ойнақы бастасын қызық көрген жұрт ілік-шалыс күліп, таңсық тостың артын тосты. Бірақ Габибуллин бастаған бетімен көсіліп кете бермей, кібіртіктеп қалды. Бүйткен себебі, ала-құла көпшіліктің ілік-шалыс күлкісінен секем алған оған тосқа ыңғайланған әзілі кенет ерсі көрініп кетті. Сондықтан шамалы паузадан кейін басқа, байсалды әуенге көшпек болды.

	– Шалғайдағы ауданға келгеніме өкінбеймін, – деді ол. – Келген бетте мүмкіншілігі ұшан-теңіз сахараны, шаруакеш елді көріп, қуандым. Мынау ұлан-асыр той да еңбектеріңіздің жемісі...

	– Мынау үгіт айтып кетті ғой, – деді әлдекім. Көпшілік ықыласынан танып, өзара күбірлесе бастады.

	Бұдан құты қашқан Габибуллин «Шынардың алдында оңбай сүріндім-ау» деп ойлады.

	Осы заматта оның ойына әлдеқайдан бір жазушының сөзі түсті. Сол сол-ақ екен, Рафих қайта көтеріліп, жоспарсыз сөзіне жылы сезім, шынайы шырай беруге тырысты.

	– Біздің татардың Галимжан Ибрагимов деген әйбат жазушысы қазақ халқының жомарт жанына, ән-күйіне, дәстүр-салтына, шалқыған сахарасына ғашық болған. Осында келгелі бері мен ол жазушыны түсіне бастағандаймын. Галимжан Ибрагимов қазақтан әйел алып, қазаққа сіңіп кетуге де ниеті ауған деседі...

	– Асықпасаң, сені де қазақтың қара домалақ қызына үйлендіреміз, – деді Орал әзілдеп.

	Жұрт күлді.

	Шынар өзінен-өзі қысылып, төмен қарады.

	Елеусіз шамданды. Жоқ, ол енді Шынарды қызғанудан тиылған. Тек, Оралдың риясыз әзілі оны табалап тұрғандай әсер етті.

	Гүлнаш күйеуінің одағайлық лебізін көрнеу ұнатпай қалған. Ол:

	– Жоқты айтып қутыңдағанша, барыңмен базарласайшы, – деп бір қойды.

	Орал кәдімгідей ыңғайсызданып қалды. Екі қызы бойжетіп отырған оның жаңағы тәжікесі ұтықты тәжіке емес екенін өзі енді ғана аңғарғандай. Жамбасын бір сипап, тысқа шығып кетті.

	Қара шаңырақ Оралдікі болғанымен, билігі Гүлнашта. Бірақ бұның билесі баяғы Қарашаштың, кешегі Ғалияның, бүгінгі мәдениетті мамандардың билеп-төстеуінен мүлдем бөлек. Гүлнаштың отбасындағы өктемдігі Оралдың өзіне майдай жағатындай. Тіршілік талқысынан тыныстап, тұрмыс тізгінін ісмер қосағының қолына беріп қойған сыңайы бар Оралдың.

	Ол әбес әзілден опық жеп, тысқа шығып кеткенде, ендігі отырыстың жарасымын абзал жарына тапсырып кетті. Сырт келбеті күйген томашаға ұқсас Оралдың кеудесінде шалқыған парасат бар. Бойжеткен қыздарының билігін өмірдің ащы-тұщысын татқан шешесіне бергенде, оның орынсыз жерге ұрындырмасын да болжайды. Өз көкейіндегісін өзгелер арқылы істететін сырқынды адамның әдеті бойынша, әйелінің аңысын алыстан аңдумен қанағаттанады.

	Осы күйлердің бәрін Елеусіз де кәміл ұғынып отыр. Ол, тек, ұстамды, зерек ата-анадан үлгі алған Шынардың қалайша осыншалық қылтың-сылтың қыз боп өскенін түсінбей, таңырқайды. Баянсыз бикешке өзінің неліктен құмар болғанын да білмейді ол. Әйтеуір, осы Шынардың ферма бастығы шешесіне де, механик әкесіне де, жылқышы нағашы атасына да ұқсамай, бұралқы сұлу боп кеткеніне ғана көзі жетеді.

	Әке-шешесінің тапқан-таянғанын ысырап қып шолжаң өскен Шынардың Елеусізге құтынан гөрі қырсығы көп тиді. Елеусіз түсі солғынданып, қилы-қилы қиялда отырған. Студенттік күндерінің бір-екі көрінісі де есіне түсіп еді. Қарсы болмасаңыз, келтіре кетейік.

	...Бір күні лекциядан шығып келе жатып коридорда, жаңа шыққан қабырға газетінің жанында үйме-жүйме боп тұрған қыз, бозбалалардың арасынан осы Шынарды көрген. Қаланың сыртында тұратын Шынардың қапыда келуінен қысылып қалған Елеусіз басын изеп амандаса бергенде, ол:

	– Сізді жазып қойыпты ғой, – деп жұмбақтап күлген. Қабырға газетінде Елеусіздің суретін әжуалап түсіріпті. Түрік құсатып, басына сүлгіден сәлде оратып, мұрнын орақша рабайсыз имитіп, төсекке шынтақтатып жатқызып қойыпты. Төсектің аяқ жағына таман қолына ақ шәйнек пен кесе ұстап Данилов отыр. Оның астында «кәсіподағы комитетінен келген дәрігер» деп жазған.

	– Мынау Қараулықтың жазуы ғой, – деген Леня Данилов.

	Институтта кәсіподағы комитетінің бастығы Данилов еді. Өзі Елеусізбен әмпай-ды. Қазір де көрнеу жанашырлық білдіріп тұр.

	– Сынай берсін ғой, – деген Шынар. – Бірақ, түрікке ұқсатып қойғаны несі? Тіптен, намысым келді! Ғылымға өкпелі адамдай, лекциядан неге қаласыз?

	«Лекциядан неге қаласыз?». Елеусіз қалайын деп қалып жүр ме? Күнде түнгі сағат үш-төртке шейін жұмыс істесең, қалғанның көкесін сонда көрер едің! Ай, қыздар-ай, кейде ерте көретін нәрсені кешігіп көретіндерің жаман-ау!

	Елеусіздің бүгінгідей көз алдында. Дүйсенбі күні институтта жалпы жиылыс болған-ды. Күн тәртібінде екі мәселе. Біріншісі – социалистік меншікті қорғау; екіншісі – оқу тәртіптілігі жайында.

	Біріншісі мәселе ұзаққа созылмады. Жарыссөзге шығушылар аз болды. Баяндама жасаған әкімшілік-шаруашылық бөлімінің бастығы да жартымды ешнәрсе айта алмады. Институттың әрбір ірілі-ұсақты мүлкі – социалистік меншік; соған ұқыпты қарауымыз керек, көздің қарашығындай қорғай білуіміз керек деген тәрізді жұрттың бәріне түсінікті жайларды ескертумен тынды. Сын мен өзара сын тудырарлық фактыларды қолына түсіре алмаған екен. Ол жағын студенттердің өздеріне қалдырды. Сегіз сағат лекция тыңдап, қажып шыққан студенттер де көп қажасқан жоқ. Тек, бір-екі жігіттің жас бала құсап столдың мүйісін бәкімен оймыштап, өз есімдерін жазып қойғаны ғана айтылды. Жұрт та оған жартымсыз күліп, жұқалап шенеумен тынған.

	Бірақ, екінші мәселе недәуір қызу талқыланған еді. Оқу бөлімінің меңгерушісі баяндамасын, арасына үгіт қыстырам деп, ұзартыңқырап жіберсе де, кейбір студенттердің шымбайына батып кететін ұтымды айғақтар келтіріп, өткір сын айтқандықтан жұрт жалықпай тыңдады. Кінәсін сезетіндер ішінен қыпылдады. Соның бірі Елеусіз Досов еді. Бірақ, баяндамада оның есімі аталмады. «Тағысын-тағылардың» тасасында қалып қойды.

	Жарыссөзге шыққан студенттер қатты сынасқан. Жазғы сессияда құлап қалғандар қайтадан сөз болды. Тіпті, «үшке» тапсырғандардың да аты аталып жатты. Лекцияны бос жіберетіндер, лекция үстінде өзара хат жазысып отыратындар, керек десең, ұйықтап қалатындар әшкере болды, қатты сынға ұшырады.

	«Жарыссөз тоқтатылса қайтеді?» деген ұсыныстың ұштығы көріне бастағанда Леня Данилов сөз болған.

	Ол қашанғы әдеті бойынша сөзін жай бастап, барған сайын ширата түсті. «Саяси экономия», «Жаңа тарих» сияқты кейбір пәндерден лекцияның сапасыз оқылатынын айтып, оқу бөліміне тиісті. «Қала ішіндегі музейлерге өзіміз де бара аламыз. Алысқа саяхат неге ұйымдастырылмайды? Осы күнге шейін мынау тұрған Клиндегі Чайковскийдің музей-үйіне де бара алған жоқпыз. Ясная Полянаны қашан көреміз? Тіптен, Тургеневтің усадьбасына неге бармасқа?» деп бірсыпыра ұтықты ұсыныстар жасады. Мұның білім тұрғысынан пайдасы бар екенін де дәлелдей кеткен. Сөзінің соңғы жағын ол институттың қоғамдық ұйымдарының жұмысына, тәртіп мәселелеріне арнай келіп, бір уақытта, кенет, Елеусіз Досовқа соқтыққан. Және, сөзінің ең салмақтыларын әдейі артына алып қалғандай-ақ, аямай жұмсаған.

	– Елеусіз Досов, – деген ол, – сөз жоқ, келешегінен дәмелендіретін талантты адам. Сондықтан да оның әрбір оқыс қылығы бізге реніш салады. Оқу бөлімінің меңгерушісі баяндамада оның есімін аузына да алмады. Бұған таңым бар. Егер, лекцияға күн сайын кешігіп баратын студенттердің прогулын есептемесек, бұның арты неге соқтырмақ? Осы айдың өзінде Досовтың оқудан қалып қойған сағаттары жиырмаға жетіпті.

	– Мүмкін, дәлелді себептері бар шығар? – деген партбюроның секретары.

	– Себептері – бәрімізден бұрын туған жалқау әже! – деген Данилов. Жұрт ду күлген.

	Лиза бір қатар алда отыр. О да бұрылып қарады.

	Елеусіз көзімен жер шұқып қалды.

	– Досовтың жалған сырқаттанып қалатын кезі де болады, – деп дауыстаған біреу ар жақтан.

	«Әлі де айтатын сындарым бар» дегендей Елеусізге қатуланып тұрған Данилов енді оған қарай ойысып кеткен-ді.

	– Жоқ, бұныңыз дұрыс емес, – деген Данилов. – Досов ешуақытта өтірік ауырмайды, шын ауырады (залдан тағы да күлкі естілген). – Бұл оның кінәсі емес, кемшілігі.

	– Ничего подобного! – деп Лиза Шандарова орнынан түрегеліп, қып-қызыл боп кетіп еді. – Бұл – сын емес. Зәбірлеу! Атеист совет студентінің басына түрік молдасының сәлдесін кигізіп қою да сын бола ма екен?

	Шандарованың сөзінің жалғасы күлкі астында тұншығып қала берген.

	Елеусіздің жерге кіріп кете жаздағаны есінде. Ішінен: «қап, мына қыз болысам деп бүлдірді-ау!» дегені де есінде.

	Елеусізге көзінің қиығымен қарап отырған партбюро секретары:

	– Жарайды, бұл мәселені анықтармыз, – деп қойған-ды.

	Қорытынды сөзінде оқу бөлімінің меңгерушісі бұған соқпай өткен.

	Елеусіз жиылыстан ренжіп шықты. Мұңдас, сырлас деп жүрген Леня Даниловқа өшікті, аюдың достығын жасаған Лизаға ыза болды.

	Институттың іргесінде шағын сквер болушы еді. Елеусіз соған барып, қиқайған көк скамейкаға «уһі!» деп отыра кетті. «Отызды алқымдағанша оқу бітіре алмай жүріп аудармада нем бар еді? – деп ойлаған ол, – лекциядан қалып жүргенім соның қырсығы емес пе?»

	Елеусіз гуманитарлық институтқа мықтап-ақ даярланып түстім деп ойлаған. Бірақ студенттермен қоян-қолтық араласа келгенде білімінің тым ұшқары екенін аңғарды. Лекция қай тараптан оқылса да, Елеусіздің әріптестері келгенде москвалықтар алдына жан салмай қойды. Орта мектептен тура келген бозбалалары мен бойжеткендерінің өзі дүние жүзінің әдебиетіне қанық екенін көрсетті. Олар он сегізінші ғасырдың ағартушыларын, батыс романтиктері мен батыс реалистерін жатқа соғып жатқанда, тиіп-қашып қана оқыған Елеусіз тымсыраюынан танбайды. Аудиторияда Виктор Гюго мен Вальтер Скотты, Беранже мен Бернсті оқымаған шәкірт отырғанын білмейтін профессор терезесі тең адамдармен пікірлескендей, бойлай сөйлеп кеткенде, біздің Досов лекцияның ұзын-ырғасын жазып үлгіре алмай қалатын.

	Өз басы білімге сондайлық сусаулы Елеусіз көлденең жұмыспен айналысқанда кім үшін айналысып жүр? Осыны Шынар біле ме екен? Білсе, «Ғылымға өкпелі адамдай лекциядан неге қаласыз?» деп кінә тағуына жол болсын.

	Елеусіз скверде отырғанда Шынар Қарашпен қолтықтасып бара жатты. Орта бойлы Қараш сұңғақ қыздың иығынан ғана келеді. Шынардың мойны жұмырланып, біртүрлі әдемі көрінеді. Суда жүзген аққуға ұқсай ма-ау, ұшып кетер үйрекке ұқсай ма-ау, әйтеуір, сиқырлы, қызғанышты көркі Елеусіздің ішін тырнады. «Дүние күйіп кетсе де, сен қызға қол артпай тынбан!» деп алақанын шарт еткізді.

	Сол Шынарыңыз осы. Ақкөңіл Елеусізді қаншама сергелдеңге салған сұлу бикеш күндердің күнінде жарастықты Рафихтан тапқалы отыр.

	Рафихпен танысқан сәттер Елеусіздің жадында. Оның Шынармен қайта ұшырасар орайы жоқ-ақ еді. Тегі қоштасарда, алақанға ақша басар парашыдай қыздың қолын толғағанын да, записка қыстырып жіберген екен-ау. Түу, Шынар неткен тұрлаусыз еді! Тосын жігітке өзі звонить етіп, табысқаны ғой...

	Елеусіздің жүрегіне қаны шапшып шықты. Ыза, кек, өкініш уыттары тұла бойына тарап бара жатыр.

	Ол көңілді отырыстың у-шуынан сытылып шықты да, сыртта жүрген Оралдан қайтуға рұқсат сұрады. Қонақтар тарқағанда Гүлнаштың үлкен жанжал шығарғанын білген де, сезген де жоқ...





V


	Елеусіз таңертең мейманхананың ауласында жуынып жатқанда Жамаш келді. Көзі күлкіден арылмайтын жытқыр сары:

	– Сізге бір хат бар еді. Жастығыңыздың астына тығып кеттім, – деді.

	Досов бөлмесіне кіріп, жастықты аударғанда Шынардың қолын таныды. «Соңғы рет сөйлесер сөзім бар еді. Бүгін кешкі сағат тоғызда бұлақ басынан күтемін. Келмей қалсаң, екеуміз де өкініште өтеміз».

	Орыс тілінде жазылған хаттың ұзын-ырғасы осы ғана еді. «Барсам ба екен, бармасам ба екен?» деген ой күн ұзаққа Елеусіздің мазасын кетірді. Ақырында, баруды қол көрді. Ақтық рет қоштасып кету парыз секілденді.

	Қаратау өңірінің сабалақ, тымық кешінде Елеусіз бен Шынар қара бұлақтың басында, екі түп шидің арасында сөйлесіп отырды.

	Шарбы бұлттардың арасымен жылжыған ай осы жаққа жол тартып келе жатқандағы ақар-шақар таудың ішімен жүйткіген кішкентай поезды, күркешік вагонның терезесінен әр асқарға бір жасырынып шығып, сары доптай зырылдаған күннің көзін еске түсірді. Ол сәттерде Елеусіздің жүрегінде қаншама сәулелі сана, ыстық үміт, қанатты талпыныс бар еді? Енді солардан айырылып, көңіл құлазып қалған.

	О бастан-ақ көңілдің қошына тәуелді Елеусіз осы сәтте көрнеу қартайып қалғандай. Ол енді өткен-кеткеннің өкпе-назын ұмытқан. Қызғаныштан күйіп кеткен қуаң сүлдеде ынтықтықтың ыстық қаны толқымайды. Қалыстықтың салқын қаны ғана сызаттап ағады. Ұзақ ауырып, айығудан күдер үзген сырқаттың сағынышындай, Елеусіз жанының түкпірінде томаға-тұйық торығушылық бар. Ол махаббат базарынан құралақан қайтқан адамдай, тартымсыз тіл қатып отырды. Нені сөз етсе де, Шынармен екі арадағы қиюы қашқан көңілсіздікке соқпай өтуге тырысады. Пәлен жыл тұздас, достас, дәмдес болған қызына бейтарап бақыт тілейді. Ақ түйенің қарыны жарылып жатқан ұлыстың ұлы күнінде сахарадан байыз таппай, самолетпен ертең облысқа ұшатынын, облыстан Алматыға кететінін көлденең хабар етіп таратады. Бұнысы, осыдан кейін қайта көрісуіміз неғайбыл, дегені еді.

	Шынар болса, басқа райда. Ол көп жылдың қайшылығын түсіндірмекке, ерке-тотайлықтан туған әбестіктер үшін кешірім сұрамаққа келген. Көкірегіне ұялаған сағынышын, өкінішін, іңкәрін ақтық сәтте қалдықсыз ақтармаққа құштар. Осы сезім, осы бейілдің бәрін тілі жеткенше тұспалдап айтып келді де, бір кезде өзінен-өзі булығып, жарылды.

	– Елеусіз, мен сенен қол үзгім келмейді. Дүниеде бір өзіңді ғана сүйетінімді соңғы кездері байқадым, – деді. Елеусіз аң-таң болды. Расы ма, райкерлігі ме?

	Расы болса Рафихтың басын неге әурелейді? О баста Ленинградқа қашқанымен тұрмай, алыстағы ауданға неге шақырады? Қай-қайдағы біреудің қанжығасына байланып, мейманханаға неге келіп түседі? Той үстінде неге тізгін береді?..

	Осы алуандас күдік, кінәларын Елеусіз жіпке тізіп шықты. Жіпке тізген сайын қай-қайдағы қыжылдар көңіліне қайта оралып, ызасы асқынады. Басына қаны теуіп, құлағы шуылдай бастаған Елеусіз бикештің бар айыбын бетіне баса-баса, қатты-қатты айтып шыққанда, уытты уәжден жеңіліс тапқан Шынар долданып, жылап жіберді.

	Қыз тұншыға жылап еді. Әлден уақытта:

	– Егер күнәлі болсам бетіме түкір. Анау аспандағы айды куә ет. Басқа жағын менен сұрама, – деді.

	Тәкаппар қызды саналы намыстың ызасы, піскен махаббаттың бұйрығы жылатты. Күндіз болса, сабағынан үзілгелі тұрған жүзімдей, Шынардың ұзын кірпігіне іркілген меруерт жасты Елеусіз, сөз жоқ, көрер еді. Қазіргі күңгірттікте көрмесе де, жаны ашып кетті. Өмірде бір-ақ рет паш етілетін мынадайлық сыр лебізін естігенде, Елеусіздің іші уылжып сала берді. Шынар оған бақыттың балы, болашақтың баяны секілденді. Әлдеқайдан құрбақалар барқ-барқ етісті...

	* * *

	Махаббаттың алғашқы сәулесінен Елеусіздің, зынданнан шыққан тұтқындай, басы айналды. Енді Шынар сәнді қыздай емес, мәнді қыздай. Ішінің қалтарысы көп, қиын қыз – жалықтырмас әріптестей әсер етеді. Тез жүдеп, тез түлейтін сезімтал Елеусіз, жалғыз перзентінен дәмелі балажан әкедей, ыстық Шынардан айналып-толғанып қалды.

	Елеусіз Шынарды қиғаш құшақтап, аспанға қарады. Аспандағы жұлдыздар сығылыса сыңсыған қыздардай әсер етті. Шарбы бұлттан шыққан тарғыл ай аузын ашқан ақбоз аттың басына ұқсап тұрды...





	Оглавление

	I бөлім

	БІРІНШІ ТАРАУ

	I

	II

	III

	ЕКІНШІ ТАРАУ

	I

	II

	III

	IV

	V

	VI

	ҮШІНШІ ТАРАУ

	I

	II

	III

	IV

	V

	ТӨРТІНШІ ТАРАУ

	I

	II

	IV

	II бөлім

	БІРІНШІ ТАРАУ

	I

	II

	III

	IV

	V

	VI

	VII

	ЕКІНШІ ТАРАУ

	I

	II

	III

	ҮШІНШІ ТАРАУ

	I

	II

	III

	IV

	III бөлім

	БІРІНШІ ТАРАУ

	I

	II

	III

	IV

	ЕКІНШІ ТАРАУ

	I

	II

	III

	IV

	V

	ҮШІНШІ ТАРАУ

	I

	II

	III

	ТӨРТІНШІ ТАРАУ

	I

	II

	III

	БЕСІНШІ ТАРАУ

	I

	II

	III

	IV

	V





