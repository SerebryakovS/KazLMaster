	Жабал Ерғалиев

	Әңгімелер





ЖАҢБЫРСЫЗ ЖАЗ




	Үрпиген дүниенің үрейін ала биылғы үркер тасқа түсті...

	Əуелден күн райының құпиясы мен құбылысының жеті амалын жете білетін жетелі үлкендер жағы мына үркердің көкжиекке жақындай келіп, тасқа түскенін көрсе... бір жаманшылық болар деп іш тарта қалатын.

	Сусыма құмның арасындағы соғыс əрекеттері жүріп жатқан əлдебір араб елінің жаз бойы жанып жатқан мұнай өртіне қос қанаты бірдей күйген шала жансар тылсым тіршіліктің қара түндігінен будақтаған қара түтінінен жасаған дүниенің төрт бұрышы да тұншығып бара жатқандай еді.

	Жер үстінің тоңы жібіп, топан суы қайтқалы шаңқайынан шақырая шығып келе жатқан күн көзінің шарпыған жалыны күйдіре алмаған шағыл құмның бауырымен жорғалаған бар тіршілігін мына өрт аяусыз жалмап келеді. Сол өрт шалып, қос өкпесі қабынып, алқынып жатқан дауасыз дүниенің келер күндерінен үмітін үзбей, бір ауыл болып ала жаздай ала аспанға телміре қарағандарымен, жарықтық бір тамшы жауын тамсайшы!

	– Құдайдың мына күні тағы шақырайып кеткен екен, бұл бүгін де жаумайын дегені ме, ə?.. Қап əттеген-ай, ə... егін-шөп күйіп кететін болды-ау енді?!.

	Жасаулы тұрған таңғы шайын ішуге отыра бере көңіліндегі күндегі уайымын жасыра алмаған Бекіш қарттың бұл дегені бір үйлі жанның ішінде əуелі өз əйеліне жақпай қалды.

	– Күйіп кетпек түгілі, – деді екі көзі қанталаған салпы ерін бəйбіше ытырынып: – Жанып кетсе де, онда не ақың бар осы сенің?! Шайыңды іш онан да! Немене əлі күнге дейін біргəдірлігіңді ұмыта алмай жүрмісің?!

	Аяғын бұзау басып кеткендей долырып шыға келген əйеліне ежелгі ғадеті бойынша лəм-мим деп жауап қатпаған қалпы ол да өзінің шайын сораптауға кірісті.

	Осы үйдің қазанын қырып келе жатқанына да қырық жылдай уақыт болғандығына қарамастан қабағына қар жауған қалпы түнеріп отырар түрі осы байғұстың. Бойға біткен мінезі де бұл! Түзелмесіне де, өзінің түзей де алмасына көзі əбден жəне де баяғыда жеткеннен кейін барып, əйеліне жұдырығын ала жүгіруді бұл да қойған. Сабағаннан сабасына түсер болса Бекіштің осы Мəриямі-ақ адам болып қалар еді-ау! Ол жеңді, бұл жеңілді. Жеңістік бермей-ақ қойған əйелдің ығына шығып, ыңғайына жығылып, айтқанын істеп, айдағанына көнгеннен басқа лажы да қалмады. Төркініне жас кезінде-ақ апарып тастағысы келіп еді, шекесі торсықтай екі ұлын қимағанынан бұрын, қалтасындағы қызыл билеттің қаһарынан қорықты. Ол кезде өзің коммунист болып, өзің қатын жіберіп қойсаң, итжеккенге айдалмағаныңмен де, соңыңнан ит қосып, айтақтап, айқайлатар ағайыннан ығынған. Жəне де əйел затының ішіне қызғаныштың қызыл шоғы бір түспесін деңіз! Сол қызыл шоқ бір түсті ме, ол өзін де, жанында жатқан байы сені де сол қызғаныштың қызыл қоламтасымен өмір бойы қақтап өтеді екен-ау. Бекіш осы ауылдың бригадирі болып жүрген сонау бір жылдары орталықтан жаз бойы осы ауылға ас пісіруге жіберіліп жататын целинщик қыз-қырқыннан қызғанып, төсегінде дөңбекшитін Мəриямінің жаңағы «біргəдірлігіңді ұмыта алмай жүрмісің» деген кекесінінің көңіл кесесінің түбінде қалып қойған баяғы сол... сол бір жылдардың қызғанышынан қалған бір тамшы уы болатын əлі де қыжылдап жатқан.

	Қайыңның қызыл шоғымен бұқтырылып əкелінген ақ самауырдың суы орталанған тұста маңдайы жіпсіген Бекіш үнсіз жымиды. Есіне əр ненің түскені де бұл.

	– Сайтаның елестеп отыр ма көз алдыңа?! Бол енді, сораптамай! Сүт тартуым керек!..

	Тағы да өзінің Мəриямінің айтқаны бұл! Үйренген, үйренгені былай тұрып... тіпті құлағына қазір майдай жағатын осы бір үр үнінің ар жағынан осы бір əйелінің өзіне деген жүрек түкпірінде жатқан əлдебір тəтті сыбысын еститін. Табиғатынан тұйық, оның үстіне «қырық жерден тыйым» көріп өскен қазақ қызы қашан да болсын құшағында жатқан еріне де еркін еркелей алмай, тұла бойында булыққан сезіміне де ерік бере алмай қыстығып, қысыла-қысыла қыз, ұяла-ұяла ұл табатын əйтеуір. Обалы нешік, қысылса да, ұялса да солардың көбі қазіргінің қызыл ерін бес-алты əйелі жабылып таба алмайтын он шақты баланы бір өздері-ақ қиналмай-ақ туып тастай беретін батырлықтары да болушы еді. Заманына орай қайтсе де бала тумаудың əдісін де, дəрісін де тапқалы, салт басты, сабау қамшылы қыз да, келіншек те көбейгені бір басқа, сор болғанда талай бір күйіп-жанып қосылған қосақтардың бір төсектегі қызықтары да ұзаққа бармай жүр. Үйленбей жатып, мінездері үйлеспей қалатындықтарын қайтерсің солардың?! Оңып тұрған мінез мұның мына Мəриямында бар еді деп кім айта қояр, кəне?! Үйленген екен... үйлесті де, үйренді де... сосын көнді де бəріне... Екі қолын кеудесіне қойып, адалын айтар болса əуелде Бекіштің де көндіккісі жоқ болатын. Бас асауы бар мұның бұлаң кезінің бұлтағына салғызбаған жарықтық əкесі еді. Көңіліндегі қалмай қойған қызғаныштың табасына салып қуырып ала жөнелген Мəриямінің улы тілімен шаққанына онан əрі шыдай алмай, босағада ілулі тұрған қамшысын алып, шыңғыртып, шырылдатып, жан дауысын шығарып сабап жатқанының үстіне əкесі түскен.

	– Тəйт əрі,-деп ақырды айбынды əке. – Қатын сабағышын қарай көр мұның!..

	Сол жолы сол əке төркініне кетіп қалған келінінің соңынан үлкен басын иіп өзі барған. Даладан тұнжырай келіп, кешкі асын асығыс-үсігіс ішіп бола берген Бекішке əкесі: – Отыра тұр, – деген. – Сен шаруаңнан қалмай-ақ қой, ана Үлгіліге өзім барып қайтқалы отырмын. Келінді алып келейін! Сабасына түскен болар ол да!..

	Бекіш үндей қоймады.

	– Əй, неге үндемейсің?! Қатының керек жоқ па əлде саған?..

	– Керек қой енді... – деген Бекіш басын көтеріп.

	– Керек болса, бұдан былай қатыныңа қол салғаныңды қой!

	– Жарайды, – деп мұрнының астынан міңгірлеп қана жауап беріп отырған ұлына, əмірші əке ғұмыр бойы ұмытыла қоймас тағы бір өсиетін қалдырған еді сол жолы.

	– Мынаны көрдің бе, – деген жарықтық əкесі жаңа ғана мүжіп тастаған қойдың қабырғасын қолына алып.

	– Мына қабырғаның басы қисық па, ей?!

	– Иə, қисық...

	– Иə, болса, құдай əйелді əуелде ер адамның қабырғасынан жаратты деген сөз бар. – Қабырғаның мына қисық біткен басын түзете алар ма едің?! Тумысынан жуастау Бекіш əкесіне бір, қабырғаның қисық басына бір жалтақтап қарап отырып, өзінің сауалына өзі жауап беріп, сөйлеп кеткен əкені онан əрі тыңдаумен болды.

	– Ешқашан түзете алмайсың!.. Түзетемін деп көрші кəне, сынып кетсін. Ендеше, əйел де сол сияқты. Қатыныңды түзетемін деп енді əуреге түсуші болма. Жазым қыларсың...

	Жарықтық əкенің сол жолғы айтқаны есіне түсіп жымиғаны сол еді Бекіштің...

	– Ата, осы... барлық ауыл болып күйдіріп жіберді деп күнде құдаймен ұрсыса бергенше, сол құдайдан жаңбыр тілеп, тасаттық неге бермейсіздер?..

	– Ə!.. Ойбай-ау, не дейт мынау?!.

	Төрдегі түгі шыққан қызыл-ала текеметтің үстінде ала мысықпен алаңсыз ойнап жатқан немересінің мына сөзі аспаннан жай түскендей əсер етті. Ə дегенде не айтарын білмей қалған Бекіш қарт қуанғаны болар, екі иығы селкілдеп, көзінен жас парлағанша рахаттана күлсін-ай келіп.

	– Əй, күшік, сен оны қайдан естіп, қайдан біліп жүрсің?!

	– Білемін!..

	Атасына өзінің ұнағанын ұға қалған есті бала масаттанып қалды.

	– Ой, құлыншақ! Аузыңа бұл сөзді құдайдың өзі салған болар?! Рас-ау, осы біз несіне тасаттық бермей жүрміз, ə?!

	– Мына Ұлан ғұрлы миларыңның жоқтығы да! Қабағына сəл-пəл болса да жылылық орнаған

	Мəриям тағы да мұны іліп қалды. Ілгені болмаса , зілі жоқ бұл жолғы оның да көңілінен немересіне деген жан шуағы төгіліп тұрған еді.

	Аяқ астынан əбігерге түсе қалған Бекіш сөйлене жүріп, далаға шықты. Ұлы шілде аптабының оттығынан соғып тұрған аңызақ жел бірден тынысын тарылтып жіберді. Ауаның өзі алаулап жанып тұрғандай. Жаппа қораны паналап, құйрығын сабалап, соналап тұрған тор биенің оқта-текте пысқырғаны болмаса, бөтен тіршіліктің өзге белгісін байқай алмады. Тіпті ауыл қотанының өзі қаңырап, бос қалғандай. Миыңды қайнатып, аузыңа түсірер шақырайған күн көзінің күйдіріп əкетіп бара жатқан жалынынан жан сақтарлық көлеңке іздеген. Сөйтіп тұрғанда осы ауылдағы он қаралы неміс түтінінен қалған жалғыз тұқым Карлдің дарылдаған мотоциклінің даусын құлағы шалды. Ауылдың арғы басынан зулап келіп, жанынан өте берген Карлге: – Əй, тоқташы, – деп қолын көтеріп, белгі берді. Ол да өтіп барып, жалт бұрылды да, көшенің қою шаңын аспанға көтеріп, Бекіштің алдына келіп тұра қалды.

	– Əй, Кəріл, кімге айтарымды білмей тұр едім, жақсы жолықтың-ау өзің! Мына күн болса күйіп кетті, ауыл болып жиналып, тасаттық беріп, құдайдан жаңбыр тілесек қайтеді осы ?!.

	– Жөн... жөн, Беке! Баяғыда біздің бала кезімізде осы ауылдың үлкендері солай жасап жатпаушы ма еді?! Бұл ниетің дұрыс екен!

	Бекіш өз ойының алғаш айтқан адамынан қолдауға ие бола кеткеніне шын қуанып қалды. Енді əр үйден тиын-тебен жинаудың, құрбандыққа шалар малдың жайы қалай болар екен деген ішкі ойын айтуға оқтала бергені сол еді:

	– Əй, Беке, – деді Карл. – Бірақ осы бар ғой!...

	– Иə, бірағың не!

	Бекіш таңданған үнін жасыра алмады.

	– Алты ай қыс бойы «Алла тағала аспанымызды ашық қылсын» деп ет жеп, арақ ішіп тілек айтушы едіңдер біріңнің үйіңе бірің омыртқаға барғанда. Енді сол Аллаларыңнан жаңбыр сұрағандарың... былай өзі... кішкене ыңғайсыздау да екен.

	Сол арада ойып түскен мына сөзімен адал ойының айран асырын шығара салған Карлге тіс жарып, жауап қайтара алмастан, теріс айналып, тауы шағылып, жүнжіген қалпымен қайрадан өз үйіне келіп кірді.

	– Үнжұрғаң түсіп кетіпті ғой, төбеңнен құдай ұра салғанның қай жағындасың?!

	Сүтін тартып болып, ыдысына жұққан қаймағын саусақтарымен жалап отырған əйелі шалын тағы да шалып түсті.

	– Мəриям-ау, сен қалып едің енді мені жер қылмаған!

	Сыртқа шығарып айта алмаған ой тілінің осы бір назасымен булыққан қалпы салқын үйінің төріндегі бөстегіне келіп қисайған.

	Келер аптаның келер жұмасында тасаттық береміз деп уағадаласқан шағын ауылдың шырқына көп ұзамай шырпы түскендей болды. Əуелде қарсылық білдіре қоймаған ауыл үй əр шаңырақтан ақша шығарып, соған соятын қой сатып алуға келгенде қинала бастағандары да болмай қалмады. Айтары жоқ, қой дегеніңнің бағасы да күйіп тұр. Шіркін, баяғыдай Мəскеу арағының бір бөтелкесіне бір қойды өңгеріп алып жүре беретін заман қайда енді. Құйымшағы құрттап,сабалақ құйрығы күлдіреп жүрген қойының өзіне жүз доллар сұрағанда, қаның басыңа теуіп қалшылдап кеткеніңді де білмей қаласың.

	– Ақ тауықтың артын аңдып, соның екі жұмыртқасының біреуін жеп, біреуін базарға шығарып күн көріп отырған менен не сұрайсың,-деген сылтауын айтып, сырт айналғандар көбейгенін көргеннен кейін, дəу де болса бір қойдың құнын шығарар қаражат жағынан бір қараса қалса өзінің құрдасы Құлынбайдың кекеш баласы Сағынтай көмектесер деген дəмесімен кеш түсе Бекіш сол үйге барған.

	– А-а-а-ас-ас – салаумағалейкум, – деп қос қолын қусыра келіп сəлем берген Сағынтай өз əкесінің сыйлы бір құрдасын жылы қарсы алды.

	Тілінің осы бір мүкістігі бар демесең, шаруасына пысық, кісілігі де мол, басқалай бір айып таға қоярлық міні жоқ, бір құдайға қараған дейтін осы елдің білікті азаматы осы Сағынтай.

	– А-а-а-аға! Т-т-т-та-а-тасаттыққа , – деп Сағынтай тұтыға сөйлеп, өзінің қорасында семіртіп отырған бір қойын ақысыз-пұлсыз беретіндігін айтқанда, бір малдың ыңғайы келе қалғандығына есі шыға қуанды.

	– Алда, жарқыным-ай, мың жаса! Ниетіңді Алла жарылқасын!

	Құрдасының баласына батасын беріп, көңілі бір орныққан Бекіш алдағыжұма күні берілетін тасаттықтың жай-жапсарын Сағынтаймен ақылдаса бастағаны сол еді, көшенің арғы бетіндегі қарама – қарсы үйдің кең қорасының есігі сықырлап ашылды да, іштен бірін-бірі сүйей-мүйей, əндете тəлтіректеген екеу шықты.

	Көшкенде жылқы айдаймын а-ха-а-ау!..

	– Пəлі, мына екеуінің əні бүгін де жараса қалыпты ғой?!

	Етегіне ел қонып, Көкшетау атты қала түскелі көк желегі қиылы-қиыла қырқылып біткен Бұқпа атты жалаңаш бір тау бар жалғанда. Сол Бұқпа таудың бүгінгі айтақыр төбесіндегіəбден тозығы жетіп, кие-кие өңі де қашып, жапырая қалған таз басының тақиясындай сиықсыз да сұрықсыз «Көкшетау оттары» деген əлде бір ресторанының толас таппайтын даңғазасынан шығып, күні бойы арпалысқан, аласапыран тіршіліктің тауқыметін тартып, көп көліктің көк түтінінен де тұншығып, қажыған да қамыққан, өз мұңы, өз сырымен бұйығып, күнбе-күнгі қалың ұйқысына кірер түнгі қалаға қарата талтая қалып шаптырар талайлардың сарындысын, еріген қар мен жауған жаңбырдан кейінгі жөңкілген қақ суын, көше-көшенің ласы мен лайсаңын сарқырата ағызып алып келіп, əлде қашан... мына дүние атаулыдан адалдық пен тазалық кеткеннен бері... тұнығы лайланған Қопа көлінің жағалауын қаулап өсіп кеткен қалың қамыс арасынан ағараңдаған шатырының ғана əр жері əзер-əзер көрінер, іргесі қисайып барып, бір жамбастап батпаққа батып жатып қалған жатаған көп үйлердің бірінде жасырын сатылып жатар қытай спиртінен қолдан арақ жасап шығаруды біраздан бері кəсіп етіп жүрген Серіктің шым қорасынан шығып, алқымдары ісініп, ахаулап, алқынып алдына келген мына екеуін көріп, тыжырына қалды.

	– А-ға! Бізге ұр – ұрыс-паң-ызшы! Іш-сек, өз еңбегімізге іш-тік!

	– Бұлдап жүргендерің қай еңбек осы сен екеуіңдікі?!

	Ықылық атып, күрмелген тілдерімен əзер сөйлеп тұрған Қадырдың бетіне қарап еді, күлдіреп ісініп,іріңдеп тұрған аузы-басына сары ұшық қаптап кеткен екен. Жүрегі айнып, жерге бір түкірді де:

	– Е, ішіңдер... ішіңдер, – деді қамығып. – Сендер ішпей қойсаңдар сол іспіртіңді жасап шығарып жатқан қытайыңның зауыты тоқтап қалып, көрші мемлекетке залал тигізіп жүрерміз. Ішіңдер... ішіңдер. Əй, айналайындар-ай!..

	– Аға рахмет! – Іштік қой, міне! Ішіп жүрміз ғой, міне!

	Ішеміз...

	Көшкенде жылқы айдаймын а-а-ха-а-ау!...

	– Қой деймін, пəтшағар, бүкіл ауылды дүрліктірмей!

	Əн айтқан не теңің еді сенің?

	– А-ға, мен не əн айта ал-май-мын-ба, ə?! Ай-та-мын! Дом-бы-ра бар ма, əкелш!..

	– Əй, домбрист кончай,-деді Бейсенбай домбыра сұратып тұрған Қадырға. – Онан да тіске басар жейтін бір нəрсең бар ма, алғызшы үйіңнен,-деп Сағынтайға қарады. – Ішімді жалап барады. Көрсетемін мен оларға! Ана алаяқ Серіктің қатқан қара қатынынан закускаға тым болмаса бір тілім қара нан да сұрап ала алмайсың. Сайқал неме, қыруар бөтелкелерін жуғызып алды да, торғайдың тобығындай рөмкемен бір-бір рөмке іспірт берді де қуып жіберді. Ішім күйіп, жанып барамын.

	– Кү-кү-Күлəш! М... мы-мы-наларға ...

	Сағынтайдың тілінің ұшында тұрған ойын айтпай-ақ түсінуге дағдыланған Күлəш шошаласынан жаңа пісірген бауырсағы мен сары майын салған табағын алып шығып, алдарына қойды.

	– Сенің қатының мынау, міне!..

	Баланыңжұдырығының басындайқызылбауырсақты сары майға батырып алып, қомағайлана аузына салып жіберіп, мылжалаңдап шайнай бастаған Бейсенбай Сағынтайға қарап, бас бармағын шошайтты.

	Осы ауылдың қабырғасы ғана қалқиып,үрейіңді алып, үңірейіп, қаңырап иесіз бос қалған шағын клубтың шамдары бір сөнбейтін замандардың талай да талай бір кешінде осы Бейсенбай мен Қадыр да үкілі домбыраларын ұстап қол соғып, қолпаштауменсахнаға да шыққан күндер болған. Қатар отыра қалып, бұл екеуі Дəулеткерейдің «Қосалқасын» сылқылдата тартқанда, арқасы бар талай қазақ орындарынан бір тұрып, бір отырып желпініп те желігіп те қалушы еді. Осы екеуі болатын сол өнерлерімен аудан, онан əрі Көкшетау асып, ел ішінің өнерлі жастарының талай бір байқауларына да қатысып, мақтау естіп, сан мəрте жүлделер де алған. Бұларды алға салып, мақтанып, «ауылымыздың қос алқасы» деп мақтанып, мерейленген елдің қос бірдей өнерлі азаматтарының соңғы бірер жылдың аясында, енді араққұмар, «осы ауылдың қос алқашы» атанып, аза бастағандығына солардың заманын ба, əлде адамын айыптарсың ба?! Кəне, осы екеуінің кінəлісі қайсысы?! Айыпты кіміне тарттырарсың, соның қайсысын жазалап, қайсысына соғарсың дүреңді?!.

	Заманының осы бір зар илетіп,өзегіңді тесер қасіретімен Бекіш қарттың жүрегі түн баласы жылап шықты. Ұйқы көрмей дөнбекшіген төсегінен ерте тұрып, өрісте тұсаулы жүрген биесін ұстап алып, салт мінді де, жолға шықты.

	Көрші ауылдың көңілі жақын молласы Меңдібай болса ұйқысынан жаңа тұрып, таңғы шайын ішуге отыра бергені де жаңа еді.

	– Апыр-ау, құлқын сəріден не ғып жүрсің? Ауыл-аймағың тыныш па əйтеуір?

	– Аллаға шүкір! Тыныш, тыныш, Меке!

	– Е жарады онда! Жамандамай жүреді екенсің, кел шайға отыр!

	Ауыл үйдің амандығын сұрасып алып, өзекті өмірдің тағы бір таңының шəйіне қанып, сусындарын басып барып, қос қария əңгімеге кірісті.

	– Тасаттық береміз деген ниеттерің жөн екен! Алла разы болсын!

	Меңдібай молла сол тасаттық күні жаңбыр тілеу дұғасын оқып беруге өзінеқолқа салып отырған сыйласы Бекішке бұлданбай-ақ бірден келісімін берді.

	Соған іштей қуанып, мəз болып отырған Бекіштің таң гүліндей ашылып, жадырап жайнай бастаған райхан көңілі əлгіндей болмай жатып солып қаларын кім білген?!

	– Осы, Беке, сенің еліңнің ниеті жаман... Бекіш Меңдібай моллаға жалт қарады.

	– Иə, неге олай дейсіз?

	– Неге дейсің бе, айтайын!Анада əлгі... кімнің баласы еді асылып қалған?!.

	– Смағұлдың ғой...

	– Иə... иə...сол Смағұлдың баласының жаназасын шығарып бер деп қолқа салып өзің келгеннен кейін көңіліңді қимай бара қалып едім... Сондағы еліңнің жас өліктің жыртысына таласып, үйлеріне ет орап алып қайтып жатқандарын көріп түңіліп кетіп едім...

	Бекіш үндей алмады.

	– Ертең тасаттығыңда да солай болып жүрмесін, – деді Меңдібай молла сырбазданып. – Етке таласып зират басын дүрліктермесін. Соны қатты тапсыр еліңе!..

	Бірер апта бойы өзінің елін тасаттық беруге əзер дегенде көндіріп, бар шаруасын ретіне келтіріп барып, көңілі бір жайланған Бекіш қарт « Е, Алла, сəтін сала гөр» деген тілеуімен төсегіне жатқан бейсенбінің кешінен жұмаға ауған түн ортасында Серіктің шым қорасынан өрт шықты.

	Түнгі аспанға өріліп барып, жалаңдап көтерілген қызыл жалынның ортасында қалған үй мен қорасына қарай тап-тап беріп, есі кетіп жұлқынып, зар илеп еңіреген Серіктің Гүлнəріна бес-алты əйел əзер ие болып тұр.

	– Қу, құдай, құрттың-ау,-деп зарлаған əйеліне бір, өртеніп жатқан үйі мен қорасына бір жүгіріп келіп, жүгіріп кетіп жүрген Серіктің де кіресілі-шығасылы есі бар еді.

	– Көк бөшкедегі көп іспірт жанып жатыр. Қап, түгі қалмайтын болды-ау, – деп өкінген Бейсенбай шарпыған жалыннан екі бетін қолымен көлегейлеп қорғаланып тұрған Қадырға айқай салды.

	– Əй, есəлəң, не ғып тұрсың?! Бол... бол... су... су əкелсейші! Атаңа нəлет, іспірт... іспірт жанып жатқан жоқ па, не ғып тұрсың, бол... бол!..

	Бейсенбай досының «іспірт жанып жатқан жоқ па деген» жан айқайынан селт етіп есін жиып ала қойған Қадыр қолындағы бос қауғамен құдыққа қарай жүгірді.

	Əлгіндей болмай жатып жел тұрып, əп-сəтте дауыл көтерілді де, өршіп алған өрттің қызыл жалынының қызыл шоғы ұшып барып Серіктің қорасымен жапсарлас салынған үйдің үюлі тұрған шөбіне түсті. Қырдың басын, ойдың түбін қырып қысқа дайындаған бір үйдің азын-аулақ шөбі шытырлап жанғанда, құдай сақтасын… жанына жан баласы жақындай алмады. Шөбі жанып жатқанын көріп əу деуге де шамасы келмей, сол үйдің байғұс əйелі талып жығылып, бала-шағасы улап-шулап жатқанда, соққан желдің екпінімен гуілдеген қызыл жалын келесі... онан кейінгі де біраз үйлердің от ораған төбесін қызыл тілімен жалмап, жалап жатқан еді. Солынан тұрып, желігіп алған желдің еліккен екпінімен бірге ойнаған қызыл жалын да əлде кімдерден... тіпті мына жер үстінің бар тіршілігенен алар өші бардай, енді сол кегінің қайтар кезі келгендей құтырынып, өрши түсті. Жалпақ жаһанның сайтан жайлаған бар сайтан дүниесін сол сайтанның өзінің отты тілімен əуелі бір жалмап,бір тазартып алып, сонан соң... сонан соң ғана тіршілікке қайра жан салып беріп, жаңартып, жаңалағысы келгендей жағаласып бара жатқан жаратқанның əмірімен Серіктің іспірт қорасынан басталған өрт таң қылаң бере ала жаздай бір тамшы жауын тамбаған шілденің аптап ыстығына əбден күйіп, қурай басып, қурап қалған егінге түсті. Қызыл дүниеге қызыққаннан көздері қызарып, есі де кеткен, есірік жүректерін жын да жайлағаннан бері бірінің етін бірі жеп, қанын ішуден де құдайынан қорқудан қалғанкүнаһар пенделерін шыжғырып қақтайтын дəл осындай оттың бұл дүниеде де барлығын... онан соң ... о дүниеде де болатындығын ұлыларым да... ұлықтарым да... ұрыларым да ұғар... ұғынар да ұр да жық мына заманның зар илеп, запыран құсқан тіршілігінің иелері тым болмаса ... ендігі арада... бір-бірінің көз жастарынан именер де иманына иілер деген үлпілдеген үкілі бір үмітін үзбей барып…сол өрт аудан орталығына жетер-жетпес аралықтағы тас жолдан аса алмай, бықсып барып сөнген еді.

	Ауыл іргесіндегі талы мен терегі, ақ қайыңы аралас өскен қалың тоғайдың арасына жаз бойы ұры алмасын деп арқандап ұстап жүрген қарау Қалидың қоңыр биесі шідерін үзгенімен, қыл мойнындағы шынжырын үзе алмай, буынып арам өлді. Жал-құйрығы күйген екен. Жануардың жаны қиналса керек... құлын тастап жіберіпті.





ТҰТҚЫН




	Бұл өмір абақты ғой саналыға…

	Мағжан.



	Тағдырының өз табасына салып, талай бір қуырған ғұмырының тағы бір көрер таңын көзін ілмей күтіп жатыр. Е, жалғыз бүгін дейсің бе, мұндай күйге түскені. Талай да, талай бір қараңғы түндердің қақпанына түскен не бір ойлардың қос шаппасынан босана алмай, азап шеккені аз болмағандай еді. Қай жерде, қай төсекте жатпасын жалғыз ғана серігі болып келе жатқан сол ойлардан өзге көңіл жұбатар да ешкімі жоқ бұл байғұстың. Түн баласы санасында сарнар зарын да өзінен басқа ұғынар жан иесі табыла қойған жоқ əлі де. Ондайдың енді табылмасы да анық! Азабы да, тіпті… мазағы да молдау болған өмірінің түгесілер сəтінің таяп келе жатқанын біліп те жатыр. Соны біліп, сезген сайын өз өмірінің енді бір таңын көріп қалуға соншалықты құмартқан көңіл шіркіннің босағанын қайтерсің!..

	Қарттар үйінің көңіл құлазытар тіршілігіне қаншалықты көндігіп қалғанымен, осы бір түннің қатерінен құтыла алмасын сезіп жатқан жүрегі алқына соғып, тынысын тарылтып бара жатыр.

	– Уһ дүние-ай!.. Жаным-ай!..

	Осы бір-екі ауыз сөздің жалын атып жатқан аузынан ышқына шыққанын Қали қарттың өзі де сезген жоқ.

	– Аға, не болды? Қара терге түсіп жатырсыз ғой?..

	Не болды?..

	Керуетінің жанына келіп, қара көлеңке сəуле түсіретін түнгі шамның жарығымен қарттың бетіне үңілген Шəкібайдың бас жағында тұрғанын сезген болатын. Бір бөлмеде біраздан бері бірге тұрып жатқан төрт бейбақтың біреуі осы – Шəкібай. Бұл да осы қарттар үйіне биыл екі қайыра қыстап отыр. Байғұстың кемпірі дүние салғаннан кейінгі күні келіні мен баласына қарап қалған. Арақ деген ащы судың зардабын тартқан жалғыз ұлы мас күйінде машина жүргізіп, жол үстіндегі апаттан опат болды да, келіні күйеуінің жылын тоспастан жалғыз қызын ертіп алып, төркінін тапқан. Жалғызынан айырылып, үміті үзіліп, талай жыл өз шаңырағында жалғыз өзі-ақ отырып бақты. Ер адамға, оның үстіне қайғымен қайысқан қартқа сиыр сауып, от жағып, күл шығару сияқты үй шаруасы оңайға соқпады. «Құдай салды, мен көндім», – дей жүріп, жылай-жылай осы бір қарттар үйін паналағаны бар еді.

	– Шəкібай, сенбісің?..

	– Иə…иə… аға менмін! Шəкібаймын!..

	– Ə, шырағым, жанымда болғаның жақсы болды-ау! Тыңдап ал да ұғып алшы жарқыным, айтқандарымды…

	Қара терге түсіп жатқан Қали қарттың онан əрі сөйлеуге əлі жетпеді. «Кел, мына жерге отыр» дегенді ымдап қана жеткізді.

	Қарттың керуетінің бас жағында тұрған орындыққа отырған Шəкібайға қос жанарын бір ашып қарады да, Қали қарт ауыр дем алған қалпы біршама үнсіз жатып алды.

	– Мені…мені…мындағылар орыс моласына апарып жерлеп жүрмесін… Шəкібай селт ете түсті.

	– Аға, не деп жатырсыз? – деген бір ауыз сөзді айтуға ғана мұршасы жеткен Шəкібайдың білегін уысынан босатпаған қалпы біршама уақыттан кейін тағы да тіл қатты.

	– Мына…жастығымның астында жиған біраз ақша бар. Соны жұмса… Ақирет алғыз… Мешіттегі моллаларға хабар айтып, жаназамды шығарт. Ұғып ал… Өз атым

	– Қалижан, əкем – Уақбай… Уақбай баласымын… Топырағым жермен жексен болып кетіп жүрмесін, басыма бір белгі тас қойғыза сал!..

	Адамның да, онан қалды санасын сан-саққа жүгіртетін ойлардың да тұтқынынан қаншама құтылып көргенімен де, осы жолғы аламын деп келген ажалдың құрығына ілінерін, енді сол тұтқыннан босана алмасын сезіп жатқан Қали қарт осы бір аманаттарын Шəкібайға ширақ жеткізді де, алқынып барып тоқтады. Бұл оның тірі пендеге соңғы бір тіл қатуы болды…

	Тілден қалғаны болмаса Қали қарттың санасы қалғи қойған жоқ еді. Сол баяғы өткен күндерінің өкініші өзегін өртеп, тұла бойы күйіп-жанып жатқан қарттың жұмулы жатқан көздерінің айқаса қалған кірпігінің арасынан сорғалап, тыйылмай ағып жатқан жас тамшылары іште жатқан қалың қайғының сыртқа тепкен бір белгісіндей еді.

	Қайғының қара қазанында қайнаған бар ғұмырының солуынан жанарынан саулаған сол көз жастары ғана қалып бара жатыр. Басқа кімі, несі бар артынан ілесер?! Ұға білер жан иесіне қарттың қос жанарынан сорғалап ағып жатқан мына көз жастары осыны айтып жатқандай. Тілсіз қалған байғұс жанның мұңы мен сырын тірі пендеге ұқтыра алмай өтіп бара жатқан көңіл көзінің мөлдіреп төгіліп барып, діріл қағып тұрған сол бір жас тамшылары бүгінгінің адамына біткен ет жүректі селт еткізуге қауқары жетпегенімен де, жерде жатқан қара тасты ойып түсері анық нəрсе. Тасқа айналған тас жүректерден көрген азабы мен қиянатын ертең… ертеңдер өзімен бірге көрге көметіндердің бойы мен ой саналарында қалып бара жатқан жамандық, қиянат атаулының қара жерге түгелімен жерленбейтініне ғана өкінеді. Өзі өтер-ау, кетер-ау бұл дүниеден!

	Жер бетінде қалып бара жатқан жамандықтан тамырланған зұлымдықтыңзынданынатүсерпенделерін аяйды.

	Пендесі аямағанды тағдыры аяп не қылсын?! Қали қарттың мына көз жасы осыны айтады сіз бен бізге.

	Қысырақ мініп жылқы бағып жүрген қыр қазағының біреуі – осы Қали қолындағы құрығын тастап, оның орнына қару ұстап соғысқа кіремін деп ойлап па еді?! Пендешілікпен басталған кешегі сол соғыс өрті небір тағдырларды күйдіріп, жандырып жіберді. Атылған оқтың құлақты тұндырған ызыңынан есалаң болып майдан шебінде жүріп немістерге қалай тұтқынға түсіп қалғанын қызылəскер Қали Уақбаевтың өзі де көпке дейін есіне түсіре алмай дал болған. Мең-зең болып басы айналып жатып, лоқсып құсқысы келіп барып көзін ашқан. Қайда жатқанын есіне түсіре алмай, сəл-пəл үнсіз жатып тың тыңдап еді, түсініксіз тілмен сөйлескен адамдарың даусын естіген.

	– Су…су…вода…вода…

	Іш қызуының жалынынан кеберсіп, кеуіп қалған еріндерін жалап, қаталап жатып бір жұтым су сұраған. Қалайы күрешкенің жартысына жетер-жетпес суды қылғыта салып еді, маңдайынан суық тер бұрқ ете түсті. Бір жұтым қара сумен əлін жинады. Қали деген бір пенденің ғұмыр бойы татып өтер өз тұтқындығының алғашқы бір жұтым қара суы осы болатын…

	ƏуелдеФлоссенбюргқаласыныңмаңындағылагерьде қамалып ұсталған. Бəрі де өзі сияқты бұрынғы кеңес əскерінің жауынгерлері. Арып-ашып, ауыр жұмыстан қалжырап барып жығылатын. Бəрінен бұрын, сапта келе жатып, сүрініп барып, құласаң болды, арсылдаған иттеріне талатарын қайтерсің?! Атып тастай салудың өзі де түкке тұрмайтын іс екен. Адам баласының жанын шыбын құрлы көрмейтін бұл не қылған қаныпезерлік?! Жан иесіне деген жан баласының дəл осыншалықты өшпенділігі қайдан келген?!

	Түсініп болмайтын тіршілігінің осы бір күйіне іштей наразы, қылар қайраны жоқ. Түн баласы түсіне туған ауылы кіріп шығатын. Əлдебір ақбоз атпен шауып жүріп Жуантөбенің басына шығып алып, ағыл-тегіл жылап жатып оянып кеткені бар еді. «Е, туған еліме аман-сау оралатын шығармын. Мынау бір тəуір түс болды-ау» – деп тұтана қалған сол бір қуаныштың бір жарық сəулесі көңіл түкпіріне үміт болып орныққан-ды. Сол үмітпен жүріп бойы сергіп қалатын. Сондай күндердің бірінде лагерьдегі бүкіл тұтқын атаулыны сапқа тұрғызған. Əлгіндей болған жоқ қара былғарыдан тігілген ұзын плащтары сықырлап, бір топ əйдіктер сапты аралап, əр тұтқынның жүзіне көгілдір өткір көздерімен тесірейе қараған. Тұтқындар сабының алдынан бір өтіп, екінші рет қайра өтіп бара жатып, көзіне киген көз əйнегі күннің көзіне жарқ еткен, ұзын бойлы, атжақты неміс Қалидың тұсына тоқтап:

	– Азиат…азиат… – деп сұқ саусағымен мұны нұсқаған болатын.

	Соңынан ерген көп нөкері бар сол ұзынтұра неміс мінген машинаға отырып Қали да əлде бір тоғай ішіне орналасқанүйгекелген.Кейін білді,бұлжаңағы ұзынтұра немістің жеке имениесі екен. Тау аңғарын бойлай өскен көк шыршаның етегін ала созылып жатқан жазыққа салынған түрлі үйлерді көріп, мұндай да əсемдік болады екен-ау деп таңқалды. Жаңағы неміс Генрих Штумф дегенің болып шықты. Өзі əскери адам болмаса да, қолына біраз қаржы шоғырланған банкир екен. Мына тау аңғарындағы үй жайлар Генрих мырзаның ат ұстап, сонымен серуендеп, демалатын мекені. Қорасындағы не бір асыл тұқымды аттарына күтім жасайтын адам керек болған екен де, сол жұмысқа жақын маңдағы тұтқындардан кісі таңдапты. Азиаттар мал соңында жүретін халық деген ұғым əуелден қалыптасып қалған бұл немісің де мыңдаған тұтқындардың арасынан сахараның күн көзіне қақталып, шойындай шыңдалған қазақтың түр-тұлғасына қызыққан. Жасы болса жиырмаларға енді келген, туғанынан қымыз ішіп, ет жеп, ат үстінде өскен азиатыңның соңғы төрт-бес айда тұтқындар лагерінде жүріп жүдегені болмаса, əуелден сүйегінің ірілігі бар өн бойының күші мен қуаты кете қойған жоқ еді. Бəрінен бұрын ботаның көздеріндей мөлдіреп тұратын қос жанарының қалың қас пен ұзын кірпіктерімен тұтаса біткен бет жүзіне қарасаң əлдебір сұлулықты аңғарар едің.

	Банкирнемістіңатқорасындағыжұмыслагерьдегіден көп оңайға түсті. Бəрінен бұрын соңдарынан арсылдатып ит ертіп, қолдарындағы қаруларын кезеніп жүретін сақшының жоғын айтсайшы! Жат жерде жүрмін демесең, жатар орны, ішер асы дайын. Өмір бойы жылқы баққан Қали банкирдің ат қорасының шаруасын үйіріп-ақ алып кетті. Жайлы тұрмыстан көңілі орнығып, қарны тойынып, екі беті жылтырап шыға келген. Ат қорасының бұдан басқа да екі-үш қызметкерінің біреуі орыс тілін шала білетін еді. Көбінесе Қалиды сол жұмсап, сол билік айтатын болды. Əр аптаның демалысы мен əлдебір мейрам күндері Штумф мырза табиғаттың ғажайып бір осы мүйісіне əйелі, бала-шағасы, соңынан еріп қолпаштаған нөкерлерімен келіп тынығып қайтады. Қожайын келетін күнді алдын-ала біліп отыратын ат қораның қызметкерлері де бұл демалысқа əбігерлері түсіп, əзірленіп бағатын. Аттарды сылап-сыйпап тарап, олардың ер-əбзелдерін, жеңіл доңғалақты сəнді арбаларды сүртіп, жалтыратып дайындап отыратын.

	Өз қожайынының үш бірдей қыздарының Қалиды алғаш көргенде ауыздарын ашып, таңырқап тұрып қалғанын ұмыта алар емес. Тап бір адамды емес, əлдебір аюанды көргендей болған əп-əдемі, аппақ қыздар əуелде Қали жегіп алып келген арбаға мініп, серуендеуге шығуға да қорыққан болатын. Қыздардың анасы өз тілінде бірнəрселерді айтқаннан кейін барып, үшеуі де арбаға мінген. Ұзын сирақ əдемі қос күреңді парлап жеккен арбаның алдыңғы орындығында отырған Қали делебені еппен қағып, серуендеуге бөлінген жолға түскен.

	Көп ұзамай жаңағы үш қыздың үлкені Эльза дегенің Қалиды үйірсектеп алды. Тіпті мұны көрсе болды, өн бойын көк көздерімен ішіп-жеп, күлімсіреп, қылмыңдап қалатынды шығарды. Жасы сол он сегіз бен он тоғыздың аралығындағы Эльзаның сұлулығын аңғармай қалуға да болмас еді. Етжеңділеу келген қыздың қос анары үстіне киген жұқа көйлекті керіп жіберердей болып тысырайып тұратын. Күн сайын пісіп, енді болмаса үзіліп түсейін деп тұрған сол қос алмаға Қали да қара көздерін қадап қоятынды шығарды. Екі сіңлісі серуен жолды бір-екі айналып шыққаннан кейін-ақ, шаршадық деп, арбадан түсіп қалып, жайлы үйлеріне дем алуға кетіп қалып жүрсе де, Эльза арбадан түспейтін болды. Басында билігі жоқ ат айдаушы Қали болса Эльзаны онан əрі серуендететін. Серуен жолдың көзден тасалау бір тұсында Эльза келіп Қалидың жанына қатар отырып, аттарды өзі айдайтын да болды. Сол қылта тұста ат арбаны тоқтатып қойып, басын төмен салып отырған Қалидың қолдарын ұстап, екі бетін алақанымен сипалап, қоп-қою қара шаштарынан тартып, бұрын-соңды қолға ұстап көрмеген əлдебір ойыншықты шұқылағандай қызықтайтын-ды. Əу баста бойын əлдебір үрей билеп жүрсе де, кейін қыздың бұл қылығына да үйренді.

	Үйренгені былай тұрсын, тіпті оның бұл қылықтарын жаны жақсы да көре бастады. Кейде Эльза жұп-жұмсақ аппақ қолдарымен Қалидың жүн басқан апай төсінен сипағанда əлдебір құмарының оянатыны байқалды. Тұтқын болса басы тұтқын емес пе, сезім атаулыны ешқашан, ешкім де тұтқын етіп ұстай алмасын Қали сол жолы ұққан. Қалидың еркектік құмарлығын əбден қоздырып болған сол көк көз қызды тұла бойын кернеп алған əлдебір сезімнің күшімен арбаның үстінен тік көтеріп алып, қуатты қолдарымен қапсыра құшақтап, төсін төсіне басып қалай құмарлана сүйгенін өзі де аңдай алмай қалған сол жолы. Мына азиаттың осынысын көптен тосып жүрген Эльза да сол сəтте бойын билей алмай, талықсып жүре берді. Өн бойын əлдебір ыстық жалын шарпыған сұлу қыз өз ырқын да, еркін де билей алмай Қалидың мойнынан асылып тұрып, тұла бойын кернеп əкетіп бара жатқан еркектің қуатты сезімін аңғарған сайын былқ-сылқ етіп, сол сезімнен не де болса қанып бір ішуге əбден бекінгені анық болатын. Жан дүниесін билеген осы бір тəтті сезімнен бе, əлдебір үрейден бе алқына соққан жүрегін тоқтата алмаған тұтқын жігіт қолындағы қызды тік көтеріп əкеліп арбадағы орнына отырғызып, жан ұшыра делебені қағып жіберіп, аттарды айдай жөнелгені бар еді.

	Əр кездескен сайын алаулап жүре беретін осы бір сезімнің ыстық жалынына шарпыла білген тұтқын жігіт пен нəзік жанды еркін де ерке қыздың бұл ойындары балқығанкөңілдерініңбір-бірінедегенынтызарлықтарын арттыра түскен-ді. Алайда сол аймаласқан қос жүректің бірін-бірі құлай сүйе білген құштарлықтарының тар құшағынан құлап түсер тағдырлары бар еді əуелден жазылған…

	Қыздардың үлкені Эльзасының əлдебір тұтқын азиатқа деген құмарлығын əкесі мен шешесінің аңғармауы мүмкін де емес еді. Мінезі де, қылығы да күрт өзгеріп шыға келген Эльзаның бойындағы жаны мен тəнін билеп алған сезімі түн баласы төсегінде ұйықтатпайтын да болды. Эльзаның түні бойы қыстығып жылап шығатынын сіңлілері аналарына айтқан. Ол болса қызының қасарысып, қарсыласқанына да қарамастан қолынан жетелеп жүріп көрсетпеген дəрігері қалмады. Ешқайсысы ешқандай диагноз қоя алмаған Эльзаның дертін сезіп жүрген ең кіші сіңлісі Эльвира болатын.

	– Мама, ол əлгі біздің имениедегі ат күтуші азиатқа ғашық! Соны ойлап жылайды!..

	Кіші қыздың мына сөзін естіген қыз аналары төбесінен əлдекім мұздай су құйып жібергендей баж ете үскен. Еркетотай Эльвирасының не нəрсені болсын, жасырмай айта салатын қылығын əбден білетін анасы Эльзаның екінші қабаттағы бөлмесіне көтерілген. Төсегінің үстінде етпетінен түсіп, жастығын құшақтап, қыстығып жылап жатқан қызын көрген қыз анасы да Эльзаның бойындағы дерт сырын ұққан болатын. Көңіліндегі күдігін орайы бір келгенде, жайлап отырып күйеуіне айтуы мұң екен, ол дегеніңнің қаны басына теуіп, шаң-шұң етіп, əйеліне зекіп, ашудан булығып өліп кете жаздаған.

	Сол əңгімеден кейін ол келесі күні қызметіне де бармастан, жеңіл көлігіне мініп алып, ертелетіп имениесінекелген. Қожайындары əдеттегі жұмыс күндері бұл араға келе бермейтінін білетін ат күтушілер аң-таң. Осындағы іс жүргізушімен сəл-пəл тілге келгеннен кейін, ол барып ат қорадағы шаруасымен айналысып жүрген Қалиды жуындырып, киіндіріп, қожайынның алдына алып келген болатын.

	– Сұлуын-ай, мынау азиаттың!..

	Генрих мырзаның өзі де мына жап-жас жігіттің түрі мен түсіне іштей болса да, таңырқанбай тұра алмады. Осы бір ойын жасырғысы келгендей ол жалма-жан машинасына беттеді. Іс жүргізуші Қалидың да мырзамен бірге қалаға бару қажеттігін түсіндіріп, мөлдіреген қос жанарын үрей билеген тұтқын жігітті машинаның артқы орындығына отырғызды. Көп ұзамай əлдебір əскери госпитальдың ауласына келіп тоқтаған жеңіл машинадан түскен Генрих мырза Қалиға «сен де түс, менімен еріп жүр» дегенді ыммен білдірді. Машинадан жасқана түскен тұтқын жігітті соңынан ертіп алып, əлдебір дəрігердің алдына алып келді. Ол болса, орысшаны сəл-пəл білетін біреу болып шықты.

	– О, азиат, ештеңе етпейді, бізде бірер күн жатып емделіп, тынығып қайтатын боласың, – деп Қалиға қарап күлімсіреп қояды. Мынаның жылы сөзі мен жылы қабағы қорқынышын сейілткендей болды. Қалидың банкир қожайыны жаңағы дəрігерге немісшелеп əлдебір істі қадағалап тапсырды да, көп бөгелместен тұтқынды госпитальда қалдырып кете барды.

	Бір-біріне қиянат жасауға келгенде адам баласының зұлымдығына құрық бойлай алған ба?! Ой тереңінің түкпірінде ғұламалық та, даналық та, сонымен бірге зұлымдық та бұғып жатары болмаса, бұл дүниенің жақсылығы мен жамандығы қатар өріліп, бірге өсіп, бірге көктеп тұрар ма еді?! Өмірі де, ажалы да бар тіршіліктің қуанышы мен қайғысының қос бұрымын бірге өріп, бірге тарқатар тағдырыңның уысынан шығып қайда барармын дейсің?!

	Қали да сол өз тағдырының уысынан шыға алмады. Əскери госпитальға келген күннің кешінде екі шабының арасы ашып, күйдіріп əкетіп бара жатқан қалпы шошып оянған. Басы – мең-зең. Қалай ұйықтап қалғанын, өзіне не болғанын да біле алмай дал болған ол шыңғырып жіберген. Палатаға ентелей жүгіре кірген қос дəрігер кереуетінен тұрмақшы болып ұмтыла берген Қалидың қол-аяғын басып, қайра жатқызған. Жамбасына ине салып еді, жаны тыныш тапты. Жер шарының біраз бөлігіне үстемдіктері жүріп тұрған неміс елінің өндірісі де қуатты болатын. Тіпті өздері басып алған елдердің қолға түскен мыңдаған, миллиондаған тұтқындарының көзін жою үшін оқтың өзін шығынсынған фашистер адам баласын өртейтін пеш, уландыратын камералар ойлап тапқандықтарын да қайтерсің?! Оны айтасыз адамның сойып алған терісінен қолға ұстайтын əсем де бағалы əмияндар мен сөмкелер шығарудың өзін өндірістік жолға қоя білген немістер үшін əлдебір азиат Қалидың аталық қос безін сылып алып тастаудың өзі түкке тұрмайтын іс болды. Еркек тоқтыны піштіргенді ғана көріп өскен қыр қазағы Қали бейбақ немістердің госпиталынан осылайша піштіріліп шыққан еді.

	Қызының абыройын ойлаған неміс əке сөйтіп, əлдебір пендесін жар құшып, бала сүю сияқты қос бақытынан бірдей айырған болатын. Міне, сол бір қиянаттың қайшысымен қиылған бақытты уысына түсіре алмай өтіп барады жалғаннан. Селт етер сезіміңнің есін жинап, басын көтере алмайтыны қиын екен бəрінен де. Көзің қызығып, жаныңа жағып тұрған сұлулық атаулыны өліп-өшіп сүю арқылы лəззат алуыңның өзі бойға біткен сол қос тамырдың күші мен қуатынан нəр алатынын кім білген?!

	Азиат Қалидың госпиталға нендей жағдаймен жатып шыққандығын Эльза өз анасынан екеуара əңгіме арасында естіген сəтінде-ақ, қолындағы кітабын тастай салды да, үстіндегі бір киер жеңіл көйлегімен далаға атып шықты. Үнемі тұман басып, буланып, буалдырланып жататын Эльба өзенінің жағалауындағы қайық станциясын бетке алып, қос жанарынан парлаған ыстық жасы омырауын жауып, жүгіріп келеді. Батар ұясына қарай ақырын жылжып бара жатқан күн көзінің кешкі қызыл шапағымен сол нұрға малынған төңіректің жан алып, жан берісіп жатқан қырғын соғыстың қанына боялып жатқандай. Сол бір қызыл дүниенің қызығынан түңілген де, безінген қалпымен жүгіріп келе жатқан қыз жүрегі сол бір азиатты… тұтқын Қалиды көруге, соған жетуге аласұрып, асығып, жанталасып келеді. Біресе қайықшының, біресе жолда кезіккен көлікшінің көмегімен су кешіп, жер басып имениеге жеткен сəтте қызылкөз дүниенің тағы бір таңы оянып келе жатқан-ды. Əр сəйгүлікті қолындағы ұзын арқанмен жетектеп алып шығып, бойын жаздырып жүрген Қали жеңіл көйлегінің етегі желпілдеп, өзіне қарай құстай ұшып келе жатқан қызды көргенде шошынып қалды əуелде. Сайтан ба, пері ме мынау деген бір ой санасында қылаң беріп үлгергенше болған жоқ, өзіне таныс қыздың бейнесі көзіне оттай басыла берді. Қолындағы сəйгүлікті шұбатылған арқанымен қоя берді де, Қали да сол қызға қарай ет жүрегін ала жүгірді. Үрей де жоқ, қорқыныш та қалмаған тұла бойында. Біраз жылдардан бері қауышу мен табысудан ада болып, соны аңсап, соны көксеп жүрген кісендеулі көңілінің кілті ашылып, бұғаудан босаған бойын жазып, Қали да өзіне қарай жан ұшырып келе жатқан қыз ғұмырдың құшағына жетіп құлауға асықты. Санасынан азаттық алған тұтқын жігіттің қазіргі жан күйінің бар сезімін енді ешкімнің тұзаққа түсіріп, тоқтата алмасы анық жай. Алаулап жанып жатқан сол отты сезімнің мұңлы сағынышының жалынымен өрттелген тұтқын жігіттің анау… өзіне қарай екі өкпесін қолына алып жүгіріп келе жатқан азат қыз мұның алыста… қиырда қалған… бір көруге зар болып жүрген туған елі мен туған жерін, бар ағайыны мен дос-жарандарын, қыр үстінде қиқу салған еркін де ерке күндерін, бəрін…бəрін де өзімен бірге көтеріп алып келе жатқандай ессіз күйге түсті. Сол ессіз күйдің күйігімен айқаса қалған мына қос құшақты ажыратып алуға тірі пенденің күші де жетпесі анық еді. Айқаса бітіп, бүтінделіп, тұтасып бара жатқан қос жүректің мөп-мөлдір осы бір сезімдеріне дəл қазір оқ атып, найза түйресең де аққан қызыл қанның қайсысынікі екендігін де ажырата алмасың хақ. Қос мұңлық бірге құлап, бірге мұрттай ұшып, жандары да бірге шығар еді сол сəтте.

	Қыз ернін елім деп сүйіп елтіген тұтқын жігіттің он екі мүшесінің бірі ет жүрегінің ғана аласұра соққаны болмаса, осындайда тəтті бір сезімнің күйін келтіре, құмарландыра, құлшындыра түсіп, өзі болса асқақтап шыға келетін өзге бір ынтызар мүшесі жансыз күйінде, жайбарақат жатқан еді. Жүрек тауының биігінен жөңкілген алапат сел сезімнен есі кеткен қыз тұтқын жігіттің жалын атқан деміне тұншығып бара жатса да, семіп қалған сезім шыбығының селт етпегендігіне көзі жетіп, иланды да, ол енді…тіпті…мəңгілікке солып, қуарып қалғандығын ұқты да, жібектей жұмсақ құлын мүшесін аймалап өбіп жатқан Қалидың құшағынан сусып шығып кетті де, жұп-жұмсақ көк шөптің үстіне отыра қалып, ағыл да тегіл жыласын-ай келіп. Ғайыптан тұтанып алып, маздап жатқан жүрек ошағындағы екеуінің де сезім оттарының осылайша өшкені ме бұл?! Қали да егілді. Əбден құса болып қалған тұтқын көңілдің қасіретімін еңіреп отырған ол əлден уақытта «Халли…Халли…» деген қыз нінен селт етіп, дауыс шыққан жаққа жалт қарады. Су жинағыш биік мұнараға шығатын баспалдақпен соның ұшар басына көтеріліп алған Эльза сол арадан қанатын қомдап, аспанға ұшар құстай болып, екі қолын жайып қойып, біресе сөйленіп, біресе жылап тұр еді. Сол жылаған сезім əлгіндей болған жоқ көзінің жасын тыя алмаған қалпы, биік мұнараның басынан секіріп кетіп, адам баласының қолымен төселген қара тастың үстіне келіп томп ете түсті. Төмен қарай құлдырап құлап келе жатып «Халли…Халли…» – деп шырқыраған қыз сезімнің жан дауысы зеңбірегі атылып, қаны шашылып, оқ иісі қолқаңды қауып, көк түтінге тұншығып жатқан кең əлемнің қойнына сіңіп, əп-сəтте ол да тыныш тапты…

	Бір басына жамалған осы бір қайғымен неміс жерінде жүрген шағында Қали сияқты тұтқындарды ағылшын мен американдықтардан тұратын екінші майдан жауынгерлері босатқан болатын. Неміс лагерлерінен азаттық алған бұларды, американдықтар үлкен кемелермен өз елдеріне алып келген. Қай жердің дəмін татарың да тəңіріңнің қолындағы іс қой. Тəңіріңнің маңдайыңа жазғанын көресің дегенің осы екен!

	Соғыс аяқталғаннан кейін тұтқындағы кеңес адамдарын өз отандарына қайтару мəселесі қозғала бастағаншақта,бұлсоғыстаөзелініңжеңіскежеткендігіне іштей қуанса да, көңілдерін күпті етіп алған бір ойдан күні-түні арылған емес. Америкадағы кеңестік əскери атташе өкілдері келіп: – Кеңес одағының абыройы аспандап тұр. Жолдас Сталин бастаған коммунистер партиясы ұлы жеңіске ие болды. Кеңес үкіметі енді əр мемлекетте тұтқында жүрген сіз сияқтыларды өз елімізге қайтарып алуға күш салып жатыр. Жеңімпаз елдеріңіз бар. Сол елдеріңізге қайтыңыздар, – деп сайрағанда сай сүйегіңді сырқыратып жүрді.

	Кеңес үкіметінің насихатшы өкілдері келіп-кетісімен, тұтқындар лагеріне американдық шешендер келіп сайрайтын.

	– Бəрі де өтірік! Қызылдар ешкімді де аямайды, Сталиннің қаһарына ұшырайсыздар. Елдеріңізге қайту, қайтпау өз еріктеріңізде! Қайтпаймын десеңіздер бұл арадан Сіздерді ешкім де күшпен зорлап алып кете алмайды…

	Бір-бірімен аңдысқан екі елдің де сұрқиялылығынан сескенгенімен, туған еліне қайту жайы ойынан бір шықпаған қалпы Қали да Кеңестер одағына оралушылар тізіміне жазылып, ақ кемеге келіп мінген-ді. Мұхит арқылы ұзақ жүзген сол ақ кеме бұларды Балтық теңізі жағалауындағы үлкен бір айлаққа алып келіп, түсірген болатын. Кеменің жағаға түсер баспалдағынан бастап қатар-қатар сап түзеген солдаттарды, арсылдаған иттерді көрді. Бұл жай елім деп алаңдап келе жатқан тұтқындардың көңілін су сепкендей басып тастады. Тұтқынға басынан ауыр жарақат алып, ессіз-түссіз қалпында түскендігін жеңімпаз Кеңес елінің соты елеген де, ескерген де жоқ. Сот өз үкімімен тұтқын атын сатқын дейтін атқа алмастырып, жиырма бес жылғы ғұмырын абақтыда өткізуге кесіп, Сібірге айдатып қоя берген.

	Сатқын атанғанша да тұтқын болып жүре бермеген екенмін деген қалың ойларға Тайганың орманынан ағаш даярлап жүрген шағында Қали сан-мəрте берілген де еді. Əйтеуір кеудесінде шықпай қалған тірі жаны бар демесең, осы ғұмырында жанына медет, қуат болар не тапты?! Дүниеге ұрық та шаша алмады, туған елінің топырағын да емін-еркін басып жүре алмады.

	Тұтқындығы мен сатқындығы үшін сот кескен мерзімін өтеп, əке шаңырағына ие болып отырған інісі Бəридің үйіне келген. Шіркін, бауырдың аты бауыр емес пе, ағасының азап тартып, тар жерден аман-есен келгендігін көріп, қуанғанынан жылай жүріп, жалма-жан қойын сойып, ауыл үйдің кəрі-жасын жинап, кішігірім той жасады. Айлар өтіп жатты. Қали да қарап жатпай інісінің шаруасының бір жағына шығысып, шаруашылықтың тиіп-қашпа жұмыстарына да араласып, алған айлығын да келінінің қолына ұстатып жүрді.

	– Аға-ау, оныңыз не? Өз тапқан ақшаңызды өзіңіз ұстап жинай беріңіз. Таяуда ауылдан көшкелі жатқан бір ағайынның үйін сізге əпергелі жүрміз. Келісіп қойдық….

	Бəридің бұл айтқанына Қали онша қуана қоймады. Інісі бөлек бір үй сатып əперіп, сонан соң ағасын үйлендіріп, алдына мал салып бергісі келетіндігін көптен бері айтып та жүрген болатын. Оның мұнысы жөн-ау тіпті. Ағайыншылық дегенің де міне осы ғой. Бірақ… қайтерсің?!.

	Тұтқын болғандығымды бетіме басып, көз түрткі болмайын жəне қиянат қолымен жасалған белсіздігімді сездіріп алмайын деген ниетпен жан баласына айтпастан бір түнде жырақтағы қалаға кетіп қалып, соның əлдебір қазандығының өмір бойы от жағушысы болып жүрді де, сол арадан азын-аулақ зейнетке берер ақысын алып, осы қарттар үйін паналаған болатын.

	Жалқы келіп, жалқы кетіп бара жатқан мына дүниеден алашағы да, берешегі де жоқ мұның. Есебі тең. Өкпесі де, назы да жоқ айта қояр. Жарық дүниеге шырылдап келді, енді тіл-аузы байланып сол дүниеден үнсіз-түнсіз кетіп барады. Дəл қазір тілге келе қалар болса да, ол өзіне жан салған, жарық дүниені сыйлаған, осыншалықты ғұмыр қиған тəңірін сөкпесі анық. Тəңірін не деп сөксін, болса сол тəңірі жаратқан адамының тұтқыны болды. Жарық дүниенің азабын да, мазағын да өзі сияқты адамдар тартқызды. Соттаған да солар. Тəңірінің алдына барып, жауап берер қиямет күндері:

	– Е, пендем, не ұқтың жарық дүниеден, – деген сауал қойылар болса, өмір – абақты, адам соның тұтқыны екендігін айтар еді əуелі.

	Тіршілігінде тірі пендесі азапқа салған Қали қартты онан əрі қинағысы келмеген өз тəңірі өзі сыйлаған жанын ажалын жіберіп, оны өмір абақтысынан құтқарып алды. Жаратылыс пайда болғалы жан қадірін ұғына алмай келе жатқан адамдарына сол тəңірі Қалидың ет пен сүйектен тұратын тəнін ғана қалдырып кетті. Жан мен оның иесін емес, əзірге… тəнді ғана қадірлеуді үйренген пенделері

	Қали қарттың да сүйегін арулап, аққа орап, ардақтап апарып, қара жердің қойнына берді.





ҚОШ БОЛ, ҚҰЛЫНЫМ




	– Е, балам, жоғары шық! Кемпір, əй, кемпір, шəй əкел мына балаға!

	Сералы қарт үйіне келген шаруашылықтың жас басшысы Еркінді осылай қарсы алды. Сəлем беріп, есік көзінде бөгеліп тұрып қалған жас жігіт үй иесінің қатулы қабағы мен қатқыл үнінен қобалжып қалғандай еді. Осы елге келгелі екі жыл болса да, алғаш бас сұғып тұрған қарттың шағын ғана аласа үйі еңсесін басқандай. Ен бойы қазандықпен ғана бөлінген қазақы үйдің қақ төріндегі түс киізде ілулі тұрған күмістелген жүген, тобылғы сапты ат жəне салт қамшылар «мені көр» дегендей көздің жауын алады. Қазандықтың мұржасының дəл түбінен сорғалаған жауынның салтақтаныпсарғылттартқаніздері жыландай ирелеңдеп белгі тастапты. Осыны көргенде жас директордың екі беті дуылдап кетті. Анада, ұмытпаса, күзде-ау деймін, осы қарттың өзінің алдына келгені бар. «балалар болса жұмыста, кемпір екеуміздің отырған үйіміздің төбесінен жауын жауса болды, су сорғалай жөнеледі. Шипырлатып жапқызып алайын деп едім. Не көмегің бар, балам?» – деген қарт өтініші есіне енді түсіп отыр. Бұл да ойланып жатпастан: «Ақсақал, сол шипырды совхоздың мал қоралары мен салып қойған үйлерінің төбелерін жапқызуға да таба алмай, басым қатып отыр», – деп қартқа қамқор бейіл көрсете қоймаған-ды.

	– Жоғары шық, балам! Оразамызды ашқалы жатыр ек, кел, шəй іш бізбен, – деп қария жас жігітке төрден орын ұсынды. Бұл жолы Еркіннің қарт тілегін аяқ асты етіп, шығып кетуге батылы жетпеді. Нұсқаған орынға үнсіз ғана жайғасудан өзге амалы қалмап еді.

	Шəй үстінде əңгіме өз арнасын тауып, жүйесімен өрби қоймады. Қарт болса «іш, же» деуден артық ауыз сөзге бармады, түнерген қабағын ашпады. Еркін өзіне ұсынылған қызыл гүлді кеседегі қою шайды тезірек ішіп тауысуға асыққаны сондай, мұрнының ұшы шып-шып терлеп шыға келді. Осыны байқап, аңдап отырған зерек қарт:

	– Балам, асығыссың-ау деймін, шаруаң болмаса біздікіне бас сұғуың да неғайбыл, дəм айдап келген шығар. Қысылма, бұйымтайыңды айта отыр, – деді. Қарттың бұл сөзі шаруашылықтың жас басшысының иығындағы ауыр жүкті жеңілдеткендей болды. орнынан қозғалып, көптен бері жерде малдас құрып отырмағандықтан, құрыстанып, ұйи бастаған аяқтарын жазып алды.

	– Ақсақал, – деді үніндегі жасқаншақтықты білдіргісі келмегендей, бір жөткірініп алып, – біздің ауылда қырықтықшылардың кеңесі өткелі отыр. Бүкіл облыс аймағындағы қойлы ауылдардан өкілдер келеді. аудан басшылары елге келетін сол қонақтарға қымыз беруді жөн көреді. Соған он шақты бие байлап, қымыз ашытатын кісіні кешеден бері таба алмай жүрмін.

	Қарт «көкейіңді ұғындым» дегендей кейіп танытып, жауап беруге асықпады. Шыны-аяғын кемпіріне қарай ұсына түсіп, маңдайынан білінген терді алдында жатқан ақ сүлгімен асықпай сүртіп, қалайы қасықпен сары майдан шəйіне салып, баяу былғап қояды. Қартының аяқ астынан паңдана қалғанына, алдына келген жас жігіттің өтінішіне əлі де мəнді жауап бермей бəлсінгеніне Меруерт əжей қысылып-ақ отыр. Бірақ, қырық жыл отасқан ерінің жайын өзі біледі, сосын да үндемейді. Шалының томырық мінезінің өктемдігі-ақ өзгелерден оны айбаттандырып тұрады. Бірақ, қарттың көңіліндегі зіл жоғын былайғы жұрт біле де бермейді. Бұл да адам, мұның да ет жүрегі, сезімі, ой түйсігі бар, мұның да адам сияқты шаттанатын, күлетін кездері болады. Бірақ, ішкі дүниесін қалың бір ой торлап алса болды, ашылмаған күздің қара бұлтындай көпке дейін түнереді де жүреді. Қазір ле ойының əлем-тапырығы шығып отырғанын мына кемпірінен артық ешкім де сезе қоймас. Мұндайда оған бір ауыз сөз айттым дегенше болды, ең əуелі анау қырғидың көзіндей шегірейген қос жанары өңменіңді тесіп өтіп, «тəйт əрі, тантымай отыр, сенен жөн сұраған жоқпын əлі» – деп бұлқан-талқанға түсетіні бар. Үндемесең, үйдей пəледен құтылғаның, сол қамалған көп ойлар өз шешімін тапқан соң, жауыннан кейінгі даладай жадырап, шешілетіні бар, тек сабыр қылып артын күте біл.

	– Ана жылқышысымақтарың он биені өздері-ақ байламады ма?!

	Қарт дауысы тосыннан əрі зілді шықты. Еркін басын көтеріп алып, қартқа не деп жауап берсем дегендей ойланып қалды. Осы дүйім елден бие сауып, қымыз ашытатын жан иесін таба алмағанын айтса, таяқтың бір ұшы ең əуелі өз маңдайына тиерін сезгендей еді. Ақиқатына келетін болсақ, айналасындағы елдің жұмыс істеп, мал бағып, егін өсіргеніне мəз болып жүре беріпті-ау өзі. Директор болып, ел басқара жүріп бірде бір үйдің ошақ басындағы тіршілік-тынысына құлақ түріп, көз салмаған екен. Тым болмаса осы елде кімнің бие байлап, қымыз ұстайтынын, кімнің іркіт жиып, құрт қайнататынын бұл білмейтін болып шықты.

	Өткен күнге ой жүгіртсе, біраз үйдің дастарханынан небір дəм татып, арақ-шараптың алуан-түрі алдына қойылғанымен, бір аяқ қымыз, не болмаса бір кесе ақ айранның ұсынылмағаны енді есіне түсіп, бей-жай күйде отыр.

	– Балам-ау, – деді қарт мұны онан əрі қинағысы келмегендей.–Анажылқышыларыңдыайтам,аттарымен мəгəзінге сабылып, ер үстінде теңселіп жүргенше бие байлап, сары қымызды сапыра ішіп, өздерін де, халқын да қарық етпес пе?! Мен болсам қартайдым, мына шешеңнің де енді бие сауып күбі пісер қауқары шамалы. Бірақ алдыма келген екенсің, меселің қайтпасын, байла деген он биеңді байлап, қонаққа деген қымызыңды ашытып, əзірлеп берейік. Жылқышыларыңа айт, түске қарай табынға өзім барамын, сауын биелерін таңдасып, асау құлындарды байласуға жəрдемдессін…

	Кемпірінің қуатты кезінде ескен қыл арқаннан тартылған желіге байланған жас құлындар əуелгідей емес, ноқтаға үйреніп, жуасып, бастығайын деді. Ыстық сумен қайыра-қайыра жуғызып, ең əуелі қайыңның қабығымен, сонан соң торы тобылғының тəтті түтінімен ыстап, жылқының семіз қазысының сүр майымен сылаған қара сабадағы саумал үй ішіне хош иіс бергендей болды. Көптен бері сауылмай тағыланып кеткен биелердің аяғына өре салып, шошынғанына қарамастан, шал өзі де, кемпіріне де сауғызып, сауынды өткізіп алмауға тырысып жүр. Қарт жылқышы бар қайрат-күшіне мініп, дүр сілкініп алды, бұрындары – жастау кезінде колхоз жылқысын түнде өзі бағып, күндіз бие сауғызып, шаруа қамымен жүргендерді сусынсыз қалдырып көрген жоқ еді. Тақымынан небір жүйріктер өтпеді дейсің. Ой-хой, шіркін, талай аламан бəйгеден озып келген Балыққара мен Жайнардың шабысын бұл қартың тірі жүргенде ұмыта ала ма! Ойлап отырса шағын ғана Аралағаш ауылының атақ-даңқы сол кезде табысымен емес, аттарының бəйгедегі шабысымен дүрілдеп еді. Бəрі бірдей жабы болып кетті деймісің, ат десе алдындағы асын жерге қояр қарттардың тізесі қалтырап, жанарлары əлсіреп, күш-қуаты тайған соң, табын жылқының ішінен бəйгеге қосар қыл құйрық таба алмай жүрген бүгінгі аралағаштықтарға не айтарсың.

	«Ат аунаған жерде түк қалатын» демейтін бе еді. Жіті көзбен қарап отырса, сол Балыққара мен Жайнардың тұяқтары бүгін де бар ма деп көңілі алабұртады. Əне бір сүйкімді қоңыр құлынды қарашы, түрі де, түсі де Балыққарадан аумайды. Желідегі құлындардың арасында «мен болашақ Жайнарыңмын» деп жер тарпып тұрғандары жəне бар. Жылқы малы дегенің ер азаматтың қанаты, қуаты емес пе.

	Қарт жылқышы Сералы өзі пенсияға шығып үйінде отырғалы Аралағаш ауылының жылқысының бағы тайғандай еді… Талайдан бері үйірге түсіп, өзі сияқты сəйгүліктердің қатарын молайтқан Балыққараны өткен қыста жылқышылар аяусыз мініп, көтерем қалпында шаруашылық қорасына əкеп тастайды. Фермадағы моторшының өз ісін жете білмеуінен бе, болмаса жауапсыздығынан ба, үзілген электр сымының ұшы науаға түсіп, су іше берген жануарды ток соғады. Қоңыр айғыр шыңғырып барып мұрттай ұшады…

	Е, айта берсең, болмаса өткен өміріңді еске алып, жаныңды тыныштандырсаң, қаймағы бұзылмаған дəуренді күндердің қызығы Сералы қарт үшін тек қана ат үстінде өткен екен. Шүкіршілік, əйтеуір қара кемпірі мұның тіршілігін күйттеп, екі ұлы мен бір қызын өсіріп, қанаттандырды. Сол болмаса, бұл өмірде жылқы тұрғанда бала керек деп ойлап көрмеген екен. Құтты орнына қонған жалғыз қыз бен қос ұлдың тілеуін тілеп отырған жайы бар əзірге. Ұлдары болса мұның жолын қуа қоймады. Үлкені Алматыда оқу оқып, сондағы бір бастықтың қызына үйленіп, еркетотай келіншегінің салған тұсауынан соң еліне қайта алмай, астанада қалып қойды. Қолындағы ұлы Берікбай біртоға, жуас. Отыздан асып барып осы ауылға мұғалім болып келген біреудің жас баласын алып қашып барып үйленіп тынды. Бұл келіні сүп-сүйкімді-ақ. бірақ қартпен тіл ашысып бір еркін сөйлесіп көрген жоқ. Өзі балаларға сабақты ағылшынша береді деген сыбыс қарттың да құлағына жеткен. Тегі өз тілін жетік білмейді-ау деп қарт өзінше топшылап, келінін ұялтпайын деп көбінесе кемпірін жұмсайды. Осыны ойлағанда қарт сəл жымиып қойды. Құрдасы Өскенбайдың басынан өткен бір хикая ойына орала кетті. Былтыр құрдасының да баласы үйленген болатын. Өсекең бір күні жас келінге: «Шырағым, бір аяқ шалап құйып берші, шөлдеп тұрмын» десе, ол жазған атасының айтқанына түсінбей, қарттың мəсі киген аяғына жəудіреп қарап тұрып қалыпты.

	Күндер дегенің зулап-ақ өте шықты. Шаруашылықта қой қырқушылардың жиыны өтетін күнге дейін жылқышы қарт бар шеберлігін салып, бал қымызын жеткілікті етіп əзірлеп қойды. Аудан басшылары тапсырған бұл ісінің оңға басқанына жас директор да ерекше қуанулы. Қарттың қажет шипырларын бөлгізіп, үйінің төбесін жедел жапқызып та тастады. Өз шаруасының оңай шешіле кеткеніне қарт та іштей қуанып, марқайып қалды. Абыройлы іс екеуіне де қуаныш əкелгендей. Расында да, кеңеске жиналғандар осы шаруашылықтың қонақжайлылық көрсетіп, бал қымызбен сусындарын қандырғандарына əбден риза болды. Əр ауданнан келген басшылар Еркінді шақыртып алып, өз директорларына мұны үлгі ете сөйлеп, мадақтап жатты. Əйтеуір, қасиетті дəм Еркінге жаңа абырой, бедел əкелгендей еді. Күні бойы жас құлын, асау қулықтармен алысып, қымыз ашытқан қос қарттың есімі тағы да аталмай қалды. Тілдерін үйірген мына қымыз тап бір биенің желінінде өзі пісіп, өзі ашып жатқандай көреді-ау. Ең болмаса, ішіп отырған қымыздарының кімнің қолынан шыққандығын сұраған біреуі болса-шы. Жиын тарқарда облыс орталығынан келген бір басшы Еркінді шақырып алып, биелерді бұдан былай ағытып жіберуші болма, қымызды аңсасақ ауылыңа келіп тұрамыз деп кетті.

	Қарт көнсе, Еркін өз шаруашылығында қымызды ала жаздай өндіргісі-ақ келеді. «Ақыңызды төлеп отырайық, қысқы отын-шөп үшін де алаңдамаңыз, бəрін де совхоз есебінен дайындатып беремін» – деген директордың қолқа-өтінішіне қарт орынды дəлелін айтты:

	– Балам, өзің айтқан соң дүйім жұрт алдында абыройың төгілмесін деп он биеңді байлап, қымыз дайындап бердім. Естуімше жиналған халқың дəміңе риза болып аттаныпты. Ал, енді бұдан əрі биенің бұтына еңкейіп жататын шама мына кемпірде де, менде де жоқ.

	Сексеннің желкесіне шыққан біздерді əурелеме, жастар сауамыз десе үйретейін, бас-көз болайын, ал сол үшін мен сенен ақы-пұл сұрамай-ақ қояйын.

	Бүкіл ел ішінен «бие сауып, қымыз ашытуға ниеттері болса, кез-келген жұмыстан босатып аламыз» деген хабарға ешбір жауап болмады. Басшылар мен мамандар сауыншыларға, үйде жай қарап отырған əйелдерге де əдейі барып, «бие сауыңыз» деп өтініп те, болмаған соң бұйырып та көріп еді, нəтиже шықпады. Тіпті, кейбіреуі шамданып, шаптығып, «аулақ жүр, ендігі көрмегенім бие сауу еді», «бейнеттенгенше, шөлдесем шөлімді шампанмен-ақ баспаймын ба» десе, енді біреулері «өз əйелдеріңе сауғызыңдар» деп ешкімді маңайлатпай-ақ қойды. Осы əңгіме гулеп елге таралғаннан бері бұдан əрі бие байлап, қымыз ашыту ісінің қиюы қашып, тұйыққа тірелетінін қарт та, директор да анық ұғынғандай еді.

	– Бұл бір енді болмайтын іс. Бие сауып, қымыз ішіңдер деп едіңдер, осы ауылдың қатын-қалашы ұлардай шулаған жоқ па?! Жас кезім болса, оның үстіне кемпірім дімкəстенбесе, сол биелерді өзім-ақ сауар едім-ау, – деп Сералы қарт директордың кең бөлмесіндегі арқасы биік орындықта үнсіз отырып қалды. Əжімді жүзінен əлі де қайраты танылғанымен, қушиып, кішірейген дене бітімі кəрі бəйтеректің солып бара жатқандығынан белгі бергендей еді. Қарт бөгеліп отырып қалғанын сезінгендей ойын жинақтап, директорға өз бұйымтайын айтты.

	– Балам, бір саба қымыз жинап қойдым. Биелерді ертең ағытамын. Ақысын төлейін, сол бір саба қымызды өзіме бер. Осы ел бие байлап қымыз ішпегелі біраз болды. Құрдастарым мен кəрі-құртаң қарттарды үйге шақырып, қымыз ауыз тигізейін деп едім. Сенен тілегім болсын, сол қымызды өзім сатып алайын, айналайын!

	Əуелде Еркін бұған таңырқап қалса да, сəлден соң ой-санасын жинап алды да, қарсы отырған көне-көз қарияның дарқан көңілі тұла бойын билегендей болды.

	«Қайран қартым-ай, – деп ойлады Еркін. – Өмір бойы жылқы бағып, бəйгеден бір атың озып келсе, бөрігіңді аспанға атып, құла дүзге шаба жөнелетін жел көңілің əлі де өзінің сол дарқандығы мен кеңдігінен жаңылмаған екен-ау!»

	– Жарайды ата, сол қымызды алыңыз, сіз де бізге тегін қызмет еттіңіз ғой, біз де тегін берейік, əрі-беріден соң бұл өз еңбегіңіз, өз қымызыңыз ғой.

	– Рахмет, балам! Өзің де ертең қымыз ішуге кел.

	Өзі мініп жүрген жуас торы атқа көршінің он жасар баласын мінгізіп, ауыл қарттарын қымыз ішуге үйіне түгел шақыртты. Қарттар жиналғанша шошалада жатқан киіз үйді есік алдына шығартып, өзі көрсетіп тұрып əлді жігіттерге құрғызып алды. Қара қостан қалған жалғыз белгі – осы киіз үй. Ерте туған жас бағланның біреуін сойғызып, қыстан қалған жал-жаядан салғызып, кемпіріне қазан көтертті. Қымызға шақырылған қарттар түгел жиналған соң, көптен бері ұсталмай жүрген ағаш астауға етті түсіртіп, киіз үйге кіріп отырғандардың алдына тартты. Біраздан бері үйлерінен шықпай іштері пысқан қарттар əңгіме-дүкен құрып, жайлауға шыққандай желпініп бір жасап қалды. Əбден пісіліп, сапырылып қойылған бал қымызды сіміре отырып, олар кеш түскенше отырды. Қарт жылқышыға, совхоз басшысына деген алғыстарын айтып, қарттар разы көңілімен тарай бастады. Қонақтары əбден тарап кеткеннен кейін Сералы қарт кемпірі екеуі желі басына келіп, биенің кешкі сауынына кірісті. Енді өздерінің ноқтадан босап, түнгі жайылымға шығатынын сезгендей құлындар да тыпыршып, күміс үнімен кісінеп қояды. «Енді сендерді ноқталап қинамайтын боламын, құлындарым» – деді қарт күбірлеп.

	Желідегі соңғы ақ бақай құлынның маңдайынан сипап, мойнынан құшақтап, қарт жылқышы ұзақ тұрып қалды. Кемпірі сауылған саумалды үлкен ыдысқа құйып болғанша жас құлынды құшақтаған қалпынан бір айныған жоқ. Ендігі бір сəтте қарт қолынан босаған ақ бақай құлын күннің кешкішапағынамалынғанкеңдалаға шұбап бара жатқан жылқыға қарай құйрығын шаншып шаба жөнелді. Қолына күмістелген ноқтаны ұстап əлі де өз орнында тапжылмай тұрған қарт жылқышы өз өмірінің соңғы құлынын ағытып жібергенін сезгендей, көзіне келіп қалған ыстық жасты ірке алмады, Қош, құлыным, қош!..





КҮН БАТҚАН ШАҚТА




	Көріп, естіп отырған құқайы жалғыз дейсің бе?! Алсын малын, алам десе! Артық мал дейтін мұнда корасына сыймай тұрған малы жəне жоқ. Бір биесі, бір сиыры, оған қоса қызыл қашары, он шақты уақ малы ғана бар. Солардың қайсысын артық деп тапса алсын, таласы жоқ!

	– Таңат осы ойлармен болып еді күні бойы. Кеше ауылдық Кеңестің хатшысы келіп, жоғарыдан артық малды үкіметке өткізу жөнінде жарлық келгенін айтып кеткен-ді.

	– Ау, артық мал дегенді осы сендер қайдан тауып алдыңдар? Бұрынғыдай үйір-үйір жылқы, табын-табын сиыр, жүздеп қой ұстап отыр деп пе едіңдер,-деген бұл назарылығын ашуға жеңдіріп.

	– Ақсақал, мен үкіметтің айтқанын істеуге тиістімін! Сізде де артық мал бар. Бір бие, бір сиыр, соған қоса бес қой ұстауға ғана правоңыз бар! Не биеңіз, не сиырларыңызды, өзіңіз білесіз, əйтеуір біреуін, сосын есептен артқан қой-ешкіңізді үкіметке тапсыратын боласыз!

	– Не дейді, мынау?! Мен сонда биемді үкіметке беріп, жаяу қарап қалуым керек пе?!

	Қарт үнінде дəрменсіздік бар еді. Шалының кіріптар күйге түскенін көріп тұрған Жамал əжей көзіне іркелген жасты жаулығының ұшымен сүрте берді.

	– Сорлы-ау, үкімет айтса алғанын алмайды деп тұрмысың, сол бие жаныңнан артық па, берем десейші енді!-деген кемпірінің сөзінен есін жиған қарт əлде не ойына түскендей:

	– Үкіметке менің биемнің не қажеті болып қалыпты, балам, соны айтты ма саған,-деді хатшыға.

	– Ақсақал, сұрамайтынды сұрайды екенсіз. Хрущев жолдас айтты ғой, біз коммунизмге жақындап келеміз. Ал, сіздер болсаңыздар, мал-мал деп соның соңында жүріп қараңғы қалдыңыздар. Енді ет те, сүт те, не керектің бəрі де дүкендерде бос тұрады. Барасыз да алып, ішіп жей бересіз.

	– Ауыл Советтің хатшысы мұны лепіре айтты. Тіпті көңілінде күмəн болсайшы. Коммунизм бір жерде орнап, соны өз көзімен көріп келгендей, ағыл-тегіл, бос əрі тегін дүние жөнінде айтқанда еріксіз ұйып қалғаныңды өзің де білмей қаласың.

	– Əй, шырағым, көмөнезіміңде сол дүние тегін əрі ағыл-тегіл, аста-төк болып жатса сол ырыздықтарыңа өлмелі мына кемпір, шалды ортақ қылып қайтейін деп едіңдер?! Соның игілігін өздерің-ақ көрмейсіңдер ме?! Ал, менің биеме көз алартпай-ақ қойсаңдар осы?! Біз өз күнімізді өзіміз көрейік те!

	– Жоқ, ақсақал, бұл кулығыңыз іске аспайды, болмайды ол болмайды,-деді хатшы манағы қиялынан айыққандай.

	– Кəне, тап қазір айтыңыз, үкіметке биеңізді өткізесіз бе, əлде сиырыңызды бересіз бе? Мен ерігіп жүрген жоқпын, осы ауылдағы жұрттың артық малын анықтап, қанша мал жиналатындығын ауданға айтуым керек.

	Болыңыз енді, кəне, кəне.

	Төрт түлік малын жанына балаған Таңат сияқты қарттардың қайсысына болмасын бұл оңай соқпады. Ел ішін хауіп биледі. Қауесет, түрлі өсек те лапылдап ала жөнелді. Жұрттың басы артық малын үкіметке жинап алады екен деген сөз ғана ел ішінің аузында жүрді. Кең даланың белін қайыстырып шұбырған мал халықтың ырысы, қуанышы еді-ау. Заманның түрлі-түрлі əрі сан қилы жібімен көгенделген қазекем бір кездері малынан айырылып арып-ашып жүдегенін, сандаған ұрпағының сүйектерінің далада шашылып қалғанын қайдан ұмыта қойсын. Соңғы ашарлылық бүгінде ел үлкендерінің есіне қайта түсіп, мына жарлықтан шошына қалғандықтары да сол болатын.

	Күннің қызыл жалқын сəулесі көкжиекке тартылып, ымырт үйірілген сəтте Таңат қарт ауыл шетіндегі Əбілдің қақапасын ашып, ішке енді. Кешкі шайларын алдарына алып отырған Əбілдің үй-іші мезгілсіз жүрген қартқа үрпиісе қарады.

	– Таңатпысың?-деді Əбіл қарлығыңқы үнмен.

	– Мен ғой. Əбе, мен ғой кештетіп жүрген, -деп Таңат шал кебісін шешіп төрге шықты.

	– Ə, жоғары шық, шайға кел, амансыңдар ма өздерің,-деп Əбіл де құрдасына жылы пейіл көрсетті.

	Бұлар құйылған шайларын ұртай бергендері сол еді, есік ашылып, осы ауылдың тағы да төрт, бес шалы сау етіп кіріп келді.

	– Əу, өздерің жай жүрсеңдер етті! Жақсылық па əйтеуір?!

	Манағыдай емес үй иесі Əбілдің бойын үрей биледі. Қашан, қандай жағдай болмасын сабырлы қалпынан Əбекең де сасайын деді. Осы уақытта буын-буындарын сықырлатып, төсектеріне құлайтын мына құрдастарының кештетіп жүргендіктері əйтеуір тегін болмаса керек еді. Əбіл қарт осыны ұқты. Сыр бермегенсіп, меймандарын жайдары көңілмен төрге шығарып жатты.

	– Өздерің бір қойлық болып жиналып келе қалған екенсіңдер, мал сойғызып, қазан көтертейін,-деді Əбіл құрдастары жайғасып болып тілге келген соң.

	– Бұйырған дəмді татып жүрміз ғой, Əбе! Тап қазір ас ішіп отыратын уақыт емес жəне оған көңіл құрғыр да шабар емес.

	– Иə, иə Ахаң дұрысын айтып отыр. Жөні сол, əңгіме бар, өзіңмен ақылдаса келдік,-деп қарттар сақалын салалап Ахметтің сөзін қостап ала жөнелді.

	– Əңгіме мынау,-деді Ахмет өзіне сөз тізгіні берілгенін ұққандай.-Үкіметке артық малды тапсырыңдар деп осы елдің белсенді балары ертелі-кеш шапқылап жүр. Оны өзің де естіп жатқан боларсың. Жалғыз биені өткізіп, бір сиырға, болмаса сиырды өткізіп, бір биеге қараған күніміз не болмақшы?! Не істейміз, не қайран қыламыз? Соны білейік, ақылдасайық,-деп келіп отырмыз.

	Мына қарттардың тұнжыраған қабақтарындағы ауыр ойлар қараша үйдің еңсесін басқандай. Тым-тырыс, тыныштық əлемі қалғып кетер ме еді, қайтер еді, Əбіл қарт əлден уақытта саңқ ете түспегенде.

	– Көтер бастарыңды! Еңселердің сиырдың жапасындай езіліп кеткені несі бұл! Жаугершілік, болмаса аштық заманы келеді деп пе едіңдер? Əлде малмен бірге жандарыңды да қоса алайын деп жатыр ма?!

	Өз құрдастарын Əбіл осылай бір бастырмалатып алды. Бастарын төмен салбыратып өз ойларымен өздері мүлгіп отырған мыналардың əрқайсысына жеке-жеке көз тоқтатып еді, жүрагі шымыр ете түсті. Бұлардың əрқайсысы заманның бір бір жылнамасы екен-ау, шіркін! Балдағын тізесінің үстіне қойып отырған мына Зейнештің сыңар аяғы кешегі соғыста Мəскеудің түбінде қалды. Анау отырған Əбіш əне! Шіркін, Əбішім-ай, көкірегіңнің зеректігін не қылайын! Маңдайыңды тайпақ қылған тəңіріңге не айтарсың! Əлі күнге дейін немістерде тұтқында болғаны бетіне шіркеудей жабысып, өз елінде бұғып жүрген жайы бар. Жанын аяп тұтқынға түсті дейсің бе, сол жаны құрғыр кеудесінен шықпай қалып шала-жансар, ессіз қалпында қолға түскені өзіне, одан бір тəңіріне ғана аян. Оған сене қойған ешкім болған жоқ бірақ. Жау қолында тұтқын болғаны аздай, өз еліне келген соң тағы да ұзақ жыл айдауда жүрді. Шіркін, заман-ай...

	Əп-сəтте осы бір ойлар миын шарпып өткен Əбіл қарт күрсініп қалды. «Өзің ше, өзің не көрмедің бұл тірлігіңде»-деген бір ой санасынан жылт еткендей болды. Е, өтті, кетті ғой бəрі де. Бірақ ұмыта алармысың соның бəрін. Əсіресе, əлгі Зəкер қайда? Соғыстан кейін емес пе еді, елге аман-сау оралғандар бір-бірімен жылап көрісіп табысқандары. Иə, сол жолы Зəкер екеуі бұрынғы ескі дағдымен дойбы ойнауға отырған еді-ау. Сол жай да күні бүгінге дейін есінде мұның.

	– Сен Сталин болып ақ таспен ойна, ал, мен Гитлер болып қара таспен ойнап көрейікші бір,-деген Зəкер аңқылдаған көңілімен.

	Оқ-дəрінің иісі кете қоймаған əскери киіммен қарсы отырған Зəкердің уылжыған бейнесі күні бүгінге дейін көз алдынан кетер емес. Сол ойында қара таспен ойнаған Зəкер-Гитлер ақ таспен Сталин болып ойнаған мұны ұтып кеткені. Ақырғы əрі соңғы ойындары екен бұл екеуінің де. Көп ұзамай екеуін де үндеместер тұтқындап түн ішінде алып кетті. Зəкерден күні бүгінде дейін хабар-ошар жоқ. Дойбы ойнап, Зəкер-Гитлерден Сталинді ұтқызып алған Əбіл он жыл Колыманың мұзын жастанып қайтты.

	Сөйткен Əбілден бастары мəңгірген мына тұстастары ақыл сұрап отыр енді, міне! Не дер екен, қай сөзі, қай ақылы жағар бұларға?! Осындай ой шырмауына түскен Əбіл қарт тұйықтан жол іздеумен əуреленді. Басы артық малды халықтан жинап алу науқаншылдығы түптің түбінде жақсылыққа жеткізбесін де аңғарады. Бірақ саясатқа қарсы тұрар бел, білек қайда?!

	– Құрекеңе осы шалдардың атынан хат жазайық жайымызды баяндап,-деді үнсіз отыра беруге жалыққандай Таңат шал қарлығыңқы үнмен. Өзінің осы айтқанын тұстастары қалай көрер екен дегендей айналасындағыларға жаутаңдай қалды.

	– Құрекең дегенің кім өзі, тəңір-ау?!

	– Хрущев жолдас ше, соны айтамын да,-деп Таңат оң жағында отырған Сəлменнің сұрағына үнін нығырлай жауап берді.

	– Онымыздан түк шықпайды,-деді Əбіл сəлден соң

	– Бұл тұтас ел бойынша жүріп жатқан науқан. Наразы болып жатқан жұрт жалғыз біз дейсің бе, жазып та жатқан болар. Одан да сауын малдарыңды алып қалыңдар да, басы артығын үкіметке табыс етіңдер. Бірақ бүкіл тұяқты беріп қойып жүрмейік. Дау-дамайды көбейтпей бірен-саран жылқыны, қой-ешкіні сойып, етін қақтап алсақ артықшылығы болмас. Қандай күн туарын болжап бола ма қазір...

	Қарашынаң қоңыр салқыны тұрып Таңат шал құла биені қаншама қимаса да, сойып алуға мəжбүр болды. Оның өзінде де мұны кемпірі ғана иліктірді бұл іске.

	– Қайтесің, үкіметтің шаруасына қарсы тұрып. Осы бар ғой сенің кесірің əлі баларға тиеді. Онан да қызыл қашарды үкіметке өткізіп, құла биені сойып ал. Етін, қақтап, суық түскенше бүлдірмей сақтармын. Құла биенің жирен қасқа құлынын қораға байлап, тығып таста. Жылқы баласы емес пе, ертең-ақ мінісіңе жарап кетеді,-деген кемпірінің ақылын құп көрген Таңат та елмен бірге амалы жоқ шарасыз іске кірісті.

	Құла биеден қалған жирен қасқа құлынды бағу оңай іс болмады Таңат үшін. Шұрқырап енесін іздеп бірер күнде арықтап, жүдеп сала берді. Жетім құлынның шұрқырап, кісінегені-ақ қарттың жүрегін сыздатып, жанын ауыртатын болды. Содан да құлынның жем-суын беруге көбінесе кемпірін жұмсайтын əдет тапты. Бүгін де сөйтіп төсегіне қисая бергені сол еді, кемпірі үйге абдырап, айғайлай кірді.

	– Тұр, енді ойбай! Құлын далаға шығып кетті! Бол,бол! Айнала маңайды дүрліктіріп шапқылап жүр, ұстататын емес,-дегенді ентіге айтқан Жамалдың сөзінен шошынып, ұшып тұрған қарт кебісін іле сала далаға атып шықты.

	Ауыл иттері де елігіп, шапқылап жүрген жетім құлынды қуалап, есін шығарған еді əбден. Қарт үй алдындағы шарбаққа кіріп «қайт, қайт» деп бар дауысымен шақырып еді, иесінің үнін танып, төбеттерді шаңға көміп, құйрығын шаншып бері қарай желдей ақты. Өн бойынан саулаған тер көзін ашқызбады да, қасқа құлын күнде өзі кіріп жүрген шарбақтың ашық тұрған қақпасынан кірмей, сол аққан бойда омырауын тірейтін биік албардан бір-ақ қарғыды. Таңат қарт сол тұрған жеріне отыра кетті. Шұрқырған құлын үнінен ғана сəлден соң есін жиды. Шабына шарбақтың өткір қадасы қадалып, ыңырсып, қып-қызыл қан болып жайрап жатқан қасқа құлынды көріп көзі қарауытып кетті.

	Батып бара жатқан күн көзі қып-қызыл еді. Аспан көкжиегі де қызыл жалқын тартты. Қансырап бара жатқан құлын соңғы рет кісінеп жіберді.





ЗАРЫҒУ




	Шоғы сөніп, қызуы қайтып бара жатқан өмірінің осы бір соңғы сəттері қарт ана Жүрсиланың жүрегін сығымдай езіп, қинап-ақ жатқаны. Қанша жыл төсек тартып жатып алса да ақыл-есінен кейуана бір айныған жоқ. Қос жанарының нұры сөніп, жарық дүниені су қараңғылық меңдеп алса да, тырс еткен дыбысты зерек көңілінің сезімдері айнытпай танып-ақ береді. Көңілін сұрай келген жанды да аяқ басысы мен дем алысынан аңдай қояды. Шіркін, бəтуасыз тіршілік-ай! Мына жанында отырған буырыл сақалы омырауына түскен атжақты ақұба шал мұны сонау Есілдің бойындағы Қалқұтан елінен өз заманының келбетіне тəн сəн-салтанатпен, қыз жасауымен осы елге келін қылып алып келген жоқ па еді?! Арманы жоқ, бір елдің қолы ашық, дəм тұзы татымды, дастарханы берекелі, сүйікті келіні бола білді. Мына қолынан күні бойы кітабы түспейтін шалы Жұмжұма екеуі біреуден ілгері, біреуден кейін дегендей тұрмыс құрып, тіршіліктің қара қазанын əлі күнге дейін қайнатып-ақ келеді. Өмірдегі бар бақытының шыңы деп білетін ана тар құрсағынан шыққан өзінің бес ұлының төртеуінен бірдей капыда айырылып, өзегі өртеніп аї ұрарын, төрт бірдей балапанын сағына күтіп зарығатынын, жылай, жылай қос жанарының суалып, су қараңғы соқыр болып қаларын білген жоқ еді-ау!

	Іштегі қызудың жалынынан ерні кезеріп, тұла бойы өртеніп жатқан қарт ана ауыр дем алып, əлсіз ғана үн қатты.

	– Келді ме, Қинаятжан, келді ме? Баршы, қарап келші, келе жатыр ғой деймін. Өй, құлыным...

	Соғысқа кетіп əлі күнге дейін оралмаған төрт ұлының кішісі, сүт суалар кенжесі де ананың алаңдап іздеп жатқаны. Зіл-зала сұм соғыстың да лаңы басылып, аяқталғанына да табаны күректей он жыл болса да қайран ана жүрегі өз ұлдарын бүгін-ертең келіп қалатындай елегізи береді.

	– Келді ме, Қинаятжан келді ме?!

	Қамшының сабындай келте ғұмырдың шолтаң етіп өте шығар осы бір үзілмелі сəтінде қарт ананың ауызына кіші ұлы Қинаятының есімі ғана түседі де ана сезімі қашан болсын айнымайтындығын паш еткендей. Өзге төрт ұл бір төбе, бір Қинаятжанның өзі бір асқар еді-ау бұл үшін!Ересек ұлдары Мұхамедқали, Нұрғали, Берғали мен Нəбіғали осы қара шаңырақтың үлкендері Бабаназар мен Əушама қарттардың ықпал-тəрбиесінде жүріп тез есейді, өзіне бұйырып, күні-түні жанында жүріп, бауырына басып, емін-еркін иіскенгені де осы Қиянаты ғана еді. Əсіресе, ерке баланың тілі қандай тəтті еді. Кейде бір айтқан сөздері əл үстінде жатқан ана санасынан демі үзілгенше өше қойған жоқ. Зейінді ана қазіргі сол бір алаңсыз да тыныш, қаймағы бұзылмаған бейбіт өмірдің қызықтарының буалдыр сағымына еніп, бал-дəуреннің базарын оймен əлсін-əлсін шарлап қайтады.

	Жаңабатыр ауылы ол кезде Бүйректалдың қойнауында отыратын. Аққайың мен көк теректің, қызыл талдың жапырықтары сарғылт, күз айының лебі сезіле бастаған шағы еді. Бұл үйдің балаларының бəрі де ол кезде осы төңіректе тұңғыш ашылған Аймақ ауылындағы мектепке барып оқитын-ды. Мүйізі тұқылданып, əбден қартайған осы үйдің қызыл өгізін жегіп алып, бес-алты шақырым елдегі мектепке қатынып оқудың азабы мен қызығы да көп болушы еді балалар үшін. Көліктің қожасы баланың кішісі Қинаят болғандықтан бұған қалғандары жалынышты, дегенін екі қылмайды. Ерке де бұлаң қаққан өмірдің қайбір сəтін есіне алсын, қайран ана! Е, айтқандай, Қинаятжаны оқуға кеткелі жатқан мезгілде осы үйге сау етіп бір арба қонақ келіп қалғаны бар. Дəстүр бойынша қой сойылды, қазан көтерілді. Кеш түсе, қарны ашып оқуынан келген Қинаятжанына ет болмай қалып, оның лаң салғаны бар ғой.

	– Апа, апа қарным ашты, ет əкелші!

	– Құлыным-ау, саған ет калмады ғой!

	Мұның сөйдеуі мұң екен, ауыз үйдегі қара текеметің үстіне шалқасынан жатып алып жер тепкілеп, ерке ұл ал жыласын келіп, айтынып, айтынып қоярын қайтерсің.

	– Ойбай-ай, бəрінен бұрын қой сойып, бір жілік жемегенім масқара болды-ау!

	Төрт бірдей боздағынан əлі хабар ала алмай, өмір өзегін қайғы мүжіп, солуға айналған əлсіз ана құс жастықтан басын көтеріп алып, қос қолымен ауаны қармап, құшағын жайды.Манадан бері алдындағы кітабынан бас алмай оқып отырған Жұмжұма қарт та кемпірінің бұл қылығына секемдене қарап, селк ете түсті.

	– Сабыр, сабыр ет! Жат енді əлсіреп қаласың ғой, байғұс!

	– Тоқташы, Қинаятжаным келді ғой, есік ашылды ма, құлыным, келші маған!

	Сорлы ананың үміті бұл жолы да үзіліп кетті. Бидай ақтап қырмандағы жұмыстарынан келген келіндері Бикен мен Үмітжан екенін сезе қойған ана жүрегі талмаусырап кетті. Сырт киімдерін босағаға іле салып, екеуі бірден қарт ананың жанынан келді. Əжімді жүзін жас айғыздаған қарт ананың мына бір қасіреті бұл екеуінің де жанын жегідей жеп барады. Əсіресе, осы үйдің үлкен келіні мына Бикеннің көңілінен бір ауыр ойдың бұлты сергімей-ақ қойды. Соғыс басталғаннан кейін көп ұзамай майданға кеткен ері Мұхамедқалидан күні бүгінге дейін хат-хабар жоқ. Жеңіс тойының тойланғанына да он жыл болса да, сол бір ұлы мейрамда жұрт қатарлы күліп, өз теңімен тізе қосып отыра алмай жүр. Ендігі анау пеш түбінде күпіге оранып қос құлыны Рахия мен Сарасы əне! Сол екеуін адам қылып қатарға қоса алса арманы болмас еді. жəудіреп отырғандарын қарашы, екеуі де əкелерін күте-күте əбден зарықты, ауыр ойдан бала жүректері қапа болып, қөздеріне мұң түнғандай. Əйтеуір, шағын үйдің шаруасы жүдемей-ақ тұр. Соғыстан кейінгі ауыр кезеңнің ендігі жүгінің бар салмағы майданнан дін аман-есен оралған мына Берғалидың иығына түсуде. Ел ішінде жете алмай жүрген төрт бауырының белгісіз тағдыры ерінің қабырғасын қайыстырып-ақ жүргенін сезетін Үмітжан осы үйдің тіршілігінің шырағын жағып, əйтеуір төсек тартып жатқан байғұс ана мен қарт əкенің алдындағы келіндік парызын адал атқару үшін шыбын жанын шүберекке түйіп, таңның атысынан, күннің батысына дейін зыр жүгіретін. Өйтпесе бола ма, қос абысын белді бекем буып алып, бір шаңырақтан соғысқа кеткен бес ұлдың көш көлігін сүйретіп, қартайған ата-ананы, екі ортада жүрген қос сəбиді жүдетіп, жадатып, ас-суынан тарықтырып көрген жоқ əйтеуір.

	– Келді ме, Қинаятжан келді ме?

	Қарт ананың əлсіз жүрегі тіршіліктің ақ демін үзгісі келмегендей өрекпіп, тулай соғады. Кешкі үй тіршілігі қазанға су құйып, ас қамдаудан басталып кете барды. Екі иығынан алқына дем алған ақ самауыр да əлгіндей болған жоқ өз орнын тапты. Өмір мен өлімнің тартысына түсіп жатқан қара кемпірдің жаны сəл-пəл тыныс алғанын пайдаланып, басына тақиясын киген шалды ортаға алып, бір үйлі жан шəй ішуге кірісті. Көргені көп зейінді, зиялы қарт мына қарсы алдында отырған ұлын соғыстан келгенде баурына басып өксіп-өксіп бір жылап еді-ау! Қайран қарт елі үшін қан майданға аттанған бес ұлының біреуі ғана бес жылдан соң көзіне тірі көрінгенінде қуанышын да, қасіретін де жасырып қала алмады.

	– Қой Жұмеке, көңілі алаң болып келген баланы босата берме,-деген Есім ақсақалдың сөзі ғана ауыр ойдан, бір қуаныш, бір қасіреттен қақырай бастаған мұның көңілін бекітіп, қайрадан орнықтырған еді.

	– Балам,-деген Жұмжұма қарт шағын тойға ел адамдарына жайылған дастархан басында ұлын өзіне қаратып: – мынау төсек тартып жатқан сорлы анаң екеуіміз бесеуіңді ел шетінен соғысқа аттандырарда бес рет қамықтық, бес рет жыладық. Тағдыр əзір біреу үшін ғана той жасатуды бұйырып тұр. Ана қалған төртеуінен де күдерімді үзбеймін, кебін киіп кеткен жоқ қой, келер, олардың елге оралғанын көрмесек те сен көресің, үмітіңді үзе көрме, күт!-деп қабағын түйіп үнсіз отырып қалды.

	– Тойдың сəні əн емес пе, бір мезгіл əн айтайық та! Əй, əлгі Үмітжан қазан-ошақтан шыға алмай жүр ме, əлгі қайнысы Нəбіғалидың соғыстан жазып жіберген əнін шырқасыншы!

	Адуынды əрі сыйлас жеңгесі Күлімжан қолқалаған соң Үмітжан дүйім жұрттың шетін ала отырып, əн бастады. Бастады демекші, ең əуелі көзіне жас алып, жан жүйесі босап, сəл-пəл үнсіз отырып алды да ашық дауысымен мұңды əрі сағыныш сазына толы əнді əуелетсін-ай келіп. «Туған ел, жаздым сəлем өскен елге, талпынып талай аяқ басқан жерге» Əн əуені осылай басталады. Уа, шіркін, туған жер-ай! Ер, азамат басына күн туып, оқ пен оттың арасында ажалмен сəт сайын тайталасып жүрсе де, туған топыраққа деген ыстық сезімін суыта алмаған екен-ау! Аңырап əн болып қайран ерлердің теңіздей тулап соққан жұдырықтай ет жүректерінің туған жерге деген махаббаты бəсе, дəл мына əннің жырындағы жолдарындай нəзік те айбатты болмаса, құрсаулы лағнет фашист иттерді жеңер ме едік. Əн əуені сай-сүйекті сырқыратып, адам жанын толқытып, тербіретіп барады. Майданда жүрген боздақтың сағынышы, үміті мен қуанышы, зұлым жауға деген қаїар, бəрі-бəрі əуені болып төгіліп жатыр. Өзінің азаматтық борышын сезіне білген қайран ер қос жеңгесіне көп аманат айтқанын кайтерсің». «Пана бол кемпір-шалға өле-өлгенше», деп елде қалған туған ата-ананың тағдыры үшін алаңдаған ақ көңілді, пəк сезімді ұрпақтың ақыл-ойы мен парасатына риза боласың. Əлі жар сүйіп, бесік тербетіп үлгермеген балғын жас үлкен жеңгесі Бикенге: «Ал, Бикен, саған айтам үлкен жеңгем, бет қақпа Рахия мен Саражанның»,– деп үлкен ағасының артта қалып бара жатқан қос балапанын да аманаттап тапсыруы, естір құлақтың есті сезімі болса, көзіңнен жас парлатып, тұңғиық ой əлемінің шыңырау тереңіне түсіп кеткен көңілің əбден бұзылып, жылағың-ақ келеді. Бірақ мына бір сүйкімді сұлу үннің тəтті əуенін бұзып алмас үшін кірпігіңді де сақтықпен қимылдатасың.

	Майданнан жазған əнімен дүйім бір елдің еңсесін бекітіп, сезімін дір еткізген Нəбіғалиды мына отырған халқы жай ғана Нəбікен деуші еді. Оқыған дейтін, көзі ашық сауатты, елдің камын жеген қайран ер осы елдің колхоз болып қалыптасуына да аз еңбегін сіңірген жоқ. Соғысқа да колхоз партия ұйымын басқарып жүрген жерінен аттанды. Енді тағдыры не болды екен азаматтың?! Мына отырған алқа-қотан ел болып, соны ойлап əркім өзінше ой түйеді, тұжырым жасайды. Есті, ақылды еді-ау, қайран ер. Осы соғыстың ұзаққа созылатынын, жеңіске оңайлықпен қол жетпейтіндігін айтып, енші алып бөлек отырған ағасы Мұхаметқалидың үйін өз қолымен кемпір-шал отырған осы қара шаңыраққа көшіріп, өз қолымен кіргізіп кетіп еді.

	– Жеңеше, ренжи көрме маған, үлкен ағам болса майданда, бұл қай басынғаның деп тағы ойлама, кемпір-шалдың жанында бол, балаларды солар қарайды ғой, ал сен ана Үмітжанжеңгемекеуіңіз бірігіп, колхозшаруасыа араласыңдар. Бірігіп еңбек етіп, бірлесіп қажыр-қайрат көрсетпесеңдер, қиналып, жүдеп қаласыңдар,-деген Нəбікеннің сөзі шындыққа айналғандығын ауыр соғыс жылдарының өзі-ақ көрсетіп берді. Расынды да қасіреті мол болған сұм соғыс жылдарында қос абысын бір-бірін жұбата біліп, қарт ана солардың барына, күйбең тіршілігіне тəубе етіп, көңілдерінен тіршіліктің үміт шырағын сөндіргілері келмейтін.

	Атар таңның ақ үмітінен қаншама күдерін үзбесе де қарт ананың соғыстан қайтпай қойған төрт бірдей ұлының қасіреті əзиз жанның жүрегі мен жүйке тамырына қара тырнағын салмай қойған жоқ. Ең əуелі уақыт табымен əлсіреп жүрген қос жанары сөнді де, айнала төңіректі түнек басты. Төсек тартып жатқаннан бергі қарт ананың бір уақ жүрегінің сыздаған жарасын жазып, демалысын жеңілдетіп тастайтын дəрісі де осы əн еді. Күнде кешкісін айтқызады, күнде кешкісін төсекте ұзақ жатып, жылап жатып тыңдайды. Сонан соң əн аяқталып бітісімен қарт ана өзі де аңырайды-ау дерсің. «Хат-хабарың əлі жоқ, қайда жүрсің төрт ботам»,-деп те, «Сендерді сағынған соң еңіреймін, сендерсіз күнім қараң меңіреумін» дей ме, не керек, əйтеуір ешбір ақын, небір жыршы сүлей айтып жеткізе алмайтын ана жүрегінің қасіретті сыры əн болып қалықтап, шағын үйдің еңсесін басып, құлақ түбінен қалықтап ұзақ кетпей, бала біздердің санамызға да сіңе беріпті.

	– Əй, қайсысың барсың, жолға шығып қарадыңдар ма, Қинаятжан көрінбей ме екен? Келді ме, құлыным, келді ме?!

	Соғыстың қасіреті шөктірген қарт ана бүгін түн тағы да кірпік ілмей, үнемі осылай алаңдап, елегізіп жатты. Таң ата басын көтеріп, жастыққа сүйеніп отырды да, шалының қолын алып тарамыс саусақтарымен сипаған болды. Екі көздері алайып, үрпиісіп ұйықтамай отырған қос немерелерін жанына отырғызды да кезерген, бірақ салқын тарта бастаған ернімен əкелерін соғыс жалмаған бейкүнə қос сəбиді сүйген болды.

	– Мені жайлап жатқызшы енді.-деп ол шалына соңғы рет тілегін айтты.-Əлгі Қинаятжан неге кешігіп жатыр екен құлыным-ай, аман келсең еді!

	Мынау айналып тұрған айналайын жер-ананың бейбіт тіршілігі үшін күресіп, əлі күнге қара шаңыырағына қайтып келмеген төрт бірдей боздақтың, төрт бірдей жауынгердің қайран анасы таң ата дүниеден өтті. Тіршілік тамыры өз соғуын тоқтатқанша асыл ана жүрегі өз құлындарын іздеумен болды. Қайдасыңдар, қайдасыңдар, арыстарым!





АЛТЫНШЫ БАЛА




	Кімнің аузына қақпақ боларсың! Айтқандары айта берсін, бəрі де рас, баласы да көп, шешесі де орыс мұның. Отыздың бесеуіне жаңа келген Кəрімнің əйелі кеше тағы да босанды. Ұл тапты. Шекесі торсықтай бұл ұл Кəрімнің алтыншы баласы. Мұны өсек қылып, сыртынан күлер несі бар екен. Сол балаларын асырай алмай жатқан бұлар жоқ. Кəрімнің шешесі Варвара əжей жедел туған үш ұл мен екі қызды қашан болсын үйректің балапандарындай тізбектеп соңынан ертіп жүргенін көргенде, кімнің болмасын іші жылып сала беретін. Əрине, соңғы уақыттың əдетімен бір, борлмаса екі, одан асып кетсе үш бала асырау бесеуіне қарағанда жеңілірегін Кəрім де, жолдасы Данаш та біледі. Бұлардың да əр неден хабары бар. Бойға біткенді сылып алғызып тастаудың да болатындығын Данаш бір əйелдей-ақ біледі. Тəңірі сақтасын, өз ұрпағына бұлайша қастандық жасау мұның ойына кірсе болды, төбе шашы тік тұрып, əбдісі ұшатын. Рас, көп баланы киіндіру, тамағын тауып берудің машақаты да көп. Өз құрбылары сияқты бұлар үйлерін мүлікке толтырып, үлде мен бүлдеге малынып отырған жоқ. Екеуінің табысы бір айлықтан бір айлыққа əзер жетіп, үнемдеп, барды ұқсатып ұстаумен жетіп келеді.

	Кəрім осы шағын аудан орталығына да балаларының қамы үшін көшіп келді. Қаланың аты қанша айтқанмен қала ғой. Əсіресе, бұларды үй жайы қатты қинады. Облыс орталығынан əне пəтер аламын, міне аламынмен жүріп, балаларының үлкені Жанаттың мектепке баратын жасқа да келіп қалғанын сезбей қалды. Бірнеше жылдан бері пəтерін жалдап тұрған орыс кемпірі Варвара əжей обалы нешік бұларға аса қысастық көрсете қойған жоқ. Шағын ғана ағаш үйдің екі бөлмесін бұлар иемденді де, бір кішкенесінде кемпірдің өзі тұрды. «Жілік алмақ баланың мінезінен» дегендей Варвара да бұлардың балаларының туған анасындай болып кетті. Кəрім болса жалғыз басты кемпірдің үйін, қора-қопсысын жүдетпей ұстады. Жылына бір іші-сыртын Данаш екеуі сылап, жұмыртқадай жұтындырып əктеп қоятын. Ауладағы талдан тоқылған кең шарбақтың ішіне жаз болса түрлі жеміс-жидек өсіріп, бəрі қарқ болып жататын. Бір үйдің қысқы отын-суын да Кəрім өзі əзірлеп, Варвара əжесінің сеніміне əбден кіріп алған-ды.

	– Кəрім жақсы жігіт, – деп көрші кемпірлеріне мақтап отырғанын естігенде Данаштың ашаң жүзіне қан жүгіріп сала беретін. Жаздың сол бір кешінде бақшаны суарып жүрген Жанаттың бір ауыз сөзі бұлардың ішкі ой əлемін төңкеріп кеткендей болып еді.

	– Папа, мен биыл оқуға ана мектепке барамын ба, – деп үш қабатты қызыл түсті мектепті нұсқап көрсетіп тұрған Жанаттың қуанышты жүзін көргенде екеуі бір-біріне аңтарыла қарап тұрып қалған-ды.

	– Иə, сол мектептен оқитын боласың, – деп Данаш ұлының қуанышын құптағандай көңілді жауап берді.

	– Мектепке барып оқу оқысам үйде сабақ қарайтын орын да жоқ қой. – Жанаттың сəби көңілінен шыққан бұл сөзі Кəрімнің жүрегін езгендей болды. Бұлардың, əйелінің, одан қалды бес баланың біреудің үйін үй қылып, аядай жерде сығылысып отырғанына өзін алғаш рет кінəлі сезінді. Кəрімнің көңіліндегі осы бір жандардың алдындағы айыбы күн сайын ұлғая түсті. Өзінікі деген бір баспанаға қолы жетпей жүргеніне қорланатынды шығарды. Сөйтіп, өз жанын өзі жеп еңсесі түсіп, көңілі жүдеп жүргенде институтты бірге бітірген Əбдіманның жолыға кеткенін қайтерсің. Ол Кəріммен даурыға амандасып, жай-күйді сұрасып жатыр.

	– Естідің бе мен əлгі жаңадан құрылған аудан орталығындағы есептеу станциясының білдей бір бастығы болдым ғой, – деп Əбдіман өзіне тəн аңқылдаған көңілімен қызметінің өскенін де ақтарып салды. – Өзің ше, баяғы бір орыннан тапжылмай қойдың ғой. Айтпақшы Данаштың, балалардың жай-күйі қалай? Өй, өзің үй алдың ба?

	Əбдіманның соңғы сұрағы Кəрімнің көңіліндегі қуанышты су сепкендей басты. Бірақ жүрегіне тына қалған іреніштің табын сездіргісі келмеді. «¶й алудың реті əлі келмей тұр ғой» деп Əбдіманның соңғы сұрағына баяу ғана жауап берді.

	– Ойбой, сорың құрыған екен əбден! Данаш пен бес балаңды аясаңшы. Біреудің қас-қабағына қарап отырғанша бізге көшіп кел. Дəл қазір біздің мекемеге бас бухгалтер ауадай қажет болып тұр. Данашқа да жұмыс табылады. Бір үйдің кілті міне қалтамда жүр, – деп қалтасынан қос кілтті алып, шығыршығынан ұстап қоңырау қаққандай сылдырлатпасы бар емес пе.

	Досына өзінің жайынан, көңіл күйінен қаншама сыр бергісі келмесе де Кəрім қос кілттің мынау сылдырын естіп күліп жіберді.

	– Ол құрғырың неше бөлме өзі? – Деді Кəрім басқа ойды ұмытып.

	– Əзірге саған жетіп жатыр, ас бөлмесінен басқа үш бөлмесі бар. Жылу жүйесі тартылған, мал ұстайтын болсаң шағын қора-қопсысы да əзір тұр. Жата-жастана жатып кең үйге де кірерсің. Кəне; бас бухгалтер болып келесің бе бізге, соны айтшы. Қалған шаруаны басшылармен өзім-ақ шеше беремін. Мен мұнда екі күн боламын, Данашпен ақылдас та таңертең жауабын беретін бол.

	Кəрімнің баспанадан жүдеп жүргенін қазіргі көңіл күйінен жазбай таныған Əбдіман досының ойын əбден матап тастады. «Көшу керек, көшу керек» – деген ой Кəрімнің есінен күні бойы бір шыққан жоқ. Құлағының түбінен досының қолындағы қос кілтінің манағы сылдыры жаңғырып тұрып алды. Кешке жұмыстан Кəрім үйге ауыр оймен оралды. Күндегі дағдысынан да жаңылғандай, бақша суаруға да шықпады. Темір керуеттің үстіне шалқасынан түсіп жатып алды. Балаларының бақ ішінде бір-біріне су шашып мəз болып ойнаған тəтті күлкілері де бойына дарыр емес.

	Кешкі астарын ішіп, балалар орындарына жайғасып, тынышталған соң Кəрім ыдыс-аяқты жинастырып жүрген əйеліне қарап:

	– Көшуіміз керек, кетуіміз керек бір жерге, – деді. Əуелде мұның бұл сөзіне жете түсіне алмай қалған Данаш Кəрімге үрейлене қарады. Əйелінің істің мəніне бойлай алмай əбдісі ұшып кеткенін көрген Кəрім Данашты бұдан əрі қинағысы келмеді ме, Ə!бдіманмен болған əңгімені түгел айтып берді. Ас столына шынтағын таянып отыра қалған Данаш алжапқышының етегімен бетін басып, солқылдап жыласын келіп. Онысы несі екен?! Біреудің үйінің отын жағып, күлін шығарудан құтылғанына қуана ма, не өздерінікі болмаса да бес баласының алтын ұясындай болып кеткен осы бір ескі үйді қимай отыр ма екен?! Данаштың өзі тілге келгенше Кəрім бұл арасын ұға алмап еді.

	– Мен саған баяғыда-ақ, мына балалар тумай тұрып қоныс табайық деп едім ғой, – Данаш солығын баса алмай əзер сөйледі. – Енді мынау құлайын деп тұрған жер үйге анау өлмелі кемпірді қалай ғана жалғыз тастап кетерсің?! Балалар да, тіпті өзіміз де сол кемпірге бауыр басып кеттік қой. Енді қалай ғана қиып тастап кетерсің?!

	Данаш осыны айтты да көзін сүртіп, аулаға шығып кетті. Бірақ «көшемін, кетемін» деген ойлар көңіл түкпіріне бойлай еніп алған Кəрімді əйелінің бұл көз жасы да ығындыра алмады. Сабасына түскен Данашқа бұл қызметтің де, жаңа пəтердің де үш ұйықтаса түсіне кірмейтін жақсылық екенін айтып ұғындырғандай болды. Қанша айтқанмен əйел заты ерінің қызметі жоғарылап, тұрмысының түзелгенін жек көруші ме еді. Кəрімнің «жаңа үйіміз болады, от жақпайсың, мал ұстап, жұрт қатарлы тұрмыс түзейміз» – деген сөздері Данаштың да бойын ұйытқандай, көңілі орнына түсті.

	– Варвара əжейге обал ғой, оны не қыламыз? – деген Данаштың сұрағына ғана Кəрім тосылып жауап бере алмай қалды.

	– Бейшара кемпір мана қала аралап кетіп еді, – деді біраз үнсіздіктен соң Данаш, – балаларға біраз киім-кешек алып келіпті. «Əже-ау, Кəрім болса əлі айлығын алған жоқ, сізге бере қоятын ақша болмай тұр ғой менде», – деп қатты састым. «Саспа қызым, бұл менің балаларға əкелген сыйлығым» – деп мəз-мəйрам болған бесеуін шыттай жаңа киіндіріп, оны өзі қызықтап отырған кемпірмен бірге менің де көңілім босап кетті. Осыны айтты да Данаш қайырадан көзіне жас алды.

	Бұлар өздерінің басқа жерге көшетіндіктерін қаншама жасырғанымен Варвара əжей ол ойларын сезіп қалған еді. Күнде жолығып, əңгіме-дүкен құрып жүретін кемпірлердің біреуінің қызы Кəріммен бір мекемеде жұмыс істейтін еді. Сол қыз айтқан ба, əйтеуір Варвара əжей Кəрімнің аудан орталығына көшейін деп қазіргі мекемесінен есееп айырысып жүргенін естіп, үйіне кейіп келді. Данаш жасап алдына қойған шəйді де зауықсыз ішіп, бүк түсіп жатып қалды. Сол жатқанынан күн кешкіргенше қарт ана орнынан қозғалған жоқ. Кəрім мен Данашты бақ ішінен балалардың біреуін жұмсап шақыртып алды.

	Данаштың жүрегі аузына тығылып, Кəрімнің тасасына қарай ығыса берді. Қазір бəрі де бітпекші, бұлардың ұрлығының беті ашылып, сорлы кемпірдің соңғы үмітінің жібі үзілмекші.

	– Қорықпа қызым, – деді Варвара əжей. – Сендер айтпағанмен бəрін де естідім. Өкпем жоқ сендерге, маған туған аналарыңдай қызмет еттіңдер, əрине, сендерге үй керек, соғысқа дейін шалым салып беріп кеткен мынау үйді сендерге бергеннен бұл баспана болып жарытпайды ғой, оны өздерің де білесіңдер. Көшулеріңе рұқсат, бара қойыңдар, айналайындар!

	Варвара əжей үшін бұл сөздерді айтудыңқаншалықты азабы болғандығын көріп отырған Кəрім мен Данаш отырған орындарынан қыбыр ете алмай қалды. Қарт кемпір қолындағы ақ орамалмен көзіндегі қос тамшыны сүртті де буын-буыны сырқырап орнынан тұрып темір кереуеттің астындағы ескілеу қобдишаны алып, оның аузын ашты.

	– Ех, менің Миколам міне, – деді ол үні дірілдеп. – Қолындағы əскери киімді жас жігіттің ескі бір суретіне қарап отырған қарт ананың жүзіндегі əзірдегі мұң ізім-ғайып жоғалып кетті. – Миколам, балам қайда жүрсің, келсеңші енді – деп суретті сипап оны кеудесіне басты да қарт ана ауыр күрсінді.

	Қолы дірілдеген қарт ана демі үзілердей ауыр күрсініп қалды.

	– Варвара апай, біз мұнда сізді тастап ешқайда кетпейміз, – деген Кəрімнің үні дірілдеп шықты.

	– Бізбен бірге боласыз. Сіз бəріміздің анамызсыз ғой, – дегенде Данаш шыдай алмай өкси жылап, кемпірді құшақтап алды. Айқаса кеткен қос құшақ арқылы ана мен баланың жүрегі табысқандай болған сол бір сəттегі бұлардың жан күйзелісінен ұғар сыр да мол еді. Қарт ананың кəрі жүрегі өзі дүниеге əкелген ұрпағының қызығын көре алмағандығын айтқысы келсе, Данаш пен Кəрімнің қиын сəтте пана болған, қамқоршы ана болған осы бір орыс кемпіріне деген ет жүректеріндегі ыстық сезімдері көз жастары болып тұңғыш рет тысқа шыққан еді.

	– Мə, мынаны ұста, – деп Варвара əжей ақ шүберекке оралған түйіншекті сандықтан алып Данашқа ұстатты.

	– Бұл не, Варвара əжей?!

	– Жаңа үй алсаңдар дүние-мүлік əперемін ғой деп жинап жүр едім, бұл сегіз жыл бойы өздеріңнің маған төлеп келген пəтерақыларыңның ақшасы ғой. Қанша екенін санаған жоқпын, жаңа жерге көшу үшін де қаражат керек. Сендер үшін жинап сақтап едім, айналайындар!

	Данаш қолындағы түйіншекті ұстаған қалпы қимылсыз қатып қалды. Аузына сөз түссейші, мына шүйкедей ғана орыс кемпірінің мына қылығы Кəрімді де есінен тандырғандай ол да үн-түнсіз қарап тұр еді.

	– Варвара əжей, мұныңыз не?! – Данаштың үнін діріл билеп ол қолындағы түйіншекті қарт кемпірге қарай ұсына берді.

	– Жо-жоқ, қызым, шын ниетіммен сендердің игіліктерің үшін жинадым, ала ғой! Бұл ақша маған неменеге керек дейсің?!

	– Ал енді ертеңнен бастап жаңа мекенімізге көшуге əзірленейік. Сен екеуің, – деді Варвара əжей кəрім мен Данашқа бұйыра сөйлеп, – балаларды алып бара беріңдер, – маған Жанатикті тастап кетсеңдер болды. Мына үйді алатын біреулер болса сатып, сонан соң баламыз екеуміз сендерді өзіміз-ақ тауып аламыз.

	* * *

	Кəрімнің шағын ғана аудан орталығының күнгей жақ бетіне орналасқан қос қабатты кеңсе үйінің есігіндегі «бас бухгалтер» деген жазуы бар есікті ашып, өз орнына жайғаса бергені сол еді, бір топ адам сау етіп кіріп келді. Бəрінің аты-жөнін түгел білмесе де жүздерінен шырамытады. Осы мекеменің қызметкерлері болатын. Жапатармағай бəрі де Кəрімді тумасымен құттықтап, қайырлы болсын айтып жатыр.

	– Кəреке, бұл тума енді біздің ұл болды. Көрмейсіз бе, жаңа жер жаққалы тұр, келінді айтамын-ау, жарап-ақ жатыр, бұл араны бөтенсінбей бірден ұл тауып бергенін айтсайшы! – Жотан бəрінен бұрын келіп Кəрімнің қолын алып еді, тағы да міне өзі бастап еркінси сөйлеп тұр. Неге екенін білмейді, алғаш көргеннен Кəрім осы бір толықтау келген, былайша айтқанда үрлеген қарындай домаланып тұрған осы бір жігіт ағасынан тіксініп қалды. Быртыйған саусақтары да сүйкімсіз-ақ. Мұның өмірбаянымен таныса келіп Жотанның бір шаруашылықта бас бухгалтер болып қызмет істегенінде жолын тауып мемлекет қаражатын оңды-солды шашқаны үшін орнынан түсіріліп, төмендеп осында келгенін білді. Өзінің алаяқтығын ол енді міне Кəрімнің қазіргі қуанышты сəтінде де жағына сөйлеп, білдіріп алған еді.

	Бұлар біртіндеп тарай бастаған сəтте Кəрімнің бөлмесіне Əбдіман келіп кірді. Табалдырықтан бері өткен бойда Кəрімге анталай ұмтылған ол бұрышта елеусіз отырған Жотанды көріп бойын жинап, сабырлы қалпына түсе қойды.

	– Əбдіман Қалиевич, сəлематсыз бе, үй-іштеріңіз, бала-шағаларыңыз тегіс аман ба? – деп, майға салған қасықтай жылпылдап тұрған Жотанның амандық-саулығына бұл басын изеп қана ниет білдірді.

	– Ал, мен кетейін, мына Кəрім айналайынның қуанышына шыдай алмай, ертерек келіп, құттықтағаным ғой! Əбдіман Қалиевичтің де бастықпын демей өзінің келіп құттықтауы міне, нағыз азаматтық іс. Ал, айналайын Кəрім шырақ, ұлыңның бауы берік болсын! Қас-қағым сəтте Кəрім мен Əбдіманның жылтыр сөзбен асты-үстіне түскен Жотан жорғалай басып бөлмеден шығып кетті.

	– Иə, батыр, тумаң құтты болсын, – деді Əбдіман есін жиғандай. – Əй, өзің ауданға келмей жатып Данашты перзентханадан бір-ақ шығардың ғой. Қазір бүкіл аудан орталығы сендерді гу-гу əңгіме қылып жүр. Бəріне бір-ақ танылдың, молодец!

	Əбдіманның орынды қалжыңына риза болған Кəрімнің еңсесі көтеріліп қалды.

	– Ал, енді менде көп уақыт жоқ. Данаш перзентханадан шыққан күні Варвара əжейді, балаларды алып біздің үйге келіңдер. Ерулік беруге дайындалып едік, Данаш сол жоспарымызды бұзып жіберді, – деп Əбдіман шығуға ыңғайланды. – Үйде кеңінен отырып əңгімелесеміз, ал уəле сол болсын.

	Кəрімнің үй-ішін Əбдімандар жылы қарсы алды. Ас желініп, шəй ішіп болған соң Варвара мен Əбдіманның шешесі Зейнеп əжейлер бір бөлмеде сырласуға кіріссе, балалар өздерімен өздері мəз-мəйрам болып жарасып кетті. Кəрім мен Əбдіман оңаша бөлмеге кіріп жайғасты да əуелі түрлі шаруаның басын бір шалып əңгіме қылып отырды. Досының көңілі мен ниетіне риза болған Кəрім:

	– Əбдіман, – деді, – оны өзіне жалт қаратып, – осы жаңа жерге көшіп келгелі мені жұрт сан саққа жүгіртіп отырғандығын сезіп жүрмін. Біреулер балаларын асырай алмаған соң көшіп келіпті, анау орыс кемпірі өзінің шешесі емес екен, соның көп ақшасына қызығып əдейі ала келіпті деген сөздерді естіп жаным күйзеледі. Саған Варвара əжейдің сыры əбден белгілі ғой. Ал менің алтыншы балам туралы не білесің?

	Əбдіман үнсіз отырып қалды. Əуелде ол Кəрімнің бұл айтқандарын түптеп ұғына қоймап еді. «Жұрт мені баласы көп деп əңгіме қылатыны несі екен», – деген Кəрімнің сөзінен кейін барып алдында отырған дос көңілінің түкпіріндегі сырды ұққандай болды.

	– Ой, Кəрім, сен де қызық екенсің. Айтқан жұрт айта берсін, сол балаларың өз ұрпағың емес пе. Қайта алты балам бар деп мақтанбайсың ба?

	– Дұрыс айтасың. Əрине, бəрі де өз кіндігімнен шыққан ұрпақтарым ғой. Мен əкемнің бір ауыз өсиетін орындап келемін. Данаш екеуміз тəңір берген баланы көпсінбей, есептеп шектемей жарық дүниеге келтіріп жатырмыз, – деп ойлы жанарымен шам жарығына қарап ұзақ отырып қалды.

	Рас, бұл əке аманаты еді. Ол кезде мұның жаңа үйленген кезі болатын. Марқұм əкесі Сауыт мұны ерте үйлендірді. Көп сөзді білмейтін бір тоға мінезді əкенің көңіл-күйін Кəрім қабағынан-ақ танып өсті. Бүгін шалың күндегі əдетінен ерте тұрып, қорадағы қойлардың ішінен семіз біреуін таңдап, Кəрімге сойғыза бастады. Кəрімнің үйлену тойына келе алмаған шалдың үлкен ұлы Сертай бүгін кешке осы үйде болмақшы. Қарт бұл ұлын көрмегелі он шақты жыл болды. Оқимын деп Алматы кетті, қарсы болмады. Үйленемін деп еді қаражатын жинап өзі барып тойын жасап берді. Əйтеуір көз алдында Кəрімі болған соң қарт əке үлкен ұлдың тілеуін ғана тілеп, көп іздеп əуре бола бермейтін.

	– Содан Алматыдан аға-жеңгем келді, – деді Кəрім əңгімесін жалғастырып. – Байғұс əкемде ес қалмады, бүкіл елді жинап той жасады. Ағам да ағайын-туысты, елді сағынса керек өзін еркін ұстап, жеңгемді де, өздерімен бірге ере келген екі баласын да еркелетіп көңілді жадырата түсті.

	Жарасқан көңілдің тұғырына қонған ақ кептерлер ұзақ отыра алмады. Қуаныш шырқы келесі күні-ақ бұзылып еді. Ел тарқап, бойына күш-қуатын қайыра жинаған қарт астанадан келген баласын жанына отырғызып, сырласуға кірісті. Баласының қызмет бабында бағы жанып жүргеніне көңілі марқайып отырған қарттың көзі қос немересіне түсіп еді, ойлана қалып баласын тізесінен түртіп өзіне қаратты.

	– Əй, осы сенің үйленгеніңе ұмытпасам он бес жыл болған жоқ па?

	– Иə, солай, əке!

	– Əй, содан бері көргенің осы екі-ақ бала ма?!

	– Ой, əке, соны да сөз қылып, осы екеуі де жетеді.

	– Тек балам, жеткені несі? Тəңір бұдан басқа бала бермей жүр ме сендерге?!

	Сертай мырс етіп күліп жіберді. Қызған көңілімен лепіріп отырған ол бұл күнде əйелге бала көтерту мұның қолында екенін айтып салмасы бар емес пе.

	– Не дейді мына патшағар, – деп қарт баласына үрейлене қарады. – Сонда не амал жасайсың, балам?!

	– Əке, мен дəрігер гинекологпын, бала көтергісі келмеген əйелдердің бойына біткенін сылып алып тастау мамандығым менің.

	– Бір уақытта əкемнің жан дауысы шықпасы бар емес пе, – деп Кəрім мынау оқиғаның қызығына əбден беріліп мұқият тыңдап отырған Əбдіманға қарады. – Кəрім, əй Кəрім, мында кел, – деген əкем қалш-қалш етіп орнынан əзер тұрды. Қолындағы таяғымен Сертайды нұсқап: – Мынау найсаптың көзін жоғалт бұл үйден. Жол қаражатын бер. Мал сойып бер де, түнгі поезға мінгізіп жібер. Енді қайтып көзіме көрінбесін. əй, естідің бе, – деп маған бар дауысымен айғай салды. – Ол найсапты мен өлгенде де алдырушы болма. Өз ұрпағын өлтіріп жүрген бұл анау арам қолымен менің қабіріме топырақ салушы болмасын. Ұқтың ба, сен!

	Тұла бойын ашу қысқан қарт өз орнына барып теріс қарап жатып алды. Сол жатқаннан оңалып тұрып та кете алмады. Сертай ағаларын Кəрім мен Данаш көңілдерін тауып сол күні-ақ Алматыға аттандырып салды. Жай қол алысып қоштасқандары болмаса ағалы-інілі болып бір-бірімен ашыла сөйлесе де қойған жоқ. Данаш екеуі бəйек болып төсек тартып жатып алған қартты ренжітпей күтудің қамына кірісті. Өңі сынық болғанымен бүгін басын көтеріп отырды. Келіні демдеп құйып берген шəйді баппен ішіп болды да орнынан тұра берген келін баласына отыра тұрыңдар дегендей қолымен нұсқап белгі берді.

	– Əкем ойланып ұзақ отырды. Көкейіндегі бір ауыр ойды бізге қалай айтарын білмей қиналды ғой деймін, ауық-ауық дем алып тынысы тарыла берді. – Балам, деді біраздан соң маған қарап, – анау Сертай ағаң жаныма ауыр жара салып кетті. Оны неге қуып жібергенімді сезетін шығарсыңдар. Ал сендерге айтар аталық тілегім, соңғы аманатым, өз қолдарыңмен болашақ өз ұрпақтарыңның жарық дүниеге келуіне тоқтау сала көрмеңдер. Баланы көпсінбеңдер, тəңірдің бергенін ала беріңдер, шырақтарым. Менің де немерелерім, ұрпақтарым көп болсыншы, айналайындар, – деген əкемнің үні дірілдеп, жалынышты шықты.

	Сауыт қарттың бұл келін баласымен соңғы тілге келуі еді. Əке өсиетін Кəрім аяққа басып отырған жоқ əзірге. Данаштың «қой, ұят болар, хабар берейік» дегеніне қарамастан қарт дүниеден өткенде Сертайға да хабар жібермеді.

	– Міне, алтыншы баланың осындай хикаясы бар, – деді Кəрім орнынан тұрып. – Əке өсиетін орындау парыз. Данашты енді «мать героина» қылып абыройға бір-ақ бөленсем бе деп ойлап жүрмін. Кəрім осыны айтты да рахаттана күліп алды. Досының бұл əзіліне риза болған Əбдіман мұны қаусыра құшақтап, арқасынан қақты.

	– Кəрім, əй Кəрім, үйге қайтпаймыз ба, бабалардың ұйқысы келе бастады, – деген Варвара əжейдің қарлығыңқы үні шықты. Төргі бөлмеден жас нəрестенің іңгəлаған күміс үні бүкіл үйге естіліп жатты. Бұл жылаған жарық дүниеге кеше ғана келген Кəрімнің алтыншы баласы еді.





ДАРИҒА, ДҮНИЕ-АЙ!




	Жан сырын ұғар кім қалды?! Сері көңілін аялар тағы кімі бар мұның?!

	Беу, дүние-ай! Жұдырықтай ет жүрегіне мынау тылсым əлемнің барлық ақ сəулесін сіңіре білген өр көңілінің жабырқап, жүдеп отырғаны несі! Баянсыз тіршілік… Дүние жалған… жалған… жалған… Жабырқау жанын жадыратып, көңілін шалқытар бір перизатқа қолы жетпей өткені ғой. Дүние-ай, шіркін!..

	Осы бір ішкі ой-толғамымен мең-зең болып отырған Ақан ауыр дем алып, көкірегі айырылардай күрсінді.

	Қоскөлдің ақ қайыңды алқабының саумал ауасы тынысын кеңіткендей болды. айналасындағы бар тіршіліктің үні, желдің уілі де, ақ селеудің суылы да мұның жүрегін діріл қаққызады. Жүйкесі жұқарғаны ма, сол дыбыстың бəрінен көзден ғайып болған аяулыларының үнін естігендей елегізиді. Ақ қайыңның жапырағы сыбдыр етті де шəйі орамалы желбіреп, көйлегінің етегі төгілген Ақтоқтының елесі бұған қарсы жүрді. Ақан орнынан лып етіп, ұша тұрды.

	– Ақтоқтым, Тотым, сенсің бе, сенсің бе, – деп өз-өзінен құшағын жайған серінің жанарын жас жуып жүре беріп еді.

	– Тоқтым!.. Тотым!.. Сүйіктім!

	Құшағын жайған қалпы жанарынан жас парлап мұң, наласын айтып, күбірлеп келе жатқан Ақан үшін мынау дүние Ақтоқты болып кеткендей еді, осы бір бейуақ мезгілде. Ақтоқтысы бұл үшін тұтас бір əлем еді ғой шіркін! Сол əлемнің құшағынан ғана өз лəззатын табатын. Жабырқаған көңілін Ақтоқтысының ақ сезімі ғана жадырата алатын. Ақтоқтысының ыстық демі ғана баянсыз тіршіліктен мазаланған жүрегіне ем болушы еді ғой. Шарықтаған көңілімен, көл-дария сезімдерімен мынау кең əлемге сыя алмай жүрген шағында өз сүйіктісінің ғана құшағына сыятын бұл. Өрекпіген жүрегі де тыныстап, əлденіп сала беретін-ді сол бір лəззатты шақтарда.

	– Ақтоқтым! Тотым!.. Мен сезіммен, мынау шарықтаған жүрегіммен сенің құшағыңа, одан қалды қара жердің қойнына ғана сыярмын. Одан басқа дүние тар… тар маған.

	Сөйткен, сөйдеген күндер де өтті-ау, кетті-ау! Оралар емес, қайырылар түрі жоқ жалғанның. Анда-санда көңілінің көк кептері сол бір күндердің бал ұясына барып қонақтағаны болмаса, бəрі де көрген түстей қазір Ақан үшін. Сол бір елес күндер міне, тағы да оралғандай. Айлы түн Ақтоқты екеуін құшағына алғандай қайта бір.

	Ақан жымиып езу тартты. Қарсы алдындағы ақ қайыңның саясына отыра кетті. Бейуақ іңір… Көңілі де мынау іңір қараңғылығымен көмескіленіп, жүдеп барады. Ақтоқтысы жоқ жанында. Кеткен… Əлде бір жаманның тырнағына ілінді-ау! Қайтерсің, көз алдында ілінді ғой! Бейопа дүниенің тағы бір жалғандығын сезінген Ақан сол сəтте. Сері жүрегі ғана тулай соғып, көзінен қанды жасы тыйылмай қала берген зарланып.



	Бірге өскен кішкентайдан сəулем едің,

	Айрылдым қапияда сенен неғып!



	Ұзатылған қыз көшінің соңынан еріп, Үркеккерімен Ақтоқты мінген күймелі арбаның алды-артын орағыта шауып, жүрегі шырылдап айтып еді осы бір əнді. Бұл шырылдады-ау деп көш тоқтаған жоқ. «Ақтоқтыны алдым ба» – деген таба көңілмен масайраған Жалмұқан ғана мəз, қарқылдап күледі.

	– Ақтоқтым!... Тотым!.. Алтыным, қор болдың-ау, қор етті-ау!..



	Қоскөлдің шөп шабушы ем қияғынан,

	Шошимын бір жаманның сыяғынан.

	Жұртым-ау, мен риза болар едім,

	Құтқаршы сол жаманның тұяғынан!



	– Ақ жүзіңе мұң ұялайтын болды-ау! Жүрегіңнің мөлдір сезімінен қанып ішіп, ойыңның тереңіне бойлай алар адамға да кезікпегеніңді қайтерсің? Қош ардағым, қош… қош.

	Ақан жанымен налып, торға түскен торғайдай шырылдаған жүрегінің қасіретін есер топтан естір жан иесі шыққан жоқ. Мынау аппақ əлем де таскерең, мылқау болып кеткендей. Түңілді, түңілді бəрінен де Ақан. Жалған екен… жалған… жалған! Тіпті анау күймеде отырған Ақтоқтының жарық дүниеде бар екендігі де жалған болып кетті серіге. Əйтпесе мойнын созып, серісіне бір көз қиығын салмас па еді?! Ақтоқтысы көзіне бір көрінсе де жаралы жанына шипа болар еді ғой. Көрінбейді… Көш ұзап кетті.

	Бейуақ іңір. Сырымбеттің бөктерінен ескен кешкі самалдың жан сергітер лебіне күйігін басқызғысы келгендей, сері ақ жейдесінің омырауын ашып тастады. Жаны шуаққа малынғандай екі көзі мейірленіп, қоңырқай жүзі жадырап салды Ақанның. Бейкүнə сəби кейпіндегі серінің зар жүрегі əппақ бір сезіміне шүпілдей толып тұр еді осы сəтте. Ақтоқтысын ойлады. Жүрегінің тулап ала жөнелгені-ай! Санасы серіні Ақтоқтының елесімен тағы да сырласуға ынтықтырды.

	– Несіне сүйдің, несіне сүйдім?! Шерменде болып өтсін дедің бе дүниеден.



	Ақтоқты, кеткенің бе шыныменен,

	Тар жерде бал беруші ең тіліңменен…



	– Серім-ау, осыншама жүдегенің не?! Мен өзіңмен мəңгі бірге боламын деп айтқан жоқ па едім?! Сен жүрегімдесің! Мен сені құндақтап орап тұрып, жүрегімнің түкпіріне салып қойғанмын жанымның алтын қазынасындай.

	Ақтоқтының діріл қаққан нəзік үнін құлағы айнытпай шалып еді. Сері басын көтеріп алды. Жаңа туып келе жатқан айға қадады қос жанарын.

	– Ақтоқтым!.. Тотым! – деді сері. – Қайда тұрсың, жасырынбай келші енді, көзіме көрінсеңші бір!

	Құшағын жайып, айға қасқая қарап тұр Ақан. Ақтоқтысы сол айдан топ етіп түсердей мұның құшағына. Қас қылғандай бұлт тұмшалап алды айдың жүзін. Серінің қолдары сылқ етті, көңілінде аласапыран дауыл басталып, от жүрегіндегі от сезімді онан əрі үрлеп əкетті.

	Қараңғылық қоюланып, түн салқыны бой тітіркендірді. Жанының ащы мұңымен Ақан айдыны жарқырап жатқан Қоскөлдің жағасына аяңдады.

	– Табамын сені, Ақтоқтым! Табамын бəрібір! Қадіріңді білмес жанның толқыны соғып, дария көңілің лайланса да мен үшін сен мөлдір, таза да тұңғиық қалпыңда қаласың əрдайым!

	Ақтоқтыға деген құштарлық жүрегін күйдіргендей Ақанның жан азабына түсіп, оңашада өзді-өзіне ақтарған бұл сырын түнгі күзеттегі жылқышы жігіттер томар ішінде жасырынып жатып естіген сəттерінде шын шошынып, аттарына міне сап ауылға қарай шаба жөнелген-ді.

	– Ақан түнде перінің қызымен кездесіп, сөйлеседі екен, – деген лақап сөз содан бері ел ішін кеулеп кетіп еді.



	Түскенде сен есіме, беу қарағым,

	Қойныма ыстық жасым кетер тамып…



	Ақанның жүрегінде шер, көзінде жас. Жүрегімен, тілімен тəтті лебіз, үн шығарған Ақтоқтыға деген мұңлық көңілінің ынтызары басылмай келеді. Қас қағым сəттік бал күндер! Дариға дүние-ау, өтесің-ау, осылай!





ЖЕТІМДІК




	– Асель! Аселька! Қайдасың, ботам-ау?!

	Үйге аптыға кірген əкесінің жан шуағына толы осы бір сөзі ас бөлмеде жүрген он жасар Əселдің сəби көңілінің қуанышын еркелікке ұластырып жүре берді.

	– Папа-ау, не болды, сонша айқайлап, мен міне мындамын, саған шəй қойып жатырмын, – деп бұртия қалған Əсел əкесінің қолындағы əлде бір тосын затты көріп, онан əрі тіл қатпады. Соны сезген Кеңес та аяқ киімін шешіп, қызының басынан сыйпап, құшағына басты.

	– Міне, мынау – сенің мамаңның суреті, – деп ол қолындағы жаңағы заттың орауын жазды да, ас үйдегі стол үстіне жайып салды.

	– Үлкейттіріп əкелдім. Бұл суретті Əсет екеуіңнің ұйықтайтын бөлменің төріне іліп қоямыз, – деген Кеңестің де үні дірілдеп кетіп еді.

	Ботадай мөлдіреген кіп-кішкене жанарына жас үйірілген Əсел əке құшағынан пана іздегендей Кеңеске қарай ұмтыла берді. Əселінің жетімсірей қалған мына бейнесін көрген оның да жүрегі аузына тығылып, кеудесіне өксік толды. Бірақ босамады. Кішкене ғана Əселін құшағына басып отырды да:

	– Аселька, сен далаға шығып ойнай ғой! Мен оған дейін бақшадан Əсетті алып келейін де сендерге тамақ істеп қояйын, – деп ойын жинақтап, үй тіршілігіне кірісті.

	Бір үйлі жанның жетімсіреген тіршілігі міне осылайша жалғасып жататын-ды. Ауыр сырқаттан қырыққа да жетпей дүние салған марқұм Ақнұрдың мына үш бірдей жетімегінің қазіргі көңіл-күйлері бейуақ іңірдің тылсым қараңғылығымен бірге күңгірттеніп барады.

	Үшеуі үн-түнсіз отырып, тамақтарын ішеді. Қос балапанының көңілдерін қаншама жадыратқысы келіп, небір қызықты жайларды айтса да, Əсеті болмаса, Əселі езу де тартпайды. Содан Кеңестің бар ұққаны – анасының қайғысы сəби жүрегіне меңдеп еніп бара жатыр-ау осы! Тұла бойы тұңғышым деп еркелетіп өсіріп келе жатқан Əселінің жанарына əйтпесе мұң тұнар ма еді?! Тегі қыз бала шешеге жақын тұрады деуші еді, сол рас екен-ау!

	Тірі адам тіршілігін жасайды деген өмір заңы бойынша Кеңес те екі баласымен маңдайына жазғанын көріп жатты. Шаршап, қажыды да. Бірақ мына Əселі мен Əсеті үшін босаңсуына мұның хақысы да жоқ болатын. Осы екеуінің жан жүректеріне ең жақын адамы өзі екенін ол білетін-ді. Соны сезінген сайын əкелік жүрегі тағат таппай таңның атысынан күннің батысына дейін мұны зыр жүгіртетін. Əсетті бақшаға апарып, алып келуден басталып, Əселін мектепке шығарып салуы бар, əйтеуір осы екеуінің тіршілігінің дөңгелегін бір өзі-ақ айналдырып, қажуды да, жалығуды да ұмытқалы қашан.

	Бірақ өздері үйренісіп алған осы бір қоңыржай тіршіліктерінің шырқы бұл үйдің босағасын Ажар атты əйел аттаған соң көп ұзамай сеңдей бұзылып жүре беріп еді. Əсетті қойшы əлі де ой тоқтатпаған немене, ойыншықтан ойыншық қоймай ойнап, өзімен-өзі мəз-мəйрам болады да жатады. Əкесі «мама деп айтыңдар» деген соң Ажарды алғаш «мама» деген де Əсет болды. Бірақ осы бір əйелді Əсел «мама» дей алмай қойды. Тіпті үйлеріне бір бөтен жан кіріп кеткендей бойына əлде бір үрей пайда болды. ас ішерде де өзін тап бір бөтен үйде тамақ ішіп отырғандай, тіпті артық бір тілім нан алып жеуге де жасқаншақтай берді. Қолдары да дір-дір етіп, əкесіне жаутаң-жаутаң қарап, содан бір пана тауып, соған тығылғысы келеді де тұрады.

	Бұрынғыдай емес, бұлардан гөрі қарсы алдында отырған əйелге назарын көбірек салатын сияқты. Тіпті жанында Əселі мен Əсеті барын да ұмытып кетіп жүр. Бұларға түсініксіз əлдебір жайларды айтып, бұлардың көзінше жаңағы əйелді еркелетіп, құшақтап, қарқылдап күлетін де болды. Сол сəтте Əсел мен Əсет бір-біріне жаутаңдай қалып, ішіп отырған астарын да қоя қоятын.

	– Ішіп болсаңдар тұрыңдар да ана жаққа барыңдар, отыра бермей!

	Ажардың бұл зілді сөзі Əселдің кішкене ғана ет жүрегіне оқтай қадалып еді. Жаутаңдап əкесіне қараған бойы Əсетті қолынан жетектеп алды да, өздерінің бөлмесіне келді.

	Бөлменің есігін ашқан сəтте тап қарсы алдарында түнеу күні əкелері үлкейттіріп əкеліп, іліп қойған өз аналарының суреті, жансыз бейнесі тұр еді шуақ төгіп. Мына жарық дүниеге тастап кеткен қос сəбиін көріп, күлімсіреп тұрғандай, анасының суретіне көзі түскен Əсел өзіне өзі ие бола алмай өксіп-өксіп жылап жіберді.

	«Мама, ма-ма» деуге ғана шамасы келіп еді сəбидің.

	– Əне, айттым ғой мен саған! Сенің мына екі балаң тұрғанда біз бір-бірімізбен тұра алмаймыз, – деп Ажар осыдан кейін Кеңестің құлақ етін жей бастады.

	– Анау қызың тіпті түк те істеуді білмейді екен. Қалай тəрбиелегенсіңдер? Тіпті өзі мені жеп қоятындай көзбен ататынын қайтерсің.

	Қанша айтқанмен əкесі ғой. Əсел жайлы айта бастағаннан-ақ Кеңестің жүрегі сыздайтын, жаны қамығатын-ды.

	– Қой, өй деме, бала емес пе əлі, – деп Əселіне ара түскісі келіп еді, Ажардың баж-бұж еткен даусынан балаларын қойып, өзінің зəресі ұшып, төбе шашы тік тұрған-ды.

	Бірін-бірі жетелей оянған Əсел мен Əсеттің сəби өмірлерінің жазы бітіп, мынау келген күз қос жетімнің жабырқау көңілдерінің бұлтын ауырлата түскен еді. Əселді əкесі апарып қаладағы мектеп-интернатқа орналастырды да, Əсетті апта бойы күндіз-түні бағатын бақшаға берді. Сөйтіп Ажар екеуі жаңа қосылған ғашықтардай болып шыға келді…

	– Сен, Əсел, енді үйге келмейсің, каникулға ғана келіп тұрасың. Каникул болғанда өзім алып кетемін. Ал, Əсет, сен бақшада бір апта бойы боласың, сені тек демалыс күндері ғана үйге əкеліп отырамыз, – деп Кеңес жəудірей қараған қос балапанының киімдерін жинастырып, мəн-жайды өзінше ұғындырдым деп ойлады.

	Əкесінің сөзінен де, көзінен де əлдебір салқын леп сезгендей Əсел:

	– Папа, неге мен үйге келмеймін? Əсет жалғыз өзі қалай ұйықтайды, қорқады ғой ол. Бойын үрей билегендей дір-дір етіп жылап жіберді.

	Кеңес үндеген жоқ. Балаларының киімі салынған сөмкені алды да, Əсетті жетектеп, Əселін соңынан ертіп үйден шыға берді…

	Жаңа оқу жылының алғашқы каникулы қарсаңында Кеңес Əсел оқитын интернатқа барды. Жатақхананың кең дəлізінің ана басынан өзіне қарай аяңдап келе жатқан қызын көргенде жүрегі тулап қоя берген еді. Əсел асығар емес, баяу салмақты жүріспен жанына келді де, əкесінің мойнына асыла кетті.

	– Құлыным, – деді Кеңес те көзінен жасы ыршып.

	– Жаным, кішкене жаным сол менің!..

	– Жə, папа, жылама, балалар көріп қалса ұят болады!

	Əсет қайда, ол жылап жүрген жоқ па?!

	Əселдің мына сөзінен есейіп кеткендігін ұғып еді əке жүрегі. Құлазыған жаны мұңға малынған екен ғой Əселінің.

	Көңіліндегі көл-көсір қуанышымен ұшқандай болып, өз үйіне келісімен Əсел жүгіре басып, Əсет екеуі жататын бөлмеге кірді. Кірді де сілейіп тұрып қалды. Тап қарсы алдындағы қабырғада ілулі тұратын жан анасының суретін көзімен іздеп еді, таба алмады. Қос жанарына жас үйіріліп, ас үйге келді де:

	– Ажар, тəте, менің мамамның суреті қайда? – деді үні дірілдеп.

	– Ой, қаншық неме, саған ол сурет неменеге керек еді? Қаршадай болып қарай гөр мұны, жыртып тастағанмын, – деп Ажар көздері жасаурап өзіне қасқая қарап тұрған Əселге айқай салды.

	– Неге, неге жырттыңыз, ол менің мамам ғой, мамам ғой!

	Сəби жүрегін өксік буған Əсел егілген қалпы өз бөлмесіне келіп, солығын баса алмай ұзақты кеш жылады. Мұның сəби жанын уатар, уыз жүрегіне жылу шашар дəл қазір ешкім де жоқ еді. Мейірімін төгіп тұратын анасының суретін де көпсінгендей тағдыры.

	Бөлме іші қою қараңғылыққа малынса да, шамды жақпай терезе алдына келген Əсел сыртқа көз салып еді, табиғаттың да ойран асыры шығып жатыр екен. Аспаннан қаптаған қара бұлттар жер əлемді жалмап жіберердей, ызбарлы, сұсты кейіппен төніп-ақ тұр. Жапалақтап жауған ақша қар ұшқындары терезе əйнегіне қонақтап, іле еріп, мөп-мөлдір тамшы болып, сорғалай жөнеледі. Табиғат та жылап тұр. Ол да мынау өзінің төл перзенті, сонау кең де байтақ дүниеден бір анасы болмағандықтан ғана пана таба алмай тұрған мына кішкене Əселмен бірге жылағандай. Бірге мұңайып, бірге егілгендей еді.

	Кіре берістегі қоңыр телефон ұзақ шырылдады.

	Барып тыңдауға ас үйде жүрген Ажардан батылы жетпеген Əсел «бұл кім болды екен, осыншама қоймай қоңыраулатып жатқан» деп ойлады. Əлден уақытта барып еденді сықырлата басып Ажардың телефонға бара жатқанын сезді де, құлағын түре қалды.

	– Е, ауырса не қылайын оны?! Қызуы көтеріліп жатса өлер деп пе едіңдер, сендер не бағып отырсыңдар, – деген Ажардың сөзінен есін жиған Əсел əлде бір жағдайды сезгендей, тұрған орнынан жүгіре басып телефонның жанына келді. Осы сəтте Ажар да телефон трубкасын сарт еткізіп қоя салған еді.

	– Тəте, тəте, не болып қалды, Əсет емес пе екен ауырып қалған? – деп үні дірілдеп жылап жіберді.

	– Иə, Əсет қатты ауырып жатыр дейді, – сен не істей қоясың оған, – деп Ажар сəби жүрегіне өгейліктің тағы бір өткір найзасын сұғып алды.

	Бота көздерінен жасы парлай жүріп, үстіне қолына түскен кеудешені іле салған Əселдің тəпішкесімен далаға жүгіре шыққанын Ажар байқамай да қалып еді. Алай-дүлей соққан қарашаның қара суығы мен қарына да қарамастан Əсеттің бақшасына қарай тас қараңғы көшемен жүгіре басып келе жатқан қаршадай

	Əсел «мама, ма-малап» шырылдап келеді.





ҚҰМАРЛАН




	Күшігінен асыраған ит бір түнде жоқ болып кетті. Бір үйдегі кемпір мен шал бұған əуелде мəн де бере қоймады.

	Күндегі дағдысымен Əбдірахман қарт қорадағы малын жайлап, айырының сабына сүйеніп, белін жазып, итін есіне алып еді, жүрегі шымыр ете түсті. Соңынан бір елі қалмай еріп жүретін иттің өзі жалғыз-жарым адамға əжептəуір ес екен-ау!

	Шым қораның сықырлауық есігін итере салды да, қолына таяғын алып, маңайды шолуға кірісті.

	– Құмарлан! Құмарлан, кə…кə…кə! Көрші үйдің маймақ аяқ Құтжолы ғана əуп деп бір үрді де, қайрадан қораға кіріп кетті.

	Қарт шағын ауылды бір шарлап шықты да, қайтып үйіне келді. Əр жері шұрқ-шұрқ болып тесіліп біткен сарғылт шекпенін босағадағы елік мүйізінен жасалған ілгішке іле салды да, пештің тап іргесіндегі қалың бөстегіне келіп қисайды. Ала көңіл болып отырғандығын Жəнипа бірден сезіп еді. Аяғының ұшымен жүріп, шалының алдына дастарханын жайды да шайын беруге кірісті. Кəрі жүректеріне көп мұң мен қасірет тұнған, сағыныштан сарғайып қажып, тозуға айналған қос бейбақ ұзақ отырып таңғы шəйлерін ішті. Соңғы аяқты төңкерді де, шалы күндегі əдетіне басып, қолын жайды да: «е, тəңірім, ақырын қайырлы қыла гөр» – деп бетін сипады.

	– Əлгі Құмарлан үй маңынан табылмады да ақыры, – деді Жəнипа. Үні аянышты естілді. Кеудесін өксік қысып тұрғаны анық. Қазір бір нəрсе десең болды дауыс салып жылағысы бар. Бірақ мына шалының қатулы қабағынан ғана сескеніп тұр. Тарам-тарам əжім торлаған кəрі жүзінен сорғалаған көз жасын қолындағы майлықпен бір сүртті де, орнынан тұруға ыңғайланды.

	– Отыра тұрсаңшы сəл! – Шалы қолымен ишара жасады. Сəл-пəл ойын жинақтап алды да, Əбдірахман қарт кемпіріне басу айтып сөйледі. Құмарланға оқыстан бəр нəрсе болған ғой. Əйтпесе, есті ит бұларды тастап кетіп қалушы ма еді? «Жақсы ит өлігін көрсетпей өледі» деген бар. Енді бұған да көну керек.

	– Е, тəңірім-ай, ақыры кеп бір иттің де қайғысын тартқыздың-ау, біз бейбаққа! – деген жан айқайы тілінің ұшынан шығуы мұң екен. Жəнипа боздасын-ай кеп.

	Мынау қу тірлігіне айтар назын да, өкпесін де, тіпті лағнетін де ақтарып жатыр қамыққан сорлы.

	– Құдайым-ай, құдайым, қураттың-ау, суалттың-ау осылай! Не жазып едім ойбай-ау, Құрмашымды оны алдың, тым болмаса одан бір тұяқ та қалмады-ау! Ермек қып отырған Сандуғаш ол кетті бізді тастап!

	Байбалам салып, жан дүниесінің қайғы-қасіретін ақтарып, жылап отырған кейуананың боздаған үнінен осы бір күйік сөздерді əзер ұғар едің.

	– Құдайым-ай, құдайым!.. Кейуана боздап отыр.

	Жəнипаның есі ауып кетпесе жарар еді-ау деп ойлады шалы. Өзінің де босаған көңілін бекітті де орнынан тұрып, кемпірінің жанына таяп келіп:

	– Сабыр қыл! Байғұсым-ай, ауырып жатып қалатын болдың-ау енді, – деді.

	Ұзақ жыл отасқан жан серігіне өз ғұмырында тұңғыш рет осылай бір аяушылық білдіріп еді. Əбдірахман қарттың осы бір ауыз сөзі көңіліне демеу болды ма, бейшара кемпір, солығын басайын деді. Дудырап кеткен шашын жиыстырып, жаулығын түзеп жөнделе бастады.

	Қайтсын-ай, бейбақтар?! Із-түзсіз жоғалып кетіп отырған Құмарлан жай бір бұралқы ит болса бір сəрі ғой, оған бұлайша күңіренбес еді екеуі де. Бұл дегенің кешегі қанды соғыста опат болған Құрмашының көзі еді ғой. Көзін ашпаған сары күшікті сонау нағашы жұртынан қалап алып келген Құрмаш сол күшікпен бірге ұйықтап, бірге өсіп еді. Құмарлан деп ат қойған да Құрмаштың өзі. Текті иттің баласы Құрмаштың өзі десе жаны бөлек екендігін сезінген Құмарлан да иесіне адал қызметін көрсетіп, аң қағуға шыққанда небір қызыққа кенелтіп еді-ау. Бұл төңіректе мұның жүйріктігі мен ептілігіне, ақылдылығына қызықпайтын аңшы болмаған-ды.

	Құмарлан келіп қала ма деп үйде отырған қос қария əуелі осы бір жайды ойлап еді. Қартайуын қартайды ғой Құмарлан да! Құмарлан Құмарлан болғалы қай заман?! Содан бері бұл екеуі де не көрмепті?

	Осы ойлар Əбдірахман қартты өзінің терең иіріміне қарай тартып бара жатқан-ды. Көз алдына фашист оғы қыршынынан қиып кеткен Құрмашы келіп тұра қалды. Əне, астындағы Кертөбелін ойнақтата қыр астынан шыға келген Құрмашының жүзі қандай нұрлы еді. Соңынан ерген Құмарланның тілі салақтап кетіпті, көп жүгірген ғой сірə.

	Жанары бұлдырап, көзіне келіп қалған қос тамшы жасты ірке алмаған қарт, жақтауларын қалың қырау басқан терезе əйнегінің алдына таянды. Сол тор көзəйнектің қырау ұстамаған тұсынан далаға көз салды. Дала бұрқасындатып борап тұр. Құмарлан көрінбейді.

	– Қап, мына боранда аңшылап кетті ме екен, – деп ойлады қарт. – Мүмкін емес! Құмарланның да аңнан қалғаны қашан?! Қартайды ғой жарықтық! Бірақ, сүйегін сүйретіп жүріп бір үйлі жан бұларға талай-талай қиын да қиналған сəтте ес болған Құмарланның күйігі оңай тимесі де анық.

	Апыр-ай деймін, алапат қырғын соғыс боларын бəрінен бұрын осы Құмарлан сезгендей, өз өзінен мазасы кетіп еді-ау! Берген асыңды ішіп, үйренген жеріне ғана жатуды күшік күнінен дағды еткен Құмарланның аяқ астынан өнер шығарып, итаяғына құйылған асқа да қарамай аласұрып, Құрмаштың аяғына оралып, жүргізбей қойғаны бар. Тіпті бірде жұмысқа баруға шығып келе жатқан Құрмашты желеткесінің етегінен тістеп алып, үйіне қарай тартып, жібермей, қасарысып отырғанын қайтерсің? Əуелде, Құмарланның бұл қылығынан Құрмаш тіксініп қалып еді. «Кет əрі», деп Құрмаш даусын қаттырақ шығарып еді, Құмарлан оны қоя берді де, үріп алып далаға қарай шаба жөнелді.

	– Ух, жаным-ай!..

	Ту сыртындағы кемпірінің аузынан жалын атып, көкірегі қарс айырыла күрсінгенін, кемпірінің есін енді жинап, қазандық күлін шығарып, əбден шырмалып алған қалың ой өз құрсағынан босатар емес. Айналасындағы тіршілік атаулының бəрінен безіндіре түсер мына ойлардың өзі қасіретті жанына демеу болғандай.

	– Не ғып тұрсың? Андағы терезеден жарықты да көлегейлеп, жауып тастадың-ау, қисайып деміңді алсайшы. Жəнипаның бұл айтқандары да көңілін серпілте алмады. Ол да тұрған орнында, қырау басқан мынау тор көз əйнектен беймəлім, түпсіз терең тұңғиық əлемге қарап тұра берді.

	Алдағы жаман істі ит жарықтық күні бұрын сезеді деуші еді, сол рас екен. Құрмашты етегінен тартқылап, үйінен шығарғысы келмей жүрген Құмарлан мұның жан дегенде жалғыз баласының соғысқа кетерін де сезген. Қатын-баласы улап-шулап қалып бара жатқан ауылдан ұзап шыққан Құрмаштар мінген көліктің соңынан Құмарлан ермей, шошаланың іргесіне сүйеулі тұрған кəшауа шананың көлеңкесіне кіріп, жатып алған-ды. Екі көзі де, құлағы да үй жақта болды. Мынау тіршілікке бір мазасыздық кіргенін есті ит сезіп еді. Бір ашып, бір жұмған қызарған көздерінен парлай аққан жасы алдыңғы аяғының сабалақ жылтыр жүнінен жылт етіп, жерге тамып жатыр.

	Бие сауым уақыт сол орнынан тапжылмаған Құмарланның ауылдың іргесіндегі темір жол стансасына қалай кетіп қалғанын да Əбдірахман білмей қалып еді.

	– Ата-ау, əлгі ит жоқ болып кетті, – деген келіні Сандуғаштың айтқанынан барып Құмарлан есіне түскен-ді.

	– Е, жүрген шығар, – деп қойған-ды бұл. – От ойранға Құрмашым кетіп отырғанда бір ит сол жалғызымның жолында құрбан болсын» Тілінің ұшына келіп қалған бұл сөзін келініне айта алмады.

	Стансаға барғандардан келесі күні естісе, ығы-жығы халықтың ортасынан Құмарлан поезға мінейін деп сапта тұрған Құрмашты тауып алып, етегінен тістелеп, тағы да сүйрей жөнеліпті. Əуелде бұдан шошына қалған əскери адамдар итті атып тастамақшы болып, қаруларын да кезеніпті. Құрмаш айналасындағыларға: «Бұл мені үйге жүр деп сүйреп тұр» – деген екен, есті иттің мына қылығын көріп манағы қару кезенген кейбіреулерінің көңілдері босап, көздеріне жас та алыпты.

	– Телміріп қалғыр-ау, əлі тұрмысың қалшиып?!

	Жатсаңшы енді!

	Сықырлап ашылған есіктен сөйлей кірген Жəнипа бір құшақ кепкен қиды қазандық алдына əкеліп тастай салды.

	Қажыған, талған көңіліне осы бір сəтте демеу болып тұрған тəтті ойын уысынан шығаруға қимай тұрған қарт селт еткен жоқ. Анау аппақ далаға, көз жетпес сонау көкжиекке көз тіккен сайын өмір елесі ұлғайып көрінгендей əсерленіп отыр.

	Құмарлан! Көкейінен де, көз алдынан да кетпей тұрғаны осы Құмарлан.

	Əне, сынық мүйіз кер өгіз бен шолақ құйрық қызыл өгіз жегілген шанамен бір топ əйелдер кетіп барады. Араларында келіні Сандуғаш та бар. Колхоз малына даладан шөп тасып, əкеліп беруге кетіп барады байғұстар. Сандуғаштың үстіне Құрмаштың аңға шығарда киетін тайтері тонын кигізгендері қандай жақсы болған! Күртік қарды оппалап, баяу жылжып бара жатқан өгіз шананың соңынан Құмарлан да еріп барады.

	Ферма бригадирі бұрын да есерсоқтығы мол жан еді, соғыстан жараланып қайтқалы тіпті бет қаратпайтын боған. «Мен немістерді қырып келдім, қан көрдім, өкпемді оқ тесті», – деп бір ауылға əңгір таяқ орнатқанда, бар соғыстың ауыртпашылығын осы байғұс қана көрген ғой деп ойлап қалуың да кəдік. Бір күні кеште Əбдірахманның үйіне келіп: – «Сенің келінің неге үйде отырады? Дабай – ертеңнен бастап фермаға барсын», – деп отырып алған. Бұл болса: біреудің жас баласы ғой, Құрмаш екеуі бір-бірімен дұрыс отасқан да жоқ. Мына қыста қалай жұмыс істетіп қоямыз, – деп бастап еді Біти шапшып шыға келген. «Жаусыңдар, – деген бұларға шүйіліп. – Сталин жолдасқа жеткіземін бұларыңды, айтамын, бір үйдің жап-жас келіні қасарысып пронтқа көмектеспей отыр деймін. Ашуға мінген бригадир оң жақ жамбасындағы қоңыр сөмкесін ашып, ума-жума болған əлдебір қағаздарды алып, тырнағы қарайып, мұжырайып қалған өзінің бас бармағының ұзындығындай көк сия қарындашты тілімен сулап жаза бастап еді, Жəнипаның жан дауысы шыққан.

	– Айналайын, қайным! Білмедік қой біз. Андағы пəлеңді жазбай-ақ қойшы енді. Əбдірахманның келіні жұмысқа шықпай отыр дегеніңнің өзі Сталиннен ұят болар! Тіпті өзім барайыншы сол жұмысқа!

	– Жоқ, сүйегің саудырап далада қалады сен кемпірдің! Маған келінің, келінің керек, – деп өзеуреген Бітидің шықылдақ үнінен мұның өне бойы мұздап сала берген-ді.

	«Көппен көрген ұлы той» деп жұмысқа шыққан күннен бастап Құмарлан таң ала көбеден оянатын Сандуғашпен үйден бірге еріп шығады. Сандуғаш жұмыс істеп жүргенде жанына жоламай, сырық сілтер жерге барып жатады да қояды. Сандуғашты көзінен бір елі таса қылмайтынын қайтерсің. Ала құйындатып шапқылап, есіре де есеңгірей Бітидің келе жатқанын бірден сезеді де орнынан баяу тұрып Сандуғаштың жанына барады таяп. – Жұмыс істеп жатқанында Құмарлан Сандуғаштың жанына келсе болды, Біти келе жатыр деп əйелдер бұрын біліп отырады, – деп мəз болып айтып келуші еді келіні.

	Иə, иə айтпақшы сол Біти бір күні шөпті дұрыс маяламадыңдар деп əйелдерді бір уыс қылып, əңгір таяқ орнатса керек пішен басында. Содан атын омыраулатып аңдаусыз тұрған Сандуғашқа қолындағы қамшысын сілтей бергенде, Құмарлан арс етіп ұмтылып, Бітиді алқымынан алып түсе жаздағаны бар. – Көменесті сендер əдейі итке талатқыларың келеді, түрмеде шірітемін, – деп ен даланы басына көтерген Біти екі көзі от шашып тұрған Құмарланнан ғана ығып, ауылға қарай шаба жөнелген-ді.

	Жер үйдің ішіндегі жатаған қазандықтың қызуынан терезе əйнегіне қатқан қырау еруге айналды. Еріген қалың қыраудың суы сорғалап аққан сайын терезе əйнегінің шынылары жылтырап, кең даланың құшағы да қарт көзіне кеңи бастағандай.

	Дүние кең ғой, шіркін! Бірақ қу тағдыр өз пендесін қауызына салып қуырған шақта, сол дүние дегеніңнің өзі жалған болып шығады екен. Жалған емей немене, тəңірден ұрпақ сұрады, жарайды берді онысын, бірақ бергенін қайтерсің, сол жалғыз ұлының қай жерде оққа ұшқанын, қай жерде топырақ бұйырғанын күні бүгінге дейін біле алмай күрсінумен күнін өткізіп жатқаны мынау міне! Тəңірі өз пендесінің бəріне бірдей жаны ашыса, сол жалғыз ұлдан бір тұяқ қалдырар еді-ау! Ол да жоқ. Құрмашынан қалған сол бір тұяқ болса, онда Сандуғаш та осы босағада отырмас па еді?!

	Ауыл үйлерді аралап, Құмарланның жоқ болып кеткендігін айтып, сұрастырып қайтқан Жəнипа үйіне сөйлене кірді.

	– Əдірəм қал, «арбасы сынбағанның бəрі ақылшы», – байлап неге қоймайсыңдар дейді ғой! Тіпті анау ақсақ Мұқымның Бəтжаны қайдағы бір итті іздеп алжиын дедің бе деп, өзімді сөгіп те тастады!

	Біреудің қайғысы біреуге батар дейсің бе?! Қарт өз ойын онан əрмен сабақтап отыр. – Біреулерге қайдағы бір ит болып көрінгенімен, бұл үшін Құмарлан жалғыз баласы Құрмаш пен көрші ауылдағы Сəрсенге тиіп кеткен Сандуғашының көзіндей ғой. Сол екеуінен, сол екеуінің тəтті де мұңды күндерінен қалған жалғыз елес осы Құмарлан ғана еді. Ол да жоқ енді! Өткен өмірінің сəулесі өшкендей осымен. Алдағы тірлігі тəңірі алған күні ауыл іргесінде қорымнан бұйырар топыраққа барып сіңерін білмей отырған жоқ, біледі бұл, біледі!

	Сандуғаш келді көз алдына. – Ата, кешір дейтін сияқты, өңі жасып. – Кешірем ғой, құлыным! Саған несіне ренжимін, Құрмаш тірі тұрып Сəрсенге кетіп қалсаң онда іренжір едім. Аман бол, айнайлайын!

	Осы бір ойлар миын шарпуы сол еді, қарт орнынан ұшып тұрып, кемпірінен қалың киімдерін сұратып киіне бастады. Түлкі тымағының бауын байлап жатып,

	– Құмарлан дəуде болса Сандуғашқа кетті. Мен сонда барып келейін, – деді де үйінен шығып жүре берді.

	Сандуғаштың ауылына жетелеп əкелген қарт түйсігі алданбап еді. Үйдің есігінің астынан суық кірмесін деп тастай салған ескі құрақ көрпешенің үстіне келіп жатып серейіп, өліп қалған Құмарланды таңертең сиыр саууға шыққан Сандуғаш жазбай танып еді. Əуелде шошынып қалды. Босағасына келіп басын салып өліп жатқан Құмарланды көріп жүрегін өксік қысты.

	Мен сенің босағаңда өлдім, сен де ана байғұстардың босағасында өлуің керек еді ғой, Сандуғаш!

	Текті төбеттің мына жатысынан Сандуғаш осы бір ойды ұққандай болды.





СӨНЕ КӨРМЕ, ЖҰЛДЫЗДАР!..




	Бір бала, шіркін-ай, бір бала! Бір балаға зар қылып қойғанын қайтерсің?!. Бір бала, шіркін-ай, бір бала!..

	Нəзия көкірегіне келіп қонақтай бастаған осы бір ойларды жанына қаншама дарытқысы келмесе де, жүрек шіркін, еркіне көнбей алқына соғып жүре береді. Нəзік жанды əйелдің сезімтал да сергек ой əлемі осы бір сəтте бар дүниенің қызығы мен шыжығын да ұмытып, көңілі жүдеп, жабырқап салады. Бір қолына жуып отырған кесесін ұстаған қалпы Нəзия орындыққа сылқ етіп отыра кетті. Ауыр əрі мұңлы ойлар тағы да жан-жағынан анталап, қаумалай бастаған əйел жаны қашанғы өз серігі көз жасына ырық беріп еді. Моншақтай домалап, етегіне үзіліп түсіп, тұрған мөп-мөлдір жас тамшыларынан шіркін, мұның жанының пəктігін, мұның өмірге деген іңкəрлігін, мұның… мұның мынау аппақ əлемге деген жан дүниесінің сүйіспеншілігін анықтаса ғой. Деннің саулығын қан арқылы анықтап білетін дəрігерлер адамның көз жасынан да, оның ішкі ой əлемін, көңіл-күйін, жүрек сезімін де анықтай білсе ғой, шіркін! Онда мына Нəзия сияқты əйелдердің жан дүниесін ешкім жаралай да бермес еді. Ал, мұның жан жарасы да, дерті де – бала! Жеткізбей жүрген бар дүниесі де сол бала. Көңілінің осы бір жарасы барған сайын меңдеп бара жатқандай.

	Бірақ, осы күні кім-кімнің көңіліне қарап жатыр дейсің. Көшедегі қозғалыстың шапшаңдығындай, адамдардың бір-біріне деген көзқарасында да жылдамдық бар. Қазір есен-саулық сұрасудың өзінде де асығыстық бар. Сол асығыстық көңілдерге қаншама кірбің түсіріп, жүректерге қаншама жара салды десеңізші. Оны ойлап жатуға да уақыт жетпейді. Ең ақыры, бір бөлмеде отырып, бір кеңсенің кірісі мен шығысын бірге есептейтін бес əйелдің əрқайсысы əртүрлі амалмен мұның баласының жоқтығын ыңғайлы бір реті келген сəтінде сездіріп қалуға тырысып тұрады. Аға бухгалтер ретінде Нəзия: «айдың аяқты күндері ғой, есепті түгел бітіру үшін бүгін жұмыс соңынан қалып, тындырып тастайық» – деп еді, терезе əйнегінен үнемі далаға қарап, өткен-кеткенге көз салып отыратын жуан сары əйел ыршып түсті.

	– Ибай-ау, бізде үй жоқ па, бала жоқ па?! Жұмыстан кейін қала алмаймын, қаламын десең өзің қал, үйіңде не бітіремін дейсің, жылап жатқан балаң жоқ қой, – деп киінді де, шығып жүре берді.

	Бұл оған лəм деп аузын аша алмады. Не десін, бəрі де рас қой əйтеуір. Баласы да жоқ, үйде бітірер шаруасы да жоқ. Бұл шындық еді.

	Нəзия өзінің жанын қан жоса етіп тілгілеп өтетін мұндай сөздерге кей сəттерде мəн бермеуге де тырысатын. Жанындағылар не нəрсені айтпасын, естімеген адамша алдындағы қағаздарына шұқшия түсетін. Бір бөлмедегі сол əйелдер өз үстерінен қарайтын болған соң ба, Нəзияға қыр көрсетуге, əйтеуір жанына шоқ салуға əуес тұратындары бар. Бірақ соншама бұлардың қазбаланатын жөндері жəне де жоқ. Əйтеуір жұмыстарын істеп үлгерсе болды деп, Нəзия да бұлардың басқан ізін аңдып отырған жоқ, еріктері өздерінде. Жұмысқа кеш келдің-ау, ерте кеттің-ау деп ешқайсысына ескерту жасап көрген жоқ əзірге. Жұмыс арасында жүгіріп дүкенге барып келсе де, бұл үндей қоймайды. Тіпті мұның төзімін онан əрі сынағысы келгендей, балаларына сатып алғандарын алдарына жайып салып:

	– Əй, мынау біздің Жорикке шақ па екен, ə?!

	– Мынау сенің Жанарыңа əдейілеп тіктіргендей ғой өзі, – деп өз-өздерінен мəз болып, масайрайтындары жəне бар. Кейде бұл аз дейтіндей балаларының түрлі қылықтарын айтып, көз қиықтарымен бұған назар салып қояды.

	– Əлгі біздің Маратик садиктен бір жаман сөз үйреніп келіп, соған кеше кеш бойы шегіміз қатқанша күлдік, – деп Нəзияға қарама-қарсы отыратын Əсемгүл өзінен-өзі қарқылдап күлсін-ай келіп. Əуелде оған еріп өзгелері де, біреуі қарқылдап, біреуі өзеуреп күле бастады.

	Өз қылықтарының қызуымен лепірген төрт əйел Нəзияның орнынан баяу көтеріліп, терезе алдына келіп сыртқа көз салып, қарап тұрғанын да елемегендей болды. Күн сəулесінің қызуымен жаңа-жаңа бүр жара бастаған ақ қайыңның ұшар басына сүзіле қараған Нəзияның қос жанары осы сəтте жасқа тұнып тұрған-ды. «Уағы келіп еді, табиғат та түлеп сала берді. Ақ қайыңның бүршігінен де, міне, дүниеге жапырақ туып келеді. Ал мен ше, мен ше, мен ше…» Осы бір өз ойының өз жанына соққысының ауыр тигені сонша, ол онан əрі өз санасына ие бола алмай қалды. Қос алақанымен бетін басты да, шынтағымен терезе жақтауына таянып, солқылдап, ал жыласын-ай келіп.

	Əуелде Нəзияның мұнысынан шошына қалған əйелдер отырған орындарынан ұшып-ұшып тұра келді. Бір-біріне жаутаң-жаутаң қарап отырған олар үшін «қасқыр, сібер» деп білетін Нəзияның мына жыласы расын айтқанда, аспаннан жай түскендей есеңгіретіп тастады.

	Нəзия, Нəзия! Ойпырмай, не болды саған, – деп Əсемгүл есін жинағандай, екі иығы солқылдап, жылап тұрған əйелдің қасына таянды.

	– Нəзия, Нəзия…

	Ту сыртынан төрт əйелдің кеп тұрғанын аңдамай-ақ, сезді… Бір сəтке көңіліндегі көлкіген кірбің басылда ма, Нəзия солығын басып, терезе əйнегінен көз алмаған қалпы бұларға бұрылмастан:

	– Мені… мені кешіріңдер, – деді ол əуелі жүрек лүпілін орнықтыра алмай. – Кешіріңдер мені! Менің бедеулігіме əрине сендер кінəлі емессіңдер! Менің көзімше… өз балаларыңның қылықтарын айтып мəз-мəйрам болатын сəттеріңде, мына байғұс менің егілетінім жалғыз бүгін ғана деймісің, жүрегім сыздап қан жылаушы еді əрдайым. Тұрмыс құрғаннан бері жан жүрегімнің езіліп келе жатқандығын ұғынсын деп бүгін əдейі жыладым. Əрине, балаларың бар, сендер бақыттысыңдар. Ал мен… мен бақытсыз бейбақтың бірімін ғой…

	Нəзияның өз құрбыларына бұдан басқа да айтары бар еді. Бірақ жаралы болса да, көңілінің тəкəппар бір түйсігінен хабар келгендей, есін шапшаң жиды да, үстел үстінде бұрқырап шашылып жатқан қағаздарын да жинамастан, киім ілгіштегі ілулі тұрған қол шатырын алды да, бөлмеден шығып жүре берді.

	Кеңсе алдындағы бақ ішіне кірген ол жол жиегінде сусын сатып тұрған əйелден бір стақан алма шырынын ішті де, ақ қайыңды алаңқайдағы орындыққа келіп отырды. Көктемнің нұрлы сəулесі де, саумал лебі де Нəзияны сергітіп, бойы жеңілдеп сала берді. Айналасындағы тіршілік атты əлемнің дəл ортасына келіп отырғандай сезінді өзін. Бірақ бұл жерде онымен ешкімнің шаруасы болған жоқ. Ерсілі-қарсылы өткендер албырт жүзді, қой көзді, қыр мұрынды сұлу əрі нəрлі жас əйелге көз қиықтарын салғандары ғана болмаса, бірі мұның жанына аялдаған емес. Бəрі асығыс əлденеге, əлдекімдерге асығып бара жатқан адамдар, адамдар… Мұнан əрі өз миын көп оймен торлағысы келмеген ол, қарсы алдында өсіп тұрған ақ қайыңның бүр жарған жапырақтарына назарын салды. Қаулап өсіп келе жатқан мың сандаған көгілжім жапырақтар осы сəтте қос қолын ербеңдетіп, анасына қарай талпынған бесіктегі сəби болып елестеп жүре берді.

	Адамның жан дүниесіне жүрек көзімен қарауды қашан үйренер екенбіз осы біз! Апыр-ау, сендер өз балаларыңды əңгіме етіп, қолдарыңа ұстап отырған құйтақандай көйлекті ерсілі-қарсылы көлбеңдетіп отырған сəтте, тым болмаса, біреуің менің мына жан дүниеме ойларыңмен тереңірек неге бойламайсыңдар!

	Бұл мана өз құрбыларына айтпай кеткен Нəзия көңілінен ақтарыла жөнелген көп ойларының жалғасы еді. – Əлде менің… малынып киінгеніме, үйімнің дүниеге толғанына қарап, ойсыз, мұңсыз деп ойлайсыңдар ма?! Баласы жоқ үйдегі бар дүниенің жансыз, қуатсыз, əсерсіз екенін біреуің де сезбейсіңдер ғой, білмейсіңдер, білмейсіңдер! Күнде мына мен, босап, қаңырап қалған меңіреу бір кеңістікке бара жатқандай боламын. Кей-кейде өз үйімдегі өлі тыныштықтан шошынатын кездерім де бар. Тіршілік, өмір, бақыт, байлық дегендеріңнің бəрі де бала, бала, бала екен, айналайындар!

	Күні бойы ауыр ойдан жаны күйзелген Нəзия қолындағы сағатына қарап, уақытты шамалауға да зауқы соқпай, үйіне келіп, жиюлы төсектің үстіне құлай кетті. Қанша жатқанын, ұйықтағанын, ұйықтамағанын да сезбеген ол, есіктің қатты соғылған қоңырауынан оянып кетті. Үсті басының қырыс-тырысын жүре түзеп, жүгіре басып, есік ашып еді, күлімсіреген қыз баланың жүзі шалынды көзіне.

	– Апай, кешіріңіз, сізге телеграмма, соны табыс еткелі келдім.

	– Ə, маған ба? – деп таңырқаған Нəзияның сұрағына «иə, иə сізге», – деп, қыз бала телеграмманы мұның қолына ұстатты да, қоштасып шығып жүре берді. Кіре берістегі шамды жаққан Нəзия қолындағы ақ қағаздан телетайп əріптерімен басылған: «Сіздің хатыңызды алдық. Біздің клиникаға келіп қаралып емделуіңізге болады, қабылдаймыз» деген сөздерді оқыды. Əйгілі профессордың атынан келген мына хабар Нəзияның үзілгелі тұрған үмітін қайра жалғағандай болды. Лүп-лүп соққан жүрегіндегі мынау дүниеге деген іңкəрліктің тағы да бір жарық сəулесі жанғандай еді. Екі бетіне қан жүгіріп, жүзі жадырап сала берді. Желдеткіші ашық тұрған терезе əйнегінің алдына келіп, көктемнің кешкі салқын ауасымен кеудесін керіп дем алды да, төсегіне келіп, қайра жатты. Терезе əйнегіне жүзін бұрып жатып еді, өзгелерінен гөрі жарық əрі үлкендеу бір жұлдызға көзі түсті. Сонау, тым-тым биіктегі аспан төсіндегі сол бір жұлдыз өзінің сабырлы қалпынан айнамай тұруымен-ақ Нəзияның күні бойғы ауыр ойлардан жырымдалған көңілін бүтіндеп, бекіткендей болды. Ол ұзақты түн ұйықтамады. Бар ниетімен сол бір жарық жұлдыздың сөнбеуін тілеп жатты.





ӨТТІҢ ЖАЛҒАН




	– Ойпырма-ай, жүрегім, жүрегім-ай!

	Тапал тамның сықырлауық есігін ентіге ашып, кемпірінің ішке əлде неден шошына сөйлене кіргенін төсегінде ояу жатқан Темірбай қарт ұнатпай қалды.

	– Əй, не боп қалды, таң атпай түлен түртіп кетті ме, өзіңді?!

	– Жүрегім-ай! Тоқташы, жағың қарысқыр, қазір айтайын, – деп Бибіжамал шалына дүрсе қоя берді.

	Алқынған жүрегін баса алмай əлде неден əбдісі ұшқан ол пеш алдындағы орындыққа сылқ етіп отыра кетті.

	– Уһ, жүрегім-ай! Тұрсаңшы, жата бермей! Əлгі Өтебайдың соры тағы да қайнаған екен. Байғұстың сақау ұлы асылып қалыпты.

	– Өй, не дейсің, есің дұрыс па өзіңнің?!

	Жастықтан басын оқыс жұлып алған қарт кемпіріне алара қарады.

	– Ойпырма-ой, бұл енді бар ғой айтқаныңа нанбай діңкемді құртады осылай.

	Бибіжамалдың даусы ашына да, қатқыл шықты.

	– Терезеден қарасаңшы, əне, бүкіл ел болып дүрлігіп жатқан жоқ па, байғұстың үйінің алды толған халық қой, əне!

	– Қап, байғұс бала-ай, неден ғана былайша өмірін қиды екен, ə?! – деп Темірбай да өз құрдасы Өтебайдың қазіргі мүсəпір халін ойлап, тез киіне бастады. Əлгіндей болған жоқ тысқа шықты.

	Таң жаңа атып келеді екен. Күн көзі əлем көкжиегіне иегін енді сүйеп, еркелей көтеріліп барады. Жаздың осы бір тыныш та бұйығы сəтінде жер əлемінің бетінде тек қана дəл қазіргідей ұйыған тыныштық па деп қаласың. Жоқ олай емес екен. Өтебай үйінің алдына жақындаған сайын əйел дауыстары естіле бастады сыңсыған.

	– Құлыным-ай, боздағым-ай, – деп еміреніп отырған ақ жаулықты ауыл əйелдерінің үні таңғы тыныштықтың айдынын тілгілеп жатқандай.

	Жиналған топ Темірбай қартқа орталарынан ошарыла орын берді. Мəн-жайға əбден қанығып, суық хабардың ақиқаттығына көзі жеткен соң ол:– Өтебайға етірттіңдер ме? – деп айналасындағыларға сұрау сала қарады.

	– Жоқ əлі! Сізді тосып тұр едік. Темірбай бастаған бір топ ауыл адамдары қаралы үйдің есігін ашқанда төрдің дəл ортасындағы жер төсекте қырынан жатқан Өтебай булыға жөтеліп жатыр еді. Сəлден соң жөтелі басылып, демалысы қалпына келген соң барып: – Бердібекпісің, құлыным-ау, түні бойы қайда жүрсің? – деп баяу үн қатты.

	– Айналайын-ай, шөлдеп жатқанымды қарашы, су əкеліп берші. Мына тамақтан өте қойса жұтып көрейінші! – ?!

	– Əй, қайда жүрсің өзің, неге үндемейсің?!

	Құс жастығына түзеліп шалқалай жатқан қарт көзін ашқанда көргені Темірбай болды. Жанарын бір нүктеге қадай қараған Өтебай əуелде мұны танымай да қалды білемін, əйтеуір ұзақ тесілді.

	– Өтеке, Өтеке, мен Темірбаймын ғой!

	– Əй, Теме сенбісің? Өзі түс болып қалған ба?

	– Жоқ, таң жаңа атып келеді. Ұйқым келмей ертерек кіріп тұрғаным ғой. Бойың қалай? – деп Темірбай құрдасының секем алған көңілін орнықтырғысы келгендей халін сұрауға кірісті.

	– Е, не хал бар дейсің, мына кеудеден жаным қашан ұшар деп күн санап жатқан ғой біздікі!

	Ауруы меңдеп, əбден жүдеген қарт жүзіне қараудың өзі тым ауыр еді. Екі беті суалып, қушиған жақ сүйектері арыған адамның ауыр халін сездіргендей. Осы бір пəлекет ауру жабысып, төсек тартып жатып алғанына да біраз болып қалды. Бұл ажалдан қаймыға да қоймас еді, үш жүзге аты мəлім болған Біржандар да:

	Білмеймін бұл аурудың не қыларын,

	Егер де алам десе таласам ба? – деп зарлаған жоқ па ед, шіркін! Əттең дүние, ындының кеуіп шөлдегенде бір қасық қара суды жұта алмай көз алдыңдағы тағамға телміргеніңнің өзі азап екен-ау!

	– Əлгі біздің Бердібек бүгін түн үйге түнеген жоқ. Жанымнан бір елі кетіп көрген жоқ еді, қайда жүр екен өзі, – деді сəл үнсіздіктен соң Өтебай.

	– Е, жігіт емес пе, жүрген шығар, – деді Темірбай өз көңіліндегі ауыр ойдың жарықшақтығын сездіргісі келмей.

	– Əй, қайдам?!

	Осы сəтте тағы да жөтел қысып, мұнан əрі сөйлеуге мұршасын келтірмей ауру жанның тыныштығын ала бастады.

	– Əй, қайдам, – деп Өтебай жөтелі сəл басылған сəтте көкейіндегісін айтып қалайыншы деген жандай, əлсіз үн қатты:

	– Ол мүсəпірді кім есіркеп жатыр дейсің! Байғұстың көкірегі зерек. Көкейіңдегіні бірден сезетін қасиет бар өзінде. Айналайынның бағы жанбады ғой!

	Осы сəтте қарт əкенің көңіл түкпірінен өз ұрпағына деген мөлдір бұлақтың көзінен шым-шым тамшылап тұрған сүйініш пен күйініштің аптабы мен ызғары да бірдей болатын. Бір өкініш, бір үміттей алдамшы өмірдің өзіне кіріптар еткен осы сəтін қасқая көтеретін зерделі қарт тек осы ұлының алдағы тағдырын ойласа күйреп сала беретін. Қазір де жанын езер ауыр ойлар миына инелерін сұққылап жатқандай еді.

	– Қой, Өте, олай деме! Бəрі де жазмыштың ісі ғой!

	Не нəрсеге болсын берік бол!

	Аузынан шықан осы бір сөздердің құрдасының мына жан сыздатар уайымына сеп болмасын анық білсе де, Темірбай оның көңілін ауламақшы болды. Бірақ көмейіне тас тығылып тұрған жандай бұдан əрі аузына сөз түспей қойғаны. Осы бір өлі үнсіздіктен секем алған Өтебай көзін ашып алды да, бас жағында отырған Темірбайға тағы да тесіле қарады. Көз жанары өңменіңнен өткендей өткір екен.

	– Əй, – деді Өтебай əлін жиғандай, – осы үйде сен өзің ғанасың ба, əлде тағы да біреулер отыр ма?

	Өтебай көздерін тағы да жұмып алды. Сөйтті де өз сұрағына жауап күткендей естіп жатырмын дегендей оң алақанымен құлағын қалқалады.

	– Балалар ғой отырған, – деп Темірбай орнынан ұмтылып барып құрдасының құлағына аузын таятып жауап берді.

	– Бердібек бар ма араларыңда?! – деді Өтебай əлсіз үнмен?!

	– Əй, неге үндемейсіңдер?! Темірбай, əй Темірбай, неге айтпайсыңдар, қайда деймін əлгі Бердібек?!

	Бұл жолы бар күшін жиып, айғай салмақшы болған. Аурудан қажып ашынған жанның қарлығыңқы үні үйде отырғандарды селт еткізді. Темірбайдан басқалары орындарынан қалай ұшып тұрғандарын өздері де сезбеп еді. Бір-біріне жалтақ-жалтақ қараған олар Темірбай қарттың басын төмен салып, шошқа сақалы кемсеңдеп, солқылдап отырғанын көргенде көздерінен бір-бір тамшы жас ытқып шығып кеткен-ді.

	– Өте, Өтем, сабыр қыл, біздің де қабырғамыз қайысып тұр. Бердібегің…

	Одан əрі Темірбай тілі күрмелген жандай айта алмай қалды. Өмірдің талай жүгін қайыспай көтеріп келе жатқан Өтебайдың жүрегі ауру жанның тұла бойына тіршілік демін беріп тұру үшін осы сəтте жанталасып бар екпінімен бұлқына соғып тұр еді. Екі шынтағымен жер таянып, кеудесін сəл көтерген қарт жанында отырған құрдасына: – Тірі ме, бар ма өзі деп сауал қойды да жастығына сылқ етіп құлай кетті.

	Қаралы күй ойнай жөнелгендей ашық тұрған терезе əйнегінен жел уілдеді. Темірбай бастаған топ Өтебайға баласының қазасын əупірімдеп жеткізді əйтеуір. Мұнсыз да аурумен алысып, жаны күйзеліп əлсіреп отырған байғұсқа Бердібегінің ащы ажалы оңай тимеген еді. Дауыс қылуға да əлі келмеді. Кəрі жанарынан жас ұдайы сорғалап тұрды, бір тиылмады. Кəрі көкірегі мұңға тұнған айналасындағы барлық тіршіліктен күдерін үзгендей. Тіпті дəл қазір кеудесінен жаны шықпай тұрып мұны Бердібегімен бірге көмсе де еш бұлқынбас күйде еді. Мұның жаны ана оң жақта шалқалап жатқан жан баласынан артық болып па?! Демі жалын атқан ауру қарт оқта-текте күрсінгені болмаса ешкімге де тіл қатқан жоқ. Тек қазір санасы ғана сайрап жатыр. Бəрімен сол санасымен ғана тілдесіп жатқандай. Міне, жанына марқұм Балкүмісі келді білем!

	– Əй, қайда кетіп қалдың осы сен?! – дейді кемпіріне бұл.

	– Мен бе, жаным-ау, мен анау Жаманшоқтың жанындағы зираттан келіп тұрмын ғой.

	– Зираты несі, тəңір-ау? Сен бізді тастап неге кетіп қалғансың?!

	– Сорлы-ау, мен дейсің бе, ажал бұрын жеткен соң да кеттім ғой. Кейіме, батырым, келіп тұрмын ғой міне. Сені де, Бердібегімді де алып кетуге келдім өзіммен.

	– Енді тастамашы бізді? Өзіңмен кетейінші! Тірі күніңде қадіріңді білмеппін-ау, сен əулием екенсің. Сен жоқ болып едің, мына мен де, ана балаң да не көрмеді. Кешір əулием, кенжем деп еркелеткен Бердібегіңді сақтай алмадым. Кеш, мені!

	Қайтсін, байғұс! Өзегін өртеген өкініш оты енді сөнер ме?! Тағдырына ғана қабақ шытар. Бірақ одан не пайда енді. Жасы жер ортасына жеткен шақта мұның үйірінен ажал кемпірін бөліп əкетті. Əй-шəйға келмедім деп айта алмас, бірақ бір-бірін сыйлап өмір сүрді. Ел қатарлы бала өсіріп, тұрмыс құрды. Тек қана Бердібегі болмаса, соңынан қанаты құсап ерген балаларының бəрі қалаған жерлерінен оқуларын оқып, үй болды. Жазмыштан ба, əлде анасының жоқтығынан ба, кім білсін осы Бердібегінің жолы ауыр-ақ басталды. Анасы дүние салғанда Бердібек онда үш жаста еді. Тілі де енді-енді шығып, əр нəрсені былдырлап жүрген базарлы шағы болатын. Сол бір күн, иə сол бір күн мұның есінен мəңгілік кете қояр ма екен?!

	Кемпірі өліп, ендігі бүкіл үй тірлігі өзіне қарап қалған Өтебайдың тіршілігі таңғы тауық шақырған сəттен басталатын. Қойнында жатқан Бердібегінің көрпесін қымтап орнынан тұрды. Терезеден далаға көз салып еді, күздің жылауық аспаны көз жасын мөлтілдетіп төгіп тұр екен. Бұл оянғанда Бердібегі де оянды көзін уқалап:

	– Жат, құлыным, – дейтін бұл. – Мен қазір малды өріске шығарып келейін. Кел, мына терезеге шық та қарап отыр. Қорқушы болма, мен келемін қазір.

	Тəмпіш мұрын қара бала отырып алатын терезе алдына. Бұл оның күндегі əдеті, оған үйреніп те алған. Анасын ойлайды осы сəтте. Қайда екен, ə?! Қаншама ойласа да сəби санасы өз анасының қайда жүргенін сезе қоймайтын-ды. Қайда екен, қайда екен? Қарақаттай мөлдіреген қос жанарына осы бір ой тұнған сəтте үш жасар Бердібек терезе əйнегінен сонау кеңістікке телміре қарайтын. Телміре қарайтын да анасын аңсайтын. Сол сағыныштың бесігі тербеп, ұйқысырап отырған таңғы шақта қызыл гүлді көйлегінің етегі желбіреп əлде бір əйел терезенің дəл алдынан сиырын айдап кетіп бара жатқан-ды. Сəби жүрегі дір етті. Шырылдап қоя берді.

	– Апа! А-а-па!

	Жан дауысы шығып, еңіреп қоя берген сəби терезеден шапшаң түсіп, ашық тұрған есіктен далаға жүгіре шықты.

	– А-па, а-па!

	Сиыр айдаған гүлді көйлекті əйелдің соңынан жүгіріп келеді. Анасы ол! Мұның да апасының дəл осындай көйлегі болатұғын. Сол, сол, апасы бұл!

	– Апа! А-а-па!

	Апалап жан дауысы шығып, жүгіріп келеді жалаң аяқ, жүгіріп келеді. Əттең, шіркін осы сəтте жаңбыр суына толып тұрған əлде бір орға түсіп кеткенін қайтерсің. Анасына жете алмай қалды ол. Осы бір рақымсыздықтан шошынған сəбидің тілі байланды. Енді ол сақау Бердібек атанды.

	Өсіп, ер жеткен соң үй шаруасына Бердібек өзі араласты. Араласуға амалы қалмап еді. Үйге ие болар дейтін жеңгесі Күлтай біреудің жалғыз еркесі. Шаруа істеуге икемі де, зауқы да онша емес. Үлкен ағасы Сейтімбек түздің жұмысынан шаршап келіп, кеш болса төсекке қисая кетуді ұнатып тұратын. Өздігінен хат танып, жазып, оқуға дағдыланып, есейіп қалған Бердібек болса бұл екеуінің қас-қабағына қараумен өсті. Сонда бар байқайтыны, əкесінің бабы бола бермейтін.

	Сосын шайды да өзі қойып, пешке от жағып, түрлі тағам əзірлеп, əкесі екеуі өз беттерінше күндерін көруге дағдыланды. Қазандыққа су жылытып, əкесінің үсті-басын жуу да енді мұның міндетіне айналып еді.

	– Əй, сақау, – деді бірде əкесі жоқта Күлтай. – Ана əкең екеуіңнің кірлеріңді жуып, тамақтарыңды істеп отыратын мен күңдерің емеспін, ана кірді де жуа сал, – деп бұрышта үюлі жатқан киімдерді мұның алдына қарай лақтырғаны бар. Долырған Күлтайдың мына қылығынан бар жайға түсінген еді Бердібек.

	– Бердібек-ау!

	Өтебайдың аузынан шыққан осы бір ауыз сөзге отырған жұрт елең ете түсті. Бірақ бұдан кейін тілге келе қойған жоқ сырқат қарт.

	– Байғұс-ау, баласын шақырып жатыр екен ғой, – деп шалдар жағы ауыр дем алып, күрсініп қойды.

	– Бердібек, – дегісі келді қарт. – Құлыным-ай, бұл тағдырың уызыңнан суалтты-ау сені. Алдағы күндеріңді ойлап қабырғам қайысушы еді, мəңгілікке тыныштала қалғаның не?! Əлде, əлде мына əкең байғұсқа ренжіп кеттің бе?! Кеш құлыным, кеш мені…

	Өз баласының тағдырдан азап шегіп, мына ажалға душар болғанына өзін кінəлі санап жатқан əке осы шақта Бердібектің қалтасынан табылған бір тілім қағазға жазылған сырын білмей кетті. «Əке, – депті Бердібек, – ажалдың тырнағына ілінгеніңе көзім жетті, сен өлген соң кімге керекпін мен. Одан да қара жердің қойнында құшақтасып екеуміз бірге жатайық. Кешір, əке!»

	Бердібек жерленгеннен кейін қарт та ұзамады. Тағдыр азабының ауыртпалығын көтере алмады кəрі жүрек.





СЫР




	Алатау көрінісі ғажап-ақ. Тау бөктерін қиялай, биік шыңға қарай таласа өскен шыршалардың қойнауына орналасқан аққудың еркесіндей ақ шаңқан еңселі үйдің сəн салтанаты табиғаттың сұлулығымен жымдасып, жарасып тұр. Сылдырлап аққан тау өзенінің бір тынбайтын гүрілі де бұл араның тіршілігінің қоңырауын қағып, бірден адам жанын баурайды. Кез келген келгіншінің құлағына əуелі тау өзенінің əуені жетер еді де, ол бір сəт бұлбұл əнін естуге құмартқандай тұра қалып, құлағын түрер еді. Табиғаттың осы бір зерлі сұлулығы адам көңілін жадыратып, бойыңа сергек те серпінді күш құяды.

	Демалыс үйіне келгелі бар тəртіпке үйреніп, ауа қысымы жоғары болатын таулы мекенге де көндігіп алдық. Жырға да, əнге де, аңызға да арқау болған қасиетті Алатаудың сұлулығын көбірек танысақ, соған молырақ сүйсінсек деген ынтық көңілмен серуенге ерте шығып, кеш қайтып жүрдік. Бүгін де Медеу шатқалына барып, адам қолымен жасалған ғаламат платинаны көріп, үлкен əсермен оралып, тыныс алып отыра бергенім сол еді телефон безілдей жөнелді.

	– Кеш жарық, Ербол Есенович! Қалай дем алып жатырсыздар, маған келіп кетіңізші, – деген бас дəрігердің даусын бірден таныдым. Бірақ оған жауап қатып үлгергенімше телефонның ауық-ауық гуілі естілді.

	Демалыс үйінің бас дəрігері мені көңілді қарсы алды. Үстіне киген шыттай ақ халаты мен бас киімі бөлме шамының жарығымен нұрланып, қоңырқай жүзінің реңін ажарландырып, əрлендіріп тұр.

	– Ə Ербол, келіп қалдың ба? Жақсы болды ғой. Көңіл күйіңіз қалай, – деп ол орнынан тұрды да ежелгі танысындай ақжарқын əңгімеге көшті.

	– Рахмет, Қанат Əренович! Бəрі де жақсы. Қазір ең аяғы шаршап-шалдығуды да ұмытып кеттік, – деп дəрігер жігіттің пейіліне ризашылығымды білдірдім.

	– Мұның жақсы екен, інім! Біздің жердің ауасының өзі кез келген дертке шипа ғой. Əсіресе, мына кешкі самалды айтсайшы, – деп Қанат ашық тұрған терезе алдына таяп келді.

	Таудың кешкі самалы кең əрі жинақы бөлме ішін еркін билеп, жаныңды рахат бір күйге бөлеп, тыныштандырып, желпіндірді. Алыстан сан мыңдаған шамдардың сəулесі кешкі Алматының əсемдігін мына дүние əлемге көрсеткісі келгендей жарқырап, нұрға малынып тұр. Ешкімге бас ұрмас, ырыққа көнбес тау өзені ғана баянды да ажарлы кештің тыныштығына ұйымай, арқыраған ағынмен асығыс ағып барады.

	Қанат екеуміздің əңгімемізге манадан бері көңіл бөлместен креслода үнсіз отырған қарт ауыр күрсіне дем алып, орнынан тұрды да жайлап басып терезе алдына жақындады.

	– Міне, табиғат дегенің осы, – деп сүйінішін білдірді де бейтаныс қарт өз орнына қайрадан келіп отырды.

	– Андрей Алексеевич, сіздің палаталас серігіңіз міне, мына жігіт болады. Ербол Есенович сізге қал-қадірінше қызмет етуге əзір. Алматымен, Алатаудың көрікті жерлерімен таныстырады. Сізге жүріп-тұру қиын болмасын деп осы жігітке өзіңізді тапсырып отырмыз, – деп дəрігер «неге шақыртқанымды ұқтың ба» дегендей маған қарады.

	– Рахмет, балам, мен əскери адаммын ғой, яғни бұл менің адютантым болды емес пе, – деп Андрей Алексеевич масайрап қалды.

	– Манағы дəрігер айтқандай мен саған көп масыл бола қоймаспын, балам. Сен деген қылшылдап тұрсың, қыдыруың керек қой. Маған көп қарайлай берме, – деп Андрей Алексеевич алғашқы күннен еркіндік те беріп қойды. Бірақ та осы бір жинақы əрі сымбатты қарт полковникке аз күнде мүлдем үйренісіп алғаным соншалық, тіпті одан ажырасқым келмейді. Таң ертесі дəл белгіленген уақытында тұрады да ертеңгілік жаттығу жасайды. Жуынып, сүртінгеннен кейін бақ ішіне барып аз-кем серуендеп қайтады. Қарттың ерте тұрып алып мазалайтынына алғашында риза болмасам да кейіннен бұған да көндігіп кеттім.

	– Ертеңгілік жаттығу дегенің ұлым, əрі денсаулық, əрі жастық, əрі сымбаттылық қой, – деп Андрей Алексеевич бір күні таңертеңгілік серуеннен қайтқан соң төсекте ояу жатқан менің жаныма келіп отырды.

	– Ал сен жылы орныңда керіліп əлі жатырсың. Жас жігіт дегенің ұйқыдан оянысымен атып тұрып, жаттығу жасап, таңғы ауамен тыныстап, жүгірмес пе!

	Ажарлы жүзінде қан ойнап, екі көзі мейірімге шүпілдеп тұрған қарттың дəл осы бір мейірбан кескін-келбеті жаныңды елжіретеді. Ол орнынан тұрып өзімен бірге əкелген жап-жас əйелдің стол үстіндегі суретін алып, таза орамалмен оның шаңын сүртіп күндегі дағдылы ісіне кірісті. Көзі мөлдір, кірпігі ұзын, екі беті балбырап тұрған уыздай осы бір сұлу əйелдің əдемі үлкейтілген суретін Андрей Алексеевичтің келген күні-ақ жол чемоданынан алып, стол үстіне қойғандығын байқаған едім. Сол суретке терең ойға беріліп, ұзақ қарап отыратын сəттері де бар оның. Ұйқыдан оянған соң кешкілік жатар алдында да немесе ұзақ қыдырып келгенінде де Андрей Алексеевич осы суретті қолына алып, алақанымен бір сипап қайрадан орнына қоятын.

	Соңғы күндері Андрей Алексеевичтің демалысынан да түрлі кездесулерге баруы жиілеп кетті. Революциялық даңқы мол Ленинград қаласының құрметті азаматы, отставкадағы полковник Андрей Алексеевич Рогатин азамат соғысына қатысып, Ұлы Отан соғысын да бастан кешірген, көпті көрген көнекөз қария еді. Міне, демалыс үйінің тынығушылары осыны біліп алған соң Андрей Алексеевичтің əңгімесін тыңдауға құмар бола бастады. Алғашындакездесуұйымдастырайық,көрген-білгеніңізді ортаға салыңыз деген демалыс үйі əкімшілігінің өтінішіне қарт көне қоймаған-ды. Аулаға шығып дем алуға отыра қалса болды, төңірегіне тынығушылар біртіндеп ақырын басып жинала бастайтын-ды. Қарт шешіле қоймаған соң өздері де əрнені айтып, қайрадан біртіндеп тарайтын еді. Көпшілік қайра-қайра қолқа салып маза бермеген соң Андрей Алексеевич енді міне кезегімен əр корпуста тынығушылармен болатын кездесуге бара бастады. Мұндайкездесулердеқартəдеттегідей əскерикиімдерімен барады. Мен кительдерін кигізіп, төсіндегі ордендерін, медальдарын, түрлі белгілерін қадасып, полковникті қолтықтап, кездесуге апарамын, алып қайтамын.

	* * *

	– Ал, ұлым, мен ертең қайтатын болдым. Дəрігер келісімін берді. Ленинградымды сағындым, кетемін енді, – деп Андрей Алексеевич серуендеп кеш қайтқан мені жайсыз хабармен қарсы алды. Қарт полковниктің қалжың айтып, тəлкек сөйлейтіні жоқ еді. Сонда да сенбедім.

	– Андрей Алексеевич, бұл не дегеніңіз?! Демалысыңыздың мерзімі əлі біткен жоқ қой, – деп қарт полковниктің жанына келдім.

	– Отыршы ұлым!

	Қуаныштан ба, əлде біраздан бері жайлы тыныққан қарттың өңі ажарлы еді. Мейірбанды жүзіне қона қалған күлкі табы көңілімдегі қимас сезімнің қылын шерткендей, осы қартпен айырылысу оңай болмайтындығын енді ұққандай едім.

	– Отыршы, ұлым, – деді ол тағы да, орындықты нұсқап.

	– Сен асықпай дем ал. Мына қаусаған шалдай емес сендерге денсаулық əлі-ақ керек. Ал, енді бар ғой күнде таңертеңгілік жаттығу жасауды ауылыңа барған соң ұмытып кетіп жүрме. Қане, осыған келісейікші, – деп Андрей Алексеевич арқамнан қақты.

	– Кетуім керек, ұлым! Таяуда Натальяның туған күні. Сол үшін де үйде болғаным жөн, – деп қарт орнынан баяу көтеріліп, стол үстіндегі əйелдің суретін алды. – Міне, -Натальямның туған күні де жақын.

	Жансыз болса да іңкəрлік сезіммен қарап тұрған əйелдің осы суретіне ұзақ сүйсінген Андрей Алексеевич жанындағы мені де ұмытқандай, аса бір сезімділікпен күбірлеп сөйлеп отыр.

	– Наталья, жаным менің. Туған күніңде əрине үйде боламын, – деген қарт жүрегінен шыққан нəзік те лағыл үнін анық естідім. Қарт суретті стол үстіне қойды да шалқасынан жатып ауық-ауық күрсінді.

	– Бұл кіміңіз, қызыңыз емес пе? – дедім Андрей Алексеевичтің көңіл толқуы басылды-ау деген сəтте. Көптен бері сұрай алмай жүрген жайдың реті енді келгеніне қуансам да бекер-ақ сұраппын деген екінші бір ой көңілімді тырналап жатты.

	– Жоқ, ұлым, қызым емес, бұл Натальям ғой менің, – деп қарт кінəмшіл дауыспен үн қатты.

	– Тағдыр маған қатал болды, ұлым. Отан үшін көппен көргенімді айтпаймын. Ол міндетімді бір кісідей атқарып адам бақыты үшін шыбын жанымды да аяған жоқпын, – деп қарт осы бір сөзді аса бір жігерлі сезіммен айтты да, тағы да ауыр күрсініп ойға беріліп кетті.

	– Ұлым, бұл Натальям менің, – деп қарт əңгімесін қайтадан жалғастырып, суретті қолына алды. – Əйелім менің. Мына суретке жиырма беске толғанда түсіп еді. Отыз бес жыл бойы осы сурет қана менің серігім болып келеді.

	Натальямның бұл дүниеден мəңгілік жоғалғанына да отыз бес жыл.

	Қарт полковник одан əрі мына хикаяны ауыр күрсініп, көзіне жас ала отырып баяндап берді:

	– Əскери училищені аяқтап, Ленинград қаласына қызметке келдім. Отыздарға жаңа толған біздер енді өзіміздің де командир болғанымызға масаттансақ, қол бос сəтте реті келсе би кештеріне барып, қыздармен танысуға асығатынбыз. Əлі есімде Натальямен де жастар кешінде танысып едім. Бір-бірімізді тез ұғысып, көп ұзамай үйлендік. Тату-тəтті болып, жарлық өміріміздің басталғанына көп ұзамай-ақ соғыс басталды. Мен соғыс басталған түні əскери кезекшілікте едім. Натальямен таңертең телефон арқылы хабарластым да тығыз шаруамен ұзаққа кетіп бара жатқанымды айттым. Əбдісін ұшырмайын деп соғыс жөнінде лəм-мим деген жоқпын.

	Соғыстың алғашқы күндері мен айлары өте ауыр болды ғой. Жау əскерлері күн сайын небір зұлымдықтар жасап, ішке бойлап еніп жатты. Міне Ленинград қаласының басына да күн туғанын естіп жатырмыз. Натальяға бір-екі рет хат жазуға мүмкіншілігім болды. Жау Ленинградты темір құрсаудай қоршауға алып, қаланы ашаршылық жайлады. Волхов майданының алдыңғы шебіндегі бір айқаста ауыр жараланып, есімді госпитальда бір-ақ жинадым. Бірер апта емделгеннен кейін комиссияның шешімі бойынша үш күнге үйге демалысқа барып келуіме рұқсат берді. Келетін күнімді айтып Натальяға хат жазып жібердім. Өзіме берілетін нанның дəл жартысын жемей, кептіріп Натальяма апару үшін жинап жүрдім.

	Наталья сол күні мені қарсы алу үшін вокзалға келіпті. Поезд келіп тоқтап жолаушылар ағыл-тегіл түсіп, бірі мініп, ығы-жығы болып жатқан сəтте əуе дабылы қағылды. Əлгіндей болған жау самолеттері бомбалай бастады. Мен жүгіріп бара жатып: «Андрей, Андрюша» деген өзіме таныс жылы əрі сағынған Натальяның дауысын естіп қалт тұра қалдым. Темір жол вокзалынан шығып мені көріп ашық алаңға қарай жүгіріп келе жатқан Натальяны көріп «Наталья, қайт кейін, қайт деймін» деп жаным ышқына бар дауыспен айғай салдым. Естісе де, бар қатерді сезе тұра тура маған жүгіріп келе жатқан Натальямның бейнесі əлі күнге дейін көз алдымда, жүрегімнен өшер емес. Төңірек айғай-шу, ызыңға толып кетті. Мен де Натальяға қарсы жүгіріп келе жатқанымда жақын маңда жарылыс болып, бомба жарықшағы көз алдымда Натальяны аспанға бірақ көтерді. Натальяға деп үнемдеп жинаған жарты бөлке наным шашылып, мен есеңгіреп барып құладым.

	– Міне, ұлым, Натальямнан мен осылай айрылып қалдым, – деп қарт полковник көзін сүртті. – Содан бері Натальямның осы суреті қайда барсам да жанымда. Жыл сайын жолдас-жораларымыз жиналып еске түсіреміз, менің асығуымның себебі де осы, – деп қарт полковник төсегіне жайлап жатуға ыңғайланды. Стол үстіндегі Натальяның жансыз суреті маған тірі адамдай əсер етті. Сол түні кірпік қақпай шықтым.





ҮМІТІМДІ ҮЗБЕЙ ӨТЕМ




	Тіршілік атты телегей теңіздің арнасымен сырғып өткен өмірінің сексен жылға тақау кезеңінде бұл тап қазіргідей бейнет пен жан азабын тарта қойған жоқ шығар. Басынан нелер өтпеді дейсің! Тіпті кешегі қанды қырғын соғыстың да үш жылын бастан өткізді. Əттеген-ай, талай ерді жер жастандырып кеткен қаңғыған бір оқ келіп мұның да жүрегіне қадалмаған екен! Сөйтсе бұл сол үшін тап қазір өкінбес те еді. Онда… онда мына жанын күйзелтіп қойған жалғыз ұл да дүниеге келіп, жер басып жүрмес еді.

	Əттең, шіркін! Осы бір ауыр ойлар жан дүниесін жегідей жеп жатқан Əлі қарт басын əзер көтеріп, отыруға бейімделді. Төсек тартып осылайша мүсəпір халге жеткеніне жылға жуықтады. Өткен жылдың қоңыр күзінде кемпірі де осы арада төсек тартып жатып алғаны бар-ды. Көп сөйлеуді білмейтін, үнемі шалының қабағын бағумен, соның көңіл күйінің ыңғайын тауып өмір сүрген сол байғұс кемпірі мұның маңдайына біткен бағы, қолындағы ырысы екен-ау! Өз ғұмырында тоғыз құрсақ көтеріп, бірақ соның бірінен соң бірі шетінеп тұрмайтын болған соң əбден зəразаптанып, əбдісі ұшқан кейуана шалының алдында бұғып өсті. Апыр-ау, бір шаңырақтың ұрпағының кіндігін үзіп аламын ба деген қауіпті ой күні-түні ол байғұстың жүрегін қақырататын. Тəңірі көз жасын иді ме, əйтеуір соңғы көтерген мына Аманбайы қалқайып өсіп қатарға қосылды. Бір кіндіктен жалғыздығын да уайымдай қойған жоқ еді.

	– Е, тəңірім жалғызыма өзің жар бола гөр, – деп жатса да, тұрса да Аманбайының тілеуін тіледі екеуі де. Сөйткен ұлдары өсті, ешкімнен кем де болған жоқ. Бір үйдің жалғызы болған соң да оны маңдайынан шертпек түгілі ешкім мұның бетіне тік қарап көрген жоқ шығар.

	– Кеше өлейін деп жатыр едің, тұрыпсың ғой!

	Манадан бері көзі қарауытып, басын еркін көтере алмай əзер отырған қарт ту сыртынан шыққан мына бір рақымсыз үннен есеңгіреп кеткендей болды. Ол өзінің жалғыз ұлының дауысын көптен бері естіп тұрғаны да осы еді.

	– Ба-ла-мау!..

	Жастыққа басы сылқ етіп құлай кеткен Əлі қарт «балам-ау» деген бір ауыз сөзді тілі күрмеліп, əзер айтты. Онан əрі қимылдауға да шамасы келмей тек ауыр дем алысы ғана тіршіліктен хабар беріп жатты.

	– Балам-ау! Осы бір сөзден қарт жүрегінде əлі де өз кіндігінен шыққан ұрпағына деген суымаған сезімі жатыр еді. Қайран қарт тағы да не айтқысы келді екен! Тұла бойын шөл қысып жатқан соң, бір кесе айран, болмаса бір ыстық шай ішкісі келгендігін айтқысы бар ма? Əлде… əлде мұның… Аманбайдың былайша неге тас жүрек болып кеткендігін сұрағысы келді ме. Не де болса Əлі қарттың көкірегінде үлкен бір қасіретті ойдың тұншығып жатқаны анық болатын.

	– Əй, сүмелек, əкеңді жаңа көріп қалдың ба? Мəгəзін ашылса бар да бірдеңе алып кел! Жүнжи қалғаның не, əкеңді бүгін өлет деп пе едің?!

	Аманбай селк ете түсті. Төргі үйден шашы-басы удар-удар болып сөйленіп шығып келе жатқан əйелінің мына ащы үні Аманбайдың масаңдау миына шақ ете түсті.

	– Əй, тарт тіліңді! Бұл менің əкем… əкем ғой!

	– Əкеңді жаңа танығаныңа да шүкіршілік! Итаяқтан ас ішкізіп жүрген əкеңді жаңа көріп қалған екенсің. Əй, кеше кешке ғана жағасынан алмап па едің?! Енді əкем, əкем дейсің!

	– Тарт тіліңді!..

	Əйеліне мысықша атылған Аманбайдың көзі қанталап қолымен еденді қарманып əуре болды. Қолына арақтың бос шынысы ілегіп еді, бар пəрменімен əйеліне қарай жіберіп қалды. Баж еткен əйелдің ащы дауысымен бірге, сарт етіп күл пəршасы шыққан бөтелке сынықтары жайрап жатты. Ащы айғай мен əлдебір сартылдан қарт қойнында ұйықтап жатқан бала да шошып оянып, жылай бастады.

	– Əй, əй, қарақтарым!..

	Қарт үні естілер естілмес əлсіз шықты. Баяғы күні болса мына қылықтары үшін бұл екеуін де қамшының астына алып сазайын тарттырар еді. Қартайып, шөгіп, буыны қалтырап, тізесі дірілдеген осы бір мүсəпір уағында жалғыз ұл мен келіні мұны «əкем деп» күтпек түгілі жанын азапқа салғанын қайтерсің. Бұл жалғыз ұлдың тілеуін тілегенде ол осылай болсын деп тəңіріне жалбарынып па еді?! Егер құдай бары шын болса, бір мұны жарылқар еді ғой.

	Тіршілік иесіне қиянат жасамағандардың бірі осы.

	Тəңіріне жаңылмай-ақ құлшылық еткендердің де біреуі осы. Сондағы жарылқағаны кеудесінен жаны шықпай көкірегі сайрап, бəрін де сезіп жатқан қарттың жалғыз ұлы мен келінінен естігені жаңағы ма?! Мұндай тіршіліктің құны да көк тиын онда. Əттең, əттең мына қойнында жəутеңдеп тығылып жатқан сəбидің күні не болар екен? Ұлын бауырына басып бағар дейтін шешесінің сыйқы анау, баласын аялар дейтін əкесі арақтың уынан есін жия алмай мəңгіріп əне отыр. Сорлы-ай, күнің не болар екен! Əкең де, шешең де осы үйге мас болып келгенде ойнап отырған ойыншықтарыңды тастай салып, жүзіндегі шаттық əлде неден үріккен торғайдай ғайып болып, екі көзің мөлдіреп қашанға дейін қойныма жасырынармын дейсің, ботам! Əттең, дүние-ай…

	Қарттың зерек көңілінде сайрап жатқан осы бір ойлар селі кəрі жүректі қысқан кезде ол алқынып, демігіп қалады. Санасы бүтін шағында анау отырған жан дегенде жалғыз ұлына ақтық айтарын айтуға сан бекінгенімен тілеуің құрғыр ол «əке, жайың қалай, науқасың жаныңа батып жүр ме» деп бала болып жанына бір жоламағанын қайтерсің. Өз қызығы өзінде, сайраны арағында болып қана жүрген ұлының көз алдында өзін жатсына, жатырқай да бастағанын кəрі жүрегі сезіп, көңілін қауіп те билеп алатын еді. Мұның маңдайына жазған келіні Бақытжамал да соңғы уақытта ішімдікке əуес болып алды. Сауыншы болған соң уақытының көп бөлігін түзде өткізетін ол да əлде бір желіккендерге ілесіп, ақыры ар-ұяттан безінуге айналды. Ақыры міне, қартқа тілін тигізуден де тиылар емес. Балаң кəпір болса да келінің кəпір болмасын дегенді бір ойшыл тауып айтқан ғой шіркін!

	– Ата, ата, ата-а-а-а!..

	Қарт жүрегі сəбидің шырылдаған үнінен дір етті. Өзін жұлқылап екі көзінен жас парлап тұрған немересінің бейнесі болды көзін сəл ашқанда бар көргені.

	– Құлыным, құлыным сол!

	Еріндері күбірлеп қана əзер сөйлеген қарт кемсеңдеп жатыр еді. Оң қолын əзер көтеріп көкірегіне басын салып солқылдап тұрған немересінің маңдайынан сыйпады.

	– Құлыным, құлыным…

	– Ата, шай əкеп берейін бе, шай ішесің бе, ата?!

	Сəби жүрек атасының маңдайынан сыйпағанына шаттанып жүре берген-ді. Манағы бар қауіпті ұмытқан ол орнынан ұшып тұрды да қазандық үстіндегі шəйнекке су құйып баудай шұбалған сымын тоққа қосты. Ас үйдегі бықып жатқан стол үстіндегі қатқан нан қалдықтары мен туралған жуаларды əрі ысырды да басталмаған бір таба наннан бір үзім кесіп алып, үстіне жұқалап май жағып, аздап шекер сеуіп атасының жанына жүгіріп келді. Қазір атасы да, өзі де мына май жағылған нанды армансыз жейтін болады. Сол нанды жеп рахаттана жайланған атасы бұған қызық-қызық əңгімелер айтады.

	– Баяғыда, əжең марқұм, онда тірі болатын. Сен туған жылдың күзі жарықтық берекелі болды. Ойпырмо-ой сондағы астықтың шығысы-ай, ел болып ие бола алмай қалдық қой. Мен де қарап отырмайын деп қырман күзетіне бардым. Бір күні түнде қырманды айналып жүріп келе жатсам анадайдан бір нəрсе қараңдайды. Қолыма ешбір қару алған жоқ едім, тіксініп қалдым. Қорбаң-қорбаң етіп өзіме қарай таяп келеді əлгі. Кімсің-ей десем де ол не үн қатар, не тоқтар емес. Енді қасқыр болсаң да көріп алайын деп қасқайып тұра бердім. Сөйтсем əлгі сенің əкең болып шықты. Ой сені түнде сайтан жетелеп əкелді ме десем: «Бақытжамал босанды. Апам шалды да қуантып кел деген соң келіп едім» деп міңгірлеп тұр. Сөйтсем сен келіпсің мына жарық дүниеге.

	– Ата, ата, мас емес пе екен сол жолы?!

	– Жоға, Аманбай ол кезде ойын-тойда ғана ішуші еді ғой.

	– Баяғыда, əжең марқұм онда тірі болатын… Əрдайым осылай деп басталар қарт əңгімесі оның өзін де, жас сəбиді де қиял бесігіне салып тербейтін еді. Бейкүнə қарт пен сəби екеуара шүйіркелесіп ұзақты күнді бірге өткізетін. Əлі қарт үй шаруасын келін-баласына қаратпай-ақ өзі тындырып қоятын. Соңынан бір елі қалмайтын Нұрбегіне де түрлі шаруаның аужайын айтып, түсіндірумен болатын. Əйтеуір көзі қаныға берсін дейтін бұл. Тіршіліктің бұл ұрпағына да қандай керуен тартқызарын кім біліпті. Əйтеуір ұшар қанаты беки берсін деген ізгі ой қарт көкірегінің түкпірінде жататын.

	– Ата, мə нан жеші! Қарның ашты ғой, нан жеші, нан жеші!

	Бала үніндегі бұрынғы еркелік мүлдем жоғалғандай еді осы сəтте. Қарт та іріңдеген көзін аша алмай отыр. Сақал-мұрты қаулап өсіп, жағы суалуға айналған атасының мына күйі сəби жүрегін шошындырғандай еді. Үстіндегі көнетоз шапанын əлсіз қолдарымен немересінің жұлмалап жатқанын да, жүрегін үрей билеп алғанын да қарт көңілі сезіп жатыр. Көзін ашып немересі ұсынып тұрған нанды жер де еді, басын көтеруге əлі келмей жатқаны ғой. Əйтпесе ата, ата деп аталаған немересініңқұлын дауысы шұрқыраған сəтте кеудесіндегі жүрегі тіршіліктен сыбыс беріп тұрса, бұл көрде жатса да орнынан бір аунап түспес пе еді, шіркін. Əлінің біткені де бұл. Мұны қалжыратқан да қайран шіркін анау жалғыз ұл мен келінінің қылықтары ғой. Апыр-ай тым болмаса біреуі сау жүріп, мынау үйге, мынау балаға қарасайшы. Оған да тəубе қылар едің. Ал екеуінің бірдей мастықтан сең соққан балықтай сандалып жүргенін көріп, мына ел бетіне қарай алмай бұл бұған дейін де күніне мың өліп, мың тірілген шығар. Баласы арақ ішсе, анасы у ішеді деген ып-ырас екен. Байғұс кемпірінің əлсіз жүрегі жалғыз ұлының, одан қалды үмітім деп басына ақ жаулық салып, ақ босағасына түсірген келінінің бұл масқаралықтарын көтере алмай мезгілсіз үзіліп кетті.

	Жан-жағынан осы бір ойлар анталағанда Əлі қарттың көз алдына кемпірі Ақықтың бейнесі келіп тұра қалатын.

	– Əй, байғұсым-ай, мен өлген соң күнің не болар екен, – деп төсек тартып жатқан Ақық пештің күлін алып, от тұтата алмай əуреге түсіп отыратын шалына аянышпен қараушы еді. Қайран əйел жүрегі өзінің өмірлік серігінің жетімсіреп, қазіргідей кіріптар күйге душар боларын сезінген ғой шамасы. Не де болса əйтеуір асыл ана қарт басына осы бір қараң күннің туарын жəне оны тудыратын тоғыз ай, тоғыз күн көтеріп, ақ сүтін берген өзінің жалғыз ұлы екендігін сезетін де, жүрегі қысылып, талықси беретін. Ол да осы бір ойдан тұншығып, мəңгілік дүниеге кете барды. Осы бір шаңырақтың, мына дəрменсіз қарт пен жас сəби екеуінің де қызығын да, қуанышын да өзімен бірге ала кеткендей болды жарықтық.

	Əлден уақытта қарт санасы қалпына келіп, немересінің «нан жеші, нан жеші» деген үнін айқын ести алды. Басын көтеруге ыңғайлана беріп еді, немересі əлсіз қолдарымен сүйеп отырғызды да, жастығын түзеп, биіктетіп берді. Көзін ашып, немересіне қарап, күлімсірегісі келді. Алайда жанындағы сəбиіне жүрек мейірімін төгіп, күлімсірей алды ма, жоқ па, оны өзі де сезе алмады. Немересі ұсынған нанды қалтыраған қолына алып, басын сəл еңкейтіп, алақанындағы нанға ернін тигізді. Кеберсіген еріндері діріл қаққаны болмаса, жағын ашып, тісіне қатқан нанды баса алмай, қолы сылқ етіп, қайтадан көзін жұмып алды.

	– Ата, ата, наныңды жеші енді!

	– Қазір, құлыным, қазір, – деген қарттың əлсіз үні сəбидің көңіліне шаттық сəулесін шашқандай болды. – Ана терезенің пердесін ашсайшы, үйге жарық түссін!

	– Қазір ата, қазір ата, – деп сəби жүгіре жөнелді.

	Сəби қолдары перделерді сырғаны сол еді, күн көзінің шуағы үй ішіне төгіліп сала берді. Жарық əлемнің ақ сəулесіне қараған қарттың жүзінен əлде бір жылылықтың лебі ескендей еді. Сол сəтте ол жанына келген немересінің маңдайынан сипап, кекілінен иіскеді де əңгімесін бастады.

	– Баяғыда, əжең марқұм онда тірі болатын. Ол кезде колхоз өнім сеуіп бітісімен сабантой жасайтын еді. Ойпырмо-ой, небір қызықтар болушы еді-ау. Бəрінен бұрын ат жарысты айтсайшы. Əлгі Аманбай да атқа шабатын. Əй, өзі бар ғой сенің əкең атқа жақсы шабушы еді, ылғиына ол мінген Топайкөк бəйгенің алдынан келетін.

	Қарт осы бір əңгімені айтқан сайын жалғыз ұлына деген көңіл мұзы жібігендей болатын. Сол сəтте қасындағы үнсіз тыңдап отырған сəби жүрегі де қуаныштан шаттанып, лүп-лүп соғатын. Қанша айтқанмен ылғиына бəйгеден озып келіп жүрген мұның əкесі ғой! Мынау қаңырап тұрған үйдің бір бұрышында отырған дəрменсіз қарт пен əлжуаз сəби тағы да өткен күндердің қиял кемесіне мініп алып, ой əлемімен шарықтайтындары бар.

	– Ол, əлгі сенің əкеңді айтам да, өзі жаман болмаушы еді. Жаман емес, ол тек əлгі аздап арақ ішкені болмаса, сенің əкең жаман емес. Арағын қояды ғой, сен оны жек көруші болма, ол сенің əкең ғой! Соны ұмытпа, құлыным! Ол қазір ақымақ болып жүргенімен, ақылы кірген соң арағын қояды ғой, қояды. Мен… мен одан үмітімді үзбеймін. Сен… сен бар ғой құлыным, əкеңді сыйлайтын бол… Жарай ма, құлыным?!

	– Жа-рай-ды, а-та!

	Осыны əрең айтқан сəбидің екі көзі мөлтілдеп жасқа тұнып тұр еді.

	– Жарайды, жарайды ата!

	– Өй, сен жылап отырмысың! Тек, құлыным, жасық болма олай! Аманбай бар ғой, əлгі сенің əкеңді айтамын да, арағын қояды, қояды, құлыным! Мен саған тағы да бір қызық əңгіме айтып берейін бе? Тыңдашы, құлыным!

	– Баяғыда, əжең марқұм онда тірі болатын…

	Бұл Əлі қарттың немересіне айтып берген ақырғы əңгімесі еді.





У ДҮНИЕ




	Астының суы қысы-жазы бір құрғап көрмеген жатақхананың төменгі қабатындағы сыз бөлменің қолқаны атар борсыған исінен тынысы тарылып, түн баласы кірпік қаға алмайтын күйге жеткелі ауылды көп ойлайтын болды.

	Қайың шоқтарыныңқойнауынабауырлайорналасқан Өрнек ауылының осы бір қысқы кешінің тынысы мен тіршілігі қазір де көз алдында тұр. Əр үйдің мұржасынан будақтап жатар түтінінің аспан əлеміне салған ақ жолақ іздерінің өзі-ақ сүйкімді болатұғын. Шіркін, тап қазір сол бір мөп-мөлдір, тұп-тұнық ауасынан бір жұтып, тынысымды кеңейтіп алар ма едім?!

	Жанын мазалаған осы бір ойлармен Сəду түн баласы алысып шықты. Бəрінен бұрын, əр үйдің «қысқы азық» деп сойылатын бір-бір жылқысының табақ-табақ етін жеп, күн сайын түннің бір уағына дейін мəре-сəре қонақшылап жүретін сəттері есіне түсіп еді, мұнан əрі жата алмай, терезе алдына келді. Бөлме шамын жақпастан қала көшесіне қарап еді, ерсілі-қарсылы ағылған небір машиналарды көрді. Біреу… екеу… ойпырмай, тіпті санап та болмайды екен ғой өздерін. Жəне де заты қандайлығын танып болмайтын шет жердің көліктері қандай көп еді. Бұрын ғой «Волга», «Жигули», «Москвич» сияқтыларды бір-бірінен оңай ажырата беретін. Ə, айтпақшы «Запорожец» дейтін де машина болған екен-ау елімізде…

	Осы бір «Запорожец» деген машинаның ойына оралуы мұң екен, Сəдудің жүрегі атша тулап, жүзі жылып сала берді.

	Сол Өрнекте тұрып жатқан күндердің бір күнінде «районодан» телефон шалып: «сендердің мектептеріңе бір «Запорожец» бөліп отырмыз. Алғысы келетіндер болса тезірек хабар жеткізіңдер», – деген. Бұл құрғырды ала қоюға өзге мұғалімдердің ақшалары болмады ма, əлде «Запорожец» дегенді менсінбеді ме, мектеп директорынан бастап: «сен жассың ғой, көлік керек, əрі біздей емес ақшаң да бар емес пе», – деп, сол «Запорожецті» осы мектептен ешкім алмай қойса «районодан» сөгіс еститіндей Сəдуді «ал, алдың» астына алды. Ақшасы бары рас еді. Кассаға салып тастаған бес мың сомы жатыр. «Запорожецтің» құнына да жетіп тұр. Көңілі жығылуға айналды. Су жаңа «Запорожецтің» алдына Гүлнəрін, артқы орындықтарына Гүлжаны мен Гүлзарын отырғызып алып, қара жолмен жүйткіп келе жатқандай сезінді өзін. Қиялданып, сол қиялы өзіне қанат бітіріп, құстай ұшқан көңілімен ауыл ортасындағы дүкенге сатушы болып жүрген əйелі Гүлнəрға жетті.

	Гүлнəр күліп жіберді.

	– Мəссаған, «Запорожец» алып елге күлкі болайын деп пе едің?! Жұрт мұны тегін алып жатқан жоқ па? Əлгі Айдардың бір аяғы жоқ əкесіне былтыр ғана тегін берген «Запорожецін» қазір бүкіл ел болып итеріп қақалдырып-шашалдырып əсер «завайттап» жүргенін көзің көрмей ме сенің?!

	Алып ұшқан көңілі су сепкендей басылды. Рас-ау, Гүлнəрдің осы айтқанын өзі не қылып ойламаған?! Қанша айтқанмен əйел заты дүние дегеннің қадірі мен қасиетін еркектерге қарағанда тəуірлеу бағалай біледі-ау, осы! «Енді бір екі-үш мың сом жинап, бірден «Жигули» алмаймыз ба», – деген Гүлнəрінің де сөзінің жаны бар екен…

	Бірінен кейін бірі сабақталып, жүрегіндегі сағыныш пен мұң атулы сезімдерінің нəзік пернесін қағып тұрған дəл осы тəтті де күйлі бір əуенді сəттің арқауын дүрс-дүрс еткізіп, есік қағып: «сосед, у тебя бутылка водки не найдется» деген əлдебіреудің масаң даусы үзіп жібергендей болды.

	Бұл жалған дүние кімді мұратына жеткізген дейсің?! Опасыз дүниенің уын ішпеген пақыр бар ма екен жер бетінде?!

	Сəдудің жүрегі қан жылады. Түлкідей бұлаңдаған қу өмір бұған да құйрығын ұстатпай кетті ақыры. Ойға алған «Жигулиін» əне-міне аламыз деп жүргенінде ақша дегенің ауысып, бұлардың жинап қойған бес мың сомы он теңге болып шыға келген-ді.

	Гүлнəрінің сол жолғы ботадай боздап жылағанын көріп, дəті шыдамай далаға шықты. Жапалақтап қар жауып тұр. Бірде отқа салып шыжғырар, бірде мұзға орап арқаңды қаритын адам тіршілігінің жəйімен ешбір шаруасы жоқтай қою қараңғы түннің құшағына кіріп алып, алаңсыз маужырап, мүлгіп тұрған мына байтақ əлемді сол жолы өзінің жан айқайымен оятпағандығына өкінді.

	Өкінеді… Өкініш дегенің көп қой мұнда!..

	Өз ғұмырының бар өкініштерін жиып алып жаратқан иесінің алдында мұңын шағып, арызданар болса, бұл ең əуелі өзінің жетімдігін… ана мейірімін көрмей, əке пейілін танымай жалқы өскен жалғыздығын айтып шағынар еді.

	Бірақ, қазіргі айтары да, қазіргі мұңы да, өкініші де бұл емес оның…

	Өзінің институттан кейінгі мұғалімдік қызметін бастаған, үйленген, балалы болған аяулы мекені – ауылын тастап, осы бір қалаға көшіп келгендігінің өкініші еді дəл қазір өзегін өртеп тұрғаны!

	Өкінгенмен бола ма?! Осы бір аз ғана уақыттың арасында өкініп те, өкіріп те көріп еді, қалпына келе қалған дүние жоқ əзір! Сол өкініш дегенің ойланған сайын қайғы дегеннің қара қазандығына май құя түскендей болады да, сол жанған от жүйке дегеніңді тасқа салып үйкегендей қажап, аяусыз-ақ жұқартып тастайды екен. Сəду осы бір өкініш отына күн сайын өртеніп, жанып бара жатқандығын сезеді.

	– Əттеген-ай, – деп күрсінді Сəду, – сол жолы солардың тілін неге ғана ала қойдым екен?!

	– Ауылда тұрып, əбден қайыршы болуға айналғансыңдар ғой өзі! Ақшаларың болмай нанды да бөтелке тапсырып алып жүргендерің ұят екен! Масқара-ай!..

	Үлкен қалада тұратын Гүлнəрдің Нұргүл деген «коммерсант» апасы бұлар тұратын ауылға келіп кезекті бір саудасын жасарда Сəду мен Гүлнəрдің расында да, нан аларлық жағдайлары болмай отырған жүдеу бір сəтінің үстінен түсіп, «масқараны» қайыра-қайыра қайталап, бетін жыртқан-ды.

	Өзін қайын бикесінің алдында кінəлі сезінген Сəду:

	– Енді қайтейік, мұғалімдердің ақшаларын бермегелі үш-төрт ай болып қалды. Директорымыз ауданға күнде барып жүр, бүгін де кеткен. Ақшамызды бүгін əкеп қалар, тосып отырмыз, – деп жаси сөйледі.

	– Əй, сонда, сол үш-төрт айыңа алатын жалақың қанша, – деді мыналардың «қайыршылығына» əбден назаланып алған «коммерсант» қайын бикесі.

	– Енді төрт айымдікі сегіз мыңнан асады да!

	– Масқара, төрт айға сегіз мың дейді! Əй, мен қазір мына бір күртені сатып қана сегіз мың аламын! Ал мынаны… ал мынаны сатсам… – үлкендігі кішігірім қара əбдіреден кем түспейтін дəу сөмкедегі не бір көздің жауын аларлық қызылды-жасылды дүниелерді Сəдуге қарай лақтырсын-ай келіп.

	– Жарымаған қайыршы! Байсыз қалатындай осы бір сүмелекке «ойбай, ол – əнші, ойбай, ол – домбырашы» деп болмай тиіп едің! Ал, айтқан əніне, тартқан домбырасына нан бере қоятын жер болса жібере қой байыңды, қане!

	Нұргүл əбден долырып алған. Сіңлісі Гүлнəрдің де көңіліне қарамастан, оның да жанына ащы тілін аямай-ақ сұғып жатыр.

	Сол жолы Сəдудің «коммерсант» қайын бикесі бұларға «үйлеріңді, малдарыңды сатыңдар да, қалаға көшіңдер», – деп нақтылы нұсқап, ақыл беріп кетті.

	– Өлмейсіңдер, – деді ол нығарлап. – Қазір ауылдағылардың бəрі де қалаға көшіп келіп жатыр, сауда жасап үй сатып алып, машина мініп байып алды əбден. Мына менің өзім де пəтерді, машинаны да бір жылдың ішінде-ақ алған жоқпын ба, – дегенде Нұргүлдің көздерінен от ұшқындап, ішкі жан дүниесін қазіргі байлығы мен қазіргі дүниесі ғана жылытқандай еді.

	Шағын ауылдың дүкені болса да, əйтеуір, сауда жасауға бойы үйренген Гүлнəр қала базарының дүрмегіне де тез үйреніп еді. Обалы нешік, ауылдан көшіп келгеннен кейін бұлардың қала тіршілігіне үйренгендерінше Нұргүл жəрдемдесіп-ақ тұрды. Базарға жақын бір маңнан ескі бір ағаш үйді жалдап əперіп, тиесілі пəтер ақысын да өзі төлеп жүрді. Шын аты Насыр, өзі Насик деп атап кеткен аузы-басын жүн басқан өзбектен жəшік-жəшік алма, алмұрт дейсің бе, жемістің не бір түрлерін əкеп беріп, оларын Гүлнəрға сатқызып тұрды. Көп ұзамай, мына өзбегіңнің алмасы мен алмұрты Гүлнəрдің талайдан брі қажеті болмай бос қалған əмиянын теңгеге толтыра да бастады…

	Бірақ осы бір тіршілікке Сəду көндіге алмай жүрді.

	Жұрт базарға шықпастан бұрын қос доңғалақты темір арбаға тиелген жəшіктерді Гүлнəрдің сауда жасайтын алаңына жеткізіп береді де, пəтеріне қарай зыта жөнеледі. Осыдан кейін киініп, қыздарын ертіп, мектептегі сабағына шығады. «Базарға жəшік сүйретіп жүргенімді біреу-міреу көріп қалған жоқ па екен» деген ойдан қала мектебінің шуы да, айқайы да мол дүрмегіне еніп кеткенше арыла алмайтын-ды.

	Бұлардың сауда жасап, ақша жинап тез арада пəтер аламыз деген үміттерінің ауылы күн сайын алыстай беретін болды. Гүлнəрдің ертелі-кеш жасаған базардағы саудасынан түскен азын-аулақ тиын-тебенге «сатылады деп» құлақтандырылған пəтер атаулыны көруге барса болды, баға жағына келгенде маңдайларына тас тигендей, есеңгіреп қалып жүрді. «Қымбатырақ қой» десең, «алмасаң өзің біл, бұл – менің жекешелендірілген пəтерім», – деп тап бір əкесі салып беріп кеткендей бұлданарын қайтерсің. Бəрінен бұрын, теңгені атасаң болды-ақ, мойнына əлдебіреу мұз салып жібергендей ыршып түсіп: «сенің теңгең керек еді, долларға, болмаса маркаға ғана сатамыз», – деп бəлсінетіндері өтіп бара жатыр.

	Дүние дегеніңнің бағасы айлап емес, күн сайын қымбаттап бара жатқан мына заманда бұлардың тек Гүлнəрдің саудасымен ғана көгермейтініне көзі жеткен Сəдудің «коммерсант» қайын бикесі бұл жолғы билікті тағы да өзі айтты.

	– Иə, педагог, қаланың мектебінен тауып жүрген табысың қалай?

	Сол билікті Сəдуді тергеуден бастаған Нұргүл мұның: «ставкам бір жарым мың, класс жетекшілігіне қосылатын тағы да жүз теңгесі бар», – деген сөзінің аузынан шығуы мұң екен, есінен танып қала жаздады.

	– Əй, жарымаған қайыршы, сен соны ақша тауып жүрмін, өзіңді еркекпін деп жүрмісің?!

	Қайын бикесінің мына сөзі Сəдудің жүрегіне оқша қадалды. Қаны басына тепті. Тас түйілген жұдырығы көтеріле берді. Өзінің жаңа оқу жылы басталғалы əлі күнге дейін тиесілі жалақысын ала алмай отырғандығы есіне түсті. пəтер ақыны да осы қайын бикесі төлеп тұрмаса, мына қыс ішінде улап-шулап өздерінің далада қаңғырып қалатындығы жайлы ойлағанда, қолы сылқ етіп түсіп кетті.

	Ызадан булығып тұр. Қорланған ар-намысы шыдатар емес. Сол жылы қайсар көңілінің мұқалғаны-ай! Шіркін, жеткізбеген боқ дүние-ай, ердің көңілін борша езетін сенің де сұрқиялылығың жетеді екен-ау?! Сəдудің кекке толған жанарынан жасқанды ма, «коммерсант» қайын бике үйден жылыстап шығып бара жатып: «мұғалімдігін тастап, Сəду де сауда жасауға шықсын», – деген өз кесімін айтып кетті.

	Манадан бері күйкі тіршіліктің ұшы-қиыры жоқ осынау ауыр да азапты ойлары қамалап тұрған Сəдудің өгейлік жасап, өзін өзектен тепкен қаланың мына қатқыл қабақты түнгі сұрқынан басы айналып кетті. Терезенің сынық көзінен суық жел саулап көк мұз қатқан жақтауынан теңселіп барып ұстай алды.

	Осы бір қапалы көңілімен Сəду темір кереуеттегі сұп-суық төсегіне жетіп, етпетінен құлады да, кішкене ғана көк жастықты кеудесіне басып азапқа толы өз жанының ащы жастарын төкті-ай келіп.

	Сол бір жылап түсіп, жылап түсіп жатқан əр тамшы көз жасы мына өмірдің опасыздығына, қайырымсыздығы мен қаталдығына деген адал да пəк жанының наразылығы еді. Билігі бардың бишісі, долларлының досы, теңгелінің теңі, ақшалының ағайыны болып өмір сүре бастаған адамдар-ай, бір-біріміздің көз жасымыздан қорқуды білмей бара жатқан мына заман, мына дүние не болып барады өзі?!

	Сəдудің бұл жан айқайына үн қатқан ешкім де болған жоқ.

	Жан азабы қинап жатқан осы бір таңғы бір сəтте жан-жарым деп құшқан Гүлнəрінің де «коммерсант» апасын қолдап: «сауда жасап мол ақша таппасаң, сендей байдың қажеті шамалы маған, үйден кет! Ақша болса еркек атаулы дегенің қаладан табылатын көрінеді», – деген даусы ғана құлақ түбінен тағы бір жаңғырып тұрып алды.

	«Алтын көрсе – періште де жолдан таятын» көрінеді дейді ғой, Гүлнəрға не жазық бар?! Өзгелермен теңгең болса ғана теңелеріңді сауда жасап жүрген əйелдің залым көңілі аз уақытта-ақ ұғына қалса керек-ті. Саудагер Насыр келе қалса болды, екі беті бал-бұл жанып, көздері жайнап құлпырып шыға келетін Гүлнəр соңғы уақытта мұны байым бар-ау деп қымсынуды да қойып, ертелі-кеш демей өзбек «аканың» машинасына мініп кете беретінді де шығарды.

	Гүлнəр мен оның «коммерсант» апасы сауда жасауға көне қоймаған Сəдудің ар-намысына тиерлік осындай бір сорақылықтар жасап, қорлап-ақ бақты.

	Жалғанда ер азаматтың ақша үшін өз əйеліне тəуелді болуынан артық мазақ пен азап жоқ екен. Əлдебірде қала шетіндегі мектебіне автобуспен жетіп қалу үшін жолақысына төлейтін ақша сұрап еді:

	– Е, жұмыс істеп жүрген жоқсың ба, ал да жұмса, – деп Гүлнəрі мұның мысын осылай да бір басқан-ды.

	Өз ошағын, бота көздері жəудіреген қос балапанын қимағандықтан-ақ шыдады бəріне. Бұлардың мазағы мен азабына əлі төзе берер ме еді, Гүлнəрінің өзбек саудагерінің көзінше «кет дегенде, ит те кетеді деуші еді, осы сен маған жабысып қалып па едің», – деп мұның бір киерлік киімдерін есікке қарай лақтырғаны өтіп кетті. Дүние-пұлмен ниеті бұзылған əйелмен өмір сүрудің қадірі мен қасиеті қалмағанын ұққан ол, егіле жүріп, жатақханаға кеткен-ді.

	Шіркін, ауылды айтсайшы! Аппақ қарын сықырлата басып, дем үзілдірер таңғы бір аязбен мектебіңе ақырын аяңдап барғаннан артық рахат өмір жоқ екен-ау өзі деп ойлады Сəду.

	Осы ойы жүрегіндегі ауыр мұңның мұзын сəл де болса жібітіп сала берді.

	Бір ашылып, бір жабылып жатқан жатақхана есігінің сартылынан-ақ таңның атқанын, өзінің базар түбіндегі ағаш үйіне барып, киініп алып, өзін тосып отырған қос балапаны Гүлжаны мен Гүлзарын ертіп мектебіне баратын уақыты болғандығын ұққан ол мең-зең күйінде орнынан тұрды. Мазасыз басталар қаланың тағы бір тіршілік таңы қапалы көңілін жұбата алмады…





АЛДАМШЫ ӨМІР




	Бір күн… шіркін-ай, тым болмаса бір күнге сауығып, екі аяғымды тік басып жүріп кетер ме едім?!

	Сырқаты əбден меңдеп, жаны да, тəні де қиналып жатқан Жылқайдардың осы бір ойдан мазасы кетіп-ақ болды. Өз ауруының сырын біле тұра, тəңірінен бір күнге айықтыруды несіне тілеп жатыр? Сол тəңірі тілеуін бере қалса, сол бір күннің ішінде бұл не бітіріп, не қоймақшы?!

	Қу тіршіліктің соңынан еріп, өз ғұмырының қалай өтіп кеткенін де байқамапты. Өмір бойы аңсап, сол үшін жанын жеп, беттің арын белге түйіп алып, өзінен дəрежесі үлкендердің алдында иіле жүріп, түбінде маған осы кедергі жасар-ау дегендердің обал-сауабына қарамай, қабырғасын қақыратып, жолынан сырып тастай отырып, биік бір мансапқа қолы енді-енді жеткені сол еді, тəңірі бір-ақ күнде аурухана төсегіне алып ұрды. Сайраны мол дəуренді күндерінің бар қызығы тап қазір сырқат жанын тыныштандыра алар емес. Бірдей бір мекемені басқара жүріп, алшаңдай басып, кең көсіле сөйлеп, өз қарауындағыларды ашса алақанында, жұмса жұдырығында ұстап-ақ бақты. Обалы нешік, бұл не айтса да: «Жықа, сіздікі дұрыс», – деуден басқа сөз айтуды білмеген өз қарауындағыларға бұл өлер шағында не айтсын енді?!

	Жықа, Жықалап өткен сол мұңдардың бірде-бірі көңілін сұрап келіп кетуге жарамады-ау! Тəйірі-ай, бəрі де өз тіршілігіңде екен ғой! Аяғыңнан жүріп, қолыңда билігің болса, бəрі де маңайыңа үйіріліп, түшкіріп қалсаң да бірге түшкіріп, жарамсақтанған соларды да бұл азаматтар деп жүрді-ау! Бетіне келмей, өзіне қарсы сөз айтпағандардың бəрін досы санап келгендігі үшін өзін-өзі тұңғыш рет кінəлап жатыр тап қазір. Бірінің үстінен бірі өсек айтып, кімнің қалай сөйлеп отырғандығын өзіне жеткізіп отырған сол кездегі адал достарынан да жиіркенгендей еді.

	Жылқыайдар ауыр күрсінді. Қарлыққан дауысы жарықшақтанып, ышқына шықты білем, бас жағында отырған əйелі Раушан селк ете түсті.

	– Не болды? Шыдай тұршы, дəрігер шақырайын ба? – деп телефон құлағын қолына ала беріп еді, Жылқыайдар:

	– Жоқ, əуре болмашы, қажет емес, – дегенді үзіп-үзіп, əрең айтты.

	– Маған…ма-ған Тəкеңді шақыртып беріңдерші!

	Жылқыайдардың мына сөзін естіген Раушан үндей алмай қалды. Өзі əрең сөйлеп, жаны азапталып жатқанда Тəкеңді қайтпекші екен?!

	– Жықа-ау, – деді Раушан өзінің бұрынғы назды үніне басып, – Тəкеңді қайтпекшісің, онымен сөйлесуге əлің де келмес бүгін. Əбден сауыққан соң барып сөйлеспеймісің онымен!

	Əйелінің бұл айтқандары санасына еміс-еміс кіріп жатқан Жылқыайдар жұмулы көзін ашты да, күшін жинап, Тəкеңді қайтсе де бүгін шақыртып беру керектігін айтты.

	– Ертең кеш болуы мүмкін. Сол Тəкеннен кешірім сұрау үшін тəңірімнен бір күнге сауықтыра тұруды тілеп жатырмын, – дегенді Жылқыайдар бас жағында жыламсырап отырған əйеліне жаны қинала əзер айтып шықты.

	Ет жүрегін езіп, кеудесін қысқан өксігін сыртқа шығара алмай булыққан Раушан келесі бөлмеге өтіп, анықтамалықтан Тəкен жұмыс істейтін мекеменің телефон нөмірін тауып алды. Ойын жинақтап, қоңырау шалып көріп еді, бір ер адам күрілдеуік дауыспен: – Тəкен жоқ, ол тапсырмамен жол жүріп кеткен, – деп сөзді бір-ақ үзді. Қолындағы телефон құлағын өз орнына қояр-қоймасын білмей аңырайып тұрып қалған Раушан қарсы алдындағы үлкен терезе əйнегінен далаға көз салды.

	Тіршілік сан құбылып жатыр. Есік алдындағы ақ қайыңдар бүршік жарып, балапан жапырақтар қаулап келеді. Төгілте не бір əнге салған құстар үні де айнала тіршіліктің қайғы-уайымы жоқтай əсер етерін қайтерсің?! Базары да, ажалы да көп дүние-ай, шіркін! Есін жиып, көңіл толқынысын басқан Раушан сырқат жатқан бөлмеге қайра келіп енгенде, Жылқыайдар сəл-пəл тыныс алғандай болып жатыр еді. Көзі жұмулы болғанымен, көңілі, санасы ояу Жылқыайдар бас жағына келіп отырған жарынан ешнəрсе сұрамады. Тəкенге телефон шалып, іздестіріп жатқандығын көңіл түйсігімен сезгені бар-ды. Өзінің шақыртқанына Тəкеннің келер-келмесі беймəлім нəрсе. Келсе өзінің осы бір азаматқа кезінде нақақтан-нақақ қиянат жасағандығын айтар еді, ғапулық өтініп, бақылдасар еді. Ал енді, өзінің сол қиянатын əлі де ұмыта алмай, Тəкен кек сақтап мұның алдына келмей қалса да, өмірінің ақтық сəтінде тəубесіне келіп, кешулік жасасып, жанын бір күпірліктен тазартқысы келетіндігі бір тəңіріне аян.

	Бұл да тəңірінің бір пендесі ғой! «Сүрінбейтін тұяқ, жаңылмайтын жақ» жоқ дегендей, өз ғұмырында қателік жіберіп алмаған адам баласы жоқ-ау сірəда?! Қу тіршілік үшін алдап, арбап өмір сүруді үйренбесең өзің біреудің жемтігі болар едің. Адал, əділ боламын, турасын айтамын дегендердің талайы тайып жығылып, мансаптың тұғырына қайра шыға алмады. Ал бұл тайып жығылғысы келмеді, айналасындағы тіршілікке сақтықпен сығалай қарай жүріп, биліктің басында отырғандардың көзіне түсе білді.

	Ақ сазандай толықсыған ақшылт жүзіне өң беріп тұратын бурыл шашты осы бір биязы жігіт жоғарыдағы басшыға да ұнап қалып еді.

	Білдей бір мекемеге бастық болып тағайындалатындығын білгенде Жылқыайдар есі қалмай қуанып еді-ау. Бірақ, жүректе жатқан сол алып-ұшып тұрған қуанышын айналасына осыншама сездіргісі келмей бақты. Ондағы ойы партиялық мінездемеде жазылғанындай, өзін сыпайы, ізетті адам ретінде көрсетудің амалы еді.

	Обалы нешік, сыпайы, ізетті көрініп, солай-ақ болғысы келіп еді əуелде. Бірақ, мына биік мансап дегеніңнің қызуы адамның ішінде бұғып жатқан қандай қасиетің бар, соларды шыдатпайды екен, сол бұғып жатқан пəлелердің бірте-бірте оянып, ақыл-есіңнен тандырып жібереді екен. Оның үстіне облысты басқарушының өзі бұған жылы шырай танытып тұрса, асқақтамай көр кəне! Қарауындағылар болса болмасын бұл келген күннен бері, біреуі «Жықа», біреуі «Жылқыайдар Мырзаевич» деп асты-үстіне түскендей күй кешуде.

	Мансаптың құлы болып өткенмін-ау!

	Жылқыайдар қинала жатып осыны мойындады. Бұл ақиқатты мойындамасқа амалы да жоқ еді тап қазір. Өзін де, өзгелерді де алдап өмір сүргендігіне иланбасқа қайтерсің?! Ауруы меңдеп жатып қалып еді, мансабы, сол мансабына ғана бола бастарын шұлғып жүргендер көзінен бір-бір ұшып жатыр.

	Əлден уақытта көз алдына Тəкеннің бейнесі келді.

	Екі көзі от шашып, тайсалмай бұған тура қарап тұр.

	– Алла-ай!

	Раушан шошынып қалды. Орнынан ұшып тұрып, Жылқыайдардың жанына тақау келіп, маңдайынан шығып жатқан суық терді ақ сүлгімен сүртіп алды.

	– Түс көрдің бе, шошындың ғой?

	Тəнінің жарасынан гөрі жанының жарасы есін алып бара жатқан Жылқыайдардың санасында бір ғана Тəкен сайрап тұр еді осы қазір.

	– Жықа, мен тірімін, міне! Билігің барда жұмыстан да, партиядан да қуғызып жіберіп едің, өлген жоқпын! Не жазығым бар еді, айтшы кəне?

	– Не жазығым бар еді? Не жазығым… не… Тəкеннің үнін құлағы анық шалғандай. Жанына Тəкен келіп қалған ғой деген болуы керек. Жылқыайдар басын көтеріп, төсегінен тұруға əрекет жасады. Басын сүйей берген Раушанға:

	– Тəкен қайда? – деді үні үзіле.

	Əттең, дүние-ай! Қу тіршілік алдапсың-ау мені! Алданғаным емей немене, өзімнің төңірегіме ылғиына араққұмар, жағымпаз, жарамсақтарды топтастырып, солардың пікірімен ғана санасатындығымды, кемшілігімді бетіме айтқан Тəкен-ау, сені неге ғана қас көріп кеттім екен?!

	Əттең, шіркін!..

	Бəрі де кеш енді. Апыр-ау, балама Алматыда операция жасайын деп жатыр, соған баруым керек дегенде неге ғана сені жұмыстан босатпадым екен, Тəкен?!

	Осындай бір сұраулары көп күйкі тіршіліктің қай сауалына жауап берерсің?!. Жауап та берер-ау, бірақ оның ендігі арада кімге қажеті бар? Бірақ ақиқатты мойындап барып та өмірден өту керек шығар. Олай болса мойындайын, Тəкен мойындайын, мен саған қиянат жасадым, жазықсыз болсаң да қаралап, тереңге батырып жібердім. Мойындаймын, мойындаймын…

	Тынысы ауырлап жатқан Жылқыайдарға жедел жəрдемнің дəрігерлері ине салып, түрлі ем жасаған болып жатыр. Бұрын дəрігерлер келгенде желпініп, қуанып қалатын ол бұл жолы көзін де ашқан жоқ. Мосқалдау біреуі сырқаттың тамырын ұстап, біраз уақыт отырып алды.

	Тамыры соғып жатыр. Баяу, бірақ баяу да болса соғып, ет-жүрегіне қан жеткізіп беріп тұр əзірге. Осынау тамыры, осынау жүрегі соғып тұрған сəтте мансапқа арбалып алдамшы ғана өмір сүргендігін мойындай білді. Өз ғұмырында өз қателігін мойындап көрмеген жан үшін мұның қаншалықты азапты екендігі бір өзіне ғана мəлім. Қайдан оңай болсын, сол қателіктерін мойнына салып, көзіне көрсетіп беремін деп жағаласқан талайлардың біреуі Тəкеннің өзін майлы табаға салғандай шыжғырып, шырылдатып қоя берген жоқ па еді?!

	Əй, Тəкен-ай, өзіңде де бар-ау енді! «Өлер бала молаға қарай жүгіреді», – демекші Жылқыайдар Мырзаевичтің кемшілігін, қателігін айтып обкомға несіне ғана арыз жазып едің?!

	Отқа май құйғандай болған сол оқиғадан кейін саған не істеуім керек еді, Тəкен-ау?!

	Жанын жегідей жеп жатқан толассыз сауалдар мен түпсіз ойлардың азабы Жылқыайдарға ауыр тиіп жатыр. Тап қазір тəңірі сауықтырып жіберсе, көктен іздесе де Тəкенді тауып алып, кешулік сұрар еді. Бірақ бұған тəңірі босатар ма? Тегінде жер бетінде екі аяғыңды тең басып жүргеніңде қателесе көрме! Сүрін, өз маңдайыңды тасқа соқ, жардан құла, өз омыртқаң үзілсін, бірақ өзің теңдес екі аяқты адам баласына қысастық жасама, жамандық ойлама!

	Бұл оның өзегін өртеген өкініші еді. Бір өкініші, бір үміті қосарлана жүрмесе мына өмірдің несі қызық? Өкінеді, əрине!

	Сол Тəкенмен тіл табыса қоюы керек еді. Өкініші осы, міне!

	– Ой, Жылқыайдар Мырзаевич, сіздей адамды жазып жүрген Тəкен сияқтылардың шілəпісін теріс айналдырып жібермейміз бе? Ол кім, сіз кім? Оның үстіне обкомдағы ана кісінің өзі бар…

	Жанына жақын тартып жүргендерінің бұл сөзі Жылқыайдар Мырзаевичтің пəс болып қалған көңілінің бір үмітін оятып еді. Расында да айналасындағылардың бəрі сөзін сөйлеп тұрса, бұл неден қорықсын? Жоғарыда ана кісі ол отыр…

	Осы бір үміт мұны қиянатқа бастап еді. Қайткен күнде де Тəкенді жұмыстан қуу керек, – деген ой билеп алды санасын. Бірақ, ол оңай жау еместігін де білмеді емес, білді. Жігіттер аман болса, бір амалын табармыз деген үмітпен ол ақиқатқа қарсы əрекет жасауға кіріскен-ді.

	Иə, иə, сол бір жиналыс! Құрып қана кеткір-ай, сол жиналыс өткен күн менің ар алдында қылмыс жасаған күнім екен-ау!

	Жағына пышақ жанығандай жұқа өңді, шынысы қара көзəйнегін үнемі тастамай тағып жүретін обкомның жауапты қызметкері Жəлел Асайынович бұл басқарған мекеме партия ұйымының жиналысына Тəкен жазған арыздың қорытындысын мəлімдеп тұр. Қайсы бірі есте қалсын, əйтеуір Тəкен көрсеткен біраз жайдың анықталғандығы сөз болды. Обком бюросы Жылқыайдар Мырзаевичқа сөгіс берді, – дегенді ол нығарлай айтты.

	Тəртіп бойынша жиналысқа қатысушылар обкомның ұйғарымын ескере отырып, мұның қылығын талқылаулары керек еді. Обалдары нешік бірде-біреуі бұған бəлен деп ауыз ашқан жоқ. Сөйлегендердің біразы сол арада Тəкенге бас салсын.

	– Сен неге арыз жазасың? Жалақорсың, пəле қуған оңбаған адамсың! Тəкеннің өзін жұмыстан қуып жіберу керек.

	Бəрін де мен білемін деп үнемі көкірек керіп, өзінің айтқанына көнгісі келмегендерге жұдырығын ала жүгіретін Нұржанның осылай деуі мұң екен тобыр шу ете түссін.

	– Нұржан дұрыс айтып тұр! Тəкен оңбаған!

	Жұмыстан қуу керек.

	Қуу керек… Қуу керек… Осы бір сөздер құлағының түбінде жаңғырып тұрып алды. Жалын атқан ішкі қызуынан кебірсіп қалған еріндерін тілімен жалай бастап еді, шөліркегенін сезе қалған Раушан шай қасықпен аузына су тамызды.

	– Қуу керек! Қуу керек…

	Бір тамшы судан бойын жеңіл сезінгендей болды. Көзін ашып еді, үй ішіне күн сəулесі төгіліп тұр екен. Қарсы алдындағы үлкен əйнектен тылсым əлемге көз салып еді, не сиқыры бар екенін кім білсін, қарсы алдына тағы да Тəкеннің елесі келіп тұра қалды.

	– Не жазығым бар еді? – Не жазығым… не…не… Санасын тағы да Тəкеннің үні билей жөнелді.

	– Ағайындар-ау, не жазығым бар? Жылқыайдар Мырзаевичқа мен ешбір жала жапқан жоқпын. Жазған мəселелерімнің бəрі де анықталды ғой, солай емес пе, Жəлел Асайынович, – деп Тəкен осы арада обком қызметкерін пана тұта сөйлеп еді, онысы төмен қараған күйінде үндемей отырып қалды.

	– Нұржанның мені атарға оғы болмай жүргендігінің себебін бəріңіз де білесіздер, – деп шырылдап тұр Тəкен. Өйткені оның бірнеше рет мас күйінде айықтырғышқа түскендігі жөніндегі анықтаманы осы сіздерге мен өз басым талай əкеліп бергенмін де. Бірақ, партия ұйымы, одан қалды сіздер бұдан ешбір қорытынды жасамап едіңіздер. Енді міне, сол Нұржан маған үкім айтып тұр!

	Қуу керек… қуу керек.

	– Не жазығым бар еді, не жазығым не… не…

	Күш-қуаты əлсірей бастаған осы сəтте екі құлағының түбінен жарыса естіліп, жаңғыра қалған осы екі ауыз сөз Жылқыайдардың тынысын тарылтқандай болды.

	Шіркін-ай, адалын айтып, екеуін табыстырып жіберетін бір азаматтың болмағаны-ай сол сəтте! Тəкенді бұған, мұны Тəкенге шағыстырып, бірімен бірін шабыстырып қойған сол, сонау бір күндерден ұтылған екеуі ғана болып шықты ақыры. Қалған жұрттың несі кетті? Сөзімді сөйлеп, дұшпанымды табаныма басып бергендердің талайларының қызметтерін жоғарылатып, жақсылықтарына бұл да жақсылық жасап еді. Сол сеніп, сүйенгендерінің біразы кейіннен тойда отырып жаман бір жел шығарып алған қыздың кебін киді.

	Бір күн… шіркін-ай, тым болмаса бір күнге сауығып, екі аяғымды тік басып жүріп кетер ме едім?!

	Жылқыайдардың санасына сыналай кіріп, əбден орнығып алған осы бір ой оның өмір деп соққан жүрегін бейуақ іңірдің қара көлеңкелі шағында талықсыта берді.





АРМАНДЫ КҮЙ




	Құрбылар, бұл қалай деп сөге көрме,

	Ғашықтың тарқамаған құмары бар.

	Халық əні.



	Бұқпа тауының етегін шайып жатқан айдынды көл беті діріл қақты. Үп еткен леппен :су беті шымырлап жүре берді. Жақпар тастардың мүйісіне тұмсығын сүйеп тұрған кішкене ағаш қайықта отырған Зада мен Балнұрдың ой əлемі шар тарапта еді. Сүйріктей кірпіктері дір-дір етіи, мөлдір жанары түнгі ай сəулесіне шағылысып, ботаның көздеріндей мөлдіреген сол қос жанарға жас тұнған Заданың майда қоңыр үнін терең ойға берілген жігіттің естіп отырғандығы да беймəлім еді дəл қазір.

	– Күн сайын көз алдымда жүргенің-ақ жетеді маған, сол да көңіліме медеу мен үшін, сол да бақыт, жаным! Əйтеуір өзіңді көріп жүрсем де болды маған. Үйіме кетіп бара жатып саған көз қиығымды салып өткенім де жетеді. Қинама жаным, қинама мені...

	Лүп-лүп соққан кішкене ғана ет жүрегінін, пəк те адал сезімін қалтқысыз жеткізгісі келген Зада өзінің, ішкі ой-əлемін əлі де ақтара алмай, қиналып отыр еді осы сəтте. Мұны сүйетіндігін ол қазір ешбір пендеден жасырмақ та емес. Мейлі, мойнына қандай күнə арқаласын, Зада бұған деген өзінің адал махаббаты мен ыстық сүйіспеншілігін кім-кімнің алдында өле-өлгенше мойындап өтуге бекінген əлдеқашан. Ой иіріміне батып, əлі де қимылсыз отырған осы бір жігітті алғаш көрген күннен мұның көңілінде көктемнің, шуақты лебіндей бір сезімі оянған-ды. Ешкіммен артық ауыз сөз-ге бара да қоймайтын, өзді-өзімен, томаға тұйық жүретін мұның жанарынан терең бір ойды аңғарған алғашында. Қөп күлмейтін, күле қалса жарқылдап бар ниетімен рахаттана күлетін көңілінен бір жылылықты сезген. Түрлі іс-қағаздарын алдына əкеліп, өзгелердей ентелемей, сол тапсырмаларын сұлу да сыпайы айтып, қапелімде əзілімен де көңіліңді жадырата салатын бұл осы бір қасиетімен Заданың жүрегіне мөлдір тамшы болып ақырын-ақырын жинала бастаған-ды. Бара-бара сол бір мөлдір тамшылар жүрегіне салмақ түсіріп еді едəуір. Сол жігіттің көңіліне ынтыға түсті онан əрі. Көргенше асығатын болды, бірер күн тілдесе алмай қалса жүрегін сағыныш билейтін. Əйел көңіліндегі өзіне деген іңкəр бір сезімді Балнұр да сезінген еді. Өзін көрген сəтте Заданың, қос жанарынан қуаныштың жылы шуағы төгіле жөнелетін. Сол ашық жүзіне ерекше бір сымбат беріп, үнемі мөлдіреп тұратын оның қос жанары тұла бойының сұлулығының белгісіндей əсер ететін бұған.

	– Өмірдің опасыздығы дегенің осы екен ғой, жан жүрегімді саған ынтықтырып қойғанын қайтерсің! Тағдыр маған сені жарым деп емін-еркін құшуға да жазбады. Осылайша жасырынып жүріп, сенің ыстық құшағыңа кірген сəттен, анау күйіп-жанып тұрған еріндеріңмен аймалаған шақтан бастап мен бəрінен де безінуге айналдым. Бəрі сенсің, сенсің, сенсің...

	Айта түсші, айта түсші! Заданың жүрегінің өзіне деген ыстық та ынтық үнін естіп, осылай отыра бергісі кёледі оның. Зада мұның ішкі əлеміндегі терең ойларын таратып, соны айтып отырғандай болады да тұрады ылғиына. Əр кездескен сайын «осыны айтармын-ау, осы бір сезімімді білдірермін-ау» деп сан рет ойларын жинақтаса да, сол өзінің мөлдір сезімдері Заданың көңілінен сыр болып төгіліп жатады əрдайым. Мұның да көкейіндегі сырды сезіп, соны сөйлете білетін Заданың көріп келі бар ма, жоқ əлде бір-бірін қылаусыз да таза сүйе білетін жүректердің сыры бір болатындығында ма екен?! Тегі солай шырар. Бір-біріне дəйім ынтыға соғар жүректердің айтары да, сыры да, мұңы да бір болары шындық енді, шындық еді. Осы бір ақиқатты лажы қалмап еді мойындамасқа екеуінің де.

	Балнұрдың дəл қазіргі ой əлемінің тереңдігі мынау көлдің тереңдігінен əлде қайда асып түсер еді. Мұның да өз өлең төсегі, өз жары, өз балалары бар. Өмір атты үлкен айдынның үстінде кездескен осы бір аққу келіншекті ендігі арада ұмытуы да, болмаса көз көріп, құлақ естімейтін жаққа кетіп қалуы да мүмкін еместігін əбден сезініп отыр. Əуелде бұған да əдеттегі əйел затының біреуі деген ниетпен қарағаны да жасырын емес. Үрке шапқан асау тайдың арынындай бір сезім болар бұл дағы деген. Жоқ, қателескен екен! Заданың жүрегіндегі өзіне деген мөлдір де кəусар сезімі мұның көңіліндегі де осы уақытқа дейін бұйығы жатқан сезімін оятып, жанбай келгеп жүрегін лаулата түсті.

	Заданың бүкіл болмысындағы, ет жүрегіндегі өзіне деген ағыл да тегіл сезім селін аттап өтудің мүмкін еместігін əр кездескен сайын Балнұр ұғына берді. Тіпті əйел көңіліндегі өзіне деген адал да пəк сезімді аяққа басудың өзін обалсынып еді ол. Заданың өзіне деген адал сезімі мұны өмірдің жаңа бір арнасына салғандай болды. Ең əуелі Балнұрдың жүрегі сағынышқа толды, Заданы көре алмай қалса, не болмаса тілдесе алмаса мұңға батып ойға берілетін. Сол сағыныш пен тəтті мұң Балнұрды Зада тұратын көп қабатты үйдің терезе əйнегінің алдына жетелеп əкелетін еріксіз.

	Ас бөлменің терезе əйнегінен Заданың бейнесін көріп тағы да мұңаяды бұл. Ол, əне басқа бір үйдің отын жағып, ас қамдап жатыр. Екінші бір бөлмедегі қеруетте шалқасынан түсіп газет оқып жатқан ерінің кешкі тамағын берудің қамымен жүрген Заданың қолдары амалсыз қимылдап, тап осы сəтте жүрегі де еріксіз соғып тұрарын сезеді бұл. Жол жиегіндегі жалғыз терекке сүйеніп тұрған Балнұрын көрген сəтте ол осынау үйінен безіп, далаға, мынау аппақ əлемге жүгіре шыққысы келеді. Жанарына мұң ұялаған Заданың көздері қарауытып, алапат сезімін жарық дүниеге шығара алмай жүрегі үнсіз сыздайтын кеш бойы.

	– Сен келіп сүйеніп тұратын сол жалғыз теректен қорқамын, сол терекке жоламашы, сүйіктім! Соның жалғыздығынан шошимын. Естіп тұрмысың, жалғыздықтан қорқамын мен. Мені қорқыта бермеші, қорқытпашы, жаным!

	Зада əлде неден шошынғандай, осы бір сөздерді əлсін-əлсін қайталап, Балнұрдың құшағына кіре түсті. Еліктей елпілдеп тұрған үркек көңілі əлде неден секем алғандай. Балнұрынан тап қазір айырылып қалардай оны өз құшағынан босатқысы келмейді. Осылай отыра берсе екен екеуі мəңгілік! Мына қара тасқа ұқсап қатып қалса осылай екеуі. Жалғыздықтан шошынған жүрегі Балнұрды көріп, соның құшағына енген сəттен бастап орнығатыны бар.

	– Ешкімнен де, еш нəрседен де қорықпашы, – деген Балнұрдың мəп-майда үнін естіген сəтте Заданың тұла бойы жадырап салады əркез.

	– Сен осылай жанымда болсаң ғой ылғиына, сонда мен ешнəрседен қорықпас едім, – деген Зада үнінен терең бір мұңнық лебі еседі. Əйел жүрегінен əлде бір неден шошынғандық, əлде бір жайдан елегізіп үрку бір арылмайды əйтеуір. Бір жанып, бір сөнер үмітпен өмір сүрудің қаншалықты азапты екендігін бұдан басқа жан баласы ұға қояр ма екен сірə да?! Сол жалғыздықтан шошынған үркек жүрегі мұны Балнұрмен табыстырды. Ендігі арада өзінің жанына деген бір жылылықты, көңіліне демеу болар жанашыр-лықты осы бір жігіттен ғана күткен-ді. Сол үміті ақталғандай да еді. Бірақ... Тағдыр мұның алдына тағы бір бөгетін қарсы қойғанын қайтерсің. Сол есіне түскен сəтте налып алатыны бар оңашада. Балнұрдың өз оты, ошақ басы бар екендігін біле тұра жалғыздықтан шошынғандығынан ғана оның құшағына еріксіз жығылған жоқ па еді?! Əйтеуір көңіліне медет болары Балнұры мұны түсіне білді, кінəлаған жоқ. Мұның, жанын аялау керектігін де сезеді ол.

	Өмір бойы ынтыға да адал сүюді аңсап келген жүрегінің іңкəрлігін де ұғынды. Содан болар көрген сайын əйтеуір Балнұрға баладай еркелегісі келіп тұрады əрдайым.

	– Саған құр əйел заты деп қарасам, пəк жаныңды қадірлемегендігім болар еді. Сені тек қана сүю керек, сүйе білу керек, сүйе беру керек! Міне, былай, былай, – деп Балнұр жалт етіп өзіне қараған Заданың көздерінен де, діріл қаққан еріндерінен де, құлағының түбінен де құмарлана сүйетін келіп, сүйетін бір армансыз.

	Осы бір сəтте ғашық жүректердің бір-біріне деген ынтыққан сезімдерінің шарпуынан қара тас та балқып кетердей болушы еді. Дүниедегі бар қуаныш, бар бақыт тап қазір осы екеуінің ыстық-құшақтарына келіп тоғысқандай лəззатты сəтті бастарынан кешіріп отыр. Зада тағдырының өзіне осы бір сəтін қиғанына да риза. Біреудің бақытын қызғану ешқашан ойына кіріп көрген жоқ əлі. Бəрін де өзінің сараң тағдырынан көреді, сөйтеді де, əлгіндей болмай қуаныштан гүлдеп тұрған көңілі қайта солып сала береді.

	– Құшақтасаң құшағың толар сені жарым деп иемденген адамда да арман бар ма екен, шіркін!

	Зада ауыр күрсініп, терең ой иіріміне тағы да сүңгіп бара жатқан еді. Дүниенің жалған екенін шын ұққандай қазір. Сүйген адамын өз жарым деп емірене алмағанына да өкінеді. Ей, екі мұңлық жүректеріңді бір-бірімен кеш табыстырған жазымыштарыңа өкпе айт! Жүректерің зар илесін, егіл, өксі! Бəрі де кеш енді, кеш енді, кеш енді! Осыны ұққандай еді екеуі де! Бірақ Жібегіне қосыла алмай бұл дүниеден арманда кеткен Төлеген, Ақтоқтысын қолына қондыра алмаған Ақан сері махаббаттарының бақытын да, тəтті мұңың да бұл екеуі өз бастарынан кешіріп жүр тап қазір. Адал махаббаттың өлмейтіндігін иə болмаса жер бетінен жойылып кетпегендігін екеуі ғана сыр етіп айта алар еді. Бірақ, мынау кең əлемнің аспан асты сүйген екі жүрекке таршылық қылып тұр əзірге. Сонысы ғана өкінішті-ақ!

	Қалай жырлар бір-біріне деген сүйіспеншіліктерін! Қазірдің өзінде сырттан қадалған суық көздердің сыпсың сөздері бұл екеуінің нəзік махаббатының бал гүлін қалтыратып кетеді. Сол суық көздер ғой Заданың ақ көңіліне қылау түсіре беретін де.

	– Мені кешірші, жаным! Енді кездеспейтін болайықшы! Сен мəңгілік менімен біргесің, жүрегімдесің! Ұйықтасам құшақтап жатамын өзіңді. Өз үйіріңмен бол, мен жалғыздыққа үйренгенмін…

	–Зада, сен не айтып тұрсың?!

	Балнұрдың үні дірілдеп кетті. Осы бір ауыз сөзді жаны ышқына айтқан ол сабырлы əрі суық жүзбен қарсы алдында өзіне жылуы жоқ көздерін қадап қарап тұрған Заданың нəзік саусақтарына қолын соза берді.

	– Келші, жаным! Сенен айырылып қаламын ба деп қорқамын. Кетпеші, тастамашы, мені!

	– Шошынбашы, мен өзіңдікімін ғой, сенікімін, сенікімін! Көңілдің ынтызары басылар ма?! Жо-жоқ, ең əуелі тез тояттаған көңілден сақтай гөр! Егер дəл осы ынтызарлық басылар, болса, онда екеуінің де жүректеріндегі сезімдердің бекершілігі. Бірақ сол алапат сезім жарға жығар ма, жоқ əлде ынтыққан қос көңілді мəңгілікке табыстырар ма, сол арасы беймəлім əзірге. Зада əйтеуір өзінің жеке дара екенін сезінеді. Күйеуі бары несі, мұны жарым деп еміреніп, еркелетіп бір көрген жоқ əлі. Күні бүгінге дейің бір балаға зар болып өтіп келе жатқан өз өмірін əйтеуір бұл да бір адамға арнауы керек қой! Сол адамы осы Балнұры! Жайда үндей қоймайтын Қанат болса жынды су ішіп келген күні мұның көрер таңын көзімен атқызады, оны еш жанның басына бермесін де. Тəніне, тиген ащы таяқтан гөрі жанын мың жаралар ауыр сөздерін бұл қалайша ұмыта алар. Ер адамның алдында ығып өскен əйел заты əйтеуір табиғатына тартып бұғып тұруы Задаға да тəн қасиет. Бар айыбы боз өкпе бір бала таппағаны мұның! Бар кінəсі де осы!

	– Əй, андағы қызарған бетің маған неменеме керек, – деп Қанат қолындағы ыдысқа толтырыла құйылған арақты қағып салды.

	Аузынан сілекейі шұбырып, сəл үнсіз отырды да миына арақтың ащы уыты тараған сəтте, тілі күрмеле берді.

	– Əй, тесек сал енді, маған... бала... бала... ха-ха-ха... бала керек...

	Осылайша былапыттағанын көріп, естіп отырған Заданың тап осы сəтте кеудесінен шыбын жаны шығып кетсе оған ешбір өкінбес те еді. Көңілі жүдеп, бір ауыз жылы сөзге зарығып жүрген сəтінде кездескен Балнұрынан бұл енді айырылар ма тірі жүрсе! Ендігі мұның үміті де, қуанышы да, бақыты да осы Балнұры!

	Жүдеу көңілін тағы да жабырқатып, тағдыр тəлкегіне Зада-ны қайта итере салудың ендігі арада осы бір аяулы жан үшін өлім екендігін де Балнұр да сезеді əбден. Заданың жүрегіндегі өшіп бара жатқан үміт шоғын үрлеп, бала күнгі еркелігін қайта оятып, солуға айналған жүзіне əр кіргізген де Балнұр ғой. Осыиы түсіне білуі керек əр жүректің. Бір-бірін адал да, іңкəр сезіммен сүйген адамдардың жүректерін кінəлəй көрмеңдерші! Ғашық жандар мəңгілік өмір сүрсе екені! Жаса, махаббат!

	Зада мен Балнұр қол ұстасып көл жағалап кетіп барады. Қайда бара жатқандықтары екеуіне де беймəлім. Бұлардың алдынан тағдыр кеші қандай сыбағасын тосып тұр екен?





	Оглавление

	ЖАҢБЫРСЫЗ ЖАЗ

	ТҰТҚЫН

	ҚОШ БОЛ, ҚҰЛЫНЫМ

	КҮН БАТҚАН ШАҚТА

	ЗАРЫҒУ

	АЛТЫНШЫ БАЛА

	ДАРИҒА, ДҮНИЕ-АЙ!

	ЖЕТІМДІК

	ҚҰМАРЛАН

	СӨНЕ КӨРМЕ, ЖҰЛДЫЗДАР!..

	ӨТТІҢ ЖАЛҒАН

	СЫР

	ҮМІТІМДІ ҮЗБЕЙ ӨТЕМ

	У ДҮНИЕ

	АЛДАМШЫ ӨМІР

	АРМАНДЫ КҮЙ





