	Қасым Қайсенов

	Жау тылындағы бала





	Повесть





	Бұл повесте сұрапыл Ұлы Отан соғысы кезінде Украина жерінде он жасар қазақ баласының партизандар қатарында болған қилы өмір соқпағы суреттеледі.





	Кешегі сұрапыл Ұлы Отан соғысы кезінде он жасар қазақ баласы Украина жерінде, жау тылында, партизандар қатарында болды дегенге, бәлкім, сене де қоймассыздар. Сөйткенмен, осы бір сәбидің басынан кешкен қилы-қилы өмір соқпақтарын оқушыларға айтып беру көптен бергі борышым сияқты болып келген еді. Қайда барсам да, сол баланың бейнесі көңілімнен бір шықпай, әлдебір балалық мұңын шаққандай, көз алдымда мөлтеңдейді де тұрады. Сәби жүзі, бұғанасы қатпай ауыр күндерге душар болған балғын шағы жан-жүйемді тебіренте беретін болды.

	Сол баланың өмірі туралы жолдастарыммен әңгімелесіп, оқиғаның ұзын-ұрғасын баяндап бергенімде: «Жазсаңшы осыны, балаларға мұндай жағдайды білудің өзі бір сабақ емес пе? Жаз, оқысын замандастарың», – дейтін еді. Содан бері көп уақыт өтсе де, бірақ оқиға барған сайын ойыма ұялап, әңгіменің айтылар толғағы жиілеп, жанымды мазалай берді. Сөйтіп, енді сол бір қиын-қыстау күндерден бері есімде жүрген оқиғаның ізіне түскелі отырмын.

	* * *

	Июнь айының жайма шуақ күндерінің бірі еді. Аспан асты тыныштық құшағында маужырап тұр. Сол тыныштыққа кеудесін кере тосқан майор Мергенбаев қатты жүріп келе жатқан жеңіл машинаның алдыңғы жағына дегбірсіздене қарайды. Әлдебір жайға асығып келе жатқан түрі бар. Қолындағы телеграмманы қайта-қайта оқып, қуанышты сезіммен жымиып күліп те қояды өзі.

	– Жолдас майор, бір оқиға есіңізге түсіп келе ме? – деп сұрады шофер машина астына сырғи кіріп, сызыла қалып жатқан түп-түзу асфальт жолдан көзін алмай, алға тура қарап отырып.

	– Жоқ, осы поезбен келе жатқан баламды көрмегеніме екі жыл болған еді. Мен кеткенде бірінші класта оқитын жеті жасар бала еді өзі. Қазір ер жетіп қалған болу керек. Биыл, мінеки, үшінші класты бітіріп, папасына қонаққа келе жатыр. Мұндай құрметті қонаққа қалай қуанбассың! – деп, майор сағатына қарады. – Поездың келуіне бес-ақ минут қалыпты, үлгіреміз бе?

	– Үлгіреміз! – деді де, шофер машинасын үшінші жылдамдыққа басты.

	Жолдың екі жағындағы қалың сымды бағаналар, көкке бойлап өскен зәулім ағаштар, қатарлана тізілген әдемі биік үйлер көз ілеспей артта қалып жатыр...

	Машина вокзал алдына келіп тоқтағанда, жолаушы поезының паровозы да алқына дем алып, перронға келіп тоқтаған-ды.

	Қолдарына жомарт жаздың қызылды-жасыл гүлін алып, вагондарға қарай жүгіріп бара жатқан жұрт. Майор Мергенбаев қолына бір шоқ гүл ұстап, жүгіре басып бесінші вагонның алдына келді. Дәл осы кезде бір қолына чемодан ұстап, он жасар ер баланы соңынан ерткен бір толықша келген, қараторы жас әйел вагоннан шығып келе жатыр еді. Жұбайы мен баласын көрген жерде майордың жүзі жүз құбылып жайнап кетті.



	Алда, шофердің қатарында отырған жас әйел артына бұрылып:

	– Біз кеткендегіден ел көп өзгерген екен. Колхозшылар қазір дүрілдеп тұр. Еңбектеріне 4-5 килограмнан астық, ақшалай да көп ақы алыпты. Колхоз үлкен электр станциясын салып жатыр екен, осы бірер айда бітетін болу керек. Әр үй электр сымын тарттырып қойып, Ильич нұрын күтіп отыр... Енді біраз уақытта халықтың тұрмысы қандай жақсы болар екен десеңші! – деп, еріне ауылдан алып қайтқан әсерінің шет-жағасын сүйініш сезіммен айтып келеді.

	– Біздің үйде де электр лампасы бар, – деп, папасының жанында отырған бала мамасының сөзін бөліп жіберді. Мамасы баласына елжірей қарап:

	– Серікжан үшінші класты өте жақсы деген бағамен бітіріпті. Атасы «екі-үш ай болса да сағынамын ғой» деп, бетінен сүйіп, жылап қалды. Қартайған адам бала сияқты болады екен, тіпті солқылдап тұрып жылады. Август айынан қалдырмай әкеп тастаңдар деп қалды. Көршілердің балалары да өзін жақсы көреді екен, жиналып шығарып салды. Тіпті Степанның Петясы мен Ефим шалдың Мишасы да станцияға дейін шығарып салды. Тегі, Серікжанды алып қайтуға барғаным да жақсы болған екен, туған-туысқандардың бәрін көріп, амандықтарын біліп қайттым. Өзгеріс те, жаңалық та көп. Айтпақшы, біздің Асылғазы Семен қарттың Люба деген кіші қызына үйленіпті. Бүлдіршіндей екі баласы бар екен, – деп жол-жөнекейгі сөзін аяқтағандай болды да, енді ерінен мұндағы көршілердің, таныс-жолдастардың хал-жайын сұрай бастады.

	Машина екпіндей жүріп, үш қабат қызыл кірпіш үйдің алдына келіп тоқтады...



	Шырт ұйқыда жатқан Серік төрдегі стол үстінде тұрған телефонның безектей шылдырлаған дыбысынан кенет оянып кетті. Бір аунақшып түсіп, басын көтеріп алып еді, папасы телефон трубкасын құлағына тосып тұр екен.

	– Тыңдап тұрған майор Мергенбаев, – деп келте сөйлеген папасы лезде, – солай ма?.. Қазір жетем! – деді де, өңі бұзылып, трубканы тарс еткізіп іле салды. Сосын үнсіз-түнсіз тез киіне бастаған еді. Төсектен ұшып тұрған Жамал:

	– Жомартжан, не боп қалды? – деп абыржи сұрады.

	– Тұрып киініңдер де, дайын болыңдар! Шеқарадан фашист армиясы өтіп кетіпті. Біздің полкте соғыс дабылы соғылғалы бес минут болған екен, – деп қысқа жауап қатты да, майор Жамалы мен Серігінің беттерінен сүйіп, киімдерін апыл-құпыл түзей салды да, үйден жүгіріп шыға жөнелді...



	Жамал мен Серік тез киінді де, үйдің ішін буып-түйе бастады. Жамал ойына әр түрлі қорқынышты күдіктер ұялай берді. Бұл қала шеқарадан небары қырық-ақ километр жерде болатын. Шеқарадан өтіп кеткен жау бірнеше сағаттан соң осы қалаға, өздері тұрған зәулім биік үйлерге оқ атуы мүмкін. Сонда қайтпек? Жамал әрі ойлап, бері ойлап, Серікті атасы мен әжесінің қолынан алып келгеніне қатты өкінді. Жап-жас баласының ендігі күндері немен шектелмек? Көңілінде ешбір күдігі, ойында ешбір алаңы жоқ сәби енді жау оғынан бұқпантайлап, бас сауғалап жүрмек пе? бұл қалай болғаны сонда? Жамал әлсін-әлі балконға шығып, полк тұрған казармаларға, зеңбірек алаңдарына, ат қоралар жаққа көз жіберді. Қайда болмасын абыр-сабыр, асығып-үсігіп қайшыласып жүгіріп жүрген солдаттар мен офицерлер. Терезелерден, балкондардан бастары қылтиып жан-жағына күдіктене көз жіберіп тұрған офицер семьялары, жай адамдар. Сонсоң тұрып тың тыңдады. Қаланың әр жерінен соғыс дабылы, анда-санда саңқ-саңқ еткен офицерлердің бұйыра айқайлаған дауысы естіледі.

	Тыныштық құшағында мүлгіген осы көркем қаланы мұнша әбігерлендіріп, шырқын бұзған кім? Неге өшікті екен осынша? Керегі не оған?

	Жамал әлі қарап тұр сыртқа. Ендігі бір сәтте сапқа тізілген солдаттар, көсемдеп бірнеше ат жеккен зеңбіректер, ұшы-қиыры жоқ жүк тиеген машиналар, атты әскерлер көше-көшелермен қаланың батыс жағына қарай ағылып өте бастады. Серік те мамасының жанында осы жойқын көріністен көз алмай қарап тұрған-ды. Бала жүрегі де қауіпті сезгендей еді. Сонысын байқатып:

	– Папам үйге енді келе ме? – деп сұрады ол мамасына күдіктене қарап.

	– Келеді, жаным, келеді! – деп, жұбаныш айтып жауап қайырды, Жамал ұзақ-сонар ой соңында тұрып. Осыдан кейін екеуі біріне-бірі тіл қатқан жоқ, мамасы баласына, баласы анасына үнсіз қарай берді. Екеуі баяу басып, бірінің соңынан бірі еріп, үйге қайта кірді.

	Серіктің құлағына соғыс дабылы алыстан үзіліп-үзіліп келіп тұрды.



	Жомарт үйге келгенде Жамал мен Серік буған теңнің үстінде үрпиісіп-үрпиісін отырған-ды. Серік папасын көре сала орнынан ұшып тұрып, жүгіріп барып, оның мойнына асыла кетті. Майор оны екі бетінен алма-кезек сүйді де:

	– Жамал, біз аттанып барамыз. Қоштасайын деп бірер минутке ғана келдім. Өте асығыспын. Командованиенің бұйрығы бойынша бүгін барлық офицерлердің семьясы кейін, тылға қарай көшіріледі. Көшіретін адамдар осында қалды. Бірақ қай жерге көшірілетіні белгісіз. Кейін хабарласамыз ғой. Әйтсе де, – деп сәл кідіріп, Жамалға қадала қарай бергенде, Жамал көзіне жас алып:

	– Жомарт, жолың болсын! Әлдеқандай уақыт болады, кім білсін. Мүмкін соғыс ұзаққа созылар; біз елге қайтайық. Аман болсаң келерсің. Хат жазып тұр, – деп Жомарттың құшағына кіре түсті.

	– Мен де соны айтайын деп тұр едім. Асылы елге қайтқандарың жөн болар. Барлық туған-туысқандарға сәлем айт! – деді Жомарт та жарының сөзін мақұлдап. Серік папасы мен мамасына жаутаңдап қарай берді.

	Сөйтіп, семьяның да шырқы бұзылып, бірімен-бірі коштасып, әке майданға, шеше мен бала елге қарай жол тартты.

	Эшелон жол-жөнекей жиі тоқтап, ауа шабуылынан қорғанып келеді. Осы үш күндік сапарда, шыққан жерінен онша ұзап та кете қойған жоқ. Күн сайын, сағат сайын ауа шабуылы жиілеп, бомбадан қираған вагондардағы адамдарды сау вагондарға ауыстырып, ал істен шыққан вагондарды кез келген разъезд, станцияларға тастап отырды.

	Бұл эшелондағы адамдардың көбі жаралы болатын.

	Серігін құшақтап нардың астында отырған Жамал қарсысындағы полк комиссары Савченконың әйелі Анна Ивановнаға ойлы пішінмен көз тастап, әлденені айтқысы келгендей қарай береді. Анна Ивановна да Борясының басын көкірегіне қысып, әлденеден қауіптенгендей, сыртқа құлағын сала тыңдап, вагонның есігінен көз алмай қарап отыр. Ересек балалар, әйелдер вагон есігінің тесіктерінен сығалап тұр.

	Көп кешіккен жоқ, жау самолеттерінің гуілі тағы өрши бастады. Эшелон жай жылжып келді де, бір жерге тоқтады.

	Жоғарыдан естілген самолет моторларының мазасыз гуілі қара жерді қақ жаратындай боп қаһарлы үнге басты. Бір кезде әр жерден жарылған бомбаның гүрсілі естіліп, оған қоса самолеттерден пулемет оғы жауды. Ышқынып түскен бомбаның, ысқырып өткен оқтың зәрелі даусы ғана естіледі. Эшелон жауған оқ, түскен бомбаның астында қалды. Серік көзін шарт жұмып, мамасының бауырына тығыла түсті.

	Далада жер төңкеріліп жатқандай, ұлардай шулаған үрейлі дауыс. Самолет моторларының гуілі басылу орнына, барған сайын үдей гулейді. Вагондағы жұрт түп-түгел үрейлі.

	Бір кезде бірнеше бомба жақын бір жерден жарылды да, вагондарды дірілдете-солқылдатып, шайқап толқытып жіберді. Сол-ақ екен, сырттан:

	– Вагоннан тез шығыңдар, эшелон өртенді. Тез шығыңдар! – деген бір еркек адамның ащы даусы саңқылдай естілді.

	Соны күткендей боп әзір тұрған адамдар вагонның есігін жабылып ашып жіберіп, есіктен бірлеп-екілеп қарғи бастады. Жамал да Серіктің қолынан жетектеп вагоннан жерге түссе, алдыңғы бірнеше вагон жанып жатыр екен. Жұрттың бәрі өкпе тұстағы шағын тоғайға қарай тырым-тырағай боп жүгіріп кетіп барады. Жамал Серікті сүйрелей-мүйрелей отырып, вагоннан жүз метрдей ұзағанша, жау самолеттері эшелонды тағы да бомбалай бастады. Бірнеше бомба бірінен соң бірі эшелонның ұзын бойына қуалай түсті де, вагондардың астын-үстіне шығарды. Жұрт азан-қазан. Маңай лаулаған өрт. Будақтаған қою қара түтін мен қып-қызыл жалынға оранып эшелон жанып жатты.

	Тылға тартып бара жатқан эшелонды әбден басынып алған жау самолеттері сол төңірекке қайта оралып, қарусыз ана, дәрменсіз балаларға енді тіпті жақыннан шүйіліп келіп, пулеметтен оқты бұрқата жаудырды. Жан ұшыра жүгірген жұрт әр жерге бір бассауғалап, зытып барады. Жау тіпті көзіне көрінген әрбір адамды оқтың астына алған болатын-ды.

	Жамалда ес жоқ. Екі өкпесін қолына алып, сүріне-қабына жүгіріп келе жатыр еді, бір самолет төмендей түсіп, оған оқты боратып жіберді. Ол баласын құшақтаған күйі бір шұқырға етпетінен құлап түсті де:

	– Серігім! – деп дауыстап жіберді. Ышқына шықты үні. Шешесінің бауырында жатқан Серіктің оған жауап қатуға мұршасы келмеді. Ана үрейі баланы тіптен булықтырып жіберді.

	Не заматта Жамал есін жиғандай болып:

	– Серікжан, оқ тиген жоқ па, қарашығым?! – деді.

	– Жоқ, тиген жоқ! Мама, бұл жерден тез кетелік. Самолет тағы келіп қалады. Жүр, жүр, мама, – деп Серік мамасының бауырынан жұлқынып ұшып тұра келді де, оның қолынан тарта бастады. Бірақ мамасы жатқан орнынан тез тұра алмады. Әзер-әзер көтерілді. Ол екі-үш ұмтылып барып қайтадан құлап түсті. Оқ тиген екен.

	Мамасына оқ тигенін Серік сонда ғана барып білді. Енді не істерін білмей сасқан бала, жан-жағына жалтақтап, аңырып тұрып қалды. Бар қауқары: «Мама, тұр, тұр!» – деп қолынан тартқылай берді.

	Бір кезде Жамал ышқынып барып, екінші жақ жамбасына аунап түсті.

	Сол жерде Серік шешесінің қанға боялып жатқанын көріп шошып кетті.

	– Мама, ана ағаш ішіне жетелік, жұрттың бәрі соған барып тығылды. Мама, жүрші! – деді Серік тағы да, оң қолымен көзінің жасын сүртіп. Жамал тіл қатпады. Аузынан әлсіз үн, болымсыз дем шығады. Серік көгендеген қозыдай ешқайда кете алмай, шешесінің жанында жылап тұра берді.

	Жау самолеттері қайтып оралмады. Әлгінде ғана астан-кестен болған дүние бір сәт тынышталып, жым-жырт бола қалды.

	Маңайда жан жоқ. Екі-үш сағат өткеннен кейін Серіктің жылай-жылай дәрмені құрып, шешесінің бас жағына жүресінен отыра кетті.

	Жамал тағы бір сағаттай қиналып жатты да, жан тапсырды. Әкесі алдыңғы шепке аттанып, анасы далада қаза тауып, жас Серік бұрын аяғы баспаған алыс жерде тірі жетім боп, жалғыз қала берді. Қайда барады, не істейді, не күтіп тұр алдында? Бәрі оған мәлімсіз.

	Серік анасының қасынан кете алмай тұрған шақта, сол маңдағы бір ағаштың түбінде толық денелі, орта бойлы, қою сары шашты, отыздың екеу-үшеуіне келген бір әйел отыр еді. Бұл полк комиссары Савченконың жұбайы, партия мүшесі Анна Ивановна Савченко болатын. Оның жанында ағашқа сүйеніп, он бір-он екілер шамасындағы ақ сары шашты, көк көзді жалаң бас бір ер бала тұр. Бұл сол Анна Ивановнаның Борис деген жалғыз ұлы болатын. Ол станция жаққа ағаш арасынан көз алмай ұзақ қарап тұрды.

	– Мама, ана жерде біреу отыр. Ол мұнда келіп неге тығылмайды? – деді. Анна Ивановна орнынан тұрып, баласының нұсқаған жағын қарап еді, шынында да ашық алаңда біреу отыр екен.

	– Мама, анау Серік қой! Танып тұрмын, Серік! – деді тағы да манадан бері одан көз алмай қарап тұрған Борис.

	Анна Ивановнаның басына енді: «мұның шешесіне оқ тиген екен, сөйтіп, Серік оның жанынан кете алмай тұр екен», – деген күдікті ой сап ете түсті. Бористің қолынан жетектеп алды да, Анна Ивановна солай қарай беттеді. Орманның шетіне келіп анықтап қарап еді, әлгі отырған Серіктің дәл өзі екен. Анна Ивановна «жау самолеті көрінбей ме екен» дегендей, айнала аспанға бағдарлай қарап алды да:

	– Боря, сен осы жерде тұра тұр. Мен барып, не болғанын біліп келейін, – деді. Боря басын изеді. Анна Ивановна жедел басып Серіктің жанына келгенде, ол орнынан ұшып тұрып, Анна мен шешесіне алма-кезек қарап егіліп жылап қоя берді.

	– Серік, неге жылайсың? Мамаң жаралы ма? – деп, Анна Ивановна Жамалдың бетіне үңіле қарап, тамырын ұстап көрсе, ол жан тәсілім берген екен. Енді Анна Ивановна да не істерін білмей, Серіктің басынан сипап аңырып тұрып қалды. Оның көз алдынан қара торы, толық денелі, қою, ұзын қара шашты, өзінің көрінісі Жамалдың жарқын бейнесі кетпеді. Ол сол сүйкімді бейнені көз алдынан кетіргісі келмегендей, бір нүктеден көзін алмай қарап тұра берді. Сәлден соң бір шешімге келгендей Серікті бауырына қыса түсіп:

	– Серік, мамаң өлді. Мамаңды фашистер өлтірді! – деуі-ақ мұң екен, Серік тағы да тізерлеп отыра қалып, мамасының өлі денесін құшақтап еңіреп жылап қоя берді. Анна Ивановна да егіліп тұр еді. Жамалдың бетін оның жасырып кеткісі келді, бірақ қалай жасырмақ?! Не қолында күрегі жоқ, не төңіректен еш нәрсе табар емес.

	Сөйткенше болған жоқ, алыстан самолет моторлары жер жара гуілдеп, тағы да жақындай түсті. Анна Ивановна дереу Жамалдың үстіндегі қанға боялған жаздық жұқа пальтосын шешіп алды да, денесіне айқара жапты. Қысылтаяңда қолынан бар келгені сол-ақ еді. Сосын:

	– Серік, жүр кетейік! Әне, фашист самолеттері тағы да ұшып келеді. Жүр, әне жерде Боря тұр, соған барайық, – деді ол Серіктің қолынан ұстап. Көзіне жас толған Серік мамасының денесінен көз алмай: «Бармаймын, осы арада боламын», – дегендей басын шайқап, орнынан қозғалмады.

	– Серік, мұның не? Жүр, мамаң өлді. Енді папаңды тауып алайық! – деді Анна Ивановна, оны мамасынан күдер үздіріп, ертіп әкетейін деген оймен. Сол арада жау самолеттері де қаптап кетті. Серік артына жалтақ-жалтақ қарап, Анна Ивановнаның соңынан еріп, бүлкектеп кете барды.



	Толассыз жауған жаңбыр. Әр ағаштың түбін паналаған адам. Бұлар екі-үш күннен бергі жау бомбасынан, бораған оқтан әлдеқалай аман қалғандар. Көбі әйел, бала-шаға, іштерінде эшелондарды басқарып келе жатқан бірен-саран әскери адамдар да бар. Эшелондары өртеніп, жаудан баспаналап қашқанда бәрі де киім-кешек, азық-түліктерін тастап кеткен. Дені жаралы. Бұларға осы төңіректегі село, станциялардан қашқан адамдар да келіп қосылған. Жаңа қосылған адамдар: «Жау пәлен жерге, түген жерге келіп қалды. Қызыл Армия шегініп келеді. Жау бүгін-ертең осы арада болады. Бұл жерден дереу кету керек», – деген үрейлі хабарды да ала келген болатын.

	Анна Ивановна екі баланы бауырына қысып, бұтақты жуан талды паналап тұр. Не істеу керек? Осы сұраққа ол неше күннен бері жауап бере алмады. «Енді поезбен жүре алмаймыз. Біреуді біреу біліп болар емес. Төңіректегі жұрттың бәрі шығысқа беттеп барады. Алдағы бірер күнде азығымыз да таусылады, сонда не істемекпін? Жаяулап қанша жерге бармақпын? Егер жау қуып жетсе, фашистердің қолында қалсам не боламын?» Дәл осы ақырғы сұраулы ойға келіп тоқтағанда, оның денесі тітіркеніп кетті де, костюмінің ішкі қалтасындағы партбилетін ұстай алды.

	Жаулап алған жерлерде фашистер коммунистерге, тіпті жай совет адамдарына не істеп келе жатқанын батыс жақтан қашқан адамдардан талай естіген болатын.

	Анна Ивановнаның өз басындағы қайғысына бауырында бүрісіп тұрған кішкентай Серіктің қасіретті қайғысы келіп үстемелей қосылды. Оның ойы онға, санасы санға бөлініп, басы қатты. Ұйқы дегенді ұмытты. Шаршау не, шалдығу не? Ол да бұл шақта ойға кіріп шығар емес.

	Анна Ивановна Винница облысы, Сомогородок ауданы, Зазулин селосында туған еді. Онда қарт әкесі, өгей шешесі тұратын. Ендігі бір ойы, осы туған селосына жеткісі келді. Осы тоқтам, осы байлам жеңіп, ақырында қалған бір тілім нанды екі балаға бөліп берді де, жолға әзірленді ол.

	Шығысқа қарай шұбыра ағылып бара жатқан жұрт. Біреулер бозғыл шаңды бұрқыратып жолмен, кейбіреулер жол бойына жарыса шыққан ағаш арасымен, енді біреулер ашық даламен тартқан. Бәрі де арттарына, батыс жаққа, аспанға жалтақ-жалтақ кектене қарайды, ызалана қарайды. Үлкеннің де, кішінің де жүзінде жанкештіліктің, ызаның, ашу-толқынның, жалындаған кектің таңбасы бар.

	Анна Ивановна арт жағына бұрылып қараса, шұбырынды қалың босқындар әр жерге топтанып-топтанып тұр екен. Бір кезде бірнеше жерден автоматтардан дыр-дыр етіп оқ атылды. Жұрт әр жаққа тым-тырақай қаша жөнелді. Автомат даусын естігенде, Серік пен Борис құлақтарын тіге қалды да, зәрелері ұшып кетті. Қарусыз халық кез келген жаққа жан ұшыра ойысып барады. Оқ тигендері құлап та жатыр. Босып келе жатқан бейбіт адамдарға жан-жақтан оқ борап кетті. Анна Ивановна екі баланы екі қолымен ұстай алды да, оң жақ өкпе тұстағы тоғайға қарай жүгірді.

	– Мама, оқ атқан кімдер? – деп сұрады артына бұрыла қарап келе жатқан Борис.

	– Білмеймін! – деп, Анна Ивановна келте жауап қайырды да, ілгері қарай жүгіре берді.

	Автоматтан, жеке винтовкалардан атылған оқ даусынан төңірек жаңғырығып кетті. Дәл осы кезде гүрілдеген мотор даусы естілді де, гүріл үдей түсіп, дарылдаған автомат даусына ұласты. Біреуді біреу біліп болар емес. Астан-кестен бір дүние әйтеуір. Бассауғалап кез келген жаққа қарай жан ұшыра безіп бара жатқан жұрт.

	Анна Ивановна екі баласымен тоғайға келіп кірді де, не істерін білмей кілт бұрылып, бір орыннан тапжылмай тұрып қалды.

	– Жүр, жүр, мама! – дей берді үрейлері ұшқан екі бала аналарының қолынан ілгері қарай тартып. Анна Ивановна: «оқ атқан кімдер, анықтап көріп алайын» дегендей, қашып келген жағына ұзақ қараумен болды. Екі көзі бұлдырап еш нәрсе көрер емес. Көзін қайта-қайта сүртіп қарағанмен, бірақ ешкімді анық көре алмады. Содан соң ол балаларын ертіп бір талдың түбіне келді де, отыра кетті. Тағы да құлақ тұндыра оқ атылды. Сәлден соң атылған оқ Серіктер отырған маңайды тіміскілей бастады. Ысқырып өткен оқтан қорғанып, балалар да бұталарды паналап бұға қалысты.

	«Бұл не сұмдық?... Оқ атып жатқан кім? Фашистердің келіп-ақ қалғаны ма?.. Жоқ. Ол жауыздарды Қызыл Армия жібере қоймас!.. Сонда оқ атқан кім? Біздің әскерлер босып келе жатқан өз адамдарына оқ ата ма? Жоқ, оқ атуы мүмкін емес. Сонда кімдер?..» – деген ойда отырғанда, мотоциклистер жол бойына қаптап кетті. Бірінің соңынан бірі жолмен ілгері қарай өтіп жатыр. Бәрі де біркелкі көк киімді, білектерін шынтақтарына дейін түріп, бастарына каска киіп, автоматтарын алдарына көлденең асып алған.

	– Мынау біздің солдаттар емес! – деді Борис жұлып алғандай мотоциклистерден көз алмай қарап тұрып. Серік те, Анна Ивановна да оған ешбір жауап қатқан жоқ, үнсіз, қимылсыз тұрып мотоциклистерге үңіле қараумен болды.

	Анна Ивановна көзін оң қолының салалы саусақтарымен қайта-қайта сүртіп қарап тұр. Не заматта осы сабылып өтіп жатқан фашистер екеніне көзі әбден жеткен соң: «Ия, жау қуып жетті! Ендігі күніміз не болар екен?» – деп күбірледі де, Борис пен Серікке алма-кезек бір қарап қойды.



	Сол күні Анна Ивановна екі баласымен ағаш түбіне паналап шықты. Енді жолмен жүру бұлар үшін қауіпті болды. «Не болса да алға қарай жүре берейін», – деген шешімге келген ана Борис пен Серікті ертіп, ағаш-ағаштың арасымен ілгері қарай жүре берді. Азықтары таусылған болатын. Бірер сағат жүргеннен кейін сирей бастаған тоғай шетінен қалың өрт көзге шалынды. Будақтаған түтін ішінен қызыл жалынның тілі жалаң-жалаң етті. Өрт маңында қараңдаған әйелдер... Үшеуі солға қарай бұрылып, өртті айналып жүрмек болды. Анна Ивановнаға жанып жатқан мал қорасы, не бір сарай сияқты болып көрінді. Ілгері біраз жүргеннен кейін өртеніп жатқан мал қорасы емес, село болып шықты. Әр үйдің қасында екі-үштен мотоциклистер жүр екен.

	– Село өртенін жатыр! – деді Серік Анна Ивановнаға қарап. Бірақ ана ешбір жауап қатпастан ілгері қарап аяңдай берді.

	Ағаш ішімен жанып жатқан селоны айналып өткен соң, бір талдың түбіне отырып дем алды бұлар. Неше күндер бойы жол жүріп, шаршап-шалдығып келе жатқан Серік пен Борис мамаларының тізесіне басын сүйеп отырып, қалғып та кеткен еді. Жарты сағаттай уақыт өтті. Анна Ивановна балаларының ұйқысын қимай, екеуінің басын екі қолымен сипап отыра берді. Тағы бір он минуттай уақыт өткен соң, Серік:

	– Мама!.. Мама, жүрші! – деп айқайлап шошып оянып кетті.

	– Сережа, Сережа! Не болды саған? Айқайлама?! – деп, Анна Ивановна Серікті құшақтай алды. Серік кеудесіне келіп қалған өксігін басып, кішкентай көкірегін кере күрсінді де, көзінің жасын сүртіп, жан-жағына мұңая қарады. Борис те оянып, не болды дегендей, мамасына қарап тесіле қалды. «Ұйықтап кетсе-ақ шошиды. Ана қазасы баланы әбден илеп барады. Сережа шошымалы ауру болып кетер ме екен?».. Аурулы болып кетсе, не істемекпін? Онда мұның көрген күні мен менің күнім не болмақшы?!» – деп ойлады ана.

	Осылай қайғы құшағында отырғанда, село жақтан дырылдаған мотоцикл моторларының даусы естілді де, мылтық атылды. Сөйткенше болмай, атылған мылтық даусына ұлардай шулаған үрейлі адам даусы ұласып, төңірек азан-қазан болды да қалды. «Тағы не болып қалды?» дегендей, Анна Ивановна орнынан тұрып қараса, село жақтан көп адам қашып келеді екен. Көбінің қолында жас нәресте. Әйелдер, балалар, кемпір мен шалдар. Бәрі де қолдарынан келер қайраты жоқ, қорғансыз жандар. Ажал тырнағынан сытылып шыққандай, екі өкпелерін қолдарына алып, сүрініп-қабынып, жан ұшырып, бассауғалап келеді. Бәрінің іздейтіні тыныштық, бас амандық. Бірақ жау бейбіт елге ол берекені берер емес. Ойраңдап, талқандап барады.

	«Бұлар осынша неден ығып келеді? Әлде немістер қуып келе ме?» – деген оймен, Анна Ивановна шұбырып келе жатқандардан көз айырмады.

	– Неге тұрсыңдар? Қашыңдар! Неміс солдаттары селоны өртеп, адамдарды асып-атып жатыр! – деп, баласын көтеріп тоғай жиегіне ентігіп-демігіп бұрын жеткен жас әйел Анна Ивановнаға есі шыға қарады.

	Анна Ивановна жас әйелге тіл қатқанша, шұбырындылар соңынан оқ атылып, селодан онша ұзап шыға алмаған дәрменсіз қарттар бораған оқтың астында қалды. Басқыншылар оғына ұшқан жас балалар, қарттар, әлсіз аурулар әр жерде ажал азабын шегіп жатыр. Селодан куғыншылар да шықты.

	– Не деген қанішерлер!.. Адам баласында осыншама тағылық, осыншама жауыздық болады екен?!.. Жоқ, бұлар адам баласы емес, жоқ!... – деп күбірледі Анна Ивановна осы көрініске қарап тұрып. Қуғыншы мотоциклистердің қарасы жақындаған соң, Анна Ивановналар да босып шыққан село адамдарымен қалың тоғай ішіне кіріп, тоғай шетінен алыстай берді. Ит тұмсығы өткісіз ағаш ішіне баспаналарын тастап келген село адамдары жиналып қалды. Қуғыншылар тоғай ішіне кірмеді. Әр жерден оқ атты. Жарты сағаттан соң ол да тынды.

	Анна Ивановна село жайын анықтап білмек болып, манағы жас әйелдің жанына барып:

	– Селода не болды, айтшы? – деді.

	– Біздің селодан өзіміздің солдаттардың соңы кеткеніне екі-ақ сағаттай уақыт болды. Сонан соң, селоға неміс мотоциклистері қаптап кетті де, әр үйді қоршап алып, тінте бастады. Савчук деген қарттың үйінің шатырына жасырынған біздің екі солдат оларға қол пулеметінен оқ атыпты. Немістің біраз солдаттарын өлтірсе керек. Сол үшін бүкіл селоны өртеп, адамдарын атып, аса бастады. Олардан құтылып шыққандар, міне, осылар ғана болғаны ғой!.. – деп, әйел көзіне жас алып, қолындағы нәрестесін бауырына қыса түсіп, жан-жағындағы адамдарға қамыға қарады.

	– Көбін үйлерінен шығармай, үйлерінің есіктерін сыртынан бекітіп, өртеп жіберді. Терезелерінен қашып шықпақ болғандарын атып тастады. Жас балалары барлар, кемпір-шалдар үйден шыға алмай қалды!.. – деді ентігіп-демігіп бір мосқал адам.

	Бірінің анасы, екіншісінің баласы, үшінші біреулерінің туған-туысқандары қалған үрейлі жандар село жаққа қарайды. Қайран село қара күйеге малтығып ол жатыр. Анна Ивановна село адамдарынан жол сұрап алды да, түс ауа олармен қоштасты.

	Қалып орманнан шыққан соң, село адамдарының айтқан «бас паналар бүргені де жоқ» ашық даламен жүруге тура келді. Сонда да жолдан бой тасалап, тағы бір күн жүргеннен кейін, үлкен өзен кездесті. Кешіп өтуге болмайтындығын сезген ана амалсыздан көпір іздеді. Судың бойымен жоғары қарай үш-төрт шақырым жүрген соң, темір көпір көрінді. Көпірге жақындаған кезде, оның ауызында тұрған неміс сақшыларын көріп, зәресі ұшып аңырып тұрып қалды. Есі кетіп: «Енді не істеймін?.. Бұл судан қалай өтемін?» – деп тұрған ананың ойын:

	– Ком, комая! – деп барқ ете түскен неміс сақшыларының бірінің даусы бөліп жіберді. Анна Ивановнаның қорқынышы біреу-ақ еді. Ол талай қауіпті күндерден бері көзінің қарашығындай сақтап келе жатқан партиялық билеті болатын. Оны соңғы күндері Серіктің вельветкасының жағасының ішіне тігіп берген еді. Бірақ қайда тықса да неміс жендеттері көріп тұрғандай, тінткен жерде оны тауып алып қоятындай болып көрінетін-ді оған. Әсіресе соны қауіп қылып, қипақтап қалды.

	Шақырып тұрған сақшының алдына қанша барғысы келмесе де, амалсыздан екі баласын екі жағына алып, қолдарынан мықтап ұстап, көпірге қарай беттеді. Екі бала қауіпті сезгендей, ана мен неміс сақшыларына алма-кезек жалтақтап қараумен келеді.

	– бұл жерде не іздеп жүрсің? – деп сұрады бір солдат орыс тілін әзер құрап сөйлеп.

	– Үйге кетіп бара жатырмыз, – деп жауап қатты Анна Ивановна.

	– Үйге!.. Үй қайда?.. – деп әлгі солдат қайта барқ ете түсті де, жанындағы солдаттарға «тінтіңдер» дегендей иек қақты. Үш-төрт солдат әрі тінтіп, бері тінтіп Анна Ивановнаның паспорты мен қол сағатынан басқа еш нәрсе таба алмады.

	– Басқа документтерің қайда? – деп тебінді әлгі солдат.

	– Басқа документім жоқ, – деп, Анна Ивановна қысқа ғана жауап берді. Не қыларын білмей аптығып тұрған әлгі солдат:

	– Мынау кімнің баласы? – деп сұрады Серікке қадала қарап.

	– Өзімнің балам! – деп Анна Ивановна іркілмей жауап берді де, Серіктің иығынан ұстап өзіне қарай тартты.

	– Өтірік айтасың! Мынау азиат. Орыс емес, украин емес! – деп ақырды әлгі солдат.

	– Азиат, азиат!.. – десіп жамырасып кетті солдаттардың барлығы.

	Анна Ивановнаның зәресі ұшып кетті. «Азиат деп бұл сорлы баланы менен айырып алып кетсе қайтем?.. Онда баладан да, партиялық билетімнен де айырылғаным ғой!..» – деген ой оған сап ете түсіп, Серікті өзіне қарай онан сайын тарта берді. Серік те қорқып, Анна Ивановнаның бауырына қарай тығылды.

	Солдаттар біріне-бірі барқылдап сөйлеп, бұларды қоршай түсті.

	– Сен азиатпысың, ә!... – деп бір кекселеу жуан қарын солдат Серікке төніп келді де, «Сен кісі етін жейтін ұлттың баласымысың?» дегендей өзінің добалдай жүнді білегін өзі тістеді. Сонан соң оң қолының сұқ саусағын шошайтып балаға сұс көрсетті. Серік онан бетер қорқа түсті. Зәре қалмады. Кішкентай қара көздеріне мөлдіреп жас іркіле қалды.

	«Гитлер солдаттарын Азия халықтары кісі етін жейді деп үйреткен екен ғой», – деп жорамалдады Анна Ивановна, жуан қарын солдаттың әлгі сөзінен кейін.

	Анна Ивановнаның аузына: «Өзімнің балам, өзімнің балам», – дегеннен басқа сөз түспеді. Бастапқы солдат қол сағатты өз қалтасына салды да, паспортты Анна Ивановнаға қайтып берді. Сөйтіп тұрғанда, көпірдің арғы жағынан үстін брезентпен жапқан он шақты жүк машинасы келе қалды. Алдыңғы машинаның кабинасынан басына маңдайы шошайған қалпақ киген бір неміс офицері қарғып түсті де, Анна Ивановналардың қасында үймелеп тұрған солдаттарға қолын бұлғап айқай салды. Барлығы соған қарай жүгіре жөнелді. Жүгіріп бара жатқан солдаттардың ең соңындағы біреуі тұра қалды да, артына қарап сәл кідіріп барып, Анна Ивановнаға жүгіріп келді.

	– Мен чехпын. Біз туысқан адамдармыз. Бұлардың өздері кісі жегіш! Ел тонағыш тағылар! Тез кетіңіздер, – деп түстік жақты нұсқады да, ол қайта жүгіре жөнелді. Анна Ивановна екі баласын жетектеп, көпір аузынан түстікке қарай ұзай берді....

	Көпірден ұзап шыққан соң, бір қалың тоғайға кезікті олар. Тұнжырап жай ғана ағып жатқан үлкен судың жағасымен жоғары өрлеп тағы біраз жүрген соң:

	– Мама, Сережа әбден шаршады. Менің де аяғымды ботинкем қажап, жүре алмай келемін. Дем алайықшы.

	Жендеттерден тағы бір құтылдық қой, – деді Борис жас терекке сүйене кетіп. Бористің ұсынысын қолдағандай, Серік те тұра қалды. Анна Ивановна артына бұрылып, «жарайды, демалсақ, демалайық» дегендей, жуан теректің түбіне отыра кетті. Балалар да шешесінің жанына келіп жайғасты.

	– Мама, қара жолмен жүрсек, Сережа екеуіміз де ботинкелерімізді шешіп алып, жалаң аяқ жүрер едік. Мына жолсыз жерде ботинке аяғымызды әбден қажап тастады. Жалаң аяқ жүруге бұта-қарағаннан тағы болмайды, – деді Борис ботинкесін шешіп жатып.

	– Е, Боречка! Енді бізге жолмен жүруге болмайды. Фашистер атып тастайды. Көрдіңдер ғой, әлгінде олардың бізді қалай қаумалағанын?.. Енді алыс емес. Бірер күнде жетеміз. Нағашыларың аман болса... – деп, Анна Ивановна ауыр күрсініп алды. Ана күрсінісін балалар да ұғады. Ұққанымен істер қайрат, қылар дәрмен бар ма?

	– Мама, «тез кетіңдер» деген неміс жақсы екен. Бізді аяп кетті ғой деймін? – деді Борис балалық мінезбен.

	– Ол неміс емес. Өзі чехпын деді ғой. Ол чех. Тіпті немістердің ішінде де жақсылары бар. Олардың барлығы фашистер емес, – деді Анна Ивановна зат салатын дорбасының ауызын шешіп жатып.

	– Онда, олар бізге қарсы неге соғысады? – деді Серік жұлып алғандай.

	– Оларды Гитлер соғысқа зорлап жіберіп отыр. Бармаймын десе асып өлтіреді, туған-туысқандарын да тірі қоймайды, – деді Анна Ивановна Серікке бір үзім нан ұсынып жатып.

	– Гитлер жауыз! – деді Серік.

	– Әрине, ол жауыз! Жол-жөнекей көрдің ғой. Өртеп жатыр. Асып жатыр. Атып жатыр, соның барлығын Гитлердің бұйрығымен істеп отыр, – деп, Борис екілене сөйледі. Екі баланың да Гитлерге деген, Гитлер жендеттеріне деген кегі іштерінде қазандай қайнап тұр.

	– Жарайды. Нандарыңды жеп, дем алыңдар! Күн батпай мына судың арғы жағына өтіп алайық, – деді Анна Ивановна жау қылығына ызалы отырған балаларын аздап та болса дем алдырып алғысы кеп.

	Бір сағаттай тынығып алған соң, тағы да суды жағалап жүріп отырып, бір селоға жақындады.

	«Селода тағы жендеттерге кездесіп қалармыз» дегендей, Анна Ивановнаның ілгері жүргісі келмеді. Сөйтіп, дал болып тұрғанда, судың арғы жағынан бері қарай бір қол қайық жатты. «Не де болса, осы қайықшыға жалынып көрейін», – деп, Анна Ивановна жағаға қарай беттеді. Қайықшы ескегін құлаштай есіп, Анна Ивановнаның қасына келіп тоқтады.

	– Саламатсыз ба? – деді Анна Ивановна ары қарап отырған қайықшының желке жағына барып.

	– Саламат! Саламат! – деп қайықшы ескегіне сүйеніп, орнынан тұрып. Анна Ивановнаның бетіне тесіле қарай қалды. Анна Ивановна да бұл адамды қайдан көрдім дегендей, сілейіп тұр.

	– Сізді мен бір жерден көрген сияқтымын, – деп тіл қатты әлден уақытта қайықшы.

	– Мен де сізді шырамытамын. Бірақ, қайдан көргенімді есіме түсіре алмай тұрмын, – деді Анна Ивановна оған жақындап.

	– Сіз Винницада оқыдыңыз ба? – деді қайықшы қайығынан қарғып түсіп.

	– Оқыдым, – деді де, Анна Ивановна: – Сіз Иващенко емессіз бе? – деді жұлып алғандай. Қайықшы жан-жағына ұрлана қарады да:

	– Ия, Иващенкомын. Сіздің фамилияңыз кім? – деді.

	– Полищук.

	– Е, енді таныдым. Аня, халің қалай, қайдан жүрсің? – деп қайықшы Анна Ивановнаны құшақтай алды. Төрт жыл бойы Винницаның педагогикалық институтында жұп жазбай бірге оқыған екеуі осылай кездесті.

	– Коля, сен, тіпті өзгеріп кетіпсің, мен танымай қалдым. Толыпсың. Мына қоя берген сақал-мұртың не? – деді Анна Ивановна оған таңдана қарап.

	– Қазір жағдай солай болып тұр ғой, Аня! Жасым қырыққа жетпесе де, сақал-мұрт қоюға тура келді. Ол жөнінде әңгімелесерміз. Өзің қайдан келесің? Ана тұрған балалар кім? – деді Иващенко.

	– Ол екеуі бізге қарап қалыпты ғой. Анау – үлкені менің Борис деген балам. Биыл он екіде. Жанындағы Сережа деген, ол да менің балам, – деп күрсініп қойды Анна Ивановна.

	Сол күні қас қарайғанша Анна Ивановна мен Иващенко екеуі ұзақ әңгімелесті. Анна Ивановна институт бітіргеннен кейінгі өмірін, соғыс басталғаннан бері жиырма күннің ішіндегі басынан кешірген оқиғаларын, көрген-білгендерін Иващенкоға түгел айтып берді. Иващенко да институтты бітіргеннен кейін аудандық комсомол комитетінің секретары, онан аудандық партия комитетінің екінші, соңынан бірінші секретары болып жүріп, ауданға басқыншылар кірердің алдында астыртын жұмысқа қалдырылғанын айтып ұзақ отырды. Ұзақ жол жүріп, шаршап-шалдығып әбден бұрлығып келе жатқан екі балаға ол алма-кезек қарады да:

	– Балалардың қарны әбден ашқан шығар. Мен мына селодан азық алып келейін. Сендер мына бір жас қайыңның ішіне кіріп, күте тұрыңдар. Біреу-міреу көріп қоймасын. Қазір басқыншылардың соғыс комендантының бұйрығы бойынша, орманда жүрген адамдарды банда ретінде атады, не асады. Кешкі сағат сегізден кейін далада, село мен қала көшелерінде жүруге болмайды, – деп ескертті Иващенко орнынан тұрып жатып.

	– Онда, Коля, өзің де байқап жүр, – деді Анна Ивановна.

	– Жоқ, мен бұл селоға үйреніп алдым. Мұнда сенімді адамдар бар, – деп Иващенко селоға қарай жүгіріп кетті.

	Иващенко жанына екі адам ертіп, түннің бір уағында оралды. Екі бала олар келгенде қалжырап ұйықтап жатқан-ды. Оларды оятып, тамақтандырып болған соң:

	– Ал, Аня, өткел қайықшысы болғандықтан, сендерді арғы жағаға өткізіп салайын, жүріңдер. Бұл қайықпен әлі талайлар өтер, талай жауыздар су түбіне кетер, – деп қалжыңдады Иващенко.

	– Жоқ, Коля, қызметің жаман емес, – деп қойды Анна Ивановна қайыққа түсіп жатып. Борис пен Серік те қайықтың ортасына жайғасып отырды.

	Судың арғы жағына жолаушыларын өткізіп салып тұрып:

	– Жолдарың болсын! Аня, ендігі хабарды өзімнен күт. Сақ бол! Біздің тапсырмамызды орындар деп сенеміз, – деген еді Иващенко.

	– Рақмет, Коля! Маған өзіңдей сен! – деп жауап қатты Анна Ивановна.

	Анна Ивановна туған селосына үшінші күні кеш батып, қас қарайған шақта ғана жетті. Ол тура өзінің әкесінің үйіне бармай, жолда селоның батыс жақ шетіндегі жастайынан бірге оқып, бірге өскен Тамараның үйіне соға кеткісі келді. Оның үйіне бірден кірмей, екі баланы үйдің арт жағындағы тасалау жерге қалдыра тұрып, өзі аяғын ептеп басып, терезеге жақындады. Терезеден шам жарығы көрінбеген соң, жан-жағындағы үйлерге қарады. Ол үйлердің де терезелерінен жарық көре алмады. Сонан соң: «Бұл село адамдары қайда кеткен?» – деп ойлап, сәл аңырып тұрды да, әлгі үйдің терезесіне құлағын төсеп, тың тыңдап еді, құлағына күбірлеп сөйлеген адамның даусы келді. Енді Анна Ивановна: «Бұл үйде адам бар екен», – деп, терезенің бұрыш-бұрышынан мұқият қарай бастады. Бір кезде төргі бөлменің терезесінен саңылау тауып, сығалап қараса, үсті ішімдікке толы стол басында немістің бір офицері отыр екен. Барлық формасымен емін-еркін арақ ішіп отырған неміс офицерін көргенде, Анна Ивановнаның жүрегі су ете түсті. «Тамара үйде жоқ шығар. Ол не шығысқа қарай кетіп қалды, не болмаса мына жендеттер өлтіріп тастаған ғой!» – деп ойлады. Офицердің жанында біреу отыр, бірақ оның офицерге қарай созған рюмка ұстаған қолының көлеңкесі ғана көрінеді. Анна Ивановна қанша сығалағанмен оның кім екенін байқай алмады. Сонан соң ол екі баланың жанына қайтып келді де, «кеттік» дегендей белгі беріп, өз үйіне қарай жүріп кетті.

	Келсе, өз үйінде де жарық жоқ екен. Тағы да терезеге келіп қараса, ол ішінен жабылмаған. Үйде мүлде жарық жоқ. «Кемпір мен шал сорлыларды да құртқан екен ғой!» – деп ойлап аңырып тұрып қалды. Екі бала да жанына келіп тұрды. Анна Ивановна өз көзіне өзі сенбей, терезеге тағы үңілді. Сол кезде үйдің ішінен біреу қараңдап көрінді де, терезеге жақындап келіп:

	– бұл кім? – деп сұрады. Бірақ Анна Ивановна бірден жауап бермей, кідіріп қалды.

	– бұл кім? – деп әлгі адам даусын қаттырақ шығарып, екінші рет сұрағанда барып, Анна Ивановна өз әкесінің даусын танып қуанып кетті.

	– Папа, папа! Мен Аня ғой, Аня! – деп Анна Ивановна сыбырлап, терезе шынысына аузын төседі. Қарт та қызын таныды білем

	– Құдай-ау... Аночка! – деп, сол сәтте-ақ ғайып болды. Терезеден кейін шегіне бергенде, Анна Ивановнаны әкесі мен шешесі қабаттасып келіп құшақтай алды. Біраз құшақтап мауқын басқан соң:

	– Жүр, жүр үйге! – деп сыбырлады әкесі. Барлығы үйге кірді. Терезені ішінен тұмшалап жауып, шам жақты. Иван Дементьевич қызын тағы құшақтап, солқылдап жылай берді.

	– Папа, қой жылама? – деді Анна Ивановна. – Анна Борис пен Сережаны көрдіңіз бе?

	Иван Дементьевич көзінің жасын сүртіп, екі баланың маңдайынан сүйді.

	– Аночка, бұл дүние не болды?! Құрыдық қой! Біздің армияға не болды?... – деп Иван Дементьевич тағы да сарыуайымға салынып, Анна Ивановнаға қарады. Анна Ивановна күрсініп:

	– Қайдан білейін! Әлі еш нәрседен хабарым жоқ. Бұл бір уақытша жағдай шығар. Совет халқының жеңілуі, фашистерге құл болуы мүмкін емес. Қашан да болса әділеттілік жеңеді. Фашистер елімізге басып кірді, бұл әділеттілік емес. Біздің халық болса, енді өз отанын қорғайды, басқыншыларды туған жерімізден қуу үшін оларға қарсы күреседі, бұл әділеттілік. Олай болса, біз жеңеміз! – деді.

	– Осында Антон Архипович, Тамара Үляктар немістердің алдынан нан мен тұз алып шығып, «совет үкіметі құрыды» деп жүр, – деді қарт. Сол кезде Анна Ивановнаның көзі шарасынан шығып кете жаздады. Ол сасқалақтап:

	– Папа, не дейсіз? Тамара дейсіз бе?.. Антон шалды қойшы. Ол өмірі колхоз мүлкін ұрлаумен абақтыда келе жатыр. Ал Тамараны не қара басты? Бәсе, бәсе!.. – өзінің жаңа ғана Тамараның үйінің жанында болғанын есіне түсіріп, неміс офицерімен рюмка соғыстырып сұрқиялана күліп отырғанын ол көз алдына келтірді.

	– Ол бұзылған әйел. Неміс офицерлері үйінен шықпайды. Николайды ұмытты. Бұл бұрынғыдай емес. Біздікіне келуді қойды. Сен онымен енді байқап сөйлес, – деп, Софья Павловна да сөзге араласты.

	– Жоқ, мама! Онымен мен енді сөйлеспеймін де. Әлгінде келе жатып оның үйіне соғып едім, мен де бір сұмдықты байқап қалдым... – деп сәл кідірді де: – Оны қойшы, Николай келсе, көреміз. Ал не істедіңдер? Село адамдарынан кімдер бар? – деп, Анна Ивановна әкесіне жақындай түсті.

	– Селода ашық жүргендер тоғышарлар. Фашистерге қайтсем жағам деп жүргендер. Ал өзіміздің совет үкіметін жақсы көретіндерден ашық жүргендер жоқ. Қоршауда қалып үйлеріне келген жастардың барлығы да әлі көшеге шыға қойған жоқ. Осында жақсы жігіттер де бар. Олар туралы кейін айтам, – деді қарт балаларға күдіктене қарап.

	Өзінің әке-шешесінің бұрынғыдай совет үкіметіне берілген күйінде қалғанына Анна Ивановна қатты қуанып, бар ықылас-денімен риза болып, өзін шын бақыттымын деп есептеді осы кез.

	– Майданнан не хабар бар, папа? Қызыл Армия қай жерге дейін шегініпті? – деп сұрады Анна Ивановна.

	– Днепрде дейді ғой майдан. Олейниктің баласы келген екен. Сол біздің армия Днепрдің сол жағында, ал немістер оң жағында, немістерді ары қарай өткізбей тұр деп келіпті, кім білсін! – деп жауап берді қарт.

	– Папа, уайымдама. Бұл уақытша ғана шегіну ғой. 1812 жылы Наполеон да Москваға дейін барып, оны алып та қойған. Артынан не болды? Бар солдатын тастап өзі әзер құтылмап па еді. Бұл Гитлер де соның аяғын құшады. «Қызыл армия жеңіледі, совет халқы фашистер алдында тізе бүгеді» деген лақапқа еш уақытта сенуге болмайды, – деп, Анна Ивановна қыза сөйледі.

	– Аночка, қайдан білейін, бізге көп мемлекет жабылып кетті ғой! – деп күрсінді қарт.

	– Жабылғанмен олар өз еріктерімен жабылып жатқан жоқ. Оларды да Гитлер жаулап алды ғой. Демек, ол мемлекеттердің халықтары да біздің совет халқы сияқты өздерінің отандарын азат ету үшін күреседі. Тарихта талай ел талай елді жаулап алған. Бірақ жауланған елдің халқы әділеттік соғыс ашып, өз отанын азат еткен. Демек, біз де өз отанымызды азат етеміз, олар да өз отанын азат етеді, – деді Анна Ивановна өзінің көкейіндегі көптен бергі ойын ақтарып.



	Кешегі күле қараған өмір, енді аяқ астынан қабағын түйіп күңіреніп өтіп жатты. Біреуден біреу қорқады, біреуге біреу сенбейді. Өйтпеске лаж жоқ. Неміс комендантының бұйрығы бойынша селодан ешкім шашау шықпайды. Түнде селода полицайлардан басқа ешкімнің үйден шығуға да правосы жоқ. Орманда ұсталған адамдар сол жерде қолма-қол атылады. Коммунистер мен активтерді атып-асып жатыр. Адам правосын қорғайтын заң жоқ. Басқыншыларды былай қойғанда, сатқын боп алған староста, полицайлар халыққа не істеймін десе де ерікті. Олардың қолдарын ешкім қақпайды. Көңілдеріне жақпағандарды атуға да, асуға да, дүре соғуға да, мал-мүлкін тонап алуға да праволы. Бір сөзбен айтқанда, халық правосыз, заңсыз өмір кешін жатты.

	Анна Ивановна Тамараны үш-төрт күннен кейін көрді. Есік алдында кір жуып жатқан Анна Ивановнаны көріп Тамараның өзі бұрылған-ды. Амандасып тұрып ол:

	– Қашан келдің? – деп сұрады.

	– Осы, жаңа ғана, – деп жауап берді Анна Ивановна. Сол сәтте Серік пен Борис үйден шыға келді.

	– А, мыналар кімнің балалары? – деп, Тамара шегір көзімен балаларды түйреп өтті.

	– Өзімнің балаларым ғой, – дей салды Анна Ивановна Тамараға жирене қарап.

	– Сенде бала біреу-ақ емес пе еді?

	– Жоқ, екеу, – деді Анна Ивановна. Осы тұста: «Жаман айтпай жақсы жоқ. Комиссардың әйелі деп мені осы Тамараның өзі ұстап бермесін», – деген жаман ой да сап ете түсті. Тамара ұзақ тұрмады, бұрынғыдай емес, салқын ғана сөйлесіп, село орталығына қарай жүріп кетті.

	«Екі жүзді азғын! Сені де совет үкіметі тегін оқытып тәрбиеледі-ау. Соны ақтағаның, қадірін білгенің осы ма?» – деп күбірледі Анна Ивановна оның соңынан қарап тұрып.

	Анна Ивановнаның ойлаған күдігі Тамараның залымдық әрекетінің үстінен дәл шықты. Оның кеткеніне екі сағат өтпей-ақ Анна Ивановна: «Екі балаңызбен комендантқа келіңіз», – деген шақыру қағаз алды. Ол не істерін білмей сасып қалды. Бірақ, амал не, бармаса болмайды. Екі баланы ертіп, комендантқа келді. Комендант бұрынғы орта мектеп үйіне орналасыпты. Мұғалімдер бөлмесі есігінің алдында қолына винтовка ұстап тұрған полицай:

	– Аня, аман ба? – деді. Анна Ивановна оған ала көзімен бір қарады да, жауап қатпады. Полицай ыңғайсызданып қалды да, теріс айналып кетті.

	«Совет үкіметі тұсында бригадир болып жүруші еді, бұл сұм енді полицай болып, неміс полицайының кебінін киіп, өзгере қалыпты ғой. Сатылған екі жүзді!» – деп Анна естілер-естілмес қылып күбір ете түсті де, комендант кабинетінің есігін ашты. Үстіне көк шұға жапқан төрдегі ұзын стол басында отырған ат жақты, көзілдірікті, ұзын бойлы неміс Анна Ивановна мен екі балаға көзілдірігінің үстінен сүзе қарады. Неміс офицерінің сол жағында отырған ақсары мосқал әйел:

	– Фамилияңыз кім? – деп сұрады орыс тілінде.

	– Полищук, – деп қана солғын жауап берді Анна Ивановна. Оның көзі офицердің артқы жағындағы қабырғада ілулі тұрған Гитлердің суретінің астына жазылған: «Гитлер азат етуші», – деген орыс тіліндегі жазуды шалып қалғанда, жүрегі су ете түсті. «Бұл жауыздың түрі осындай екен ғой», – деп ойлады ол ішінен. Сол сәтте осыдан екі-үш күн бұрын өз көзімен жол-жөнекей көрген бұл «азат етушінің» кісі өлтіргіштерінің айуандықтары бірінен соң бірі түйдектеліп Аннаның ой елесіне келе қалып, енді оның көзі суреттен сүрініп кетті. Көзіне елестеп, ойына оралған бұл көріністерден де қашқалақтағандай болған Анна Ивановнаның көзі қарсы алдындағы офицерге, онан тілмаш әйелге амалсыз келіп тірелді.

	– Комиссар Савченконың зайыбы емессіз бе? – деп тілмаш әйел сиқырлана күлді.

	– Ия, бұрынғы күйеуім комиссар екені рас. Бірақ онан айырылып кеткеніме он бір жыл болды. Кәзіргі күйеуім паровоз машинисі ұлты қазақ. Одан бір балам бар. Мынау бала соңғы күйеуімнен, – деп, Анна Ивановна Серікті нұсқады. Неміс офицері орнынан тұрып, өшіп қалған шылымын қайта тұтатты да, «не дейді» дегендей, тілмаш әйелден немісше бірдемелерді сұрады. Тілмаш әйел Анна Ивановна мен екі баланы алма-кезек нұсқап, немісше сөйлеп кетті. Тілмаш сөзін аяқтаған кезде, офицер қос ауыз мылтықтың аузындай шүңірейіп кеткен көзіне көзілдірігін баса түсіп, Серікке қарады. Серік те оған тайсалмай кектене қарай қалды. Комендант тілмаш әйелге қарап, басын шайқап бірдемелерді айтып, ашу шақырып айқайлай бастады. Оның даусы қатты шыққан сайын, оң жағында жатқан тік құлақ үлкен қара сұр ит иесіне елең етіп, әлдебір әмір күткендей, тілін шығарып тамсанып қояды. Иесі «айт» десе, Анна Ивановна мен екі баланы ала түсетіндей, кейде ырылдап, кейде қозғалақтап оларға да қарайды. Комендант даусы бәсеңдей берген кезде:

	– Сіз өтірік айтасыз. Комендант қолындағы мәлімет бойынша сіз комиссар Савченконың әйелісіз. Өзіңіз коммунистсіз. Неге жасырасыз? Шыныңызды айтыңыз! Бәрібір шыныңызды айтқызады! Айтыңыз шыныңызды! – деді тілмаш әйел комендантқа қарап қойып.

	– Шыным сол. Шынымды айттым! – деп қысқа жауап қатты Анна Ивановна.

	– Онда өз обалыңыз өзіңізге болсын, пан комендантқа шынынызды айтқаныңыз жөн болатын еді. Бәрібір айтқызамыз! – деп, тілмаш әйел комендантқа бар денесімен бұрылып, немісше бірдемелерді мыңқылдап айта бастады. Бірақ комендант оның сөзінің аяғын тыңдамастан айқайлап орнынан атып тұрды. Жанындағы жәрдемші иті де «ыр» ете түсті. Сол кезде Борис пен Серік шошып кетті. Комендант Анна Ивановнаға жақындап барып, оң қолының сұқ саусағын шошайтып «Большевик», «Комиссар!» деп тебінді. Анна Ивановна тіл қатпады. Ит Анна Ивановнаға төніп келіп қалған сәтте «ең алдымен өзім қабайын, итті ұстай тұр» дегендей, тілмашына белгі берді. Тілмаш әйел итті қарғыбауынан екі қолымен ұстай алып, кейін тартты. Екі бала үрейі ұшып, не істерін білмей тұр. Ашуға булығып екі көзі қанталап кеткен жендет Анна Ивановнаны бар пәрменімен жақтан салып жіберді. Сол кезде «Мама!» деп, Серік бар даусымен айқайлап жіберді де, бетін алақанымен баса қойды. Борис те баж ете түсті. Залым комендант Серікке жетіп барып: «Мама, мама!» – деп қабырғаға сүйеніп тұрған Анна Ивановнаны нұсқады. Серік енді өзін ұрады екен деп, тағы «Мама!» деп баж ете түсті. Сонда ғана комендант шегініп, стол басына барып тілмаш әйелге бірдемелерді айтқандай болды. Ол әйел «білмеймін» дегендей, екі иығын қусырып, басын шайқады.

	Серік өз мамасынан айырылып, Анна Ивановнаға ергелі көп уақыт өткен-ді. Ол Борис не десе сол деп, Анна Ивановнаны «мама» деп кеткен еді. Енді, міне, Анна Ивановнаға жендеттің қанды қолы тиген сәтте, бір кезде өз мамасының жан түршігерлік өлімін көріп, үрей болып қалған бала, енді Анна Ивановнаны да өлтіреді екен деп «мамалап» тыпыршыған себебі сол еді. Тілмаш әйел иттің қарғы бауын босатып қоя беріп Серікті өзіне шақырды. Серік көзінің жасын сүртіп, аяғын ақырын басып оған жақындады.

	– Мынау сенің маман ба? – деп сұрады.

	– Мамам. Менің мамам! – деп іркілмей жауап берді Серік. Серік жауабы соққы көріп тұрған ана жанына ерекше бір қозғау салғандай еді осы кез. Бала мінезі, бала өжеттігі Анна Ивановнаны да жігерлендіре түскендей болды.

	Тілмаш әйел комендантқа, комендант оған қарап қалды. Сәлден соң комендант екі баланы нұсқап, бірдемелерді тілмашқа айтты да, «тұтқындарға осы айтқанымды түсіндір» дегендей иек қақты.

	– Жетісіне бір рет келіп, осындағы комендант көмекшісіндегі тізім кнегесіне өзіңіздің осында екендігіңізге белгі жасатып отырсын дейді пан комендант. Қазір жүре беруіңізге болады, – деді тілмаш әйел.

	Анна Ивановна екі баласын ертіп сыртқа шықса, комендатураға қарай Тамара келе жатыр екен.

	Сатқынды атарға оғы, асарға шамасы болмаған Анна Ивановна, Тамараға оқты көзімен бір қарады да, тіс жармай өте шықты. Азғын Тамара: «Менің кім екенімді енді білген шығарсың. Мен өмірдің бағасын білем. Сендер сияқты азап шекпей-ақ, күнімді көре аламын. Кәзір сен кім, мен кім? Менің бағам неміс офицерлерінің арасында сенен мың есе артық. Сен менің алақанымдасың. Қызыл комиссардың әйелі болған сені мен әлі талай рет неміс офицерлеріне ұстатам да, талай рет сыбағаңды тартқызам. Сенің маған бас игің келмейді екен ғой. Келмесе, не боларыңды білмей қаларсың», – деген зымияндық көз қарасын тастап, сайқалдана жүріп бара жатты.

	Арада үш күн өткен соң, Анна Ивановнаны екі баласымен комендант тағы шақырды.

	Мұның тағы да Тамарадан келген бәле екенін сезе қойған Анна Ивановна барарын да, бармасын да білмей дал болып отырған шағында, бақ жақтағы терезені біреy қақты. Жүйрік сезім күші жетегіне алған Анна Ивановна өз адамдарының бірі екенін бірден түсініп, терезеге келсе, ойлағандай-ақ Полина Петровна екен. Ол терезенін тесігіне аузын төседі де:

	– Аня, саған Борис Андреевич селодан тез кетсін деп сәлем айтты. Комендант сені бүгін тұтқынға алмақшы. Уақыт өткізбе, тез кет! – деп қоштасқандай қол бұлғады да, баққа қарай жүгіре жөнелді.

	Анна Ивановна апыл-ғұпыл жиналып, Серік пен Бористі ертіп, бақ ішімен селодан шығып кетті.

	Аудандық астыртын ұйымның басшыларының бірі Борис Андреевич Олейниктің байланысшысы Алексей сол күні Анна Ивановналарды екінші селодағы күні бұрын әзірлеп қойған жасырын үйге әкеліп кіргізіп кетті.

	Үйдің иесі жоқ екен, оларды отыздарға жаңа келген жас әйел жылы шыраймен қарсы алды. Бұл астыртын ұйымның мүшесі Николай Михайлович Абраменконың зайыбы Мария Николаевна еді. Жүздері таныс болмаса да, жүректері таныс бір тілек, бір мақсаттағы абзал жандар бір-бірімен қысқаша амандасып болған соң, Мария Николаевна:

	– Үйдің қожасы ертең келеді. Әзірше дем алыңдар, – деп жаңа таныстарын ортадағы бөлмеге ертіп келді. Ол терезеге күдіктене қарап қойды да:

	– Анна Ивановна, ғафу етерсіз. Үйде болу өте қауіпті. Полицайлар бұл үйге күнде келеді. Фашистердің жасырын агенттері бұл селода да аз емес. Сіздерді, қарсы болмасаңыз, «жайлы қонысқа» қондырайын деп тұрмын, – дегенді айтты.

	– Қарсылығым жоқ, – деп, Анна Ивановна келісімін берді.

	– Онда жүріңіздер, – деп, Мария қабырғадағы темір киім ілгішті жоғары қарай көтеріп қалып еді, кісі көлденең сиярлықтай есік ары қарай ашылып кетті. Сонан кейін әлгі енсіз есікті жапты да, қолындағы фонарды жағып, тар екі қабырғаның аралығымен екі-үш метрдей жүріп келіп: «Енді байқап жүріңіздер», – деп ескертті. Баспалдақпен төмен екі-үш метр түскен соң, Мария сол жақ қабырғаға фонарының жарығын түсіріп, бір қуыстан ондық керосин шам алып, Анна Ивановнаға ұстата берді. Сонсоң қалтасынан сіріңке алып, шамды жақты. Бұл орынды көргенде Анна Ивановна: «Шынында да мынау жайлы қоныс екен!» – деді ішінен. 25-26 шаршы метрдей, астына құрғақ сабан төселген жер үй. Ортасында үлкен стол, оның айналасында төрт орындық тұр. Үйдің бір жағына тақтайдан 6-7 кісілік нар салынған. Нардың үстінде ішіне сабан толтырылған жалпақ төрт матрас, төрт жастық жатыр. Екінші бір қабырғасында он шақты қарабин сүйеулі тұр. Оның қасында екі жәшік мылтық патроны мен бес-алты кездік жатыр. Стол үстінде қатқан нан кесектері мен төрт кружка, бір үлкен құмыра тұр. Осыған қарап Анна Ивановна: «Мұнда талай патриоттар келіп-кетіп жүреді екен ғой», – деген ойға келді.

	– Шынында да жайлы қоныс екен, – деді Анна Ивановна орындыққа отыра беріп.

	– Солай ма? Олай болса жайғасып дем ала беріңіздер. Балалардың қарыны ашқан шығар, тамақ әкелейін. Анна Ивановна, түсінесіз ғой, сақ болу керек. Егер, сондай бір қауіпті жағдай кездесе қалса, біз мына сым арқылы белгі береміз, – деп қабырғадағы сары жез сымды ұстап көрсетті, – онда сіздер анау есік арқылы, осы арадан 100 метр қашықтықтағы бақ ішінен шығып кетулеріңізге болады, – деп бұрыштағы кішкене есікті нұсқады. – Ол жолды кейін көрсетерміз, – дегенді айтты да, Мария кетіп қалды.



	Екі күн бір қалыпты оңаша тыныштықта өтті. Үшінші күні үстіңгі жақтан сым арқылы «Өзіміз, қауіптенбеңіз» деген белгі берді де, жер үйге екі адам кіріп келді. Бірі орта бойлы, ашаң, жасы қырықтарда, ол өзін: «Абраменко», – деп таныстырды. Екіншісі беті бұжыр, қара торы жас жігіт. Ол өзін: «Шевченко», – деп таныстырды. Екеуі Анна Ивановнамен амандасып болған соң, дереу кенеп қаптағы радиоқабылдағыштың азығын алып, бұрыштағы орындықтың үстінде тұрған радиоқабылдағышты айналдыра бастады.

	Серік пен Борис те нардан түсіп, олардың қасына барды.

	– Москвадан хабар естігілерің келе ме? – деді балаларға Шевченко қабылдағышты түзеп жатып. Екі бала «осы кісі шын айтып тұр ма» дегендей, аңырып тұрып қалды да:

	– Әрине, естігіміз келеді! – десіп, қосарлана жауап берді.

	– Ендеше маған болысыңдар. Мына сымды осылай ұстап тұршы біреуің.

	Серік сымды екі қолымен ұстай алды.

	– Маған көмекшілер табылды. Николай Михайлович, әлгі Мария машинкасын дайындай берсін, қазір жарты сағаттан кейін хабарды тыңдау керек, – деп Шевченко қол сағатына қарап қойды. Абраменко жер үйден асығыс шығып кетті. Шевченко қабылдағышты жөндеп болып, оны белгілі бір толқынға дәлдеп жатқанда, Николай Михайлович пен Мария да кірді. Бір кезде радиоқабылдағыш үні: «Москваны тыңдаңыздар», – деп барып, кілт үзіліп кетті. Хабарды стенографиялағалы отырған Мария не болды дегендей, Шевченкоға сұраулы түрде қарай қалды. Шевченко радиоқабылдағышты тағы дәлдей бастады. Кенет қабылдағышта Левитанның мол, екпінді даусы теңіз толқынындай бірде жоғары көтеріліп, бірде төмен ырғақпен саңқылдай ағытылып кетті.

	«...Айбынды Қызыл Армия жаудың таңдаулы дивизияларын талқандады... Курск қаласы үшін кескілескен ұрыстан кейін, стратегиялық жағдаймен оны уақытша жау қолына қалдырып кетуге тура келді...» – деген жерлерге келгенде, «Уақытша жау қолына қалдырып кетуге тура келді...» – деген Левитанның солғындау сөздерін Анна Ивановна қабылдағышқа қарап тұрып, екі-үш рет қайталап айтты. Серік пен Борис те мамаларына қарап жабығып қалды.

	Диктордың сөзі аяқталып, қабылдағышта ызың пайда болды. Мария дереу жазып алған түсініксіз сызықтарға толы дәптерін жазу машинкасының сол жақ жанына қойып, Шевченкоға қарады. Ол «Баса бер» дегендей, иек қақты.



	Шырт ұйқыда жатқан Серік әлденеден оянып кетіп жан-жағына қараса, Анна Ивановна әлі келген жоқ екен. Борис етпетінен түсіп ұйықтап жатыр. Серік Бориске жақындап барып, оны түртіп оятты да:

	– Мамам әлі келмеген бе? – деп сұрады. Борис жауап орнына басын шайқады.

	– Қашан келеді? Тез келе ме? – деп тағы сұрады Серік. Борис аз-кем үнсіз жатты да:

	– Келеді. Бүгін келеді, – деді оны жұбатып. Сөйткенше болмай, үстен сым арқылы «өзіміз» деген белгі берілді де, Анна Ивановна мен Мария жер үйге сөйлей кірді.

	– Сәті түсіп, листовкаларды түгел таратқаныңыз жақсы болған екен. Мен де жаңа ғана келдім. Аман болса Николай мен Константин де бүгін-ертеңдер келіп қалар, – деп Мария өзі естіген жаман хабар есіне түсіп кетіп, ернін тістеп тұра қалды. Серік пен Борис бұл кезде жуынып жатыр еді. Мамаларының келгенін көріп қатты қуанысты. Анна Ивановна балаларын алма-кезек құшақтап сүйіп тұрып, Мария бетіндегі ренішті байқамай қалды.

	«Айтсам ба екен? Қалай айтамын? Жоқ, әуелі Николайға айтайын, сонсоң айта ма, жоқ па, сол тапсын ақылын», – деген қорытындыға келді де, Мария тамақ әкелейін деп, үске шығып кетті.



	– Галя, сыртқа шығып, село жақты байқап тұршы, – деді Мария кітап оқып отырған сіңлісіне.

	Галя басқыншылар келгелі өзінің күнделікті орындап жүрген міндетін атқаруға үндеместен есікке қарай бет алды. Мария стол басында отырған Николай мен Костяға жақындап келді де:

	– Николай, Анна Ивановнаның әкесі мен шешесін және төрт-бес адамды ұстап гестапошылар сол өз селоларында асып өлтіріпті. Селоға лаң салып тұрған, әлгі староста шал мен оның қызы көрінеді, – деді.

	– Сен, немене, оны өзіне айтып қойдың ба? – деп, Николай еденді нұсқады қолымен.

	– Жоқ, жоқ. Айтқаным жоқ.

	– Бәсе, әзір айтпау керек. Ол ұйым туралы бүгін Иван Кузьмичпен ақылдасамыз.

	– Ия, бұл туралы Анна Ивановнаға сездірмеу керек. Онсыз да оның қайғысы жеткілікті, – деп, Константин Шевченко да сөзге араласты.

	Осы сәтте терезе алдынан өтіп бара жатқан Галя терезе шынысын екі рет шертіп қалды. Бұл «полиция келе жатыр» деген белгі болатын. Костя дереу жер үйге түсіп кетті. Үй иелері өздерінің үй шаруашылықтарымен айналысқан болды. Үйге екі полицай кіріп келді. Олардың соңынан үйге Галя да кірді.

	– Пан Абраменко, халіңіз қалай? – деп алдыңғы бұжыр бет мосқал полицай үй иесінің амандығын сұрап, төрдегі стол басына барып отырды. Абраменкоға «пан» деген сөз тікенше қадалғанмен, ол сөзді жаратпаған күй-сезімін білдірмеуге тырысып:

	– Халдің несін сұрайсыз. Үйде отын жоқ. Отын жоқ болған соң береке де кірмейді ғой үйге. Қазір отынға барғалы дайындалып жатыр едім, – деді Абраменко қолындағы қайрап отырған балтасын көрсетіп. Абраменконың бұл қимылында «түбінде осы балтамен сендердің де тамырларың қиылады» дегендей, бір үнсіз белгі де жалт ете қалғандай еді.

	Екінші, ұзын бойлы, шикіл сары полицай тіл қатпастан стол жанындағы орындыққа келіп отырды. Екеуінің де ауыздарынан самогонның сасық исі аңқиды. Еріндері кебірсіп, көздерінің төңірегі ісіп кетіпті. Мария сыртқа шығып кеткен кезде, мосқал полицай арағың бар ма дегендей Абраменкоға қарап, добалдай саусағымен тамағын шертіп, ыржиып күлген болды.

	– Қайдан болсын. Жоқ, – деді де, Абраменко ішінен: «Иттің ғана балалары, қарашы өздерінің арақ сұрап сүйретілуін» – деп сыбап алды. Әлгі полицай «онда кеттік» дегендей, серігіне қарап есік жаққа қолын сермеді. Екеуі үйден шығып, бірімен-бірі күңкілдесе сөйлесіп, аяқтарын теңселе басып, селоның екінші жағына қарай кетті.



	Ертеңінде ел орынға отырған кезде терезе қағылды да: – Николай Михайлович, есік аш. Мен ғой, – деген бір ер адамның даусы естілді сырттан. Абраменко елең етіп: «Бұл кім болды екен?» – деп, сәл кідіріп Марияға қарады да, есік ашты. Сып беріп үйге бір он жеті-он сегіздерге келген, орта бойлы, қою қара шашты, қара торы бала жігіт кіріп келді. Бұл осындағы астыртын комсомол ұйымының мүшесі Иван Гаман еді. Ол үйде бөтен ешкім жоқ па дегендей, төргі бөлмеге басын сұғып қарап, үйде өздері ғана екеніне көзі жеткен соң қайта Абраменконың жанына келді.

	– Не жаңалық бар? – деп сұрады үй иесі келген жігіттен.

	– Николай Михайлович, жаңалық көп. Біздің үйге кеше түнде Иван Кузьмич келді...

	Иван Кузьмич Примак алып денелі, жасы отыздардың ішіндегі, жалынды, Отанның қажымас солдаты еді. Осы Киев, Полтава облыстарында партизандар қозғалысын ұйымдастыруға әдейі қалдырылған. Ол, міне, Мироновскі, Переяслав, Канев аудандарында болып, осы Ржищев ауданына екінші рет келген беті. Бұл сапарында осы аудандағы астыртын ұйымдардың жұмысымен танысып, олардың алдағы іс-әрекеттеріне жөн сілтеп, ақыл бермек.

	– Шын ба? Ол қазір қайда? – деп Абраменко Иванның сөзін бөліп асығыс сұрау берді.

	– Біздің үйде. Мені сізге жіберді. Сізге жолыққысы келеді.

	– Ендеше, осында жеткізіп сал. Ол жалғыз жүр ме?

	– Жалғыз.

	Гаман асығыс үйден шықты да, үй артындағы шие ағашына байлаулы тұрған кер атқа қарғып мініп, көзден ғайып болды. Абраменко Гаманды шығарып салып үйге кірді де, есіктің ілгегін іліп, қуанышы қойнына сыймай жер үйге түсіп кетті.



	Үш-төрт ауданның астыртын ұйымдары бір-бірімен байланыс жасап алған кез болатын. Енді әрбір ұйымда отряд құрып, ашық күреске шығуға қызу дайындалып жатқан.

	Май айының маужыраған қоңыр кештерінің бірі еді. Шөп көтеріліп, ағаштар жасыл жапыраққа оранып, орман-тоғай сәніне келіп қалған.

	Бір топ астыртын ұйым мүшелерінің түнгі операция жасауға шыққан жорықтарының бірінде бір қоян жүрек қашып кетіп, жандармдардың қолына барып түсті. Соның көрсетуімен село-селодағы астыртын ұйымдармен байланысты, ол білетін адамдар тұтқынға алына да бастады. Бір күні тұтқиылдан келді де, жандармдар Абраменконың семьясын тұтқынға алды. Абраменконың әйелі Мария, балдызы Галя қапылыста қолға түсті. Үй ішінде қолға түсе тура Мария жендеттердің көзін ала беріп, жер үйдегі Анна Ивановналарға: «Біз қолға түстік, бақ ішіндегі есіктен шығып кетіңдер», – деген хабарды арнаулы сым арқылы хабарлап та үлгірді. Абраменконың бес жасар Виктор деген баласы Гаман үйіне түнегендіктен қолға түспей аман қалды. Абраменконың өзі ерекше бір тапсырмамен екінші бір ауданға кеткен. Одан әзір хабар-ошар жоқ.

	Анна Ивановна Серік пен Бористі және астыртын ұйымның екі мүшесін ертіп, күн бұрынғы келісім бойынша, жер асты арқылы шие бағы ішіндегі есік аузына келді. Дала әлі жарық екен. Далаға шықса, әлі жаңа ғана бүрлеген шие ағаштары бұл бесеуін жасырар болмаған соң, сол ауызда аялдай тұруға тура келді.

	«Қалай ғана бұлар қолға түсті екен? Бұларды дәу де болса, біреу ұстап берді ғой. Сонда да ол азғын кім болды екен? – деп ойлап отырды да: – Жоқ, күдіктенері жоқ. Бұларды не болғанда да анадағы операция кезінде қашып кеткен қорқақ ұстап берген шығар. Енді Гаман семьясын сақтап қалу керек», – деген қорытындыға келді Анна Ивановна.

	Гамандар ата-анадан төртеу еді. Әке-шешесі соғыстың алдында қайтыс болып, төрт бала жетім қалған. Оның үлкені Иван он жетіде, комсомол мүшесі, комсомолдардың астыртын жұмысының басшыларының бірі. Онан кейінгілері Мария, Галя және Миша. Аралары екі жастан. Ең кішісі он бірдегі Миша болатын. Олар қазір сонда қонып жатқан Абраменконың Витясымен өрімдей бесеу. Осы бесеуін ойлағанда, Анна Ивановнаның денесі тітіркеніп кетті. «Енді не істеу керек? Қазір оларға тезден хабар бермесе, Гаман семьясы да тұтқындалады. Тіпті Иванка немістер күдік туғызбағанмен, Витя үшін оларды тұтқынға алып асады. Абраменко семьясын көрсеткен жауыз, оның семья құрамын да тізіп айтып берді ғой. Сонда бұларды қазір тұтқындап жатыр. Николай Михайлович үйде жоқ. Оны басқа жақтан іздейді. Не жортуылда жүрген партизандар қатарында деп есептейді. Ал кішкентай Викторды жендеттер алыстан іздемейді. Осы төңіректегі селолардан іздейді. Қай селода, қай үйде болуы керек екенін, Виктор қай үйдің балаларымен үйір екенін жендеттерге жорамалдап айтатындар бұл селодан табылмайды деймісің, табылады. Олай болса, оны да табады. Жоқ, таппасын. Таптырмау парыз.

	Ол үшін сәбиді жасыру керек», – деген алай-дүлей ой толқыны үстінде мейірімді ана жүрегі тоғыз тебіреніп, он ойнақшыды.

	Анна Ивановна ақылды қой көзін қарсы алдында отырған Бориске қадады да:

	– Боря, анада түнде Серік екеуің Иван деген жігітке еріп селоларға листовка таратқанда, сол Иванның өз үйінде болдыңдар ма? – деп сұрады. Борис ойланып қалды да:

	– Гаман Иванның ба? Әлгі Миша деген кішкене інішегі бар Иванның ба? – деді шешесіне қадала қарап.

	– Ия, ия! Сен қазір сол үйді таба аласың ба? Таба алсаң, қазір қалай да солармен байланыс жасап, сақтандырып қою міндет боп тұр. Борис: «Таба аламыз ба?» – дегендей Серікке қарады. Манадан бері ана сөзін ұйып қана тыңдап отырған Серік:

	– Таба аламыз. Мен табамын. Ол мына жақтағы хуторда, – деп түстік-батыс жақты кішкене қоп-қоңыр сұқ саусағымен нұсқады. Анна Ивановна: «сен тапқаныңмен, сені күндіз жіберуге болмайды ғой» дегендей, Серікке қарап езу тартып күліп қойды. Бұл кезде аудан-ауданға, село-селоға он-он бірдегі қазақ баласы мен он екілердегі орыс баласын ерткен отыздардағы толықша келген ақ сары украинканы ұстауға әскери коменданттардан бұйрық келген болатын. Әрине, тыңшылар үшін бұларды көрген жерден тапжылтпай ұстап беретін белгі – біздің кішкентай Серіктің көзге түсер қаралығы. Сондықтан оны түнде болмаса, күндіз жұмсауға болмайтын еді.

	Борис пен Серікті Иван үйіне қалайда болмасын ретін тауып жіберуге бел байлады да, Анна Ивановна шығар жасырын тесіктің кақпағын сәл көтеріп, бақ ішін шолып қарады. Маңайда өздерінен басқа тірі жан көрінбейді. Шие ағаштарының тасасынан үй де көрінбеді, онда қазір не болып жатқаны белгісіз. Анна Ивановна жасырын орнына қайта келді де:

	– Ал жолдастар, не істейміз, балаларды Гаманға жібереміз бе? – деп жанындағы астыртын ұйымның екі мүшесіне алма-кезек қарады.

	– Қайдан білейін. Бұл жердің жағдайы бізге таныс емес. Сол балалар айтып отырған хуторды, Гаман үйін білсек, біздің біреуіміз-ақ барар едік. Таба алмай жұрт көзіне түсіп қаламыз ғой, – деді Анна Ивановнаға жақын отырған 6ipeyi.

	– Жоқ, сіздердің біреулеріңіз барсын деп отырғаным жоқ. Балаларды жібереміз бе, жоқ, кешті күтіп бәріміз бірге барамыз ба?

	– Менімше, кешке қалдырсақ, ол семьядан да айырыламыз. Сондықтан Боря ол үйді таба алса, жіберу керек, – дегенді айтты тағы әлгі адам.

	– Боря жалғыз таба алмайды ғой деймін. Ол табатынына онша сенімді емес көрінеді. Ал мына Серік өте жершіл, бұның қатесіз табатыны анық. Сол үшін бұл екеуін де жіберсек. Өйткені, хуторға жеткен соң, ол үйді Серік көрсетіп жіберсе, Борис барып оларға хабарлайды. Ал Сережа бір шұңқырға жасырынып күте тұрсын. Әйтпесе Серікті біреу-міреу көріп қойса, бірден күдіктенеді. Ал егер опасыз біреу-міреу кездессе, ұстап беретініне сөз жоқ, – деді Анна Ивановна. Қасындағы жолдастары да бұл пікірді талассыз қостады.

	Оларды жолға шығаруға дайындап болған Анна Ивановна балаларының міндетін әбден түсіндіріп айтты да:

	– Әйтеуір байқаңдар. Жолмен жүрмеңдер. Адамға кездесуші болмаңдар. Иван Гаманға мына хатты беріңдер. Бүгін түнде кездесер жерді ол біледі. Солармен бірге болыңдар. Біз сендер барған жерге түнде барамыз. Мұнда қайта келуге болмайды, – деп екеуін бетінен сүйіп, тесіктен шығарып жіберді.



	Екі бала селоның шығыс жақ шетіне екі жүз метрдей жақындап келді де, бір топ бүргеннің түбін паналап отыра кетті. Екеуі де ентіге-деміге дем алып село жаққа ұрлана қарайды. Село көшелерінде ойнап, жүгіріп жүрген некен-саяқ балалар көрінеді. Анда-санда шәуілдеп үрген ит даусы естіледі. Басқадай бейсауат ештеңе байқалмайды.

	Соны көңілге демеу тұтқандай болған Борис:

	– Хуторға немістер әлі келген жоқ екен, – деді хутордан көз алмай қарап жатып.

	– Онда жүр. Хатты апарып берейік. Иван Гаманның үйі анау түтін шығып жатқанның бергі жағындағы кішкентай ақ үй, таныдың ба?

	– Оның есігі алдында үлкен тал бар еді ғой.

	– Тал болса, әне, талының да басы қылтиып көрініп тұр ғой. Есігі арғы жағында, сондықтан қадағалай қарамаса, жөнді байқалмайды бұл жерден.

	– Онда сен осы арада мені күте тұр. Сәті келсе, мен апарып беріп тез орала қояйын.

	– Мен де барамын, – деді Серік орнынан көтеріле беріп.

	– Жоқ, мамам тек біреуің ғана бар. Серік селоға көрінбесін дегені қайда? – деп, Борис Серіктің баруына қарсы болды.

	– Біреуің бар десе, мен барайын, – деді Серік тағы.

	– Сережа, саған баруға болмайды. Сені көріп қояды. Сен белгілісің, – деді тағы да Борис.

	Серік өзінің үстіндегі киімдеріне қарады да, жөнді ештеңе түсінбеген қалыпта:

	– Қалай белгілімін? – деп таңдана сұрады.

	– Жандармдар бізді, мамамды іздеп жүр. Сонда «жанында бір сары, бір қара баласы бар әйелді көрген жерде ұстау керек» депті. Мұнда мен сияқты сары балалар көп.

	Ал сен сияқты қап-қара балалар жоқ қой. Сондықтан сені олар танып, комендантқа хабарлап қояды. Есіңде бар ма, былтыр атамның үйінде тұрғанымызда комендантка бізді ұстап бергенін. Қашып кетпегенде бізді асып өлтіретін еді, – деді Борис. Бұрын өзінің мұндай ерекшелігін сезбей келген Серік ойланып қалды. Бұл жөнінде көңіліне келіп, бала өзіне-өзі күдіктеніп, жатсынады екен деп ойламасын деген байламмен жүретін Анна Ивановна Серікке еш нәрсе сездірмейтін. Оны Бориспен бірдей ұстауға тырысып бағатын. Сондықтан да Серік Борис не істесе соны істеп, не сөйлесе соны сөйлеп үйреніп кеткен. Анна Ивановнаны Борис сияқты Серіктің де «мама» дейтіні сондықтан еді.

	Серік қарақаттай мөлдіреген, кішкентай ойлы көзін Бориске қадап, біраз отырды да:

	– Онда бар. Мен күте тұрайын. Тез кел, – деп сол жерде, бүрген түбінде қала берді.

	Борис аяғын тездете басып, хуторға қарай жүріп кетті. Серік Бористің соңынан қарап жатыр. «Көз жазып қалмайын» дегендей, кірпік қақпай тесіле қарайды ол. Борис, әне, хуторға жетті. Шеткі үйдің арт жағынан оралып бақ ішіне кірді. Көрінбей кетті. Біраздан соң екі бала бақ ішінен шыға келді де, жүгіргеннен жүгіріп селоның шығыс жағындағы сайға түсіп көрінбей кетті. Оның соңынан екеу келе жатыр. Мұның үлкені Иван, кішісі Борис екенін Серік таныды. Олар да әлгі кеткен балалардың соңынан бет алды. Бірақ арқалаған заттары бар, жүгірмей жай кетіп барады. Арт жақтарына қарай береді. Жыраның дәл жанына барғанда, Борис Серік тығылып жатқан жаққа қарап, шақырғандай қолын бұлғады да, жыраға түсіп, жоқ болып кетті. Серік орнынан тұрып, жыраға қарай жүгіре басып кете барды.



	Дәл осы кезде Македон селосынан үш машина толы жандармдар шыға келді. Машиналар бірінің соңынан бірі екпіндей жүріп келіп, хуторға кіріп тоқтады. Көк, қара киімді жандармдар машинадан түсіп, үйлерге қарай жүгіре басып кетіп барады.

	Қырықтарды қусырған, орта бойлы, шүңірек көз біреу қолына келдек ұстаған неміс офицерінің жанында, иесіне еркелей ерген итше еңкеңдеп басып келе жатыр. Бұл азғын Андрей. Оның соңында жиырмадан жаңа ғана асқан толықша келген шегір көз, сары әйел. Ол коменданттың тілмашы. Кішілеу ақ үйдің жанына келгенде, Андрей:

	– Осы үй! – деді шегір көз әйел мен офицерге алма-кезек қарап.

	Офицер үйдің жан-жағына қарап алды да, соңынан шұбап келе жатқан солдаттарға бірдемелерді бұйыра айтып барқ ете қалды. Андрей селк ете түсіп, кейін шегініп кетті. Солдаттар үйді тінтіп, астан-кестенін шығарды. Шатыр ішін, қора-қоймаларды түгел қарап, олар ешкімді таба алмады. Іздеп келгендерінің орнын сипалап қалғанын сезген офицер ашу шақырып үй маңында тебініп аласұрды. Сөйтіп тұрғанда хутор старостасы келді. Бұл елулерді еңсерген, бадырақ қой көз, Середа деген қара сұр адам. Басқыншылардың аянбай соғатын қол шоқпары. Өз қолымен ұстап беріп, талай патриоттарды дарға асқызған, алдына салып айдап барып атқызған қаныпезер сатқын. Оған офицер шұқшия қарап «Гомана?.. Абраменко...» деген сөздерге тағы бірнеше түсініксіз сөздер қосып айқай салып, аузынан көбік шашты.

	– Гаман семьясы қайда деп сұрайды пан комендант, – деді тілмаш старостаға. Староста комендантқа үрейлене қарап:

	– Бүгін таңертең үйінде жүр еді ғой. Олар қайда кетті дейсің, – деп күмілжіп қалды.

	– Село адамдары тығып қойды оларды. Табыңдар. Пан солай деп тұр. Таппасаңдар олар үшін кепілдемеге селодан кісі алады, – дегенді ескертті шегір көз әйел старостаға.

	– Осы кішкентай хуторыңызда не болып жатқанын білмейсіз. Осындағылардың көбінің партизандармен байланысы бар. Көбі астыртын ұйым мүшелері. Гаман Иванның да астыртын ұйыммен байланысы бар. Абраменконың баласы Виктор осы селода, соны тап, – деп тебінді орта бойлы, толықша келген ақсары. Бұл Мироновка аудандық полиция бастығы Синявский еді. Қанша шарқ ұрып тіміскілегенмен хутордан іздеген адамдарын таба алмай, үш машина толы жендеттер келген жағына қайта бет түзеді.

	Осы кезде ойында ештеме жоқ, сәби Михаил Гаман Македон селосынан шығып үйіне қарай келе жатты. Ол кеше кешке Виктор екеуі Ольга Карповна Семещенко апайдың үйіне келіп, сонда қонып қалған. Виктор Ольга апайдың Женя деген қызымен ойнап қалды.

	Ольга апайының берген бір табақ бидайын Миша аға-апаларына жеткізбек. Ол қара жолдың шетіне дем алайын деп отыра кетті. «Мені үйде іздеп отырған шығар», – деген ой келіп, хутор жаққа қарады. Дереу орнынан атып тұрды. Кішкентай жүрегі алып-ұшып, қорқып кетті. Жолдан алыстап қаша жөнелді. Бірақ Миша кеш қалды. Алдыңғы машина кілт тоқтады. Бір солдат Мишаны ұстап алып келді.

	– Іздеп жүргендеріңіздің бірі осы Гаман Михаил, – деді Андрей. Мишаны жаққа салып жіберді. Миша шыр ете түсті. Әлгі ұстап алып келген солдатқа «машинаға сал мұны» дегендей, офицер иек қақты. Солдат Мишаны көтеріп, машинаға салды. Миша қайта ұмтылып:

	– Ваня, Ванюша! – деп өлген әкесінің орнына әке-шешесінің орнына шеше болған Иван ағасын жаны мұрнының ұшына келгенде атын атап, егіліп жылап, қанды қол жендеттердің тағы тырнағына ілініп кете барды.



	Тұтқындаған адамдарды жандармдар село-селоларды аралатып жүріп жауап алды. Бірақ он бір жастағы кішкентай Миша өзі білетін астыртын ұйымдардың бірде-бірін жендеттерге айтқан жоқ. Ол адам жаны түршігерлік ауыр азапқа түссе де, соның бәріне совет адамдарына тән қайраттылықпен, адамгершілікпен төзіп бақты.

	Міне, жасына жетпей бұлтиған сәби жүзіне айуандық қолдың ізі түскен Мишаны кезекті жауапқа Пи селосына алып келді. Староста үйінің алдындағы сарайға әкеп оның жалғыз өзін қамады. Ол бірер сағаттай отырғаннан кейін сарайдың есігінен сығалап қараса, сыртта ешкім жоқ екен. Үй ішінен барылдаған еміс-еміс дауыс естіледі. Енді жандармдардың арақ ішіп даурығып отырғанын Миша сезді. Бұл село да Мишаның талай келіп, балалармен асыр салып ойнаған селосы. Осы селода тұратын Игнат Исаковичтің үйіне Миша бірнеше рет келген. Игнат пен Иван ағасы жеке отырып, ұзақ әңгімелесетін. Кей кезде екеуінің пистолет тазалап отырғанын да, листовкалар бөлісіп алып жатқанын да көрген болатын Миша. Сол ұзын бойлы, әр уақытта өзімен «Миша генерал» деп қалжыңдасатын адамды қазір көргісі келеді. Оған өзінің осы он күн ішінде көрген азабын айтқысы келеді. Түрмеде Мария, Галялармен бүгін таңертең жолыққанын, оларды ертең Македон селосына апарып жауап алатынын да айтсам жақсы болар еді, деп ойға кетеді. «Иван, Мария, Галя – үшеуі үйде ме екен? Әлде оларды да ұстап әкетіп, азаптап жатыр ма екен? Олар мені ұстағанын білмейді ғой. Білсе іздеп келер еді!»

	Не заматта сарайдың сырт жағынан біреу: «Миша, Мишенька!» дегендей болды. Ол елең етіп бұрылды да, дауыс шыққан жерге барды. Кішкентай бір саңылаудан айтқанындай, Игнат Исаковичтің алып денесін көрді. Миша саңылауға аузын төсеп:

	– Игнат аға, Игнат аға? – деп егіліп жылап қоя берді.

	– Мишенька, жылама! Сені босатады, жылама! – деп жұбатқан болды Игнат Исакович.

	– Мені босатпайды! Мені өлтіреді! – деп, Миша көзінің жасын сүртті де, өлімге белін буып бекінгендей болды. Сосын сәл кідіріп барып: – Ивандарды да қамады ма? Оларды көрдіңіз бе? – деп сұрады өксіп тұрып.

	– Оларды қамаған жоқ. Олар қашып кетті. Аман! Көрдім. Бүгін тағы барам оларға, – деді Игнат Исакович асыға сөйлеп.

	– Оларға айт... – деп Миша тағы кемсеңдеп жылап жіберді. Ертең кешке Мария апайды Македонға апарып жауап алады. Соны Николай ағайға хабарласын деп Мария апайдың өзі айтты...





– Ертең бе? Ертең кешке ме? – деп, Игнат Исакович қадағалап сұрай бастады. Сосын ол жан-жағына мұқият қарап шығып, сарайдың іргесіндегі бір жіңішкелеу тақтайды сыртқа қарай жұлып алды да:

	– Миша, мына жерден шығып қаш, – деп екінші бір тақтайды босата бастады. Миша есік жаққа қарап қойып, әлгі жердегі Игнат Исакович сыртқа қарай табандап тартып жатқан тақтайды тізерлей отыра қалып екі қолымен итере бастады. Енді әлгі тақтай аралығы едәуір кеңіп қалды. Сол кезде Игнат Исакович:

	– Миша, байқа, жандарм келе жатыр. Бірақ, қашу керек, – деді. Сонан кейін не болғаны белгісіз. Миша Игнат Исаковичтің даусын ести алмады. Сарайдың қай жағына барып саңылау-саңылаудан сығалап қарамаса да, оның алып тұлғасын көре алмады. Ол енді сарайдың есігіне келіп қараса, есік алдында өзін алып келген жандармдардың екеуі темекі тартып, қарқылдап күлісіп тұр екен. Миша оларға кектене қарады да, сарайдың артқы жағындағы әлгі жерге келіп, босаған тақтайды сыртқа қарай итеріп еді, өзі сиярлықтай болып қалған екен. Миша деpey етпетінен жата қалып басын тесікке тығып сыртты болжады. Ешкім көрінбеген соң: «Сарайдан шығып қалай қарай қашамын?» – деп ойлап отырды. Енді өз селосына қарай беттегісі келмеді. Ол жақтан машина, мотоциклдермен қаптап жүрген неміс солдаттарының сойқан бейнелері көз алдына елестей кетті де, өзін жуан неміс солдаты шап беріп ұстай алғандай болды. Миша осы сәтте селк ете түсті де, көзін жұмып, бетін екі қолымен баса қойды. Сәл кідіріп, көзін ашып, орнынан атып тұрды да, тесіктен жып-жылдам сыртқа шығып алып, жүгіре жөнелді. Ол қайтсе де осы селодан шығып кеткісі келіп, тура далаға қарай тартты. Жан ұшырып жүгіріп келеді, жүгіріп келеді...

	Мұның қашып келе жатқан бағыты «Көк орман» еді. Жақын маңда орман болмаған соң, партизандар осы орманда шығар деп жорамалдайтын. Міне, қазір де «Ивандар немістерден қашып кеткен болса, осы «Көк ормандағы» партизандарға барып паналаған шығар», – деп ойлап келеді. Оның екі көзі мұнартып көрінген «Көк орманда».

	«Көк орман» Пи селосынан төрт-бес шақырым қашықтықтағы шағын ну тоғай еді. Ағашының дені қарағай болғандықтан, ол қысы-жазы жап-жасыл болып көрініп тұратын. Оның үстіне, сол орманды айнала қоныстанған селолардың үйлерінің мұржаларынан шыққан көк түтін де соған жиі оралып, алыстан көкмұнар көрсететін. Әлде осыдан ба, әйтеуір, осы шағын орман атам заманнан бері «Көк орман» деп аталатын.

	Миша жол ортаға жеткенде, селодан қуғыншы жандармдар да шықты. Миша қуғыншыларды көргенде, жанын қоярға жер таба алмады. Кіріп кетерге тесік жер болмаған соң, жан дәрмен қылып алға қарай жүгіре берді, жүгіре берді. Міне, орман да алыс емес. Бірақ жаяу қуғыншылардың соңынан екі мотоциклист шығып қуып келеді. Жан ұшырған Миша, орманның шетіне ілінді. Сол кезде қуып жете алмайтынын біліп, орманға кірсе көз жазып қалармыз деген жендеттер екі автоматтан оқ жаудырып жіберді. Миша орманның шетіндегі бір жіңішке қарағайды құшақтай алды. Ол денесін ауырсынып, сәл кідірді де, бұрылып артқы жағына қарап еді, жендеттер «өлген шығар» дегендей, мотоциклдерінің жанында сойдиып-сойдиып тұр екен. Миша есін жиғандай болып, ілгері жүрмекші болып еді, жүре алмады. Өз денесін қан жауып кеткенін көріп, ол шошып кетті.

	– Ваня! – деп, бар даусымен айқайлап жіберді. Оның сәби кеудесінен қысылғанда шыққан жіңішке даусын орманның әр ағашы да «аянышты халіңді ағаңа жеткізейік» дегендей, Мишамен бірге қосарлана бірінен соң бірі қайталап, орман ішін шарлап кеткендей болды. Енді бір сәтте әбден әлсіреген Миша жерге құлап түсті. Енді ол май айының көтеріліп қалған шөбінің тасасынан жендеттердің қарасын көре де алмады. Сәл сұлқ жатты да, басын көтеріп ілгері қарай еңбектеді. Уыз денесінен аққан ыстық қан жасыл шөпті қызыл бояумен бояп келеді. Елу-алпыс метрдей еңбектеп келді де, бір топ бүргеннің ішіне кіріп сұлқ жата кетті. Ары жылжуға еш дәрмені жоқ. Қимылсыз жата берді. Көз алдында мотоциклге мінген, автомат кезеніп тұрған неміс солдаттары елестесе, әлсіз жан-жүрегі түршігіп кетеді. Кей кезде өз адамдарын елестетіп қалса, сөйлескісі келгендей ауызын жыбырлатады. Немесе Иван ағасы, туыстарын құшақтағысы келіп, қимыл жасайды. Жоқ, сөйлеуге де, басқа қимыл-әрекет жасауға да дәрмені жоқ. Құр сезім жүйесі ғана соған көңілді жетектейді. Сол өмір мен өлім арасындағы бір қыдыру елес үстінде жатқан Мишаның ойы бірте-бірте тұманданып барып, үзіліп кетті. Бәрі де ғайып болды. Күнәсіз сәби бала сол етпетінен түскен күйі мәңгі көзін жұмды...

	Соңынан анталай қуған жендеттер қанды-жоса ізбен келіп Мишаның жансыз денесінің үстінен түсті. Бүргенді ашып «тұр!» деп бір жендет барқ ете түсті. Бірақ Миша қайдан тұрсын!..

	– Миша қайда екен? – деп сұрады Серік қатарласа беріп, Галяның егіліп жылап келе жатқанын Серік байқаған жоқ еді. Галя бірден жауап бере қоймағанын түсінбеген бала:

	– Мишаның қайда екенін ешкім білмей ме? – деп тағы да сұрау беріп, оның бетіне үңіле қарады. Галяның көзіндегі жасты көріп, жалма-жан: – Неге жылайсың? Галя, жылама! – деді аяқ астынан не дерін білмей қалып.

	– Мишаны немістер өл-тіріп-ті! Оны өл-тіріп-ті! – деп Галя онан бетер егіліп жылады. Серік бұрылып село жаққа тағы бір қарап қойды да:

	– Витяны да өлтіріп пе? – деп сұрады. Галя басын шайқап:

	– Жоқ, – деді. Сонан соң екеуі де біріне-бірі тіл қатпастан жалғыз аяқ жолмен жүріп келіп сайға түсті. Бұлақтан су ішіп, Галя бетін жуды.

	– Сережа, осы біз адасып кеткеніміз жоқ па? – деп, Галя жан-жағына қарады.

	– Жоқ, Галя, адаспаймыз. «Сережа адастырмайды» деп саған командир айтып еді ғой. Қорықпа. Бұл жерден Иван ағай екеуіміз талай рет жүргенбіз. Ал қане, айтшы, селоға сен бардың ғой, командирдің тапсырмасын орындадың ба? – деп, Серік Галяға қадала қарап жауап күткендей болды.

	– Орындадым. Бірақ отрядқа тез жетуіміз керек. Айтатын асығыс хабар бар, – деп, Галя жалғыз аяқ жолға түсіп жүгіре жөнелді. Соңынан Серік те жүгіріп бара жатты...



	Галя мен Серік отряд штабына кірді. Штаб бастығы Федор Нагайцев стол жанында қолындағы километрлік картасын планшетіне бүктеп салып жатыр екен. Ол балаларды көріп қуанып кетті:

	– Аман келдіңдер ме? – деп екі кішкентай барлаушысын алма-кезек құшақтап, бастарынан сипады. Ол екеуін екі жағына отырғызды да: – Ал, не хабар әкелдіңдер, айта беріңдер, – деп «сен сөз баста» дегендей, алдымен Галяға қарады. Галя жылап жіберді. Ол егіліп жылап отырып, Мишаны жандармдар «Көк орманда» өлтіргенін, ертең кешке Мария апайды жауап алуға Македон селосына әкелетінін хабарлады. Онымен қоса о жақтан беріп жіберген қағазды тапсырды Галя бастыққа. Серік Галя сөзін құптағандай, екі көзі жасаурап, басын анда-санда изеп қойып үнсіз отырды. Штаб бастығы орнынан тұрды да:

	– Енді өздеріңнің топтарыңа барыңдар. Демалыңдар, – деді. Екі бала штабтан аяқтарын баяу басып шығып кетті. Сол күні кешке Мария Николаевна Абраменконы азат етуге партизандар тобы жолға шықты.



	Ел орынға отырған кез. Тас жолдың екі жағына бөлініп орналасқан халық кегін алушылар қаһарына мініп жатыр. Село жақ тып-тыныш. Ешбір үйдің терезесінен шам жарығы көрінбейді. Шәуілдеген ит те үрмейді. Николай Михайлович ауыр күрсінді. Ол осы селода туып өскен. Осы селода қуанышты жастық шағын өткізген. Осы селода үйленіп, осы селода бірінші рет бала сүйген. Осы селода селолық совет председателі болып қызмет істеген. Талай думанды кештерді өзі бастап, өзі тарқатқан. Енді, міне, сол село шетіне жасырынып келіп бас көтермей бұғып жатыр. Өз қолымен салған үйін фашистер өртеп жіберген. Сүйген жары жандармдар қолында, осы селода, осы селода Викторы – жалғыз ұлы тағы бар. Бірақ оның қайда екенін де білмейді. Селоға жіберген барлаушылар әлі қайтып оралған жоқ.

	– Николай, болар іс болды. Әрине, Марияның халі бәрімізге де аянышты, бәріміздің де қабырғамыз қайысады. Бірақ барлығы да отан үшін. Бәріміз де отан үшін бел шешпей жүрміз. Отан үшін құрбан болуға бәріміз де әзірміз. Сен байқа, Иван Кузьмичтің сөзін есіңде сақта. Асығыстық жасап орынсыз жерде мерт болып кетпе, – деп ескертті оның оң жағында жатқан топ командирі Василий Клопов. Николай Михайлович біраз үнсіз жатты да:

	– Вася, Витяны өзіміздің адамдар жасырған шығар. Оған қам жемеймін. Марияны ойласам жаным күйзеледі. Ол ауыр азап шекті ғой. Әрине, мен оған сенбейді емеспін, сенемін. Ол ешкімді ұстап бермейді. Өлсе адал өледі. Бірақ күндіз-түні ұрып-соғу, азаптауға оны қимаймын, – деді Абраменко даусы сәл дірілдеп.

	Сөйтіп жатқанда барлауға кеткен Иван Гаман мен Серік те келді.

	– Мария апайды азғын Андрейдің үйіне түсіріпті. Екі сағаттай жауап алыпты. «Ешкімді білмеймін. Бұл селода ешкімнің партизандармен байланысы жоқ» дегеннен басқа ештеңе айтпапты. Ұрып-соғыпты, онда да айтпапты. Сонсоң зорлап арақ ішкізіпті, бірақ сонда да ешбір бөтен сөз айтпаса керек. Қазір селодан бері шығады. Ржищев түрмесінде жатқан тұтқындармен беттестіріп жауап алмақ деседі. Алып келе жатқан неміс офицерінің жанында төрт неміс солдаты, он полицай және Миронов аудандық полициясының бастығы Синявский бар көрінеді. Жиыны он алты. Ал Витядан әлі хабар жоқ. Ольга Карповна мен Григорий Романовичке жолықтым. Олар іздестіріп жатырмыз, оған қам жемеңдер дейді, – деп баяндады Гаман барлау нәтижесін.

	– Жарайды, Иван Кузмичке баяндаңдар да, орындарыңа барыңдар, – деді топ командирі барлаушыларға. Серік пен Иван жолдың сол жағына шығып көрінбей кетті. Бұл сапарға Клопов тобымен бірге отряд командирі Иван Кузьмич Примактың өзі де келген еді. Ол жолдың сол жағына орналасқан пулеметшінің жанында болатын.

	Енді бір жарты сағаттан соң машина моторының гүрілдеген даусы естіліп селодан бері шыққан кезде, оның жарығы да көрінді. Машина Македон Ржищев тас жолымен селодан өрге қарай көтерілетін. Машина үсті-үстіне газ беріп, ауыр жүріп келе жатыр. Демек, жүгі де ауыр. Тосқауылға, міне, жақындап та қалды. Клопов отряд командирінен оқ атуға рұқсат сұрап, қол фонарын сол қолына ұстап, оң қолындағы кепкесімен жау көріп қалмас үшін фонарьдың алдыңғы жағынан қалқалап, қызыл жарықпен белгі берді. Отряд командирі «тоқтай тұр» дегендей, көк жарықпен жауап берді. Ендігі бұйрықты Иван Кузьмичтен күткен Клопов сол жақтан көз айырмады. Машина елу-алпыс метрдей келгенде ғана отряд командирі қызыл жарықты жарқ еткізді де, оның жанындағы пулеметші «дегтяревтен» оқ боратып қоя берді. Жолдың оң жағынан да, сол жағынан да оқ атылып түн тыныштығы бұзылып кете барды. Машина табандап барып тоқтады да, жарығы өшкен жоқ. Әрине, оқ мотор мен машина қорабының үстінде түрегеліп тұрған жендеттерді қамти атылған. Сол сәтте:

	– Болатов, алға! – деп айқай салды Клопов. Жолдың жиегінде жатқан үш партизан алға ұмтылғанда, Абраменко да орнынан атып тұрды. Бірақ оны Клопов шап беріп ұстай алып жібермеді. Сөйткенше болмай машина маңынан оқ атыла бастады. Машинаға қарай ұмтылған үшеуі де көзсіз ер жігіттер еді. Алдарында атылған оқтан тайсалмады. «Мен жаралымын» деп үшеудің бірі Виктор құлап түсті. Оны екінші партизан сүйемелдеп жатқанда Вася Болатов айқай салып, машинаның жанына тебініп жетіп барды. Оның тайсалмастан жетіп барғанынан зәресі ұшып кеткен жендеттердің ешқайсысы оқ ата алмады. Болатовтың сол қолындағы гранатты көргенде, машина жанында жатқан үш полицай қолдарындағы винтовкаларын тастап қолдарын көтерді. Ашу кернеген Болатов: «Неге оқ атасыңдар? Сендер партизан отрядының қоршауындасыңдар!» – деп тебініп барып, оң қолындағы «ТТ» пистолетімен үшеуін үш басты. Ол жолдың оң жағындағы жырада жатқан екі жендеттің де жандарын жаһанамға жіберді. Ең батыр достарының бірі оққа ұшқан соң, Болатов еш нәрсеге қарамады, жауды оңды-солды жайпай берді. Өзінің арпалыс кезіндегі әдеті бойынша күн бұрын дайындап алған пистолет обоймасын бірінен соң бірін босатып, босағанын қалтасына сала берді. Ол енді машинаға қайта оралды. «Мені атпаңыз? Мен тілмаш едім», – деп мүсіркенді машина астынан бір әлсіз дауыс. «Шық бері! – деп тебінді оған Болатов. Ол қолындағы пистолетін тастай беріп, орнынан тұрып екі қолын көтерді. «Тілмаштықтан басқа жұмыс таппадың ба, тілмаш болсаң, о дүниеде де тілмаштық жаса», – деп оны да атып салды. Басқа партизандар ұзап қашқандарын құртып жүрген болу керек. Әр тұстан мылтық атылады. Сол сәтте: «Примак, мен Синявскиймін. Мені атпаңдар. Мен сендерге бәрін айтамын», – деп дауыстады машина үстінен біреу. Енді Болатов қарғып машина үстіне шықты. Қолын көтеріп тұрған адам «мені атпаңыз, мен сіздерге көмектесемін», – деп безек қақты. «Сен азғыннан кім көмек сұрайды? Мен саған көмекті көрсетермін қазір! – деп Болатов пистолетін көтере бергенде:

	– Вася, Синявскийді атпа, тұра тұр. Атпауға бұйырамын! – деп дауыстады анадайдан отряд командирі. «Бұйырамын» демесе, Болатовтың тоқтамайтынын білетін Примак: «Бұйырамын, атпа!» – деп тағы айқай салды. Енді атуға болмайтынын сезген соң ашу кернеген Болатов әлгі жауыздың беліндегі пистолетін белбеуінен сыпырып алды да, қолындағы пистолетінің қырымен оны бастан бір салып машинадан құлатып жіберді. Осының барлығы көзді ашып-жұмғанша төрт-бес минут ішінде болған оқиға. Машинаның алдыңғы жағында ыңырсып жаралы жатқан Марияны Болатов енді ғана көрді.

	– Мария, тірімісің? – деп, Болатов Марияны жатқан жерінен көтеріп алды.

	– Сендер оқ ата бастаған кезде мені бір жендет атып жіберді. Николай бар ма? – деді Мария қинала сөйлеп.

	– Бар. Келеді қазір, – деді Болатов оны көтеріп тұрып.

	– Мария, Мария! – деп Абраменко да келіп жетті сол кезде.

	– Мария жаралы. Міне, – деп, Болатов Марияны машина үстінен Николайға ұсынды. Николай Мариясын көтергеннен көтеріп апарып анадай жол жиегіне жатқызды.

	– Николай, Витя, Витям қайда? – деп сұрады Мария жалғыз ұлын.

	– Витя отрядта, – деп жауап қайтарды не дерін білмеген күйеуі. Сол кезде Марияның қасына Серік жетіп келіп: – Мария апай, – деп оны бассалды.

	– Сережамысың? Тірі жүрмісің? Маман, Бористер қайда? Менің Витямның досы ғой! – деп Серікті аймалап жатып Мария жан тапсырды. Болаттай берік патриотканың басында тұрып халық кегін алуға тағы да ант етті партизандар.

	– Машинаны пайдалануға болмайды, қирап қалыпты, – деп баяндады машина тілін білетін топ командирі Клопов, Иван Кузьмич оған қатты қиналды. Марияның сүйегі мен ауыр жаралы Викторды қалай алып жүрмек? Қысқа таң атуға да айналды.

	– Вася, тез қамданыңдар. Марияның сүйегін Григорий қартқа тапсырыңдар. Викторды да астыртын ұйымға жасырын тастап кетпесе болмайды. Манағы келісім бойынша жүре беріңдер. Біз Серік екеуіміз сендерді қуып жетеміз, – деп бұйрық берді отряд командирі Примак. Клопов бастаған партизандар тобы тосқауыл жасаған жерден ұзап кетіп бара жатты.



	Иван Кузьмич Серікті ертіп, партизандар байлап тастаған тұтқынның жанына келді. Серік оның қолын шешті, орта бойлы, дембелше, отыздарға келген тұтқын ақсай басып орнынан тұрды. Бұл Миронов аудандық полиция бастығы Синявский еді. Ол Примактың жерлесі, тіпті екеуі бір кезде бірге оқыған. Соңынан ол орман шаруашылығы ма, әйтеуір бір жоғары оқу орнын бітіріп, соңынан Қызыл Армия қатарында болған. Немістер жаулап алысымен Миронов аудан орталығына келіп басқыншыларға беріле қызмет істеп, аудандық полиция бастығына дейін жоғарылаған. Примак оның полиция бастығы болғанын білмейтін еді. Бір күні астыртын жұмыста жүріп Примак жандармдардың қолына түседі. Неше күн бойы жауап алып, оны азаптайды, дүре соғады, етіне темір қыздырып басады. Ол ешбір жауап бермейді. Сонсоң неміс фашистері: «Әлде өз ұлтына жауап алдырсақ, жауап берер ме екен?» – деп, оны полиция бастығының қарамағына береді. Примакты кезекті жауапқа алып келсе полиция бастығы болып отырған Синявскийді бір-ақ көреді.

	«Бұл азғындық тақтың иесі сен екенсің ғой, – дейді Примак оған. Ол не дерін білмей қалады да: «Иә, менмін», – дейді. «Онда сен болсаң алдыңа келдім», – дейді Примак. «Не істейін саған?» – дейді Синявский. «Не істесең еркін. Билік сендердікі, өкімет сендердікі», дейді Примак. «Сен қай өкіметтікісің?» – дейді Синявский. «Мен совет өкіметіне бағынамын. Коммуниспін. Сен фашист өкіметіне бағынасың, өз халқыңның мүддесін сатқан азғынсың. Осының барлығын біле отырып несін сұрайсың?» – дейді Примак. Екеуі әрі айтысып, бері айтысып, ақыры Примак: «Сен, тегінде бірге оқып едім, жерлесім еді деп аяма. Тек жау қолында қалған украиндық туғандар үшін мені бір рет босат. Екінші рет қолға түссем өзің де аямассың», – дейді.

	Ол халық үшін емес, «бет көрсе жүз ұялады» дегендей, Примактың түрмеден қашып шығуына көмектеседі. Сонан, міне, бүгін өзі қолға түсті. Примак онан өзіне керекті көп мәліметтерді сұрап алды да:

	– Сені босатайын. Сен Мироновқа түрмесіндегі басты-басты саяси тұтқындарды босатып жібер. Сонсоң әлгі өзін уәде берген істі екі күн ішінде орында, – деп тапсырма берді. Ол отряд командирінің тапсырмаларын бұлжытпай орындауға ант ішіп уәде етті.

	Екі жүзді азғын Синявский сөзінде тұрмапты. Мироновкаға барысымен барлық тұтқындардың бірін де қалдырмай атқызып тастағанын соңынан партизандар бір-ақ естіді.

	Бір жетіден кейін партизан отряды лагерінен Викторды іздеуге және Македон селосындағы қару-жарақ, оқ-дәрі қоймасындағы қалған керек-жарақты алып қайтуға Василий Клопов басқарған партизандар тобы жолға шықты. Бұл топ сапарға шығарда Николай Абраменко арнаулы тапсырмамен Канев бағытына кетіп, лагерьде жоқ еді. Клопов басқарған топтың құрамында Македон селосы бойымен түнде талай жортқан Серік те бар. Топ күндіз орман іші, сай-саламен суыт жүріп отырды да, Македон селосының батыс жағындағы қалың шие бағына тоқтады.

	Сол арада кім қайда барып, қандай тапсырма орындайтынын Клопов анықтап берді де, Серікті байланысшы-хабаршы ретінде өз жанына қалдырды. Қас қарайып ел орынға отырды-ау деген кезде, әркім өз тапсырмасын орындауға кетті. Клопов пен Серік кеткен жігіттер тапсырмаларын орындады-ау деген кезде Викторды іздеуге шықты. Екеуі бақ ішімен Ольга Карповна Семешенконың үйіне жақындап келіп, тың тыңдап біраз тұрды. Село қайғылы қара жамылғандай жым-жырт. Бақылдап жататын көл бақалары да, шәуілдеп үретін иттер де қаралы сияқты, ешбір дыбыс бермейді. Село адамдары болсын-болмасын қаралы. Олар правосыз. Кеш батысымен бірде-бір адам көшеге шыға алмайды. Үйінен әлдеқалай шыға қалған адам көшеде жуан келдек ұстап жүрген жендеттердің қолына түседі. Қолға түссе «партизансың» деп ұрады-соғады, атады-асады.

	Бұрынғы думан боп жататын көңілді селоның сәні осылай кеткен, шырқы бұзылған.

	Шие ағашына сүйеніп тұрған Серік елең ете түсті де, Клоповтың қолынан ұстай алып, өзіне қарай тартып қалды. Клопов «не болды» дегендей, Серіктің аузына құлағын төсей қойды.

	– Үйдің бұрышында біреу тұр. Әне, көрдіңіз бе? Әне, әне, бері қарай келе жатыр, – деді Серік оң қолымен үй жақты нұсқап. Клопов басын изеді де, «көрінбелік» дегендей, Серікті өзіне қарай тарта түсіп, жүресінен отыра қалды. Қараңғыда қараңдап келе жатқан адамды еңкейіп қараған соң анықтап таныды. Ол Ольга Карповна екен. Клопов орнынан тұра келді де, қарсы жүрді. Серік те Ольга Карповнаны танып қуанып кетті. Бірақ Ольга Карповна катты күрсінді де:

	– Сендерге Игнат Исакович хабарлай алмаған екен ғой. Онда бұл село қан саситын болды-ау! – деп бетін басты.

	– Не болды? – деп сұрады Клопов Ольга Карповнаның сөзіне түсіне алмай.

	– Не болғаны бар болсын, басқа жігіттер қайда? Олар ешқайда бармасын, қолға түседі. Осындағы күдікті үйлердің барлығы қоршауда. Олар қайда? – деп сұрады тәжірибелі ана бір сұмдықтың боларын білгендей.

	– Олар кеткелі көп болды.

	– Қай-қай үйлерге кетті?

	– Карпенконың, Жилка, Смолярлардың үйлеріне кетті.

	– Ендеше олар құрыды. Енді өздерің сақ болыңдар. Жаман айтпай жақсы жоқ, осы үйге де жасырын қарауылшы жіберулері мүмкін. Тез кетіңдер! – деді Ольга Карповна екеуін асықтырып.

	– Ал Виктор қайда екенін білдіңіздер ме?

	– Жоқ. Ол қазір табылмайды. Оны бұл селодан таба алмадық. Мына жақтағы селолардың біріне өткізіп жіберген болу керек. Мына сойқан үстінде біреу біреуге сенуден қалды. Оны іздестіріп жатырмыз. Тапсақ отрядқа жөнелтеміз. Оған қам жемеңдер. Ол жендеттердің қолына енді түспейді. Барыңдар! – деді де, Ольга Карповна көзден ғайып болды.

	Клопов Серікті ертіп, кездесеміз деп келіскен жерге келгенде, селоның әр тұсынан мылтық атылып, бара-бара қарама-қарсы жиі атыс басталды да, екі-үш жерден өрт шықты. Олар астыртын ұйым мүшелері Клава Жилка, Мария және Анна Карпенколардың үйлері еді. Қапылыста тосқауыл қоршауына тап болған әр партизан ондаған жандармдар мен полицайларды жойып, ерлікпен қаза тапты. Сол күні Македон селосынан астыртын ұйым мүшелері Мария Карпенконы, екі жасар Катя деген қызымен Анна Киянованы, бес жасар Ала деген қызымен Ольга Закутняны, бір жасар Вова деген ұлымен Клава Жилканы, оның жетпістегі қарт шешесі Серафима Жилканы және Мария Смолярды, тағы басқа ондаған патриоттарды жандармдар түрмеге қамады. Мария Смолярдың жеті жасар қызы көшеде қалды. Соның соңынан Пи, Дудари тағы басқа селолардан партизандармен байланысы бар көптеген адамдар бүкіл семьясымен тұтқынға алынды. Осы бір «партизандармен байланысты адамдар» дегенді сылтау етіп, фашист қанқұмарлары совет адамдарына қасқырша шауып, қырғиша тиді. Ржищев қаласының жанынан тұтқындардың өздеріне үлкен ұра қаздырып, сол ұраға ересектерін атып, кішкентай сәбилерді тірідей көмді. Бірнеше күнге дейін ұра үстіндегі топырақ дем алып жатқан адамның кеудесіндей қимылдап жатты. Шынында да ондағы жатқан жазықсыз жандар ақырғы демін алып, фашизмге қарғыс айтып жатыр еді... Серік пен Борис осы сойқандықты көрді. Адам баласының тарихында болмаған осыншама айуандыққа олар қайран қалды. Олар енді бұрынғыдан да кекті. Отандастары үшін кек алуға ант үстіне ант етті.



	Отряд айқасқа аттанып кеткен. Лагерь жым-жырт. Лагерьде жаралы партизандар мен кішкентайлардың барлаушылар тобы ғана қалған. Лагерь комендантының орнына қалған Анна Ивановна Савченко түнімен көз шырымын алған жоқ. Ол лагерь күзетінде тұрған сақшыларды аралап дамыл таппады. Ең ақырғы күзет орнынан штабқа қайтып келді. Оның жүрегі қобалжып мазасыздана берді. Әрине, бұл өте бір қауіпті күндер еді. Өйткені партизан отрядтары басқыншыларға жиі шабуылдап тұрған кез болатын да, басқыншылар да халық кегін алушыларға қарсы өздерінің жазалаушы отрядтары мен полицайлар тобын үсті-үстіне жіберіп тұрған уақыт еді. Оның үстіне қолға соңғы кезде түскен жау тыңшысының жауабы бойынша, жазалаушы жендеттерінің осы орманға шабуыл жасауға әзірленіп жатқаны анықталған. Сол үшін де отряд командирі лагерьден аттанғанда Анна Ивановна Мен кішкентайлар тобына үлкен жауапкершілік артып, осы жағдайды ескертіп кеткен болатын.

	Таң ата жауын жауды. Бірте-бірте бұлт қоюланып, орман үстінен арқан бойы жоғары көтерілді де, арты ақжауынға айналды.

	Серік кезекті күзетінен келді. Оны Анна Ивановна әдеттегісінше құшақтап бетінен сүйді де:

	– Борис келгенше ұйықтап дем ал. Ол келген соң екеуін тағы да ұйықтамайсыңдар! – деді.

	– Ол қай күзет орнына кетті? – деп сұрады ол Анна Ивановнадан.

	– Не, оған барғың келіп тұр ма?

	– Ия!

	– Жоқ бармайсың. Әскери тәртіпті әлі білмейсің бе? Күзетте тұрған сақшының жанына күзет бастығынан басқа ешкімнің баруға қақысы жоқ, – деді Анна Ивановна үзілді-кесілді. Өзінің досының жанына барғысы келіп тұрған Серік ойланып қалды. Сол кезде бірінші жасырын күзет орнынан күзет бастығын шақырған белгі берілді де, Анна Ивановна өз орнына Витряк Данил Артемовичті қалдырып, Серікті ертті де, асығыс жүріп кетті. Данил Артемович отыздардың ішінде, қара торы, алып денелі адам еді. Ол отряд комиссары болып жүріп, бір соғыста қолынан жараланып лагерьде болатын.

	Анна Ивановна мен Серік күзет орнына келсе, отыздарға келген ашаң, орта бойлы сары әйел мен он алты-он жетілерге келген қара торы қыз тұр екен. Анна Ивановнамен қол алысып амандасқаннан кейін:

	– Маған отряд командирі керек еді. Сіз бізге күдіктенбей-ақ қойыныз. Мен Трахтомиров селосындағы астыртын ұйымның мүшесі Воронецкая Надежда Ивановнамын, ал мынау да сол ұйымның мүшесі Варя деген қыз. Бізді сіз білмегенмен отряд басшыларының көбі біледі, – деді әлгі орта бойлы сары әйел.

	– Неге білмеймін, мен сізді сыртыңыздан жақсы білемін. Сіздің істеп жүрген жұмысыңызды командир әрқашанда үлгі ретінде партизандарға айтып отырады, – деді Анна Ивановна.

	– Иван Кузьмич пе?

	– Иә!

	– Сіздің аты-жөніңіз кім? Сізді мен де білетін шығармын, – деді әлгі әйел жұлып алғандай.

	– Савченко Анна, мен де Ивановнамын, – деді күліп Анна Ивановна.

	– Е, естігемін. Македон селосында болдыңыз ғой...

	– Иә, иә!

	– Ендеше таныс болып шықтық, өте маңызды хабармен келіп едім, командирге қалай жолығар екенмін? – деді Надежда Ивановна асығып.

	– Ол кісіге жолыға алмайсыз. Ол кісі лагерьде жоқ.

	– Орнына қалған адамға не орынбасарына болса да жолықсам жарар еді, жұмысым өте тығыз, – деді тағы Надежда Ивановна.

	– Айта беріңіз жұмысыңызды. Иван Кузьмич келісімен айтайын, – деді Анна Ивановна байланысшыларға жақындай түсіп.

	– Асығыс деп тұрмын ғой. Ходоров селосына екі жазалаушы отряд келді. Олар ертең осы орманды сүзуге шықпақ. Соны хабарлауға келіп едім. Сақ болыңыздар! Ол жендеттер бүгін де бері шығып қалуы мүмкін, – деді Надежда Ивановна келген жағына ұрлана қарап қойып. Анна Ивановна аз-кем ойланып тұрды.

	– Рақмет, хабарыңызды тез жеткізейін, – деп байланысшылармен қоштасты да, Анна Ивановна лагерьге беттеді. Байланысшылар да күзет орнынан алыстап, ағаш араларына кіріп, көрінбей кетті.

	Анна Ивановна Данил Артемовичпен ақылдасып, Серік пен Бористі соңғы жағдайды хабарлау үшін отряд соңынан жібермек болды. Бористі күзет кезегінен ауыстырып шақырып алды да, Серік екеуіне тапсырма беріп, лагерьден шығарып салды.

	Екеуі Анна Ивановна мен Данил Артемовичтің айтқан жерімен күннің жауынына қарамастан, орман ішімен отыз шақырымдай жер жүрді. Отрядтың жаумен айқасатын елді пункттеріне де таяп қалды. Астыртын жұмыста жүрген кездерінде бұл төңіректің әрбір бұтасын біліп алған Серік пен Борис сәл демалып, жол азықтарын жеп жүректерін жалғады. Сөйтіп отырғанда кеш те батып қалды. Барлаушылар да ілгері жүріп кетті. Әбден қараңғы түскенше жүріп Канев қаласының терістік жағындағы қалың жас қайың арасына кіріп, сол жерге түнеп шықпақ болды. Жауыннан әбден су болған балалар киім-кешектерін сығып, плащпалаткаға оранып жатып қалды. Көздері енді іліне бергенде мылтық атылып, жақын бір жерден соғыс басталып кетті. Серік пен Борис бастарын көтеріп тың тыңдады. Атыс барған сайын үдей түсті. Жеке мылтықтар даусына пулеметтердің ұзақ очередтері ұласып, түн тыныштығын бұзып жатты. Отрядта ұзақ уақыт болып, сан рет айқастарға қатысқан Серік пен Борис атылған мылтық даусынан өз отрядтарының жаудан гөрі соншалықты басым атқылап жатқанын айырып тыңдап отыр. Жарты сағаттан соң тақ-тақ тоқ-тоқ етіп неміс винтовкалары мен пулеметтерінің даусы да естіле бастады. Түн ортасы шамасында бәсеңдеп, екі дүркін гүрс-гүрс мина жарылды. Сонымен бұл айқас аяқталғандай болып қап-қараңғы түн жым-жырт бола қалды. Борис пен Серік те плащпалатка арасына қайта кірді. Ол екеуі көпке дейін ұйықтамады. Осындай мазасыз кезде, арнаулы тапсырмамен жүргенде, сірә, ұйқы келер ме?

	– Енді біз оларды таба алмаймыз, – деді Борис Серікке қарай аунап түсіп.

	– Неге таба алмаймыз? – деп сұрады Серік.

	– Олар немістермен соғысты ғой.

	– Соғысса несі бар? Енді бері қарай қайтады. Сонда таңертең осы арадан өтпей ме? Осы арадан басқа жермен жүрмейді. «Днепрдің арғы жағына олар өтпейді» дегені қайда мамамның. Олай болса осыдан басқа жол жоқ, – деп дәлелдеді Серік. Борис сенерін де, сенбесін де білмей үнсіз жатыр. Екеуі ұзақ уақыт жатып, ақыры ұйықтап та кетті.



	– Борис, Борис, тұр, тұр! – деді Серік Бористі түртіп оятып. Борис басын көтеріп, көзін оң қолымен уқалап отырып:

	– Не болды? – деді ұйқылы-ояу еш нәрсеге түсіне алмай.

	– Отряд келе жатыр ғой деймін, тыңдашы, мына жақтан дыбыс шығады, – деп, Серік түстік жаққа құлағын тіге қойды. Борис те тыңдай қалды. Сөйлеген адамдардың еміс-еміс даусы келеді. Бірақ сөздері анық естілмейді.

	– Немістер болса қайтеміз? – деді Борис сыбырлап:

	– Немістер болса ма, – деп, Серік сәл ойланып қалды да, – осы арадан байқап көреміз. Егер немістер болса, былай төмен қарай ағаш арасымен қашамыз да, Днепрдің жағасымен лагерьге барып хабарлаймыз, – деді. Серік осыным дұрыс па дегендей, Бориске сұраулы пішінмен қарады. Борис алғашында келіскендей болғанмен, аздан соң:

	– Отрядты таппай келмеңдер дегені қайда мамам мен комиссардың? – деп дағдарып қалды.

	– Егер бұл келе жатқандар немістер болса, біздің лагерьге шабуыл жасағалы бара жатпағанда, қайда бара жатыр дейсің? Сондықтан мамама тез барып хабарлауымыз керек. Отрядқа немістер ештеңе істей алмайды. Отряд ертең болса да лагерьге бәрібір келеді. Спижевой ағайдың тобы төрт күн немістердің қоршауында қалып, аман-есен лагерьге келгені қайда? Сол сияқты олар да келеді, – деді Серік Бористің құлағына аузын төсеп. Борис екі ойлылау болып Серікке бажырая қарады да, онан әрі тіл қатпады.

	Сөйтіп отырғанда, манағы дауыстар жақындап келіп қалды. Өз отрядының адамдары екені байқалды. Серік пен Борис өз адамдарын танып, қуанып кетті. Олар жүгіріп барып алда шолушы ретінде келе жатқан ағайынды партизандар Сильвестер Горовенко мен Василий Горовенконың мойнына асыла кетті. Партизандар да оларды көріп қуанысып қалды.

	– Мұнда қайдан жүрсіңдер таң атпай? – деп сұрады Сильвестер Горовенко екеуінен. Екеуі бірден не дерін білмей іркіліп қалды.

	– Лагерьден қашып шығып, біздің соңымыздан тайып отырған ғой, – деді Василий Горовенко екеуіне сенімсіздене қарап.

	– Жоқ, Василий ағай, біз командирге пакет әкелдік, – деді Борис вельветінің ішкі қалтасына қолын салып жатып.

	– Ендеше тез жүгіріңдер, командир кейінірек келе жатыр, – деп, Сильвестер Горовенко екеуіне жол нұсқап жіберді. Серік пен Борис жүгіре жөнелді. Олардың соңынан екі партизан көз жазғанша қарап тұрды да, ілгері аяңдады. «Өте жақсы балалар. Бірақ, не керек, асыр салып уайым-қайғысыз өткізетін сәби өмірлері оқ пен оттың ортасында өтіп жатыр. Қыршын жастар жасына жетпей, өмір қызығын көре алмай кетуі де мүмкін ғой. Біз болсақ елуге келіп қалдық. Жас шағымыз да жаман өткен жоқ. Жігіттік дәуірдің де қызығын көрдік. Алай-бұлай болып кетсек, өкініші де жоқ сияқты, бұларға қарағанда. Қаршадай бастарынан айдалада түнеп, боз торғайша таң сәрісінен тұрып бұта паналап жүргендері мынау, бұлар тағдырға не жазды екен! Бористі қойшы, оның мамасы жанында ғой. Ана Сережа бишараны айтсаңшы! Шешесі болса жау қолынан қаза тапты. Әкесінің қайда екені, өлі-тірісі де белгісіз! Өз елінде, туған-туысқандарының арасында жүрсе тағы бір сәрі, басқа елде, басқа халықтың арасында жүр! Ол тіпті жас қой, не түсіп еді? Елінің қайда екенін де білмейтін шығар. Осынша бүліншілікке қанішер қарақшы Гитлер жауапты! Баланы анада, ананы баладан айырған сол қарақшы! – деген әрқилы ой Сильвестерді шырмап алды да, бас көтертпей қойды. Ол Василийге еріп келеді, тек сүлдері келеді. – Менің Жорам да осылардай. Оның өмірі не болар екен? Бірақ ол әйтеуір әке-шешесінің жанында ғой. Отрядта өзіммен бірге ғой!» – деп тағы ойына келген әрнеге ерік беріп келе жатты да, Жорасының өз жанында қазір жоқ екені, оның лагерь күзетінде қалғаны есіне түсіп, денесіне суық тамшы тигендей сергіп кетті де:

	– Вася, әлгі балалардың не үшін жүргенін де сұрамаппыз ғой. Лагерь аман ба екен? – деді.

	– Лагерь аман дейді. Шамасы бүгін-ертеңдер жазалаушы отряд осы орманды сүзетін сияқты. Соны хабарла деп командирге жіберсе керек. Қазір командирдің өзі басқа жаңалық болса айтады ғой, – деп жауап қатты Василий алдын мұқият болжап келе жатып.

	Сөйткенше болмай «тоқтаңдар» деген команда берілді де, батальон командирлері отряд командиріне кетті. Жарты сағат өтпей-ақ салт атты партизан тобы ілгері қарай жүріп кетті.

	Борис отрядпен бірге қалды. Серікті салт аттылар тобының командирі Гриша Вовко бір атқа мінгізіп ертіп алды.

	Серік жастайынан үлкен әкесі Мерген шалдың қолында, колхозда өскен. Ауылда жастайынан атқа мініп үйренген, аттың құлағында ойнайтын. Талай рет тойларда ат жарысына қатысқан. Міне, Серіктің осы сырын білетін командир Вовко оны тастағысы келмеді.

	– Сережа, бері кел! – деп Серікті қасына шақырып алды да: – Өскенде кім болғың келеді? – деп сұрады.

	– Мен бе? – деп, Серік сәл кідіріп қалды да «осы шын сұрап келе ме» дегендей, командирге қарады.

	– Иә сен, кім болғың келеді өскенде? – деп Вовко қайта сұрады.

	– Атты әскер командирі, не болмаса артиллерист болғым келеді, – деді де, Серік күрсініп қойды. Серіктің неге күрсінгенін түсіне қойған командир сөзді басқа жаққа бұрмақшы болып:

	– Сережа, Борис екеулерің анадағы полицайды қайдан ұстап алдыңдар, соны айтшы, – деді.

	– Е, оны қойыңызшы, ол мас полицай ғой. Мас ұйықтап жатқан полицайдың мылтығын алдық та, екі қолын артына қайырып байлап болған соң, оятып лагерьге алып келдік. Ондай есуас масты Борис екеуіміз түгіл, ана кішкентай Вова мен Миша да лагерьге алып келе алады, – деп, Серік мініп келе жатқан қара төбел атының төгіліп тұрған шымқай қара жалын оң қолының саусақтарымен тарап қойды да, астындағы офицерлік ер-тоқымына қызыға қарады.

	– Ол қарсыласпады ма?

	– Қайдан қарсылассын! Қолында мылтығы жоқ болса, тіпті екі қолы бірдей байлаулы болса, не істесін. Борис мылтығын әзірлеп алды да, кезеніп соңынан жүріп отырды. Мен полипайдың мылтығын иығыма асып алып, өз мылтығымды әзір ұстап, Бориспен қатарласып жүріп отырдым.

	– Е, мылтық деп келе жатқаның мынау ма? – деп Вовко Серіктің мойнында автоматша көлденең асулы келе жатқан винтовка кесіндісін қамшысымен нұсқады. Сыннан өткен, мылтық атуды жақсы білетін жас партизандарға қару ретінде осындай винтовка кесінділері берілетін. Ол дүмі мен стволын қысқартып кесіп тастаған кәдімгі винтовка. Алып жүруге өте қолайлы, маузердің ұзындығындай болады. Әрине, онымен алыстан атып, жауға дәл тигізе алмайсың. Оның оғы винтовка оғы жететін жерге жете де алмайды. Ол жақын жерден атуға, үйдегі айқасқа қолдануға, астыртын жұмыста жүрген адамдарға ұстауға өте қолайлы қару. Атқанда даусы кәдімгі винтовкалардан қатты шығады. Бұл винтовка кесінділері азамат соғысы кездерінде де қолданылыпты. Міне, сол айбынды қарудың бірі кәзір Серіктің мойнында келеді. Серік мылтығына қарап қойды да:

	– Жолдас командир, бұл мылтық болғанда қандай! Бұл зеңбірек! Ол полицай сол арада қарсыласса, көресісін көретін еді. Мұнымен атсам, оның мойнын түп орнымен жұлып әкетеді. Анада Тарас атай күзетіп отырған неміс солдаты қашқанда, атай сасып қалып, Борис «зеңбірегімен» басып қалғанда, қалпақтай ұшқаны қайда фашистің? – деп мақтады Серік мылтығын.

	– Сонда осы «зеңбірекпен» атып па еді Боря? – деп, командир сөзден жеңіле бастағандай болды.

	– Иә, осымен атқан. Онда Бористің «зеңбірегін» Гаман ағай барлауға алып кетпеп пе еді, – деді тағы Серік өткенді командирдің есіне салып. Командир сағатына қарады да, «жылдам жүріңдер» деген белгі берді. Сол жүргеннен суыт жүріп отырып, салт аттылар тобы лагерьдің қауіп төніп тұрған терістік жағына өтіп, орман шетіне келіп бекінді. Серік командир пакетімен лагерьге тартты.



	Серік лагерьден қайта шығып келе жатты. Ол Анна Ивановнаның «Ақырын жүр, жығылып қаласың» – деп ескерткен сөзін екі еткісі келмейді, ақырын жүріп келеді. Жол ортадан асқан кезде іші пысты ма, немене, бір жалғыз аяқ жолға түсті де, ойға қарай желе жөнелді. Қара төбел ат еті қызып алған соң ауыздықпен алысып, жүрісін барған сайын үдете түсті. Сол жүргеннен жүріп отырып, Серік орманның терістік-шығыс шетіне қалай шыққанын да сезбей қалды. Ағаш сиреп алыстан бір село мұнарланып көзге түсті. Серік тізгінін тежеп тоқтай қалды. «Бұл қалай, адасып келе жатыр екенмін ғой. Анау Григорьевка селосы, анау көрінген су – Днепр», – деп күбірледі де, қаратөбелдің басын солға шұғыл бұрды. Енді адаспас үшін орманның шетінен алыстамай терістік-батысқа қарай жүрді. Желе-жортып келе жатып ат ауыздығын сүзіп, басын ілгері изеп қалса, Серік тізгінінен айырылып қалатындай сезінеді. Тізгінін кішкентай қолына орап, қос қолдап тежеп ұстап келеді. Бір кезде Анна Ивановнаға еріп, осы көрінген Григорьевка селосына талай рет келгені есіне түсіп, Серік оң жағына қарап еді, оның көзі бір сұмдықты шалып қалды. Селоның бергі жағындағы шағын орманға қарай село жақтан келе жатқан бір топ қара киімділерді көрді. Барлауға жиі шығып, тәжірибелі партизандардың жанында көп жүріп қалған Серік тоқтай қалды. Екі көзі сол село жақта. Қара киімділер соңынан көк киімділер шұбап келе жатыр. Олардың саны тым көп сияқты көрінді. Әлгі шағын орманға кіріп жатыр, кіріп жатыр, кіріп жатыр... Олардың қара киімділері полицайлар, көк киімділері неміс солдаттары екенін Серік бірден білді. Ол енді жаудың қалай бет алып келе жатқанын анықтап білгісі келді де, атын тасаға байлап, өзі ағаш-ағаштың қалқасымен бұтағын жан-жағына еркін жайып тұрған жуан сары қарағайдың түбіне келді. Әлгі жаққа көз жіберіп еді, ештеңе көре алмады. Сонсоң қарағайға өрмелеп шыға бастады. Жоғары шығып барып қарап еді, бүкіл село, оның маңайындағы шағын ағаштар аяғының астында жатқандай болып көрінді. Көк киімділердің соңы шағын орманға жақындағанда, қара киімділердің алды ол орманнан шығып, бораннан ықтап келе жатқан малдай Серіктің өзіне тура келе жатқандай болды. Серік абың-күбің ағаштан түсті де, атына мінді. Ол енді жан-жағына қарамастан шаба жөнелді. Сол шапқан бойы тосқауыл жасап жатқан салт атты партизандар тобына келіп, алдынан шыққан Иван Ломакодан:

	– Командир қайда? – деп сұрады.

	– Оны қайтесің, аттан түс, әңгімелесейік. Лагерьдегілер аман ба екен? – деді Иван Серіктің тізгінінен ұстай алып.

	– Керек, жау келіп қалды, ана жақтан келе жатыр. Командир қайда? – деп, Серік тебініп қалғанда қаратөбел атып кетіп, Иван тізгінінен айырылып қалды. Иван: «Ана ағаштың түбінде жатыр», – деп командир жатқан жерді нұсқап жіберді. Серік командирдің жанына келіп атынан түсе қалды да, оған көрген-білгенін түгел баяндады. Командир кішкентай барлаушының сөзін мұқият тыңдап алды да: «Ол жендеттер қырмен шықпай, Днепр бойымен келген ғой», – деп күбірлеп жүресінен отыра кетіп, планшетінен алған ақ қағазға бірдемелерді жаза бастады. Серік командирдің ендігі бұйрығын күткендей атының тігізіні ұстап тұра берді. Қаратөбел ат пысқырып, жер тарпиды. Серік оның танауынан сипап, мойнынан қағып қояды.

	Командир жазған қағазын төрт бүктеп, орнынан тұрды да:

	– Осы жерге өзіміз жүріп келген жолды білесің ғой. Сол жолмен шауып барып мына қағазды Иван Кузьмичтің өз қолына тапсыр. Олар біздің ізімізбен келе жатыр. Түсіндің бе, Сережа? Тез бар. Бұл жауапты тапсырма, – деді Вовко.

	– Түсінікті, – деп, Серік қағазды вельветкасының төс қалтасына салды да, атына қарғып мінді.

	– Жолың болсын, Сережа! – деді командир байланысшысына сүйсіне қарап тұрып. Серік атының басын кейін шұғыл бұра беріп:

	– Қайтып осы жерге келейін бе? – деп сұрады командирден.

	– Жоқ, біз бұл жерде болмаймыз. Отрядпен бірге боласың. Сенің қайда болатыныңды Иван Кузьмич біледі, – деді командир Серіктің соңынан. Серік «түсінікті» дегендей басын изеді де, қаратөбелге қамшы басты.



	Иван Кузьмич километрлік картасына қызыл қарындашпен үш-төрт белгі салды да, картаға үңіліп, жанында тұрған Константин Спижевойга қарап:

	– Міне, осы жерлерге «максимкаларды» орналастыр да, мына екі ортаны ашық қалдыр. Олардың алдыңғы шолушылар тобын өткізіп жібергеннен кейін, бұл жерде екі «дегтяревпен» бекіт. Өте сақ болыңдар. Жау шолушылары бұл қақпаға ешбір күдіксіз кіретін болсын. Жаудың қалың қолы 50-60 метр жақындамайынша оқ атпаңдар. Вовко мына жеке шоқ қарағай ішінде. Сендер жаудың бетін пулемет оғымен бората тойтарған кезде, олар да қылыштарын көтереді. Жауды мына арадағы еңісте біржола жойып жіберу керек, – деп картаның қоңырлау бояумен қисық-қисық сызылған жерін командир қарындашпен айналдыра сызып көрсетті. Сонан кейін Спижевойдың бетіне қадала қарап отырды да: – Саған көмекке Бутенко мен Алексеенколар да жетеді, – деп қорытты ол сөзін.

	– Түсінікті, жолдас командир. Бұйрығыңызды орындауға рұқсат етіңіз! – деп Спижевой тік тұра қалды.

	– Рұқсат. Байланысшыны байқап жұмсаңдар. Оны оққа ұшырып алмаңдар. Жолдарың болсын! – деді отряд командирі.

	– Жарайды. Біздің Сережаға оқ тимейді. Ол оқ тимес. Ол қайда? Амангелді (партизандар оны Амангелді деп атап кеткен еді), баста жолды, – деп, Спижевой анадайда Бористің қасында тұрған Серікке дауыстады. Серік партизандар тобының алдына түсіп, Кузьмичпен қоштасқандай, ат үстінен қолын бұлғады. Командир Серікке «сақ бол» дегендей, сұқ саусағымен белгі берді. Сол арада отряд екіге бөлінді де, жартысы айқасқа аттанып, жартысы лагерьге қарай беттеді.



	Командир Спижевой дүрбімен бет алыстағы биіктікті болжап отыр. Ағаш арасынан село үйлері ағарып-ағарып көрініп тұр. Бұл өзі туып, жастық шағын сайраңдап өткізген Григорьевка селосы. Бір кезде өзі асыр салып ойнаған селосы, міне, енді жау қолында. Сонда жетпіске келген кәрі анасы Софья Павловна мен өзінен үлкен апасы Надежда Ивановна тұрады. Олар онда тұрып тұрмыс құрмайды. Күндіз жасырынып, түнде ғана барып ағайын-туғандарының үйлерінен тамақ ішеді. Фашистер селоға келісімен, оның әкесі Иванды асып өлтірген. Үйін өртеп жіберген. Софья Павловна мен Надежда Ивановна үйде жоқ болып аман қалған. Өзі болса Қызыл Армия қатарында еді. Болған оқиғаны қоршауда қалып, кейіннен туған селосына түнде жасырын келгенде бір-ақ білген. Бір жетіден кейін «Совет Армиясының офицері» деп өзін де куғын-сүргінге салған басқыншылар. Сол күндерден бастап Емельян Демьянович Ломако, Сильвестер, Василий Горовенколармен бірге селода астыртын ұйым жұмысына басшылық етіп ашық жүруді қойған. Кейіннен Переяслав, Канев аудандарындағы астыртын ұйымдарды ұйымдастырған, партизан отрядының бір бөлімшесін басқарып, міне қазір екі отрядтан құралған ірі отрядтың бір батальонын басқарып тосқауылда отыр. Ол дүрбісін жайлап селодан солға қарай бұрды да, бір шоқ қарағайға әкеліп тоқтатты. Бірлі-жарым көк киімділер көрінеді. Дүрбісін онан төмен – сайға қарай жылжытып еді, топтанған қалың жау көрінді. Ол «мыналарды көріп тұрсың ба, жоқ па?» дегендей, дүрбісін сол жақтағы «Вовко мына шоқ қарағай ішінде» деп Иван Кузьмич айтқан шоқ қарағайға тіреді. Бірақ онан ешкімді көре алмаған соң, «әлде қателесіп басқа бір жерге қарап тұрмын ба» дегендей, дүрбісін көзінен алып жай көзімен де қарап көрді. Жоқ, қателескен жоқ екен, сол шоқ қарағай, бірақ мықтап жасырынған болулары керек, ешкім көрінбейді. Спижевой енді дүрбісін қайта жау тобына бағыттады. Иә, көп-ақ. Дені көк киімділер, демек, көбі немістер – басқыншылар. Азы қара киімділер сатылған ұлтшылдар, отанын сатып басқыншыларға қолшоқпар болған – полицайлар. Олар жаудан да қауіпті. Өйткені олар жердің жағдайын жақсы біледі, тұрғын халықты әбден таниды. Олар ел үшін зор апат. Олардың айтуы бойынша басқыншылар совет адамдарын атып-асып жатыр. Жау сайға көп аялдамады. Олар бері қарай ағылып келе жатыр. Жауды Спижевойдың қасында жапырақ арасында демдерін іштеріне тартып жасырынып тұрған Серік пен Борис те көріп тұр. Екеуі «командир келе жатқан жауды көрмей тұр ма» дегендей, Спижевойға қарап қояды.

	Міне, он шақты қара киімділер жақындап қалды. Тіпті, орманның жиегіне де ілінді. Бірақ олар жұбын жазбай келе жатқан жоқ. Винтовкаларын кезеніп, бытырап, әрқайсысы әр жерден келіп, орман шетіне кірді. «Қарашы азғындарды, басқыншылар айдап салғанға аңша аңдыздап келе жатқанын! Батыр болса, сендерге дос болса, басқыншылардың өздері неге алға жүрмейді? Өздері бірінші болып орманға неге кірмейді?» – деп тісін қайрап отыр Константин Иванович.

	«Жау орманға кіріп кетті, неге атпадық» дегендей, Серік командирге таңдана қарады. Константин Иванович «кіре берсін, оларды жігіттер ұстайды» дегендей, қолын сермей салды Серікке. Серік командир ойын түсінгендей болып, қайтадан алғы жаққа көз жіберді. Жақындап қалды. Серік пен Бористің неге оқ атпайды деп тағаты кете бастады. Константин Иванович Спижевой жиырманың төртеу-бесеуіндегі қара торы, бұйра шаш, денелі, сымбатты жігіт еді. Оның көркемдігіне ақылы сай, ұстамды, сабырлы командир. Партизан соғысы әдісін әбден меңгерген адам. Ол бұл айқастың жөн-жосығына қанық. Сондықтан ол уақыты жетпей қозғалмас...

	Жау көздеулі жерге келген кезде Константин Иванович ракетницасын ілгері қарай созды да, жауға қарай қызыл ракета тастады. Сол-ақ екен, пулеметтер үн қосты. Бірнеше жерден станкалық пулеметтері оқ боратып жатыр. Атылған пулемет, автомат, винтовка даусына қол гранатасы көмекке келді. Осы бір төрт-бес минут ішінде орман жаңғырығып, аспан астын күңірентіп жіберді. Оқ астында қалған жау кейін қарай ойысты. Сол сәтте сол жақтан Вовко аттылары шыға келіп шегінген жауға тап берді. Жаудың ойдан бері шығып үлгіре алмағандары сайды құлдилап Днепрге қарай бассауғалап барады. Осы жаналыс-жанберіс айқас үстінде командир Серікті пакетпен Вовкаға, ал Бористі оң қанаттағы Янцелеевичке жіберді. Командирдің өзі пулеметшілерді оң қанатқа жылжытып, қашып бара жатқан жауды өкшелей атуға бұйрық беріп, Спижевой команда пунктінде қалды. Жан-жақтан ұтылай соққан партизандардың тегеурінді шабуылына төтеп бере алмаған жау, кез келген жаққа бассауғалап, көбі оққа ұшты да, жартысы қолға түсті. Днепрге қарай ойысқан жау тобын оң қанаттағы Янцелеевич партизандары жойып жіберді. Аттылар айқасы ұзаққа созылып, олардан бір взводтай жау құтылып, сол жақтағы қалың орманға өтіп кетті. Вовко аттыларынан он шақты адам оққа ұшып, біразы жараланды. Осы соғыста Серік қолынан жараланып, қаратөбел ат оққа ұшты.

	Күн бата бұл соғысқа қатысқан партизан бөлімшелерінің бас-аяғы жиналып, көптеген қару-жарақ, оқ-дәрі, азық-түлікті қолға түсіріп, елу сегіз тұтқынды лагерьге айдап әкелді.

	Келесі күн командирлердің ұсынуы бойынша байланыс жұмысында ерлік көрсетіп, ерекше көзге түскені үшін отряд командирі Серік Мергенбаев пен Борис Савченкоға партизандар сапы алдында алғыс жариялап, екеуіне сыйлыққа автомат тапсырды.



	Серік пен Борис Переяслав бағытынан барлаудан келе жатты. Барлауды ойдағыдай орындағандарына екеуі де өте көңілді еді. Зарубенцы селосы тұсында Днепр жағасымен жүруді қолайлы көріп қалың жас шыбықты тоғайға келіп кірді.

	Днепрдің оң жағы биік, орманды келеді де, сол жағы аласа жазық, құмды болады. Майда құмға шыққан тал ит тұмсығы өткісіз қалың. Осы қалың тал тұтасқан бойы төмен қарай кете береді, кете береді. Жорыққа шыққан партизандар тобы бұл талды талай-талай тасалап келіп, жауға ойран салған. Соны жақсы білетін екі барлаушы тал арасынан жайбарақат жүріп келеді. Аспан айналып жерге түскендей. Күн тым ыссы-ақ. Луковец селосының тұсына келгенде Днепр жағасына шықпай, Днепрден тарамданып жатқан қара судан шөл басқылары келді де, екеуі жағаға қарай жақындады. Көлденең кездесе кеткен қара судан кезек барып су ішіп беті-қолдарын жуып салқындады да, тағы ілгері жүрді. Сол сәтте өзен жақтан дауыс естіліп, біреулер күлгендей болды. Екеуі тұра қалып тың тыңдады да, талдың арасымен дауыс шыққан жерге келсе, екі адам суға түсіп жүр екен. Екеуі де еркек адам сияқты. Суда құлаштап малтып жүр.

	– Нацистер ғой, жайбарақат рақаттанып жүргендерін қарашы, жұрттың бәрі қолдарына қару ұстап күреске шыққанда! – деді Борис оларға кектене қарап.

	– Олар бізге қарсы соғысып жүрген жоқ па, қайта. Менің мына қолымды жаралаған осылар ғой. Боря, осылар жай нацистер емес, полицайлар болмасын? – деп күдіктенді Серік. Борис «болса болар» дегендей, жан-жағына сақтана қарай қалды. Сөйттіп тұрғанда сол жақтарында жуан талдың бұтағына іліп қойған көк мундир, ақ ішкі көйлектерді көрді. Талдың түбінде бір винтовка сүйеулі тұрғанын көріп екеуі сасып қалды.

	– Полицай десек, мыналар нағыз жендеттердің өзі ғой, – деді Борис Серікке жалт бұрылып, Серік судағы малтып жүрген немістерге қарады. Екеуі су ортасына барып қалыпты. Арғы жақта біреу бір қол қайықпен әуреленіп жүр. Бұлар қайық шақырып, арғы жақтағы Луковец селосына өту үшін қайық күтіп, суға түсіп жүрген неміс солдаттары екенін бірден түсінді барлаушылар. Серік пен Борис: «Маңайда тағы біреулер бар ма», – деп төңіректі шолып шықты. Ешкім жоқ екен. Киім-кешектерін алып кету керек пе, жоқ әлде, күтіп жатып өздерін атып кету керек пе? Екеуі осы жағын ойласты.

	– Сережа, винтовкалары мен киім-кешектерін алып кетейік, олар қайта малтып келгенше талай жерге барып қаламыз, – деген ұсыныс жасады Борис. Серік су жаққа бір қарап қойды. Жау киімдері жатқан жаққа тағы көз тастады. Сонсоң сәл ойланып тұрып:

	– Қаруларын алайық та, өздерін бері судан шыққан соң атып кетейік, – деді жігерлене сөйлеп.

	– Командир «оқ атпаңдар» дегені қайда? – деп қалды Боря.

	– «Оқ атпа» дегенде тапсырманы орындап болғанша оқ атпау керек. Енді лагерьге жақындап келіп қалғанда несіне қауіптенеміз. Өздерін атпай киімдері мен қаруларын алып кетсек, анадағыдай партизандар бізге күледі ғой. Мас полицайды қолын артына байлап алып барғанымызда «Борис пен Сережа мас боп ұйықтап жатқан жауға батыр» деп күлгені қайда. Онан да екеуін де судан шығармай атып кетейік. Екеуіміз екеуін екі-ақ тартамыз, – деді Серік автоматына қарап қойып. Борис келіскендей болып: «Давай!» деді. Борис әрқашанда бір нәрсе істер алдында сөзінің сырағысы осы «давай» болатын. Екеуі дереу еңбектеп барып, жаудың винтовкасы мен киім-кешектерін құшақтап алып тал ішіне алып келді де, кешікпей қайта шықты. Бұл кезде немістер қайта малтып келе жатыр еді. Екеуі бір жуан талдың түбіне жасырынып тұра қалды. Серік Бористің беліндегі пистолетті көріп, қуанып кетті. Борис Серіктің құлағына аузын тақап:

	– Біреуінің белбеуінде екен. Демек, бұлардың бірі офицер, – деп сыбырлады. Екі бала автоматтарын тексеріп, алдарына төніп тұр. Екі жендет судан шықпай жатып, автомат оғының астында қалды. Днепрдің ашулы толқыны «тағы атыңдар мына жендеттерді» дегендей, екі арам денені жиекке итеріп тастап қайтып кетті. Әлде оқ тимей әдейі жатыр ма деп қалған Серік жақындап барып, автоматтан тағы оқ атты. Арғы жақта қол қайық маңында амалсыздан күйбеңдеп жүрген адам селоға қашып бара жатты. Серік пен Борис тоғайға кіріп жоқ болды.



	Бір жолы барлаудан барлаушылармен бірге келе жатып, Серік «Белое озеро» деген орман шаруашылығындағы құс бағып жүрген балаларға кездесіп, олармен мұңдасқан болатын. Бұлар бұрынғы Переяслав балалар үйінің балалары еді. Оларды басқыншылар келіп қалған кезде кейін шығысқа қарай алып кетуге үлгіре алмаған. Переяслав пристанында кемеге тиеп әкеткелі жатқанда, неміс сойқандары келіп қалып, балалар тәрбиешілерімен бірге басқыншылардың қолына түсті. Оларды жаяу Переяслав қаласына айдап келді. Сарайға қамап қойды. Тәрбиешілерді балалардан, балаларды тәрбиешілерінен айырды. Балалар сарайда қалды. Он күн ішінде балалар аштықтан жүдеп кетті. Оның үстіне «большевиктердің» әдейі құрметтеп тәрбиелеп жатқан «кішкене большевиктері» деп оларды ұрды, соқты. Кейіннен сарайға азамат киімді екі жуан қарын неміс келді. Балалардың жартысын іріктеп солар алып кетті. Қайда алып кеткенін ешкім білмеді. Қалғандарының ересектерін Киев қаласына жөнелтті, кішкентайларын осы «Белое озероға» бұрынғы бір колхоздың құсын алып келіп, соны бақтырып қойды. Бұл Переяслав комендантының азығы. Балаларды алғашқыда жаралы бір неміс офицері басқаратын еді, соңынан ол кетіп, екі полицай басқаратын болды. Қайсысының болмасын балаларға таяғы жұмсақ тиген жоқ. Күніне екі рет қара нан мен қара су ішіп, жиырма екі бала құс бақты. Әрбір өлген, жоғалған балапан үшін олардың барлығына бірдей дүре соқты. Отырса басқа, тұрса аяққа сабады. Осы жайды балалардың өз аузынан естіген Серік оларды аяйтын. Оларға жаны ашитын. Әттең шамасы келсе босатып алғысы да келетін. Бірақ Серік тым құрығанда топ командирі де емес қой. Ол жай барлаушы. Балалардың әңгімесін ол жалғыз ғана естіген. Онан басқа барлаушылар ағаш шаруашылығының төңірегіне арнаулы тапсырмамен келіп кеткен. Олар балалар жайында, құс фермасы жайында да хабарсыз. Ол туралы білуге уақыттары да жоқ болатын. Серікке барлық жайды айтып берген он бір-он екілерге келген ашаң, ақсары бала. Ол барлығын жыламсырап, кішкентай кеудесін кере күрсініп отырып айтқан еді.

	«Партизансыңдар ғой, партизандарда сен сияқты балалар көп пе? Қашып шықсам сендерді таба аламын ба? Партизандардың бастығы мені қабылдап ала ма?» – деген шашы жалбыраған таңқы танау ақсары баланың сөздері, оның қырылдаған қоңыр даусы Серіктің құлағынан ешқашан кетер емес. Серік бір күні бос уақытын пайдаланып отряд штабына келді. Штабта Иван Кузьмич жалғыз отыр екен. Серікті көрді де: «Амангелді, бері кел. Жараң жазылды ма? Дәрігерге көрсетіп жүрсің бе?» – деп сұрақты үсті-үстіне қойып, оны өз жанына шақырып алды. Серік командирдің жанына жақын келіп:

	– Жарам жазылып кеткен, – деп жеңін шынтағына дейін түріп, жарасының қара қотырланып тұрған орнын көрсетті.

	– Е, шынында жазылып кеткен екен, – деп, командир қуанып қалды. – Неге келдің? Лагерьде ұзақ жатып қалып жалықтың ба? – деп, Иван Кузьмич Серікті жанына отырғызып, арқасынан қағып қойды. Серік біраз ойланып отырды да әкесіндей жақсы көретін командиріне «Белое озеро» оқиғасын түгел айтып берді. «Не дер екен» дегендей, Иван Кузьмичке қарақаттай қара көзін сұраулы пішінмен қадай қойды. Серіктің көкейтесті ойын түсіне қойған командир:

	– Оларды босатып отрядқа алып келеміз. Оған сен де барасың. Гриша Спижевойдың тобын лагерьге келісімен жіберемін, – деді. Серік қуанғанынан орнынан атып тұрды да, белбеуін түзеп, кетуге ыңғайланып, кәдімгі солдаттарша:

	– Кетуге рұқсат етіңіз! – деп саңқ ете түсті. Иван Кузьмич жымиып күлді де:

	– Бара беруіңе болады, – деп, сол жағын әскери адамша оқыс бұрылып кетіп бара жатқан Серіктің соңынан қарап қала берді. Серіктің ерлігі, Серіктің тапқырлығы, қырағылығы оны бұрыннан да қатты сүйсіндіріп жүретін. Әлгіндегі сөзі, қимылы тағы да ұнай түсті, сондықтан бала тілегін қалай да орындауға бел байлады.

	Сол күні Григорий Спижевойдың тобы жорықтан келді де, ертеңінде түс ауа «Белое озероға» шығып кетті. Топ алдында қарт партизан Семен Григорьевич Власенконың жанында Серік те кетіп бара жатты.



	Отряд үлкен құрамаға айналып, Хоцкий орманында тұрған кез еді. Сентябрь айының ортасы болатын, күн шайдай ашық. Қиян-кескі ұрыстан соң отряд Днепрдің оң жағындағы Панитов орманынан осы орманға ойысқанына бүгін екінші күн. Сол ұрыста қолға түскен тұтқындардың жауабына қарағанда, фашист армиясы тоқтаусыз шегініп, қала соңынан қала, село соңынан селоны тастап, шегініп келе жатқанға ұқсайды, Бірақ майдан линиясы қай жерде екенін олар айта алмаған. Сол себепті құрама басшылары Полтава – Шығыс – Харьков бағытына барлаушылар жіберген болатын. Олардың ішінде әдеттегідей Серік те бар. Барлаушылар әлі қайтып оралған жоқ. Бүкіл лагерь болып олардың хабарын күтіп отыр. Күтпегенде ше? Жау тылында екі жылдан аса уақыт болып бел шешіп бір күн болса да рақат көрмеген жандар. Осы мезгіл ішінде талай рет жаумен бетпе-бет белдескен. Екі күннің бірінде соғыс, қан төгіс. Айнала жау, артың да, алдын да тосқауыл. Осы екі талай күндерде жанкештілікпен Отан үшін алысқан ерлердің көргендері, бастарынан кешкендері көп еді. Олар сәулетті қала мен селолардың күл болып қалған орнын көрді, немістер тірідей көмген әке-шеше, аға-іні, қарындастарының зиратын көрді. Тоналған елді, үй орнында күл болып қара топырағы ғана қалған жерді көрді. Панасыз жүрген ананы, анасыз жүрген баланы көрді. Жер қан сасып жатты. Міне, фашизмнің салған лаңы осындай еді. Осындай адам баласының жаны түршігерлік айуандық жасаған фашизм қанқұмарларын іштен жайлап ер азаматтар етігімен су кешті. Отан үшін алысты. Кегі кетіп бара жатқан халықтың кегін алысты. Ар үшін, ұят үшін, намыс, азаттық үшін белдесті олар. Бостандық үшін, болашақ бақыт үшін жаумен бетпе-бет келіп айқасты ерлер. Өздерінің туған қасиетті жерінің әр қадамы үшін қан төкті. Олар жаудың ту сыртынан соққы беріп, басқыншыларды іштей жайлап, айбынды Қызыл Армияға көмектесті. Ұлы жеңіске үлкен үлес қосып келеді.

	Осындай патриоттықтың үлгісін көрсеткен ерлер өз елін, өз жерін, өздерін мәпелеп тәрбиелеген адамдарын сағынды. Олар бейбіт өмірді аңсайды. Ата-аналарын, сүйген жар, бала-шағалары, туған-туысқандарын, жора-жолдастарын сағынады.

	Кейбірі «Қызыл Армияның бірінші кездескен солдатын құшақтасам, сонан соң өлсем де арманым болмас еді», – дейді. Кейбіреуі отанның бір түкпіріндегі өз үйіне баруды армандайды...

	Лагерь сентябрьдің он алтысынан он жетісіне қараған түні ұйықтамай шықты. Құрама, отряд комиссарлары партизандар арасында жұмыс жүргізді. Қызыл Армиямен кездесуге, қанды соғыс қиыншылықтарынан жүрегі бұзылып аурулы болған партизандарды қуанғаннан жүрегі жарылып өліп кету қаупінен сақтандырып алдын ала әзірлік жасады.

	Таң әбден атқанда барлаушылар: «Қызыл Армия Переяславка келді», – деп хабарлады. Соның соңынан лагерьге көп кешікпей екі танк жетіп келді. Танктің люгінен бірінші рет көрінген полковникті көргенде уралап айқайлаған дауыстан бүкіл орман толқып тұрды. Танкистерді партизандар кезек-кезек құшақтап, беттерінен сүйіп амандасып жатыр. Біріне-бірі кезек берер емес. Лагерьдің қуанышты кездесуі бірер сағатқа созылды. Құрама командирі Иван Кузьмич Примак, полковник және танкист үшеуі құрама штабына беттеді, олардың соңынан отряд командирлері мен комиссарлары да штабқа кірді.

	Партизандар құрамасы басқыншылардан азат етілген Переяслав ауданының Шобитки, Пологи-Вергуны деген екі селосында дем алуға орналасты. Бұл селолардан майдан линиясына айналған Днепр өзені жиырма бес шақырымдай. Немістер өзеннің оң жағына, біздің Қызыл Армия сол жағына барып бекінді. Екі жақ армиясының алдыңғы шебін бөліп тұрған осы Днепр. Жау өзеннің оң жағына бекініп, судың батыс жағасының орман басқан денесінің стратегиялық артықшылығын пайдаланып, сонда тұрып қалмақ. Бұл қарманғанда қолдарына ілінген ақырғы талы екенін білді жау. Мұнан айырылса, үріккен қойдай дүркірегеннен-дүркіреп қашатыны сөзсіз. Ондай халде қайда барып тоқтары белгісіз. Сондықтан, соңынан тарихта Букрин плацдармы деп аталған бұл жерге жау барлық күшін салып, бар техникасын төгіп бақты. Бірақ бұларды өкшелеп қуып келген Қызыл Армия майданы да осал күш емес еді. Олар маршал Малиновский басқарған даңқты үшінші Украин майданының жауынгерлері. Кері Днепрдің астымен де, үстімен де өтіп шығып, жауды тас-талқанын шығарып, қасиетті Украин жерінен қумақ. Совет жерін, уақытша жау қолында қалған совет адамдарын азат етпек.

	Алдымен Днепрден өту керек еді. Оған Чапаев атындағы партизан құрамасының үшінші отряды аттанды. Партизандар өздерінің күні бұрын жасырып қойған қайықтарымен бірінші болып Григорьевка селосының сәл төменгі жағынан түнде өтіп шығып, судың арғы жағына бекініп, қызыл армияның жаяу әскер бөлімшелерін жасырын өткізе бастады. Көп кешікпей жау сезіп қойып, Днепр үстіне аспалы жарық ракеталарын тастап, өзен бойын бомбалады. Өзеннен өтіп үлгірген қызыл армия бөлімдері мен партизан отряды Григорьевка, Луковец және Зарубенцы селоларына басып кіріп, одан жау әскерлерін қуып шығып, жаудың көптеген танкалары мен машиналарын қолға түсірді. Сол кезде қызыл армияның танкалары мен ірі құрамалары да өзеннен өтті. Шешуші айқастардың бірі басталып кете барды.

	Анна Ивановна Шобитки селосындағы бір шал мен кемпірдің үйіне орналасты да, кішкентайлар тобындағы Борис пен Серікті өз жанына алды. Селода партизан отрядынан басқа екінші эшелонға қарасты бір артиллерия полкы тұр еді. Өмірдің қиыншылығын көріп қалған ана «балаларымнан айырылып қалармын» деп, Серік пен Бористі жанынан шығармайтын болды. Ана ойы он, санасы сан бөлек. Не істеу керек? Қайда бару керек? Өз үй-іші болса анау, комиссар майданға кеткелі хабарсыз, үй дүниелігі болса, эшелонда өртеніп кеткен. Өзінің туған үйінің жайы да белгілі. Фашистер әкесін өлтіріп, үйін өртеп жіберген. Қазіргі үстеріндегі бір қабат тозығы жеткен киімдерінен басқа еш нәрсесі жоқ. Баста – пана, үсте – киім, оның үстіне ішер ас болмаған соң, қиын ғой! Соғыс болса мынау, әлі аяқталар емес. Ана осының бәрін ойлайды. Біресе өзінің туған селосына барып ағайындарына паналағысы келеді, біресе Киев қаласына барып, жұмысқа орналасып, екі баланы оқытпақ болады. Осы екі ойының қайсысына бел байласа да, туған жер басқыншылардан түгелдей азат етілгенше, осы жерлердің бірінде тұра тұруға, әлі де жаумен күресуге тура келер деп те ойлайды. Сондықтан да Анна Ивановнаның ешқайда асыққысы да келмеді. Үй иелерінің көңілін тауып тұра берді.

	Отряд қатардағы партизандарына документ беріп, армия қатарына жіберді. Кейбіреулері жау тылына қайта ұшып кетті. Кейбір бұрынғы партия, совет қызметкерлері жаудан босаған жерлерге қызметке жіберілді. Отряд жұмысын қорытып, Украинаның Орталық Партия комитеті алдында есеп беруге, құрама комиссары бастаған он шақты адам ғана қалды.

	Бір күні есік алдында жүрген Борис пен Серік жоқ болды да кетті. Анна Ивановнаның зәресі ұшып, есі кетті. «Қара басып, екеуінен де айырылған екенмін», – деп ойлады ана. Екі өкпесін қолына алып, көшегі жүгіре шықты. Селода әскерлер көп еді. Біреуді біреу біліп болар емес. Селода тұрған әскери бөлімнен басқа село арқылы майдан шебіне қарай өтіп жатқан әскерлер қанша десеңші. Тіпті майдан жақтан жаралы жауынгерлерді тиеп, шығысқа қарай ағылып кетіп бара жатқан машиналар мен арбалар да көп. Анна Ивановна балаларын іздеп осы көпке араласып кете барды.



	Осыдан екі сағат бұрын Серік пен Борис көшеде кетіп бара жатқан әскери бөлімдерді қызықтап келе жатты. Әр түрлі зеңбіректерді қарап жүр.

	– Біздің осындай зеңбіректеріміз болса ғой, немістердің көкесін көрсететін едік, – деді Борис.

	– Ең болмағанда осындай бір зеңбірегіміз болса да, оларға көресісін көрсететін едік. Біздің Спижевой командир артиллерист емес пе еді. Міне, дәл анау мойны ұзын зеңбіректі Костя командирдің қолына берсе, жауды қыратын еді ғой, – деп оны қостап қояды Серік.

	– Сережа, ананы қара, машина үстіне темір жол рельсін орнатып алыпты. Көпір салуға керек шығар, – деді Борис артиллеристердің тағы бір колоннасы өз тұстарына қатарласа бергенде.

	– Ол темір жол рельсі емес. Партизан болсаң да осы уақытка дейін «катюшаны» білмейді екенсің, – деді артқы жақта тұрған бір мұртты солдат. Борис солдатқа жалт қарап, ыңғайсызданып қалды да, қызыл ленталы қара кепкасын түзеп киіп Серікті түртіп қалып:

	– «Катюша» дейді. Міне, ғажап! Қалай атады, рельс сияқты темірлерінен басқа еш нәрсесі жоқ, – деді.

	Қалай ататынын Серік қайдан білсін? Ол да «ой ғажап» деп таңырқағаннан басқа ештеңе айта алған жоқ. Сөйтіп тұрғанда оң жақтағы үлкен ақ үйдің қақпасынан бір кіші лейтенант шыға келді де, Серікке қарай қалды. Серіктің көзі кіші лейтенанттың қарақаттай көзіне түйісіп кеткенде, ол ұялып, қысылып қалды. Кіші лейтенант Серіктің жанына жақындап келді де:

	– Сен қазақпысың? – деп сұрады орысшылап. Серак сәл кідіріп қалды да, Бориске қарады. Борис «Кім екеніңді айт» дегендей, басын изеп күлді. Серік кіші лейтенантқа қарап:

	– Иә, қазақпын, – деді орысшылап.

	– Қазақ тілін білемісің? Мен де қазақпын, – деп, кіші лейтенант Серікке жақындай түсті.

	– Білемін, – деп, Серік енді қазақша жауап берді. Серік басынан кешкен оқиғаларын түгел айтып берді. Серіктің өмірі кіші лейтенантты таңқалдырғандай болды. Ол бала партизанның әңгімесін тебірене тұрып тыңдады. Сонсоң кіші лейтенант Серіктің иығына қолын салып тұрып:

	– Атың кім? – деді.

	– Аты Сережа, – деді Борис Серіктің орнына жауап беріп.

	– Жоқ, атым Серік, партизандар Сережа деп атайды, – деді Серік қазақшалап.

	– Ал Серік, Боря, жүр біздің штабқа барайық. Сендерді штаб бастығымен таныстырайын, – деді кіші лейтенант. Серік пен Борис барарын да, бармасын да білмей тұрып қалды.

	– Жүріңдер, партизандар осындай бола ма екен? Ұялмаңдар, жүріңдер, – деп, кіші лейтенант екі баланы екі қолынан жетектеп үйге қарай жүрді. Екеуі біріне-бірі қарап жымиып күлді де, үйге қарай кете барды.

	– Менің атым Мұқан, штабтағылар Миша дейді. Біздің штаб бастығы өте жақсы адам. Балаларды, әсіресе, партизан балаларды жақсы көреді. Қазір сендермен әңгімелеседі, – деп, кіші лейтенанат екі баланы сөзге айналдырып үйге кіргізді. Алдыңғы бөлмедегі үш столды жағалай отырған офицерлер Серік пен Бористі көргенде: «Мыналар партизандар ғой. Бұларды қайдан тауып алдың, Миша»! – деп бәрі дабырлай сұрасты.

	– Міне, екеуі де партизан. Чапаевшылар, – деді кіші лейтенант.

	– Біз примаковшылармыз, – деді жұлып алғандай Борис.

	– Чапаев атындағы партизан құрамасында болдық дегендерің қайда? – деді Мұқан.

	– Сол құрамада болдық. Бірақ біздің командиріміз Примак Иван Кузьмич. Бізді примаковшылар деп атайды, – деп жауап қайырды Серік.

	– Ә, онда жарайды, примаковшылар. Мынау Сережа Мергенбаев менің жерлесім. Ал, мынау оның қанды көйлек жолдасы Боря Савченко. Біздің штаб бастығының жерлесі болу керек фамилиясына қарағанда, – деп таныстырды балаларды штабтағы жолдастарына кіші лейтенант.

	– Неге шулап кеттіңдер? – деп сол кезде төргі бөлменің есігін біреу ашып жіберді. Есіктің арғы жағынан бір алпамсадай қара торы, ұзын адам шыға келді.

	– Жолдас подполковник, партизандар бізге қонаққа келді, – деп баяндады кіші лейтенант. Подполковник Серік пен Бористі көріп күліп жіберді де:

	– Кәне, маған кіріңдер. Қандай партизан екендерінді көрейін, – деді. Алдыңғы бөлмедегі офицерлер Серік пен Бористі қаумалап, штаб бастығының кабинетіне алып кірді.

	– Жолдас подполковник, екеуі де бұрынғы артиллеристердің балалары, біздің артиллеристердің балалары екен. Мынау Боря артиллерия полкінің комиссары Савченко деген майордың баласы екен, ал мына Сережа дивизион командирі Мергенбаев деген майордың баласы екен, – деп сөзін бастады да, кіші лейтенант екі баланың өмірбаянын, бастарынан кешірген оқиғаларын түгел баяндап шықты штаб бастығына. Подполковник екі балаға алма-кезек қарап, ойланып қалды.

	Подполковник Красюк Полтава қаласында туып-өскен адам еді. Соғыстың алдында Харьков қаласында артиллерия училищесін үздік бітіріп, лейтенант атағын алған. Полтава қаласында тұрған артиллерия полктарының бірінде взвод командирі болып жүріп 1937 жылы үйленген. Бір жылдан кейін әйелі ұл тауып, оның атын Борис қойған. Соғыс басталып, өзі батыс Украинаға аттанғанда, әйелі баласымен Полтава қаласында қалып еді. Сонан бері олардан хабарсыз. Олардың өлісі де, тірісі де белгісіз, еш дерек жоқ. Сонан бері талай соғыстарға қатысты, Қызыл Армия бөлімдерімен кейін шегінді. Неше рет жараланды. Әскери ауруханаларда жатты. Оның талайынан сауығып шықты. Неше рет әр түрлі әскери бөлімдерге ауысты. Лейтенанттан шені подполковникке дейін өсті. Ақыры осы артиллерия полкына штаб бастығы болып тағайындалды. Полтаваға жеткенше асықты. Жарымды, жалғыз баламды тауып алам деп ойлады. Полк Полтаваны босатуға қатысты. Подполковник полкі қалаға бұзып-жарып алдымен кіргендердің бірі болды. Туған қала азат етілді. Красюк семьясын іздеп өзі тұрған үйге келді. Үйден ешкімді таба алмады. Көршілерінен сұрады. «Астыртын ұйыммен байланысы бар деп, ұлы мен өзін немістер атып тастаған», – деді көршілері.

	Міне, екі жетім партизан баланың жайын естігеннен кейін подполковниктің қайғысының жарасының аузы ашылып кетті. Оның қайғысын бүкіл полкі білетін еді. Штаб бастығының маңдайын жұдырығымен тіреп қойып, көңілсіз сұлқ отырғанын көрген офицерлер оны аяп кетті. Бірақ олардың қолдарынан не келеді? Қолдарынан бар келгені Полтавадан соң жауды бұрынғыдан бетер қатты соғып келеді. Енді екінші эшелонға шығып, біраз дем алған соң жауды тағы аямай соғады.

	Подполковник ауыр күрсініп:

	– Екеуі де біздің артиллеристердің балалары екен, ең әуелі тамақтандырыңдар. Варшавскийге айтыңдар, екеуін де өз әкелерінің формасымен бастан-аяқ киіндірсін. Егер өздерінің қалғылары келсе, полкта қалсын. Соғыс біткен соң оқуға жібереміз. Бұлар да артиллерист болып ел қорғасын! – деді.

	Серік үнсіз подполковникке қарап отырды. Оның «біздің артиллеристердің балалары екен» деген сөзі Серіктің көкейіне ұялап, өте жылы естілді. Көз алдына әкесі елестей кетті. Әкесінің формасы да осы подполковниктің формасындай еді. «Артиллеристер бір жерде жүретін шығар. Бірін-бірі білетін шығар», – деп ойлады да: «Менің әкемді көрмедіңіз бе? – деп сұрағысы келді подполковниктен. Бірақ батылы барып сұрай алмады. Сол сәтте «партизандар, жүріңдер», деп кіші лейтенант екеуін асханаға, тамақ ішуге шақырды. Бористің осы минуттарда не ойлағанын кім білсін, оның шешесі жанында ғой, ал Серік болса, көп уақыт өтіп көмескілене бастаған ой соқпақтарына қайта соқты. Енді оның ойынан әкесі кетпеді. «Мамам өлді. Өлгенін көзім көрді. Мамам енді ол жатқан жерден тұрмайды», – деп түңілді. «Ал папам соғысқа кеткен. Ол өлген жоқ. Ол өлмейді. Оны фашистер өлтіре алмайды. Оның солдаттары көп. Зеңбіректері де көп болатын. Осы маңаттағы артиллеристердің ішінде солдаттарға команда беріп жүр ғой. Қалай тапсам екен? Оны білетін командирлер бар шығар. Бірақ барлығы әскери адамдар, құпия деп, оның қайда екенін айтпайтын болар», – деп ойлап келеді.

	Асханадан тамақтанып алған соң, көрші үйдегі киім тігетін мастерскойға келді. Екеуін екі солдат алдарына тұрғызып қойып, бойларын тігінен, көлденеңінен өлшей бастады.



	Анна Ивановна балаларын іздеп дал болып, жан ұшырып жүгіріп жүр. Көрінген адамнан сұрайды. Ешкім оларды көрмеген сияқты. «Әлде үйге келді ме екен?» – деп кейін қарай көше бойлап қайта келе жатты. Көшенің сол жағында шарбаққа сүйеніп бір мұртты орта жасқа келген солдат тұр екен. Әлгі солдаттың тұсынан өтіп бара жатып: «Осы солдаттан балаларымды неге сұрамадым?» – деп ойлап, Анна Ивановна тоқтай қалды.

	– Сіз осы маңайдан балалар көрмедіңіз бе? – деді Анна Ивановна алқына сұрап.

	– Қандай балалар? Екі бала ма? Бірі қара бала ма? – деп, солдат мана зеңбірек, «катюшаларды» таңырқаған екі баланы есіне түсірді.

	– Иә, иә. Бірі қара бала? Олар қалай қарай кетті? – деп Анна Ивановна ентігіп солдаттың жанына тіптен таяу келді. Солдат қалтасынан темекі дорбасын алып жатып, Анна Ивановнаға тесіле қарады да:

	– Ол екі бала ешқайда кеткен жоқ. Мына полк штабында. Полктың аға писары Миша деген қазақ жігіті еді. Сол осы арада екі баламен сөйлесіп тұрған. Енді бір кезде екі баланы ертіп штабқа кіріп бара жатқанын көрдім, – деді солдат оң жағындағы ақ үйге қарап.

	– Рақмет! – деп, Анна Ивановна солдатқа алғысын айтты да, штабқа қарай жүгірді. «Бұлар бір қылмыс істеп қойды ма, штабқа неге әкетті екен?» – деген оймен келіп, Анна Ивановна штабқа кірді. Алдыңғы бөлмеден ешкімді кездестіре алмаған соң, төргі бөлменің есігін ашып еді, бір подполковник отыр екен.

	Подполковник келген әйелдің кім екенін айтпай-ақ түсіне қойды да:

	– Саламатсыз ба? Балаларыңызды іздеп жүрсіз бе? – деді. Анна Ивановна сәлемдесті де, подполковник алдында жазықты адамдай:

	– Иә, балаларымды іздеп келіп едім. Екеуінің де сотқарлығы жоқ еді, – деп балаларын ақтап сөйлей бастады.

	– Жоқ. Олар сотқарлық жасаған жоқ, – деп, подполковник балалардың штабқа қалай келгенін, олармен ұзақ уақыт әңгімелескенін, өз басындағы қайғысын айтты Анна Ивановнаға. Сонсоң: – Бұлар артиллеристердің балалары екен. Біздің артиллерия полкына қалдырыңыз балаларды. Біз тәрбиелейік, – деді подполковник. Анна Ивановна да біраз уақыт бойына подполковник алдында көзіне жас ала отырып, іштегі мұңын ақтарып салды.

	– Балаларды сіздерге бере алмаймын ғой. Өзіңіз көріп отырсыз, ол екеуінен басқа менің нем қалды. Кімге сүйенем? Кімім бар менің? Әрине ашығармыз, тарығармыз. Мұнан жаман күндерді де басымыздан кешірдік. Ашығып та көрдік. Жарық дүние көрмей жер асты үйде де тұрдық. Аңша бұта-қарағанды паналап та жүрдік. Қазір оған қарағанда құдайға шүкір, аш болсақ та, жалаңаш болсақ та жарық дүниеде еркін жүре аламыз ғой. Қара жұмыс істесем де екеуін аш-жалаңаш қылмаспын. «Полкке алайын, қамқорлық жасайын», – дегеніңізге көп рақмет. Олар тағы бір жаққа кетіп қалар, – деп Анна Ивановна орнынан көтеріле берді.

	– Сіз әлі де ойланып көріңіз. Соғыс болса әлі де жүріп жатыр. Бористі қалдырмағанмен Сережаны қалдырыңыз. Бористі тәрбиелеп жеткізсеңіз де үлкен еңбек істеген боласыз. Ал Серік болса жетім бала. Өзіңіздің балаңыз емес. Біздің артиллеристің баласы ғой. Біз оны бір соғысқа салады деп ойлайсыз ба? Тамағы аш, киімі жыртық болады дейсіз бе? Штабта жүреді. Соғыс біткен күні оқуға жібереміз. Ол да артиллерист болып шығады әкесі сияқты, – деп подполковник партизан ананы үгіттей бастады...

	Анна Ивановнаның іші алай-дүлей. Оның көз алдына өткен өмір елестері келіп-кетіп жатыр.

	«...Өзі туған Зазулин селосы. Комендатура. Комендант өзіне таяп келіп, өзін жақтан салып жіберді. Көзінің оты жарқ ете түсіп, көзі қарауытып, есеңгіреп қабырғаға барып сүйенді Анна Ивановна. Сол сәтте «мама» деген Серіктің ащы даусы құлағына келді. Көзін ашып қарады. Серік екі алақанымен бетін басып «мамалап» шыңғырып тұр».

	– Жоқ, жолдас подполковник, Серік менен тумаса да, туғандай боп кеткен бала. Ол мені өлімнен алып қалған. Мен де оған пана да, ана да болып келемін. Оны сіздерге бергім келмейді. Бере алмаймын. Олар қайда болса, мен сонда, мен қайда болсам олар сонда болулары керек! Серікті бере алмаймын, оған қолқа салмаңыз! – деді ана үзілді-кесілді жауап айтып, жыламсырап, көзін сүртіп отырып. Анна Ивановнаның көнбесіне көзі жеткен соң:

	– Жарайды. Балаларыңыз өзіңізге болсын. Бірақ балалардың тағдырын біліп отырайық, сіздің адресіңізді жазып алайын, біздің полк адресін сіз жазып алыңыз. Хабарласып тұрайық, – деп, подполковник полк адресін Анна Ивановнаға жазып беріп, оның адресіп блокнотына жазып алды да: – Балаларыңызға киім тіккізіп жатырмын, біздің полктан артиллерист балаларына ескерткіш болсын. Олар мынау қарсы үйде, – деп, штаб бастығы терезеден қарсыдағы сабан шатырлы үйді нұсқады. Анна Ивановна орнынан тұрып:

	– Сізге көп рақмет! Жақсылығыңызды ұмытпаспыз! Рақмет. Хош, сау болыңыз, жортқанда жолыңыз болсын, – деп штаб бастығымен қоштасты да, тез-тез басып сыртқа шығып кетті.

	Балалардың киімі ертеңге дайын болатын болды. Анна Ивановна Серік пен Бористі ертіп көшеде келе жатты. «Қызыл Армия халық армиясы, халықтың қорғаушысы. Қызыл Армия халықтан шыққан, халық үшін қызмет істейді деген осы-ау. Кешегі неміс армиясына, типті неміс азаматтары жақын бара алды ма? Жоқ, олардан халық қорқатын. Оларды көрмеуге тырысатын бейбіт халық. Міне, біздің армияны айтсаңшы! Былай қарағанда оларға ешбір қатысымыз жоқ сияқты, бірақ әлгі подполковниктің соншама жылы қарсы алып, қаншама қамқорлық жасағаны халықтан, өзіміздің еңбеккер халықтан шыққандығы ғой», – деп ойлады Анна Ивановна ішінен.



	Анна Ивановна Переяслав қаласындағы май заводына жұмысқа орналасты. Бұрынғы май заводынан еш нәрсе қалмаған. Қаладан шегінер алдында заводты неміс сойқандары қиратып, тас-талқанын шығарып кеткен. Енді сол қираған заводты қалпына келтіру керек. Жұмыс көп, бастан асады. Оның үстіне біздің партизандар мен Қызыл Армияның ерекше соққысынан шегіне қашқан жаудан алып қалған сиыр сүті заводқа түсе бастады. Одан май, ірімшік кәдімгі қол күшімен жасалады. Бұл заводта Анна Ивановнадан басқа Похолок Татьяна, Широконос Надежда, Матузька Татьяна сияқты партизандар да жұмыс істейді. Серік пен Борис Днепрден қармақ пен балық аулап, кешке бір шелек шабақ әкеледі. Үшеуінің негізгі қорегі сол. Оны асып та, қуырып та жейді. Көп кешіккен жоқ, октябрь айының аяғында қалада он жылдық мектеп ашылды. Серік пен Борис мектепке барып оқу оқитын болды.

	Соғыс жүріп жатыр. Днепр бойы күндіз-түні бомба астында күңіреніп жатыр. Қала үстінен екі жақтың самолеттері жүздеп ұшады. Әр сағат, әр минут самолет гуілімен жарыса өтіп жатыр.

	Бір жетіден соң жағдай басқаша боп өзгерді.

	Енді жау самолеті күн сайын сирек көрінетін болды. Майдан шебі Днепрдің оң жағына көшті. Сонан біртіндеп батысқа қарай алыстай берді, алыстай берді.

	Анна Ивановна қаншалықты шаршап жүрсе де, осы кездерде көңілдене бастады. Өйткені енді көп ұзамай өзі туған Зазулин селосы азат етіледі. Онда Анна Ивановна үшін ең қымбатты нәрсе бар. Ол оның партиялық билеті. Оған село азат етілген күні Анна Ивановна барады. Мұқият тығып қойған жерінен оны алады. Сосын қайтадан сүйікті Ленин партиясы солдаттарының сапына тұрады. Міне, партизан ананың ендігі асыға күтіп жүргені осы еді.



	– Мама, сүйінші, Иван атамның селосы азат етіліпті. Атама барамыз, – деп, Борис алдыңғы бөлмеде тамақ пісіріп жүрген Анна Ивановнаның мойнына жүгіріп барып асыла кетті.

	– Оны қайдан білдің, алтыным, – деп, Анна Ивановна да елең ете қалды. Ол сенбей тұр.

	– Тыңдашы, мама, радиодан хабарлап жатыр, – деп Борис мамасының қолынан ұстай алып, төргі бөлмеге қарай жетектеді. Сол кезде соңғы хабарды ырғағымен радиодан асқақтата оқып тұрған Левитанның даусы: «...Соңғы хабарды оқыған Левитан», – деп барып тына қалды. Анна Ивановна соңғы хабарды ести алмай қалды. Оқуға кеткен Серік те естіген жоқ. Анна Ивановна Бористің сөзіне сенді. Борис өтірік айтпайтын. Бірақ сол сәтте Анна Ивановнаға көңілсіздік те пайда бола кетті. Ол Бористің басынан сипап тұрып, көзіне жас алды. Анна Ивановнаның бетінен сырғып барып өзінің бетіне тамып кеткен ыстық тамшыдан ғана мамасының жылап тұрғанын сезді Борис. Сосын Борис: «Мамам неге жылайды? Тегі мамам да мен сияқты өз папасын сағынған екен ғой?» – деп ойлады. Нағашы атасын немістердің өлтіргенін Борис естіген жоқ, білмейтін еді. Анна Ивановна: «Иван атаңды немістер өлтірген», – деп айтпақшы болып оқталды да, жас бала көңіліне қаяу салмайын деп, кезінде айтпады. Иван атайларын Борис те, Серік те жақсы көретін. Ол кісі де ақ көңіл, бала сияқты адал адам еді. Әсіресе, балаларды жақсы көретін. Балалармен балаша ойнайтын. Онда он шақты күн болғанның өзінде екі баланың көңілін тауып баурап әкеткен еді. Ақыры сол балалар үшін жау қолынан қаза тапты. Анна Ивановна әкесінің өлімін көре алмаған. Соңынан, бір жылдан кейін партизандар қатарында жүрген кезінде отряд командирі мен отряд комиссары естірткен.

	Анна Ивановна қатты қайғырды, егіле жылады. Қанды балақ басқыншыларға, олардың қолына ұстап берген азғын Тамараға деген қарғысын аяған жоқ. Сосын Анна Ивановнаның көз алдына Тамараның құбыжық бейнесі елестей кетті де, ол көзінің жасын сүртіп, кектене есік жаққа қарады. «Аз күнге сұранып барып, селодан билетімді алып қайтайын. Екі жүзді азғын қайда кетті дейсің, оны өкімет орнына ұстап берейін. Барғанда да, екі баланы ерте бару керек, тірі екенімізді ол азғын көрсін», – деген қорытындыға келіп, Боряның тамағын берді де, жұмысына кетті.

	Сол күні Анна Ивановна завод директорынан он күнге сұранып, Борис пен Серік үшеуі майдан шебіне кетіп бара жатқан машиналардың біріне түсіп, туған селосына жүріп те кетті.

	Селода сау үй қалмапты. Не бір сәулетті үйлердің орнында топырақ үйіндісі жатыр. Үй орнында әр жерде пеш мұржалары осы жерде бұрын үй болғандықтың белгісі ретінде сорайып-сорайып тұр. Күре жолдан алыс кейбір үйлер аман қалыпты. Аман қалған үйлер терезесіне айқұш-ұйқыш қағаз жапсырып тастапты. Соған қарағанда бұл селода артиллерия айқасы, ауа шабуылы болғанға ұқсайды.

	Сөйткенмен селода тіршілік бар екені көрініп тұр. Әр үй маңында адамдар көрінеді. Біреулер үйдің қабырғаларын қалап жатса, екінші біреулер үйлерінің төбелерін жауып жүр. Машина үстінде келе жатқан Анна Ивановна өз үйінің орнын да көре алмады. Сол кезде оның жүрегі су ете түсті. «Жендеттер шие бағын да жойып жіберді ме екен» дегендей, шарасы кең көзін үйдің артқы жағына аударды. Бақ аман, бірақ сиреп қалған сияқты. Анна Ивановнаның онан әрі жүргісі келмей, машина кабинасының төбесінен тоқылдатып ұрды. Машина кенет тоқтай қалды. Анна Ивановна машинадан түсті. Серік пен Борис те машина қорабынан секіріп, жерге түсе қалды. Машина жүргізуші солдатқа үшеуі бірдей қатарласа алғыс айтты, машина ілгері қарай жүріп кетті.

	Анна Ивановна екі баланы ертіп бақша ішімен өзі туған үйдің орнына келді. Үшеуі аң-таң. Үй орнында уатылған кесектер, қап-қара болып күйген тақтай сынықтары ғана үйіліп жатыр. Ортасында «мен мұндалап» пеш мұржасы сорайып тұр.

	– Мама, зеңбірек оғы тиіп үй күйіп кеткен ғой деймін, – деді Борис таңырқап.

	– Жоқ, зеңбіректің оғы тиген жоқ. Немістер өртеп жіберген, – деп, Анна Ивановна көз жасын балаларға көрсеткісі келмей, теріс айналып кетті.

	– Атам қайда? – деп, Борис «үйі өртенген соң, біреудің үйінде шығар» дегендей, маңайдағы үйлерге көз жіберді.

	– Атаң, атаң сорлы да жоқ! – деді егіліп жылап тұрған ана. Бар жауабы сол-ақ болды. Онан әрі тіл қата алмады. Оның даусы, әдеттегідей емес, дірілдеп әзер шықты. Балалар да мамаларының жылап тұрғанын, бір сұмдықтың болғанын сезіп, онан әрі еш нәрсе сұрамады. Томсарып-томсарып біріне-бірі сұраулы пішінмен қараумен болды. Анна Ивановна біраз уақыт егіліп жылап тұрды да:

	– Сережа, біз анадағы орамалды қайда тығып едік? – деп баққа қарай беттеді.

	– Орамалды ма, оны анау жуан ағаштың түбіне тыққамыз – деп, ол Анна Ивановна мен Бористі ертіп, бір жуан алмұрт ағашының жанына алып келді. «Осы жерге тығып па едік?» – деп Анна Ивановна әлгі ағаштың түбіне қарап ойланып қалды. Мамасының екі ойлылау болып тұрғанын түсіне қойған Серік:

	– Мама, дәл осы жер, – деп қолымен әлгі ағаштың түбін қаза бастады. Сонда ғана Анна Ивановна «болса болар» дегендей, Серікке сүйсіне қарады да:

	– Тоқтай тұр. Күрекпен қазбаса болмайды. Сендер осы арада тұра тұрыңдар, мен Параска апайдың үйінен күрек алып келейін, – деп, көршілес үйге қарай кетті. Кетіп бара жатып, Серіктің соншама жершіл екеніне тағы бір таңғалды.

	Мамалары ұзап кеткен соң, екеуі жан-жақтарына қарап біраз тұрды. Сәлден соң:

	– Сережа, Иван атам қайда екен? – деді Борис мұңайып. Серік иығын қиқаң еткізді де қойды.

	– Үйді өртегенде атамды да өртеп жіберген ғой иттер, – деп, енді Борис екі жұдырығын түйіп тұрып кектене сөйледі.

	– Онда атам қашпай ма?

	– Қайдан қашады. «Олар үйдің сыртынан бекітіп қойып өртейді» дегені қайда бізге Василий ағай, – деп дәлелдемекші болды өз ойын Борис.

	– Біздің Иван атай оған көне қоймас. Ол шатырды тесіп шығып кетер. «Азамат соғысы кезінде осы үйдің шатырына тығылдым. Сосын қарақшылар үйге кірген кезде шатырдан шығып, алдыңғы жылғы біз сияқты, бақ ішімен қашып құтылдым», – деп бізге әңгіме айтып беріп еді ғой. Иван атам ақылын табады, – деп, Серік атасын өлімге қимай тұр. Осылай екеуі таласып тұра берді, Анна Ивановна көрінбеді. Не заматта үйден Анна Ивановна шықты да, соңынан бір әйел ере шығып, қолын село ортасына қарай сермеп бірдемелерді айтып жатты. Оның сөзін Анна Ивановна ұйып тыңдап тұрғанға ұқсайды. Әлден уақытта темір күрек алып Анна Ивановна да келді-ау. Келе үшеулеп ағаш түбін қазып жүріп, іздеген орамалдарын тауып алды. Сыртына ораған кленкасын алып тастады да, орамалдың бүктеуін жазып, билетін қолына алғанда ғана Анна Ивановнаның жүрегі орнына түскендей болды.

	Көршінің күрегін апарып берді де, Анна Ивановна Борис пен Серікті ертіп, тура сельсовет кеңсесіне қарай беттеді.

	Сельсовет кеңсесіне келсе, совет председателі Василенко атаймен бірге үш-төрт әскери адам отыр екен. Анна Ивановнаны көре салып:

	– Е, қызым, Анечка, тірімісің? Жаңа ғана сен туралы мына кісілерге айтып отыр едім. «Кімді айтсаң сол келеді» деген, келе қалғаныңды қарашы! – деп, Василенко қолын беріп амандасты да: – О, мына солдаттар да келген екен ғой, – деп, Серік пен Бориске де қол берді. Сонсын Василенко қарт қалбалақтап соңғы келген үшеуін орындыққа отырғызды да, әскери адамдарға Анна Ивановнаны таныстыра бастады.

	– Сіздің келгеніңіз жақсы болды. Біз Армияның бірінің ерекше бөліміненбіз. Осы аудан, оның ішінде осы селода болған басқыншылар айуандығын анықтау үшін бөлінген комиссия мүшелеріміз. Біздің қолымызға түскен осы селоның бұрынғы старостасы Чуляк, оның қызы Тамаралардың қылмысын анықтау үшін сіз бізге керек едіңіз, – дей берген капитанның сөзін бөліп:

	– Ол жауыздар қазір қолға түсті ме? – деп сұрады Анна Ивановна, орнынан ұшып тұра келіп.

	– Қолға түсті. Қайда қашып құтылады дейсіз, – деп жауап қатты әлгі капитан. Анна Ивановна жүрегі енді орныққандай болып, орнына қайта отырды.

	– Жергілікті халық та оларды қаралап, жауыздықтарын мойындарына қойып жатыр, – деп жалғады сөзін капитан. – Дегенмен, басқыншыларға олардың ұстап берген адамдарының бірі де тірі қалмаған. Жендеттер олардың барлығын да дарға асып, атып өлтіріп үлгіріпті. Солардың ішінде сізбен ғана кездесіп отырмыз. Бұл жөнінде сіз бізге үлкен көмек көрсетер деп сенеміз, – деп аяқтады сөзін капитан.

	– Жолдас капитан, әрине, көмектесемін, – деп, Анна Ивановна Тамара мен қарт азғын Чуляктің қылмыстарын айта бастады. Екінші бір капитан мен тағы бір аға лейтенант Анна Ивановнаның аузынан шыққан дәлелді анықтамасын жазып отыр. Партизан ана болған оқиғаның айы-күні, тіпті сағатына дейін көрсете айтты. Ол анда-санда: «Солай емес пе еді, Серік», «Есіңде бар ма, солай емес пе еді, Борис?» деп айтып отырған сөзін екі баласына алма-кезек мақұлдатып отырды. Анамен бірге осыншама қантөгіс жойқын оқиғаға куә болған осы екі балаға комиссия мүшелері қайран қалды. Анна Иванована айтып отырған ұзақ сонар оқиғаның бір жерінде олар екі балаға жандары ашып мүсіркесе, енді бір жерінде олардың ерлігіне, тапқырлығына таңқалып риза болып отырды.

	Сол күні селолық совет председателі Василенко бастаған село халқы жиналып Анна Ивановнаның жау қолынан қаза тапқан әкесі Иван Дементьевич Полищуктің сүйегін тауып, селоның орталық алаңындағы туысқандық зиратына келіп жерледі. Селоның әр тұсынан жерлестер келіп марқұмның басына гүл қойды. Еске түсіре келген село адамдары Анна Ивановнаға көңіл айтып кеш тарады.

	Анна Ивановна Переяслав қаласына қайтып келген күні анадағы артиллерия штабы бастығына хат жазды. Хатында Переяслав май заводында смена мастері болып жұмыс істейтінін, Серік пен Борис оқу оқып жүргенін, туған селосына барғанын, ондағы көрген-білгенін айта келіп, подполковникке өздерінің соңғы тұратын адресін білдірді. Хатты почтаға салып жіберді де, бір кезде өзіне қамқорлық көрсеткен адамнан хат күтті. Онымен хабарласқысы келді.

	Полк штабынан көп кешікпей-ақ хат келді. Онда полк жеңіспен батысқа кетіп бара жатқанын, полкке гвардия атағы беріліп, полк офицерлері мен жауынгерлерінің наградталғанын жазыпты. Хаттың соңында: «...Анна Ивановна, екі артиллерист баланың әкелерін іздеп Москвадағы әскери анықтама басқармасына қатынас жаздым. Олар табылып жақсы хабар бола қалса, тез хабарлаймын. Балалардың әкесінен үміт үзбеңіз...», – деген жерін оқығанда, зарыққан, жабыққан ана әлденеден үміттенгендей болып қуанып кетті. Осы бір соңғы жылы сөздерді қайта-қайта оқи бергісі келді. Сөйтіп отырып «Оларды подполковник қалай іздеп жатыр? Біреуді іздеу үшін оның аты-жөнін, бұрын қайда тұрғанын білу керек шығар?! – деген оған бір шым-шытырық ойлар келе қалды. Енді ана ойға шомып, подполковникпен штабта қалай кездескенін, оған өзі не айтқанын, өзіне подполковник не дегенін есіне түсіре бастады.

	«Иә, подполковникке барлығын айтыппын. Олардың аты-жөндерін, Каменен-Подольскі қаласынан шекараға – майданға аттанғанын, полк номеріне дейін айтқамын, ол блокнотына бір нәрселерді анда-санда жазып қойып отыр еді, сонда осының барлығын жазып алған екен ғой. Өзі де семьясынан қапыда айырылған қайғылы адам еді, менің қайғыма да ортақ екендігін көрсетті. Николай Семенович, саған тағы да көптен-көп рақмет! Жеңістен-жеңіске жетіп, мерейің үстем болсын! Аман бол!» – деген тілекпен аяқтады сол бір сәттегі ойын Анна Ивановна. Енді ана бұрынғыдай емес, көңілденіп сала берді.

	Бірақ оның осы қуанышты хабарды Серік пен Бориске қалай да айтқысы келмеді. «Кім біледі, екеуінің әкелері табылса жақсы, табылмаса екеуінің сәби жүректерін уақытша алдағандай болам ба? Қазір екеуі ешбір ойдан аулақ, тып-тыныш оқуларын оқып жүргенде, тағы да көңілдерін алаң қылмайын. Әсіресе Серік ойлы бала, оған әзірше ой салмай-ақ қояйын. Не болса да істің ақырын күтейін», – деген оймен жүре берді.

	Күн артынан күн ел көшіндей өтіп жатты. Сол күндердің бірінде подполковник Красюктен хат келді. Ол хатында: «...Москвадан хабар алдым. Серіктің әкесі табылды», деген жерге келгенде, Анна Ивановна қуанып кетін хатты кеудесіне баса қойды да, әлгі жерден былай қарай тағы оқыды. «...Бористің әкесін әлі іздестіріп жатырмын», – деген сөйлемін оқып ана кідіре қалды. «Бұл қалай? Екеуі бір емес пе еді? Бір полкта еді ғой? Бірі табылып, бір табылмағаны қалай?» деп сұраулы ой шырмауына оралып барып хатты әрі қарай оқи берді. «...Подполковник Мергенбаев Жомарт үшінші Украина майданының Н. бөлімінде полк командирі екен. Серіктің әкесі екенін анық білдім. Дивизия штабындағы рация арқылы Мергенбаевтың өзімен ауызба-ауыз сөйлестім. Серіктің жайын айттым. Сіздердің адрестеріңізді бердім. Өзі төрт-бес күнге сұранып сіздерге барып қайтамын деді. Күтіңіздер, екі-үш күнде барып қалар. Серікті менің атымнан құттықтап, бетінен сүюіңізді өтінемін. Тағы толық хат жазармын.

	Бірнеше минуттан кейін шабуылға шығамыз. Уақыт болмай хатты қысқа жазып отырмын, кешіріңіз. Сәлеммен Красюк», – деп қол қойыпты.

	Бұл демалыс күні еді. Серік пен Борис мектеп маңында доп ойнап жүрген. Анна Ивановна хатты тағы бір анықтап оқыды да, оны төрт бүктеп қалтасына салып, сыртқа шықты. Ол тура мектепке қарай беттеп келе жатты да, тағы ойға шомды. «Серікке айтсам, ол сөз жоқ қуанар. Кішкентай жүрегі тайша тулап, қуанышы қойнына сыймас. Сонда Борис қандай күйде болады? Оған да ес кіріп қалған бала, ол да әкесін ойлайды ғой. Қой, бітіп келе жатқан жараның аузын ашпай, әлде де болса тұра тұрайын. Серіктің әкесі келе қалса, онда көрермін. Әлде де сабыр етейін», – деп ана кейін қайтты. «Мергенбаев полк командирі. Ол қай полк? Бұрынғы 198-артиллерия полкы болса, онда оның командирі полковник Лысенко қайда? Ол полктың комиссары менің сүйікті Степаным қайда? Олар әлде майданда құрбан болып кетті ме? Жоқ, олай болмас», – деп сүйген жарының жоқтығын жамандыққа жорығысы келмеді. Оны өлімге қимады.

	Оның көзіне ыстық жас келіп іркіле қалды. Ол Москваға екеуін де іздеп хат жазды. Екеуі бір полкта болатын. Сонда Мергенбаевтың қазір қайда екенін білген Москва, комиссар Савченконың да қайда екенін білуі керек еді ғой?.. «Әлде комиссар туралы Красюк жаман хабар алып, маған хатқа жазғысы келмеді ме?..» деген суық ойға тіреліп барып, «Жоқ, ондай жаман хабар алмаған шығар», – деп, ол ойдың тұйығынан да тайқып шықты. Сосын «Мергенбаевты күтейін. Ол Степанның қайда екенін біледі ғой», – деген қорытындыға келді.

	Күткен көп күндердің бірінде таң сәрісінен есік қағылды. Ұзақ таңды көзімен атқызатын Анна Ивановна төсегінен тұрып, «Бұл кім болды екен, ертемен есік қаққан? Бірдеме сұрай келген көршілердің бірі ме? Әлде Сережаның әкесі келіп қалды ма?» деген екі ұшты оймен есікке келді де:

	– Бұл кім? – деді.

	– Анна Ивановна, есік аш, мен ғой, Варя, – деген көрші әйелдің даусы естілді есік сыртынан. «Тағы сіріңке сұрай келген ғой», – деп ойлаған Анна Ивановна:

	– Сіріңке жоқ. Пештен шала алмасаң, – деп есік ашты.

	– Анна Ивановна, сіріңке сұрай келгенім жоқ. Сыртта сізді бір командир іздеп келіп тұр. Сережаның әкесі болу керек, сол сияқты қара, – деді ентігіп-демігіп сөйлеген көрші әйел. Анна Ивановна қуанғанынан:

	– Варечка, сол Серіктің әкесі ғой, күтіп жүргенбіз. Саған рақмет. Қазір шығайын, – деп киінуге кейін қарай жүгірді. Көрші әйел үйден шығып кетті. Анна Ивановна тез киінді де, құшақтасып ұйықтап жатқан Серік пен Бористі оятпастан үйден шықты. Анадайда көрші әйелмен сөйлесіп тұрған офицер Анна Ивановнаны көріп, көшеде тұрған жеңіл машинаның жүргізушісіне «бері бұр машинанды» дегендей, оң қолымен белгі берді де, үйге қарай беттеді.

	– Қымбатты жолдас Мергенбаев! – деп Анна Ивановна қатты дауыстап жіберді де, келген офицерді құшақтай алып, егіліп жылап қоя берді. Өлім-жітім көріп қайғылы болған екі жан бірін-бірі құшақтап ұзақ тұрды. Офицер де көзіне жас алды. Не заматта барып амандасуға шамалары әзер келді.

	– Анна Ивановна, балалар қайда? – деді подполковник Мергенбаев. Анна Ивановна орамалымен көзін сүртіп тұрып:

	– Үйге жүріңіз. Екеуі де ұйықтап жатыр, – деп үйге қарай бұрылды. Сонда ғана барып «балам шынында бар екен» дегендей, Жомарт қуанып кетті. Машина да келіп есік алдына тоқтады. Анна Ивановна үйге бұрынырақ кірді де, өз төсегінің үстіне көнетоз одеал жаба салып, келген қонағын өздері жататын төргі бөлмеге шақырды. Бұл сәтте екі бала бірін-бірі құшақтап таңертеңгі тәтті ұйқыда жатыр еді. Жомарт Серігін жалғыз баласын көріп жүгіріп барып құшақтай алып бетінен сүйіп жатыр. Сол кезде Борис оянып кетті де, көзін уқалап, жанындағы Серікті сүйіп жатқан адамға қарай қалды.

	– Боря, сенбісің? – деп, Жомарт Бористі құшақтап екі бетінен алма-кезек сүйді. Сонда ғана Борис Жомартты танып:

	– Сережа, папаң келді, ура! – деп айқайлап жіберді. Бористің қуанышты даусынан Серік те оянып кетіп, көзін уқалап ұйқысын аша алмай отырды да, бір кезде әкесін танып:

	– Папа! – деп дауыстап әкесінің мойнынан құшақтай алды. Серік «папалап» жылай берді, жылай берді. Анна Ивановна да жылап тұр. Серіктің «папалаған» даусы Жомарт пен Анна Ивановнаның сай-сүйегін сырқыратты. Жомарт Серігін аймалап көтеріп алды да, не істерін білмей, екі бетінен кезек-кезек сүйе берді.

	– Сережа, келдім, жылама! – дей берді ол, баласының қуанғаннан жүрегі жарылып кетеді екен дегендей оны уатып. Екі семьядан қалған қайғылы төрт жанның ойламаған жерден кездесуі осылай болды. Әке мен баланың, бала мен ананың шері ұшан-теңіз. Сол шерді тарқату оңайға түспеді. Жомарт пен Анна Ивановна қинала отырып, біріне-бірі көңіл айтты. Бірде қуанышты, бірде қайғылы әңгімелер қабаттасып жатты. Ақылды ана бар қайғысын ақылға жеңдіріп өзін-өзі тоқтатты да, стол басында шай ішіп отырып, болған оқиғаның барлығын Жомартқа айтып берді. Жомарт та өз семьясы тағдырының шет-жағасын рация арқылы сөйлескенде подполковник Красюктен естіген болатын. Жомарт бұл ел басына туған қаһарлы күндерде Серігін тауып алғанына да шүкірлік етіп, Жамал қайғысын жеңілдеткісі келді.

	– Анна Ивановна, уақыт солай! Бір ғана біз емес, бүкіл совет халқы, қала берсе жер жүзі қарапайым халықтарына келген бір зор апат болды. Жандай жақсы көретін адамдарымыздан айырылған жалғыз біз емес. Фашизм, бас кесер Гитлер лаңы жұртты қан қақсатты. Бекініңіз, жылағанмен, қайғырғанмен Степан Сергеевич қайтып келмейді. Сол сияқты қанша қайғырсам да енді маған Жамал тіріліп келер ме?! Келмейді! Енді Борис пен Серік аман болсын! Солардың тілеуін тілейік. Біз жыласақ, біз қайғырсақ, бұлар да шерлі болып жүдеп кетеді. Ауруға шалдығып кетулері де мүмкін, – деп Жомарт Анна Ивановнаға тоқтау айтты.

	– Солай ғой, бірақ өлігін көре алмаған соң адамға қиын болады екен, – деп күрсінді ана көзінің жасын сүртіп отырып. «Степан Сергеевичтің өлімін қалай естіртер екенмін», – деп қатты қиналып келген Жомарт ыңғайын тауып естірткеннен кейін, сол бір соғыстың бірінші күнін еске түсіргісі келді.

	– Есіңізде ме, Анна Ивановна, 22 июнь күні таңертең қаладан шығып кетіп едік қой. Шеқараға жақындай бергенде-ақ шабуыл жасап келе жатқан жау әскерінің алдыңғы бөлімдерімен соғыс басталып кетті. Сақадай сай келе жатқан жаудың танкалы құрамалары өйтіп-бүйткенше болмай, бізге тап берді. Бетпе-бет белдескен ұрыста зеңбіректеріміз іске аспады, кәдемізге жарамады. Неміс танкалары онды-солды бізді жайпап жіберді. Біздің полктан не бәрі он шақты адам ғана қалды. Сол алғашқы айқаста полк командирі оққа ұшты. Степан Сергеевич танк қирататын гранатпен жаудың төрт танкасын табан астында талқандады. Сол сәтте сол жақтағы ағаш ішінен шыға келген бір танк Степан Сергеевич тобына, өздері де төрт-бес-ақ адам еді, тап берді. Олардың гранаталары болмай қалды ғой деймін, танкіге винтовкадан оқ ата бастады. Сол сәтте танкіге орнатылған ірі калиберлі пулеметтен жау оқты боратып жіберді. Комиссар бастаған жауынгерлер түгелімен сол арада ерлікпен Отан үшін қаза тапты, – деп барып, Жомарт астыңғы ернін тістеп, басын шайқап көзіне жас алып, орамалмен бетін жаба сүртті. Анна Ивановна егіліп жылап отыр. Серік пен Борис сырттағы машина маңында еді, бұл әңгімені олар естіген де жоқ.

	– Сонан, – деп жалғады сөзін Жомарт, менің жанымда қалған жауынгерлер жауға қарсы аянбай оқ атып, жау танкісін өзімізге қарай беттетпеді. Сөйтіп, жан алып, жан беріп тұрғанымызда артымыздан күш келіп жаудың бетін қайтардық. Жауды өкшелеп қуып бара жатқанымызда менің оң жақ санымнан оқ тиіп ауыр жараландым. Жүруге жарамай, көп өлік арасында қансырап жата бердім.

	Қанша уақыттан соң екені есімде жоқ, бір кезде майдан даласынан өлік жинап жүрген өзіміздің әскерлер келіп мені бір жерге алып келді де, менімен төрт адамды самолетке салды. Сонан соң не болғанымды білмеймін, бір далалық госпитальда жатқанымды бірнеше күннен кейін бір-ақ білдім. Саныма операция жасап, танып тастапты. Оң аяғым ап-ауыр, қозғалсам сырқырап ауырады. Госпитальда сол жатқаннан жата бердім. Госпитальды бір жерден екінші жерге көшіре берді. Сонан есімді жинаған соң, Жамал мен Серікті іздеп елге хат жаздым. Әкем Жамал мен Серіктің елге келмегенін, олардан хабарсыз екенін айтып хат жазыпты. Жамалды осылай жоғалтып жүре бердім. Екі ай дегенде жарам жазылып жүруге жарадым. Госпитальдан шығарып, бір артиллерия полкына штаб бастығы етіп тағайындады. Бір айдан соң подполковник атағын беріп, сол полктің командирлігіне ауыстырды. Бұл полк та талай кескілескен ұрыстарға қатысып, көптеген шығынға ұшырап жүрді. Шығынның орнын талай рет толтырып, ұрысқа шығып отырдық. Осы Днепрден өтуде ерекше көзге түсіп полкке гвардия атағы берілді. Полкымыз «Қызыл ту» орденімен наградталды. Офицерлеріміз бен жауынгерлеріміз де талай рет наградталды. Қазір осы полктың командирімін. Серік пен Жамалды қалай, қайдан іздерімді білмей жүруші едім. Бір күні подполковник Красюктен хат алдым да, сол күннің ертеңінде өзімен рация арқылы сөйлесіп, сіздердің хабарларыңызды естіп қатты қуандым. Менің бұл халімді дивизия командирі жақсы білуші еді. Қуанғанымнан сол кісіге барып жағдайымды айттым. Мен сұрамай-ақ: «Екі күнге босаттым. Барып балаңды тауып ал», – дегені. Мұндай өмірімде қуанбаспын да! Екінші эшелонда тұр едік. Орныма комиссарды қалдырып, бері қарай тартып отырдым. Жолда подполковник Красюктің штабына соғып, ол кісіге де алғысымды айттым. Міне, Анна Ивановна, қиын қыстау күндерде Серігімді паналатып бауырыңызға басыпсыз. Әке орнына – әке, шеше орнына шеше болыпсыз. Сіз болмасаңыз Серіктің күні не болатын еді?! Сізге бір ғана рақмет айту аз сияқты. Сіздің бұл жақсылығыңызды немен ақтарымды білмей отырмын, деп қиналды Жомарт Анна Ивановна алдында.

	– Сіз сонша қиналмай-ақ қойыңыз. Бұл істегендерімнің барлығы менің аналық борышым. Бұл әрбір совет адамының борышы. Әрбір партия мүшесі осылай істер еді, егер осындай жағдайға тап болса. Жомарт Мергенбаевич, сізге көп рақмет. Хабарсыз кеткен Степанның Отан үшін ерлікпен қаза тапқанын сіздің аузыңыздан естідім. Сізден басқа мұны ешкімнің аузынан ести алмайтын едім. Өйткені оның өлімін көргендердің барлығы да қаза тапқанын өзіңіз айтып отырсыз. Оның куәсі сіз ғана. Әрине, бұл қайғылы хабар, сонда да менің жұбанатыным, өлмейтін адам болмайды, бәріміз де өлеміз ғой бір күні, Степан өлсе Отан үшін, бақытты болашақ үшін жаумен алысып өлді. Отан солдаттарының алдынғы қатарында қаза тапқанын көңіліме медеу тұтам. Барлығымыз да сүйікті Отан үшін, коммунизм ісі үшін өлсек армансызбыз дейміз ғой. Олай болса Степан сол Отан үшін, коммунизм үшін белдескен айқаста мерт болды, арманы жоқ деп ойлаймын. Бірақ армансыз адам болмайды ғой, оның да арманы, аңсағаны болған шығар, – деді Анна Ивановна көзіне қайта жас алып. Оны салалы саусақтарымен сығып тастады да, сөзін әрі қарай жалғады. Дегенмен, ол өзінің жеке басының арманы ғой. Отан мүддесі, халық мүддесіне қарағанда ол не? Степан коммунист еді, комиссар еді – Отан солдаты еді, сол Отаны үшін қаза тапты. Оның үстіне артына өзі сияқты бір Отан солдатын қалдырды. Степанның топырағы торқа болсын! Енді Борисім тірі болса болғаны, – деп Анна Ивановна өзіне өзі тоқтау айтып Жомарттың борышын жеңілдеткендей болды. Жомарт көпті көрген бұл ананың соншама ақылды екеніне іштей риза болды. «Соғыстан бұрын екі-үш жыл көрші тұрдық. Онда жай әйелдердің бірі ғана сияқты еді. Кімнің кім екені қиыншылықта көрінеді деген осы-ау. Қандай ақылды, қандай парасатты адам. Міне, адам болса осындай болсын!» – деп қорытты Жомарт Анна Ивановна туралы ойын.

	Сол күні Анна Ивановна мен Жомарт арасында ұшан-теңіз әңгіме жібінің ұшығы таусылмады. Сонан әңгіме соны мұнан былайғы өмірге ойысты. Жомарт Серік пен Бориске, Анна Ивановнаға әкелген сәлемдемесін берді. Енді берілмеген бір нәрсе бар. Оны қалай жөнін тауып берерін Жомарт білмеді. Ол ақша еді. Оны Анна Ивановна алмауы да мүмкін. Анна Ивановна біреуден ақша ала қоятын сұғанақ адам емес. Оны Жомарт біліп отыр. Сонда да қағазға мұқият оралып, екі жерінен айқұш-ұйқыш жіппен байланған түйіншекті Анна Ивановнаға ұсынып:

	– Анна Ивановна, анда-мұнда барғандай боласыз ба, мына азын-аулақ ақша еді, жолдарыңызға ұстарсыздар, – деді Жомарт.

	– Қойыңыз, мұныңыз қалай? Елде әке-шешеніз бар көрінеді, соларға жіберіңіз. Біз енді қайда барып жатырмыз, ешқайда бармаймыз, – деп ақшаны Анна Ивановнаның алғысы келмеді. Сол сәтте столға сүйеніп тұрған Серік:

	– Мама, алыңыз. Әлі елдегі атама барамыз, – деп папасының қолындағы түйіншекті алып Анна Ивановнаның қолына берді. Анна Ивановна енді алмай қайтып берудің жөнін таба алмай, ақшаны Серіктің қолынан алды.

	– Ал, Анна Ивановна, менің майдан шебіне қайтар уақытым болды. Ақылдасайықшы, соғыс болса әлі жүріп жатыр. Ел жағдайы әзірше қиын. Мүмкін, соғыс аяқталғанша біздің Қазақстанға, Мерген қарттың үйіне барып тұра тұрсаңыздар қалай болады? Қанша айтқанмен ол соғыс болмаған жер, тұрмыс жағдайына қолайлырақ болар. Мерген қарт ақкөңіл адам, сізді бар ықыласымен қарсы алар еді, – деді Жомарт Анна Ивановнаны неміс бомбасы астында бүліншілікке ұшыраған қалаға тастап кеткісі келмей. Анна Ивановна ойға шомып біраз отырды да:

	– Жомарт Мергенбаевич, оның жөні келмес. Мына заводқа орналасып қойдым. Сол заводты қалпына келтіру керек. Оның үстіне бастауыш партия ұйымының хатшысы етіп сайлады. Жұмыс көп. Сол қиыншылықтан қашып, өмір жеңілдігін енді іздеуім дұрыс болмас. Мұнан жаман күнде де қиыншылық алдында тізе бүккен жоқпыз. Сіз уақытыңыздан кешікпей полкыңызға барыңыз. Жеңіс күні алыс емес шығар. Біз үшеуміз осында болайық, – деді. Жомарт ананың дәлелді жауабына қарсы ештеңе дей алмады. Елге барайық деп Анна Ивановна келіссе бір сәрі еді, енді Жомарт Серігін тастап кеткісі тағы келмеді. Ол жалғыз Серігінен тағы көз жазып қаламын ба деп қауіптенді. Осы абыр-сабыр асығыс жүргенде оны елге, атасына жіберудің де жөнін таба алмады. Ол өзінің осы ойын Анна Ивановнадан жасырмады. Анна Ивановна алдында: «Соғыс аяқталғанша Серікті қайда жіберем. Папасы болса кескілескен майданда жүр. Соғыс біткен соң келіп алар», деп ойлағанмен, соңынан бұл ойынан қайтып қалды. «Кім біледі. Сережа бір күні оқыс болып, не болмаса ауырып-сырқап алай-былай болып кетсе, Жомарт алдында қара бет болып қалармын. Сонсоң оның өкініші кетпес. Онсыз да Жомарт Мергенбаевич қайғылы адам. Көз көрмеген өлімнің күйініші де, өкініші де, күдігі де көп көрінеді. Өз борышымнан Жомарт Мергенбаевич алдында құтылған сияқтымын. Не болса да Сережа әкесінің көзінің алдында болсын», – деген қорытындыға келді де:

	– Жомарт Мергенбаевич, оныңыз дұрыс екен. Өз қасыңызда болсын Сережа. Ол ақылды бала. Штабта болады. Тіпті майдан жағдайы қиын болып бара жатса, елден біреуді шақыртып оны елге, атасына да жіберуге болады ғой, – деп түйді сөзін Анна Ивановна.

	– Өзім де соны ойлап отырмын. Ал онда, қымбатты Анна Ивановна, менің полкке оралар уақытым да болды, сізге көптен-көп рахмет. Бұл жақсылығыңызды еш уақытта ұмытпаспын. Хат жазып хабарласып тұрамын. Соғыс бітіп қолым босаған күні келемін. Оған дейін де қолымнан келген көмегімді аямаспын. Сіз Серігіме туған анасындай болдыңыз. Мен де Бориске туған әкесіндей камқорлық жасауға борыштымын деп есептеймін, – деп, Жомарт орнынан тұрды. Борис Серікті үйден құшақтап шықты. Машинаға мінген Серікті Анна Ивановна құшақтап ұзақ жылады. Серік те жылады, Бористі құшақтаған бойы көпке дейін жібермеді. Тағдыры бір екі бала осылай қоштасты. Кешікпей машина орнынан жай қозғалып барып, жүріп кетті. Қолдарын бұлғап қала берген сол бір аяулы екі жанға Серік пен Жомарт та көз жазғанша қол бұлғап, батысқа, майдан шебіне қарай кете барды.

	* * *

	1959 жылдың күзінде Ленинградтан Қазақтың мемлекеттік көркем әдебиет баспасына хат келді. Ол хат маған арналып жазылмағанмен, мені іздеп, сұрау салған хат екен. Оны баспа қызметкерлерінің бірі маған берді. Конверт сыртындағы «Абраменко» деген хат иесінің фамилиясын көре сала, осыдан он сегіз жыл бұрын болған оқиға есіме түсті...

	Иә, Абраменко? Абраменко менің досым, майдандас канды көйлек досым! Онан қалай хат келді? Ол өлген. Ол ерлікпен Отан үшін қаза тапқан. Оның ардақты зайыбы Мария да өлген. Астыртын ұйым ісі үшін жан қиған. Осы шақта қаһарман достарымның жарқын бейнесі көз алдыма елестеп кетті де, бойымды сағыныш билеп орындыққа сылқ етіп отыра кеттім. Көңілім босап, көзіме жас та келіп қалды...

	Хатты ашып оқысам: «Мен Николай Абраменконың баласымын. Атым Виктор...» – деп жазыпты бір жерінде. Сонда ғана барып бір кезде ата-анасыз, панасыз сонау Украинада, Македон селосында қалған кішкентай бес жасар Витя есіме түсті.

	Иә, Витя селода қалған. Селодағы адал адамдар Абраменко семьясына жандармдар қанды шеңгелін салып жатқанда, «тым болмаса жас нәрестесі тірі қалсын» деп, сыртта ойнап жүрген Витяны алып кетіп жасырған. Міне, сол кішкентай Витя мені іздеп хат жазыпты. «Бала өміріңнің жалғасы» деген осы екен. Фашистер Абраменко тұқымын құрта алмапты. Витя тірі қалыпты.

	Бір жолы каникулға Киев қаласына барған Витя магазиннен «Переяслав партизандары» деген менің кітабымды кездейсоқ кездестіріп сатып алыпты. Онда өзінің әкесі мен шешесі туралы жазғанымды оқыпты. Менің әке-шешемнің тағдырын білетін адам ғой мұны жазып отырған деген ойға келіп, сол кітапты шығарып отырған баспаға хат жазыпты. Онда «...Мүмкіндігі болса, осы кітаптың авторын тауып алуыма көмектесіңіздер. Әке-шешемнің қайғылы тағдырын ол кісіден тағы да анықтап білгім келеді», – деп жазыпты. Мен сол күні Витяға хат жаздым. Әке-шешесінің тағдырын бастан-аяқ баяндап, өзін Алматыға қонаққа шақырдым. Ленинградта Витя оқып жүрген Дене шынықтыру және спорт техникумы басшыларына оның жайын айтып, оған көмектесулерін сұрап арнайы хат жолдадым. Көп кешікпей Витядан екінші рет өз адресіме хат келді.

	«Елдің айтуы бойынша сізді менің әкем мен шешем де Вася деп атаған көрінеді, сондықтан сізді менің де Вася ағай деп атауыма рұқсат етіңіз, – деп жазыпты хатының басында. – Сөйтіп, Вася ағай, ол кезде кішкентай болсам да сіздер туралы есімде біраз елестер қалыпты. Әлі есімде, бір күні түнде біздің үйде төрт адам отырып ұрыстыңыздар. Ұмытпасам, ұрыс қару-жарақ туралы болды. Мен әкемнің тізесіне сүйеніп тұрып тыңдадым. Сонсоң мамам мені алдыңғы бөлмеге алып кетті. Біраздан соң мамам тамақ әзірлеуге айналып кетті. Соны пайдаланып қайта төргі бөлмеге келсем сіздер жоқ екенсіздер. Есік біреу, онан алдыңғы бөлме арқылы шығу керек еді, бұлар қайда кетті деп ойладым. Менен жасырынып қалды ма деп, бөлме ішін шарқ ұрып іздедім. «Папа, папа», – деп екі-үш рет даусымды шығарып әкемді шақырдым. Сонан кейін ғазиз әкемнің жарқын жүзін көре алмадым! Мамам байғұс та мені жақсы көретін. Мені құшақтап сүйе беруші еді. Сөйтсем, ол да мені тастап кетерін біліп жүрген екен. Сонан өзіңіз жазғандай селода жалғыз қалып қойдым. Мамам мен Галя апайды тұтқынға алып, үйді өртеген күні село адамдары мені жасырып Пи селосына шығарып жіберді. Бір сұмдықтың болғанын білдім. Бірақ амал қанша, сол күннен бастап үш-төрт айға дейін жарық көргенім жоқ. Параска апайдың қарауында болдым. Ол апай бірде шатырға, енді бірде погребке, пеш үстіне жасырып жүрді мені. Папам мен мамамды сағынып жылап та жүрдім. Олар тұрсын өзімді ойнатып жүретін Галя апайға да зар болдым. Параска апайдан талай рет қашып та кетіп көрдім. Бірақ, үй жоқ, папам да, мамам да жоқ, түнде қайтып келіп жүрдім. Түнде кетіп қалатынымды біліп Параска апай ұрсып, «сені де неміс асып өлтіреді», – деп мені қорқытты. Сонан былай ол апай не айтса, соны істейтін болдым. Жасырын өмір сүріп жаттым. Параска апай мені тіпті көршілерге де көрсетпейтін еді. Қазір ойлаймын, сол апай талай совет адамдарын жасырған шығар. Өйткені мен танымайтын көп адамдар түнде келіп, сол үйді күндіз паналап келесі бір күндері кешке, әбден қараңғы түскенде кетіп қалып жүрді. Көршілерден жасырғанмен, мені олардан жасырмайтын-ды. Сол бейтаныс адамдармен бірге жатып, бірге тамақ ішіп жүрдім. Сол апай сондай бір берік адам еді. Қанша уақыт өткені есімде жоқ, бір күні Параска апай: «Біздің адамдар келіп қалған болуы керек, комендант, староста, полицайлар қашып кетіп жатыр. Иттерге сол керек!» – деді.

	– Біздің адамдар деп тұрғаныңыз кімдер? – деп сұрадым онан. Ол бетіме таңдана қарады да:

	– Қызыл Армияны айтам, – деді қуанып.

	Мен тағы ойға кеттім. Біздің адамдар дегенге папамдар, партизандар келеді екен деп қалып едім. Енді Қызыл Армия келеді деген соң бәрібір партизандар сол Қызыл Армиямен бірге шығар деп ойладым. Соның артынан көп ұзамай алыстан зеңбірек даусы естіліп, село үстінен күнде самолеттер ұша бастады. Шатырда соның барлығын естіп жатамын.

	Тағы бір жетіден соң селодағы чиновниктер кетті де, селоға майдан шебі келіп тірелді. «Байдалы түгіл бас қайғы» дегендей, жандармдардың селоларды тіміскілеп біздерді іздеуге шамалары да келмесе керек. Енді Параска апайдың рұқсаты бойынша көшеде ашық жүре бастадым. Бірақ әр үйге неміс солдаттары орналасып, үй маңынан окоп қаза бастады. Бізді селодан қуып батысқа қарай көшірмекші болды. Жұрт көше бастады. Алдымен староста, полицайлардың семьялары көшті. Днепрдің сол жағынан қашып келе жатқандардың көбі сол азғындар: старосталар, полицайлар, олардың семьялары, туған-туысқандары болатын. Бұлар салт атпен, арбамен артынып-тартынып кетіп барады. Биік көк қалпақты неміс коменданттары да елден тонаған заттарын машиналарға тиеп өтіп жатыр. Солармен араласып Параска апай екеуміз де селодан шықтық. Апай селодан онша ұзап кеткісі келмеді ғой деймін, Пи мен Македон селосы аралығындағы сайға түсті. Бұрын біреудің жарды үңгіп қазған погребі болу керек, бір терең үңгірге мені кіргізіп отырғызды. Өзі шығып, жан-жақты болжап алды да:

	– Витя, сен осы арада отыра тұр, – деп өзіміз келген жаққа қарай кетіп қалды. Көп кешікпей жарты қап азық алып келді. Сонсоң үйден ала келген күрегімен шым ойып әкеліп әлгі үңгірдің аузын бітей бастады. Шымның шөптесін жағын сыртқа қаратып қалап, кісі еңбектеп шығарлықтай тесік қалдырды да, үңгірдің аузын бітеп тастады. Біз бұл үңгірде көп жатпадық. Екі-үш күн өткен соң, төңіректе атыс басталып кетті де, «уралаған» дауыс шықты. Параска апай құлағын түріп отырды да:

	– Қызыл Армия келіп қалды ғой деймін. Мынау біздің әскерлердің даусы. Естимісің, «ура, ура» демей ме? – деп үңгірдің тесігінен сыртқа қарады. Мен де апайдың жанына бардым. Сөйткенше болмай апай тесіктен сыртқа шықты. Мен де оған ере шықсам, өзіміздің әскерлер батысқа, Македон селосына қарай қаптап кетіп барады екен. Параска апай қуанғанынан өкіріп жылап, біздің жанымызға келе берген бір солдатты құшақтай алды. Оның жанындағы тағы бір солдат мені құшақтап бетімнен сүйді. Сол сәтте менің қуанышымда шек болмады. Әлгі бетімнен сүйген солдат маған қол фонарын берді. Сөйтіп тұрғанда Македон селосы жақтан атыс басталып, барған сайын үдеп кетті. Біздің жанымызда қаумалап тұрған солдаттар солай қарай сайдың ішімен жүгіре жөнелді.

	Апай екеуіміз үңгірдің аузын ашып, азық-түлік, төсенішімізді алдық та үйге келдік. Үй бүлінген жоқ, аман екен.

	– Үйді өртеуге де шамалары келмеген екен ғой жауыздардың, – деді апай. Сонымен апай екеуіміз погребке апарып қойған үй іші мүліктерін, ыдыс-аяқтарды үйге тасып, үйді жөндеп жинап қойдық та, бір жаңа дүниеге келгендей масайрадық та қалдық. Біресе сыртқа шығамыз да тың тыңдаймыз. Манағыдай емес мылтық даусы алыстан анда-санда үзіліп-үзіліп естіледі. Фашистер алды-артына қарамай қашып бара жатқанға ұқсайды. Біздің әскерлер лек-легімен ілгері қарай кетіп жатыр, кетіп жатыр.

	Осылай біздің селолар басқыншылардан азат етілді. Майдан шебі батысқа ұзап кетті. Жұрт есін жинап, бірін-бірі іздеп табыса бастады. Үйлері аман қалғандары үйлеріне кірді. Үйлері өртенгендер, зеңбірек оғы, бомбадан қирағандары қайтадан үй салуға кірісті. Ішетін ас, киетін киімдері, төсеніштері болмаса да, жұрт мұңайған жоқ. Әркім өзінің тіршілік қамын істеп жатты. Көп ұзамай өкімет тарапынан жұртқа көмек те беріле бастады. Колхозға мал да, құрал-сайман, машиналар да келіп қалды. Колхоз бұрынғы сабасына келіп, шаруашылығына кірісіп кетті. Село да көркіне келіп, соғысқа дейінгідей құлпырып шыға келді. Бірақ мен бұрынғыдай әке-шешесіз, үйсіз сол мейірімді Параска апайдың қолында қала бердім. Ол апай менің папам мен мамады іздейді-ау деймін, күнде үйден кетіп қалады да, кеш оралады. Маған аяныш білдіре қарайды. Әрине, менің тамағым аш емес. Киімімді де апай жамап-жасқап береді. Бірақ папам да, мамам да жоқ қой! Өзім де қарап жүрмеймін. Оларды іздеймін. Түсі таныс адамдар аты-жөнімді сұраса-ақ болғаны: «Менің мамамды көрдіңіз бе? Папамды біліп тұрсыз ғой, көрген шығарсыз? Мен жалғыз жүрмін», – деймін. Бірақ сұрау салған адамдарым менің мамамды да, папамды да көрмеген болып шығады.

	Сонымен екі-үш жыл уақыт өтіп кетті. Бір күні үйге жүз таныс екі адам келді. Бірі орта бойлы, мығым денелі сары, екіншісі онан гөрі жастау, орта бойлы, ашаң жүзді қара торы жігіт. Екеуі де менің бетімнен сүйіп, «Витя, халің қалай?» – деп хал-жайымды сұрай келді. «Осылар менің папам мен мамамды білетін шығар», – деп ойладым да, олардан да сұрамақшы болып едім, бірақ Параска апайдан бата алмадым. Келген адамдар апайды төргі бөлмеге алып шығып ұзақ сөйлесті. Сонсоң: «Витя, оқу оқығың келе ме?» – деп сұрады мығым денелі сары.

	– Оқығым келеді, – деп жауап бердім оған.

	– Параска апай да сені оқысын дейді. Онда бізбен бірге жүр, оқуға түсіреміз. Мектеп жақсы. Жанында Днепр өзені ағып жатыр. Бос уақытыңда балалармен бірге суға түсесің, онда жүзіп үйренесің, – деді қара торы жігіт. Сол күні Параска апаймен қоштасып, келген екі адамға еріп кете бардым. Параска апай қатты жылап қалды.

	Мені Львов қаласындағы балалар үйіне орналастырған сол екі адамның үлкені партизан Николай Михайлович Попов, кішісі Иван Прохорович Гаман екенін соңынан білдім. Олар да әкемнің жолдасы екен, бірақ папам мен мамам жайында ештеңе айтпады олар.

	Балалар үйінде 1946 жылдан 1951 жылға дейін болдым. 1951 жылы тәрбиешім Ставрополь қаласына әкеліп, мені Суворов мектебіне түсірмекші болды. Бірақ жасым асып кетіп ол мектепке түсе алмадым. Сонсоң тәрбиешім сол қаладағы балалар үйіне берді. Сонда бір жылдай болдым, ремесло училищесіне түстім. Оны 1956 жылы үздік бітіріп шықтым. Училищеде оқып жүргенімде спортпен шұғылдандым. Екі жыл машина-трактор станциясында жұмыс істедім. 1958 жылы осы техникумға түстім. Келер жылы бұл техникумды бітіремін. Македон селосында бірнеше рет болдым. Бірақ кімнен сұрасам да әке-шешемнің тағдырын біле алмадым. Сіздің кітабыңыздан папам мен мамамның тағдырын бір-ақ білдім!..» – деп хатын аяқтапты Витя.

	Витя Абраменко осылай тірі қалыпты, табылды. Қазір Киев қаласында Данилевская көшесі, 52-ші үйде тұрады. Өмірден өз орнын тауып, қоғамға адал еңбек істеп жүр.

	Ваня, Мария, Галя Гамандар мен Илько Витряк және Вася Яковенколар да қазір ер жетіп, туған жерлерінде тұрады. Борис пен Серіктен хабар жоқ. Сонан былайғы олардың тағдыры маған белгісіз. Олар да тірі болса бір жерде жүрген шығар, табылып қалар деп үміттенемін. Ал қаршадай Миша Гаман болса, өздеріңе мәлім, жау қолынан қаза тапты.

	Соғыс зардабы осындай. Соғыс зор апат. Сондықтан дүние жүзіндегі барлық ізгі ниетті адам бейбітшілік болуын тілейді.





	https://t.me/kzkitap





