	Төлеген Қажыбаев

	Аран





	ПОВЕСТЬ





	«Аран» атты повесі – отызыншы жылдардың басындағы ақсирақ аштықтың ащы шындығын ашына да ашық көрсеткен санаулы туындылардың бірі.





	Народ родной, ты истекаешь кровью!

	О, если б у тебя нашелся друг,

	Который, наклонясь к тебе с любовью,

	С себя бы сбросил время страшных мук!

	Но нет его...

	К. БАЛЬМОНТ





I




	Кереге басына кепкеп көнегін ілген не сән, қайыңның қабығын кеміріп, қымыздық пен жуа теріп кеткен не сән, күркесінде қалған сүйек-саяқты иттің езуінен жырып алып қазандағы қара суға қайнатып, қатық еткен не сән, саптама етіктің май сіңді қонышын, терезе әйнегінің орнына тұтқан қарын құрышын турамшылап талғажау еткен не сән... Бәрі де аштық атты тойымсыз аждаһа аранын қанағаттандырсақ, тойындырсақ деген дәрменсіз әрекеттің өтеушісіндей болмашы тірлік, ақ сүйек болып жусап қалар ұлы аза - жан азасы алдындағы соңғы тұяқ серпілісі болатын.

	Теріскейден шұбырған босқындар Шақалақ ауылына шаңдатып кірген жоқ, қандатып кірді. Шұбырған ізде ісіп-кеуіп өлгендер қалды. Алапат аждаһадан шошынған жұрт өлгендерін көмуге де мұрша таппай жолдағысын баса-көктей қанды, қаралы көшке ілесіп ілгерілей берген.

	Дорба түбі қағылып, кебеже түбі сарқылған шақта бейопа тірлікті тәрік еткісі келмеген үміті түскір өзекті тұстап үзілгенше жанталасып аласұрар әдеті емес пе. Төңіректі түртіне тіміскілеп, сұғанақтана қалар сорақылық иба-иманды қайтсын. Аласұрғызар ашқарақ сезім бас көтеріп алғанша ұяттықтың ала жібін аттай алмай шегіншектей тұрғанымен, ақикөзденіп, дәуірлеп алған тұста ақыл-естен адасқан дүлейлікке басып, кімді тыңдасын.

	Аузы қимылдағанды сырттан бағып, мұржасынан түтіні көтерілген үйді телміре торуылдаушылар төзімі таусылып, құлқын құрты қозған шақта кәдімгі ашық шабуылға шыққан. Төбе мен жабықтан түскенді былай қойып, тапа-тал түсте қара кезіп, үйге де кіріп келетінді шығарды. Бұрыш-бұрышты түртінектей тіміскілеп, қолға іліккен тері-терсек, сүйек-саяқты сыпырып дорбаларына тыққыштап жатқандары. Үйге енсе босағаға бүк түсіп отыра қалып, қол жаяды, бірдеңе дәме етіп өңештерін созып, емінеді. Емінгені сол аштан өліп барамыз деп еңірейді.

	– Бір үзім нан...

	– Бір уыс бидай...

	– Артылып қалған құрт-ірімшік... – дейді. Осы күнде артылып қалар не болсын? Тоғыз жолдың торабында отырған Шақалақ ауылы ерсілі-қарсылы ағылып жатқан ашкөз, ашқарақ, тойымсыз тобырдың аяқ астында қалды. Бірер айдың ішінде бүйірі тоқ, қоңы қалың ауыл аузындағысын ағылған тобырға тоса-тоса өздері де титықтап, ыңыршағы айналған қотыр мәстектей арса-арса болып шыға келген. Бүйте берсе береке қашып, тістегеннің аузында, ұстағанның қолында кетпей ме? Ауылдың мінезі өзгерді. Тосын қылық танытып, босқындарға тіксіне қарайтынды шығарды. Анау бір тұстағы ізгілік, бауырымдап көрісер шилендік келмеске кеткендей еді. Бәрі де барлықтың, бүйірі тоқтықтың арқасы екен ғой. Күндіз-түні есік-терезелерін тарс бекітіп алып, босағасына «ой бауырымдап» ісіп-кеуіп зорға жетіп, теңкиіп-теңкиіп сұлағандарға да селт етпейтін безбүйректікке бекінген сыңайда еді. Бірақ бұл әрекеттің де қиюы қашып, тозығы жеткен бөздей сетінеп жүре берді.

	Босқындар тасқыны Ресейге асатын қара жолдың үстінде отырған Шақалақтың шаңырағын шайқалтып, түндігін теңселтіп қана қойған жоқ, бұл ауылдың тұрғындарын ата-мекенінен бездірген аштықтың тойымсыз аранды ажалын да ала келген еді. Соның солақай сілтенген сойылдай алғашқы соққы-нәубетіне ауылдың жел жақ шетінде отырған Жауғашты шалдың шаңырағы ұшырап еді.

	Кемпірінен ертеректе айрылып, жалғыз ұл мен келіннің қолына қарап қалған шалдың қырық кісі бір жақ, қыңыр кісі бір жақ қисық мінезі Шақалақтың шеңберінен асып, аяқ жетер біраз жерге мәлім болатын. Жалғыз ұл Көбей әкесінің алдынан шықпайтын көмбіс мінезінен жаңылып көрмесе де, алдың-дұлдың қылықты келіні Кенжеш анда-санда болса да бұрқ-сарқ мінез танытып, қайын атасын Шақалақтың қотанынан он көшіріп, құтты орнына он қондыратын.

	Бүгін де таңнан тұрған шал түкпір қораға қамап ұстап отырған ала өгізін тысқа жетелеп алып шығып, ауыл іргесіндегі Қожым бұлағына беттеген. Ойы қандыра суарып алып жолға шығу. Кеше кешкісін Кенжеш кейістік білдіріп:

	– Атау, кебеже түбінде екі-ақ уыс бидай қалды. Бір қам жасамасаңыз.., – деп барып сөзін үзген. Арғы жағын аш көз аштық десейші. Оны түсінбейтін Жауғашты ма, түсінген. Түсінген де төменде қалың орман қойнауында отырғап орыс ауылына барып «тамырларының» тамырын басып көрмек. Қауға сақал Петро ана жолы келгенде бұған жат та жабысып жалғыз ауыз қара мылтығын қолқалап еді.

	– Қабырғаңда бостан бос оқ-дәрісіз ілулі тұрғаннан не пайда, маған бер, аузын қандасам саған да жаман болмас, – деген. Бұл:

	– Бір үй болғасын бір мылтық керек емес пе? Осы күнде ұры-қары көп дегендей, атпасам да айбат шақырып тұрсын, – деп болмаған. Болмаған емес, қимаған. Қимағаны осы үйдегі әкесінен қалған жалғыз мұра осы еді.

	– Оқсыз мылтық, анау қолыңдағы көсеу емес пе? – деген қауға сақал пеш өңешіне әлсін-әлі көсеу жүгіртіп отырған Жауғаштыға ренжіс білдіріп.

	Құдай қаласа сол мылтықты, сандық түбінде өзіне деп сақтап жүрген екі кез кебіндік бөзді, бірер пұт бидайға айырбастап келер, келер де жұтынып отырған мына қызыл өңеш келіні мен баласын, анау үйелмелі-сүйелмелі екі немересін қарық етер. Тілексіз пенде емес, арғысын құдай салса, тағы көре жатар.

	Осындай оймен Қожым бұлағына жеткен Жауғашты тосыннан шалқасынан түсердей қатты шошынды. Шошынғаны сол, өгізін жетекке алып келе жатқан басжіптен айрылып қалды.

	– Алла, алла, сухан алла! – ала өгіздің артына қалай барып қалғанын сезбеген Жауғашты суға тұмсығын малмай, басын шайқап тұрған неменің тасасынан баспалап бұққан қалпы бұлақ тұсқа үңілген. «Адам ғой мынау теңкиіп жатқаны... Иә, адам... Ей, бейбақ-ай, үзілген жері осы ара болғаны да. Бұлақ басына не алам деп келді екен, су ішкісі келді ме жазған бейбақ...».

	Жауғашты Қожым бұлақтың қайнар бастауына белуарға дейін малына етпеттей құлап жатқан адамның қасына келді. Бұлаққа еңкейе бере құлады ма екен, басы суға кіріп кетіпті. Ақ жағал болып тозған елтірі бөркі сонадай ұшып кетіпті, аулақта жатыр. Өрім-өрім күпісінің жауырын, етек тұсынан пілтелене шыққан жабағы жүннің жұлым-жұлым, сұлбасы көрінеді. Жұлығы тесіліп, өкшесі тайған сірі етік, барқыт бедері әбден тозып жып-жылтыр болып біткен сырма шалбар, бір ұшы су бетінде діріл қағып, бір батып, бір шығып жатқан шүберек белбеу, иесінен аулақ, анау жатқан елтірі бөрікке шейін осынау пенденің кембағал халін көрер көзге тым жүдеу әрі аянышты қалпымен елестеткендей еді.

	Жауғашты бұлақ басына тізе бүкті де өлікке бағыштап аят оқыды.

	«Мүсәпірдің иманы жолдас болсын, алла-акбар!» деп бетін сипап етегін сілкіп орнынан тұрды. Енді не істерін білмеген адамша аңырып, аз-кем бөгелген. Бұлақ бастауына белуардан батып жатқан өлікті жалғыз өзі алып шыға алмасын сезді ме, әлде тоңірегіне өліктің қолқа тебер жағымсыз иісін мүңкітіп жатқан мүсәпірдің маңына маңайлап баруға дәті жетпеді ме, әйтеуір аз-кем аңырыстан кейін, ала өгізін жетелеп ауылға оралды.

	Екі аяқты қос арысты арбаға оны-мұнысын артып жатқан Мұстақ шалдың есік алдындағы қараң-құраң тұлғасып көріп солай қарай бұрылды.

	– Мына неме ала таңнан қайда жүргелі жатыр. Артынып-тартынғанына қарағанда көшкелі жатыр-ау шамасы, – дсп күңкілдеген Жауғашты сонадайдан: – Көш көлікті болсын, – деп айғай салды. Ұрлығының үстінен шығып қалғандай Мұстақ селк ете түсті. Қолындағы түйіншегі де жерге түсіп кетті.

	– Ой, құдай атқыр, сен бе едің... Шошыттың ғой түге. О несі, қотанды басына көтеріп. Жетіскеннен көшкелі жатыр деймісің... – Мұстақ түйіншекті көтеріп тарантастың үстіне тастай салды.

	– Ойпырмай, Мұха, сәл сабыр етіп аялдашы. Артынан да көшерсің. Анау Қожым бұлақтың басында бір өлік жатыр. Бетін жасырмасақ обал да, мұсылман ғой, – доп Жауғашты жаңа ғана өзі келген жағына шошына бұрылып, бір түрлі қобалжи тіл қатқан.

	– Е, өлік таңсық болып па қазір. Өлген де бір бейбақ... Мені жолдан қалдырма, жүрелік. Ешкімнің көзіне түспей ерте жүрелік дегенім сол еді әлгі кемпірге. Биғайша, әй Биғайша, омалып, неге шықпай жатырсың? Бол, шық бері! – Мұстақ шал ала арқанмен тарантасқа артылған оны-мұнысын шандып байлады да арбаға жегілген қоңыр сиырдың басжібін қолына алып ілгері қозғала берді.

	– Қайыр, хош...

	– Мұха, шынымен-ақ кеткеніңіз бе, ел-жұртпен қоштаспай, мұныңыз не?

	– деп абдыраған Жауғашты аңырып тұрып қалған.

	– Әй, Жауғашты-ай, ел дейтін ел қалды ма. Бәрі сөгіліп кетіп жатыр емес пе? Жұт жайлаған мына жерден... О, жасаған, көрсетерің көп екен ғой. Тұрымтай тұсына деп... Хош, ақиретте табысайық. – Мұстақ басын игендей епетейсіз бүгіліп барып бойын қайра тіктеп түзеп алды да, артына бұрылмаған қалпы қоңыр сиырды жетелеп қара жолға түскен. Енді сәл бөгелсе еңіреп келіп мұны құшақтап көрісе кететіндей, болмаса мына артында қалып бара жатқан жұртын қимай осы арадан айналсоқтап ұзап кете алмайтындай көрінді ме екен, әйтеуір, не де болса, қара үзіп ұзап кеткісі келгендей ширақ адымдап барады.

	Үйден дауыс салып шыққан Биғайша ала өгіздің басжібін беліне қыстырған қалпы сай сүйегі сықыр-сықыр етіп ұзап бара жатқан қос арысты арбаның сонынан мұңая қарап тұрғап Жауғаштыны бассалды.

	– Жәкесі-ау, қайным-ау, қош бол, бақұл бол. Енді қайтып көреміз бе, көрмейміз бе? Кеттік қой елден... Беті күйген қарабеттей... елмен де қоштаса алмай босып барамыз. Ашпыз... Кебеже түбін қаққан соң не отырыс бар. Қол жайғанмен кім аузындағысын жырып берсін.

	– Ойпырмай, жеңеше-ау, бұларыңыз не? Көппен көрген ұлы той деп... Әліптің артын бақпадыңыздар ма?

	– Қайдағы әліп... есше ғана ауыл үстінен өткен шұбырынды жұрт қырдағы ел түгел ақсүйек болып жусап қалды деді емес пе? Ендігі кезек Шақалаққа келсе керек. Қуатың барда бір қараға жетіп алмаймысың, жазған...

	– Ойпырмай, не дейді? Мен мына - Аралағашта отырған орыс ішіне барсам ба деп едім. Бізден гөрі қоңдылау көрініп еді ана жолы соққанымда...

	– Ойбай, Аралағаш маңына сені маңайлата ма? Аштықтан босқандардың алғашқы легінен соң-ақ күзет құрып, мылтық атып, ауыл маңына жолатпай тұр дейді ғой ешкімді.

	– Қойыңыз, бекер болар. Кеше ғана айран-шалабымызды ауыздарына тосқан мұжықтар емес пе? Өйте қоймас...

	– Сол хабарды да шұбырған ел айтады. Ауыздағысын жырып беретін орыс қай туғаның. Оларға да оңай соғып жатпаса керек. «Орыстан досың болғанша, қасыңда қара балтаң болсын» деп тегін айтты деймісің... Биғайша жүре сөйлеп шалының соңынан ерді.

	– Қой, бекер шығар... Басқасын білмеймін, Петро тамыр ондайға бармас, – деген Жауғашты ауыл шетіндегі үйіне беттеген. Беттегенде де әдеттегісіндей ауыл сыртын айналып өтпей, қотанды жарып өтіп келе жатқан. Төрт-бес күннен бері ауыл қотанында не болып жатқанынан хабарсыз қалғандығынан ба, біраз үйлердің есік-терезелерінің сырттан шегеленіп қалғанын енді аңғарды.

	– Мына немелер шынымен-ақ үн-түнсіз көшіп кеткендері ме? Көнекті сыртқа салып, үн-түнсіз кеткендері мені баяғы кірме дегендері ғой.

	Бұл Шақалаққа сонау бір жылдары көшіп келгенде Бабасанның балалары мұны орталарына алмай шеттетер сыңай танытып, жылы қабақ бермеген. Содан бері ауыл шеңберінде отыр дегені болмаса, қотаннан жырақтай барып, ауыл шетінен қоныс тепкен. Ел ішінің дау-дамайына да қатысы шамалы Жауғашты торқалы той, топырақты өлім болмаса, бабасандықтармен тонның ішкі бауындай бауырласып кеткені де шамалы еді. Дегенмен Шақалақ бас біріктіріп артелге бет түзегенде бұл басқарма төрағасы Сәлікке келіп:

	– Әртеліңе мені де жаз. Жалғыз тілді соқам мен ала өгізімді ортаға салам, – деген. – Бабасанға мүше болып енбесем де, үкіметтің артеліне мүшелікке енуге құқым бар шығар, – деп саясаттан да құралақан еместігін елестете сөйлеген.

	– Әрине, Жәкесі, әрине. Сен де әртелге мүшесің. Міне тізімнің жуан ортасында тұрсың, – деп Сәлік алдында жатқан қағазын мұның көз алдына көлденең тартқан.

	– Бәсе, солай болса керек, – деп шыққан Жауғашты артель кеңсесінен. Өзін кірме деп кемсітетін бабасандықтардың басынан асыра сөз сөйлеп, кеңседе отырғандардың біразын тізімнің жуан ортасында тұрғандығымен артель мүшесі екендігін мойындатқандығына тоқайған көңілмен қуанып шығып еді сол жолы кеңседен.

	Содан бері жыл жарым уақыт өтпей, аспан жерге түсіп, жер аспанға шыққандай тас-талқан болды да қалды емес пе, мына дүние. Артелі тоз-тоз болды. Ел басқарады деген Сәліктің өзі Түмен асып кетті, қатын-баласын шұбыртып. Елге үлгі көрсеткісі келді ме, бар малын ортаға алғаш салған да өзі еді. Жұрттан да соны талап етіп, дігірлеп отырып алды емес пе? Біреулер осы Сәлік бірдеңе білетін шығар деп жалғыз сиырын жетелеп әкеліп артель соқасына жексе, енді бірі заңнан үркіп, барын беріп жатты емес пе? Ақыры үйінен тіске басар бір үзім нан таппай тығырыққа тірелген артельдің төрағасы өзіне қараған бірер үйді соңынан ертіп түн жамылып көшіп кетті. Білетіндер Түмен асып кеткен деседі. Онысы рас та шығар. Әйтпесе қырдағы елдің төменге шұбырып несі бар? Содан бері кеңсе маңына барған да ешкім болған жоқ. Бір қиырда, тайғаға тұмсық тіреп отырған шағын ауыл Шақалаққа ат ізін салған үкімет адамы да болмады. Алғашқы кезде тебінгі кептірмей тепеңдеп келіп тұратын уәкілдер де қараларын батырған. Олар да сүйретпеге түсіп, сілікпесі шыққан мына Шақалақтан енді не шығар дейсің десе керек.

	Аштық зобалаңына ұшыраған қыр елі жөңкіліп Сібірге қарай сырғи жөнелгенде Ресей мен Қазақстанның жол айырығындай ұрымтал тұста отырған шағын Шақалақ шілдің қиындай тоз-тозы шығып, аранын ашқан зұлмат нәубеттің топанды тасқыны астында қалып мерт болар санаулы сәттің тек астында тұрғандығын аңғара қоймаған марғау күйде еді.

	Биғайша кемпірдің үрейлі жүзі, «аштық, аштық!» ден сұңқылдай қалған үнінен кейін Жауғаштының берекесі қашып, үйіне зорға жеткен. Қожым бұлақ басындағы ісіп-кеуіп өліп жатқан бейтаныс мүсәпірді де ұмытып кеткендей ме қалай, сылбыр басып ішке енді.

	Кенжеш қуырылған бір уыс бидай шашылған ала дастархан басында қаққан қазықтай болып, ыздия қалыпты. Арғы жағынан ұлы мен қызының қалт-құлт етіп бастары көрінеді. Көбей болса іргеге бетін беріп, теріс қарап жатқан қалпы қозғалар емес.

	– Ата, шайға келіңіз, – Кенжеш шыны аяқты салдырлатып шай құя бастады.

	– Анау неғып жатыр? Тұр, шәй іш те, – деғен Жауғашты сірі шоқайын сілки шешіп сәкінің астына атты.

	– Түні бойы қызуы көтеріліп, қиналып шықты. Ауырып қалмаса не қылсын?

	– Дімкәс неме ашқұрсақтығын көтере алмай жүр-ау. Бірер кесе шәй ішіп жүретін. Омалып отырғанмен оңатын түріміз жоқ. Петро тамырға барып талғажау бірдеңе әкелейін, – деген шал келіні ұсынған сылдыр суды сораптап отырып. – Алла жазса бүгін жетіп жығылсам, ертең көз байлана келіп қалармын.

	– Ойпырмай, ата, әйтеуір абайлаңыз. Жол торыған ит-құс көбейіп кетті десіп жүр ғой. Тіпті... – Кенжеш мүдіріп қалды.

	– Иә, аштық деген ар-ұятқа қаратсын ба? Ақыл-естен адасқанда жыртқыщ болып кетпей ме адам деген?! – Жауғашты дастарханның шетін қайтарып аят оқып, бетін сипады. Орнынан тұрып жатып: – Анау мылтықты әпер. Петро тамырдың көзқұртын қоздырған немені апарып беріп... Сосын анау сандық түбіндегі бөзді шығаршы.

	Кенжеш үстіне әлде кім тосыннан суық су құйып жібергендей селк ете қалды.

	– Оныңыз не, ата? Ахиреттік бөзді..

	– Әй, шырағым-ай, «өлісіңе қарай көмісің» дегендей... «Алтын күміс тас екен, арпа бидай ас екеннің» заманына қалдық емес пе? Бұл бөздің ендігі құны бірер қадақ бидай шығар... Әкел, бері...

	Шал тоңқаңдап жүріп сәкі астынан сірі шоқайларын тауып киді. Қажып қалған түрі бар ма қалай, сәкі шетіне құйрық басып аз-кем отырып, орнынан зорға тұрды.

	– Ал, балам, мыналарға бас-көз бол. – Іргеге жүзін беріп жатқан Көбей бері аунап түсті. Баласының күлкілдеп ісіп кеткен жүзін көріп шал шошып кетті.

	– Шырағым-ау, өңің не болып кеткен? Бірдеңе ішсең еді. Мен...мен... мына Аралағашқа тамырға барып қайтайын. – Жауғашты жүгіріп келіп етегіне оралған екі немересін кезек-кезек иіскеп, келінінің ұсынған түйіншегі мен мылтықты алып сүйретіле басып, сыртқа беттеген.

	– Алла тәңірім-ай, жебей көр біздей пақырларыңды. Шыдаңдар... Шыдасаңдар жарар еді, қарақтарым. – Шал күңірене күбірлеп ала өгіз жегілген арбаға барып отырды.





II




	Кенжеш атасын аттандырып салғанымен үйге енуге батылы жетпегендей сыртта әрнені бір түртінектеп жүріп алған. Жаңа атып келе жатқан жазғы таңның жарқын сәулесінен жасқаншақтай ауыл тұсқа көз салған. Қотан үсті өлі тыныштық құшағынан жазбаған қалпы түндік серіппес марғаулықпен маужырап кеткендей екен. Таңмен талас тұрып өріске мал айдайтын, мазасыз шал-шауқан, кемпір-семпірлер де бұл күндері әдеттерінен жаңылғандай, жайбарақаттыққа бой алдырған ба дерсің. Бозалаңнан бозторғай көтеріліп үлгермес алакөбеден атқа қонып алып, әр үйдің босағасын тепкілеп, терезесін тарсылдатып жұмысқа шақыратын бұжыр бет бригадир Барлыбай да бұл күндері төбе көрсетпей кеткенге ұқсайды. Таңмен талас абыр-сабыр күйге түсіп, тірлік үшін тырбаңдасқан жұртшылық жұтатып кеткен жұттан жүні жығылып, сіңірі үзілген арық-тұрақтай тұралап қалған. Басында көпшілік үшін ұжымдаса жүріп еңбек етіп, ел болайық дескен ұшпақты ұранның күлі көкке ұшып, бекемдесіп бел буысқандардың белі сынып, берекесі қашқан. Қазір аранды әпжыландай сумаңдаған аштықтан қалай құтылсам екен деген жеке бастың әуресі әуелеп жеткен. Бала аузындағысын әкеден қызғанып, әке аузындағысын сұқ көзден жасырар, жаналқым кезге жеткендей ел үстін ашкөз аштық, алатопалаң қырғын жайлаған.

	Кенжештің ойын Сәлік үйінің алдындағы күресінде қанды қасап таласқа түскен ауыл иттерінің ию-қию даңғаза шуы бөліп еді. Ол қолына іліккен таяғын басынан асыра бұлғалақтай айғайлай, солай қарай жын соққандай жүгіре жөнелді. Өлі жүндері әлі түсіп болмаған өңкей бір ашкөз немелер далбаңдай жүгірген әйелді елең қылмастан орталарындағы арам өлген бұзаудан қалған сүйек-саяқты бір-біріне қиыса алмай әр тұстан анталап келіп жұлмаласып жатыр. Жұртта қалған басқарма төрағасының біркезде қасқыр алдырып жүрген көкжал арлан төбеті болса керек, мына олжаға мен қожамын дегендей, деңгейлесіп келгендерді желкеден мытып, шаптан іліп жолатар емсс. Көкжалдан тұрқы қысқалау демесең шомбал бітімі бөлектеу жырық құлақ, жалғыз көз төбет тайсалмай келіп шарт та шұрт айқаса кеткен. Шәу-шәу етіскен былайғы топ манадан бері тұмсық батыра алмай жүрген өлексеге тап берісіп, туталақай ала жөнеліскен

	Кенжеш күресіннің күл-қоқысын аспанға шығарып, арс-арс етісіп алысып жүрген екі итті қолындағы таяқпен кезек жондап зорға куды.

	– Ойпырмай, мыналар да тағы болып кеткен бе? Тіпті, болар емес қой... – Кенжеш жан-жағына алақ-жұлақ қарап алды да күл-қоқыстың арасынан сойдиып шығын жатқан бір сүйекті суырып алып, етегіне жалма-жан ораған күйі үйіне қарай тұра жүгірді. Олжаларынан айрылып қалғандарына ызаланған иттер тобыры күресінге қайра лап қойысты. Тағы да алыс-жұлыс басталды.

	Сүріне-қабына үйіне жеткен келіншек сәкінің үстіне етегіне орап әкелген сүйек-саяғын саудыр еткізіп тастай салды.

	– Әдірә қалғырлар дым қалдырмай қажалап қойған ба, өзі,-деген Кенжеш қалың иттің езуінен жырып әкелген сүйектеріне шұқшия қарап отырғанда әкесінің бауырында жатқан ұлы ыңырсыды.

	– Апа, қалным ашты.

	– Ойбүй ботам-ау, кімнің қарны тоқ дейсің. Сәл шыдай тұр, мыналарды жуып-шайып, ұнға шылап берейін. Ана жазған әкең де екі-үш күннен бері дым сызған жоқ. – Кебісін салпылдатып тысқа шыққан Кенжеш бір шелек су алып ішке қайра енген. Сүйек-саяқты сыпырып шараға салды да сумен жуып-шая бастады. Күл-қоқыстың шірінді иісі ме, әлде бұзыла бастаған сүйек иісі ме, әйтеуір бір жағымсыз иіс қолқа қабады. Екі-үш рет жуып-шайғаннан ба, әлде иіске бой үйренді ме, келіншек жаңағы бір жағымсыз иістен арылғандай болған сүйектерін салдырлатып отта тұрған қара қазанға қотарып, су үстемеледі. Сосын барып сары самауырға ошақтың отын қағыстыра қаузалап отырып шоқ салды.

	Кебеже түбіндегі ала дорбадан екі уыс қуырылған бидай мен екі-үш түйір құртты ала дастархан үстіне шашты. Ыңырсып жатқан ұлын Көбейдің бауырынан алып, беті-қолын жудырды. Сөйтті де атасының орнына отырғызып, көйлегінің етегіне екі шөкім бидай салды.

	– Ал жей ғой, қарашығым. Шәй қайнағанша жей отыр. Көбей, ой Көбей, ептеп тұра алсаң, тұрсаңшы. Шәй іш, жазған... Ана Нұрбикені де оят. Әне Нұрымжан тұрып, шәй ішкелі отыр. Тұр, тұрыңдар енді... – Кенжеш әп-сәтте екі иінінен ентіге дем алып шыға келген сары самауырды көтеріп дастархан басына отырды. Көбей орнынан сүйретіліп зорға тұрды. Күйеуінің қабына күлкілдей ісініп кеткен жүзін көріп Кенжеш шошып кетті.

	– Ойбай-ау, сорлы-ау, саған не болған... Өңің бұзылып кетіпті ғой. – Орнынан сүйретіле тұрып, үйдің қабырғасына сүйенгенімен аяғын басуға шамасы келмей қиналып тұрған Көбейдің қолтығынан сүйей берген. – Екі-үш күннен дым сызбай жатқанға ауырып қалды ма дессм қып-қызыл аштан бұратылып қалғаннан саумысың өзі...

	– Мен...мені қой енді... Адам болмаспын... Ана Нұрым мен Нұрбикеге ие бол...

	– Тек әрі, адам болмағаны несі... Қазір шәй ішіп, бидай жеп, ептеп жүрек жалғай тұр. Анау қайнап жатқанға ұн шылап көже істеп берем.

	– Жоқ, болмас... – Екі тізесі дірілдеп барып шөге қалған Көбей қайрадан қисайды.

	– Ойбай-ай, енді қайттім... Уа, құдай, құдай, көрсетерің көп екен ғой... Мен, қазір... – Кенжеш күйеуінің басын сүйей көтеріп шәй құйған кесесін ерніне тосты. Анау жылымшы шәйді бірер ұрттағаны болмаса толық іше алмады. Аузына тосқан қуырылған бидайды да талғажау етіп шайнап жұта алмай қиналған.

	– Ойпырмай, шынымен-ақ шаршап қалғаның ба?

	– Енді не істейін... Кішкене жата тұр дем алып... – Сұлық жатқан күйеуінің күлтілдеп кеткен жүзіне жыларман болып тесіле қарап ұзақ отырған Кенжеш танауына жеткен болмашы иістен әлсіреп, қажып қалған бойына қап жүгірер қуат сезініп, орнынан сүйретіле тұрып барып сақырлап қайнап жатқан қазанның қақпағын көтерді. Жиегі ақ көбіктеніп көпірши қайнаған қара судан бумен аралас күлімсі иіс танауға ұрды. Ет исі ме, әлде шірінді сүйек исі ме, айырып болмайды екен.

	Кебеже түбінде қалған бірер уыс ұнды қырмалап қағып-соғып кесеге салды. – Бар-жоғы осы-ақ па, – деген келіншек кебеженің үңірейген аузына басын сұғып жіберіп, бұрыш-бұрышын тіміскілей тінте қарады. Бір кездегі бір қора жанның сарқылмас ырыс-несібесіндей болған май сіңді қара кебеженің қаңырап бос қалғанына көзі жеткендей Кенжеш басын суырып алды тесіктен.

	– Атам ертеңдер келмесе мыналарға не беремін. Ойпырмай, бұл не заман болды. Шынымен-ақ аштық біздің Шақалаққа да жеткені ме? – Бойын үрей билеген Кенжеш кесе түбіндегі ұнды қазандағы қара суға төңкере салды.

	– Апа, шәй. – От басында сілейіп тұрған келіншек селк ете түсті.

	– Қазір, қалқам, қазір. – Дастарханға жақындай бере теңселіп кетті. Көз алды қарауытып, басы айналғандай болды Кенжештің.

	– Шынымен, аштықтың келіп қалғаны ма? Иә, аштықтың өзі ғой мынау... Әйтпесе күресіндегі иттерге неге бардым? О заманда, бұ заман, ит мүжіген сүйекке адам таласушы ма еді. Мен таластым ғой... Аш болмасам, сөйтемін бе? Есімнен танбасам соны істермін бе? О, жасаған... – Кенжеш екі-үш күннен бері өзінің де қара су болмаса, тіске басар қуырылған бидайдан да талғажау татпағанын енді есіне түсіріп отыр.

	Дастарханда жатқан құрт түйірін алып, аузына салды. Көмей жақтан запыранды удай жылымшы бірдеңе лықсып аузына келді. Сәкінің жиегіне қисайып құсқысы келіп, ышқына локсып еді, сап-сары жалқаяқ бірдеңе түсті. Екі көзінен жасы бұршақтап, шекесі шыңылдап, басы айналды. Тағы да лоқсып еді, ештеңе түспеді.

	– Ішімде ештеңе жоқ, не түсуші еді, – деп ойлады Кенжеш. Аяқ астынан ауру жабыспасын құдай ұрып. Мен жатып қалсам мыналардың күні не болмақ. Алла тәңірім, бар болсаң атамды аман-есен елге жеткізе гөр... Пәле-жалаңнан қағыс қыл, тәңірім...

	Әкесінің іргесінде жатқан Нұрбике тұрды жыламсырап. Оның да көзінің асты көгілжім тартып, екі беті ісіне қалыпты.

	– Аштықтан адам ісінеді деуші еді, мына жазған да солай болғаны ма? Кел, ботам, кел... Мә, бидай же. – Нұрымға шәй құйып беріп, Нұрбикеге бір уыс бидайды алақанына салған Кенжеш қазандықтың астынан отты сырып, ағаш аяққа ұн қатқан қатықсыз қара көжені қотарып құя бастады. Бір түрлі күлімсі иіс қолқасын қапты. Жүрегі тағы өрекпи лобып, құсқысы келді. Буы бұрқыраған көженің бетінде жылан көз май иірімдері байқалады. Сақырлай қайнаған сүйектен шыққаны да.

	– Жақын отырып мына көжені ішіңдер, – деген Кенжеш екі баласының ортасына апарып көже толы аяқты қойды.

	– Көбей, әй Көбей, шамаң келсе тұрып, анау көжені іш. Ішіңе бірдеңе барса оңаларсың. Бүктеліп жата бермей басыңды көтер.

	– Шама...шамам жоқ... Екі...екі өкпем қысып... – Ух... – Күркілдей жөтеліп барып зорға басылды.

	– Ана екеуіне бер... Мені қой енді... – Көбей іргеге қарап жатқан күйі ыңырси зорға сөйлеген. Жаңағы жөтел титықтатып тастағандай екен.

	– Мені қойы несі. Көріне көзге аштан өлмекпісің. – Кенжеш бір қасық көжені ерінің аузына тосып еді, анау басын шайқап, күлкілдеп ісініп кеткен бетін тыржиытты. – Жаратпай жатырмысың. Бары осы. Өзің де дімкәс едін, оған мынау қосылып қиналып қалдьң-ау. Шыда, атам да ертеңдер келіп қалар амандық болса.

	Кенжеш ала дастарханды жинай бастап еді, Нұрбике қыңқылдады.

	– Апа, құрт берші.

	– Жә, анау етегіңдегі бидайды же. Мынаны Нұрым жесін. Саған кешке берем, – деген анасы көзі шүңірейіп кәдімгіей жүдеп қалған секпіл бет, кекілді баласының маңдайынан иіскеп. – Құлындарым-ай, күндерің не болады. Бар үміт аталарыңда. – Орнынан тұра беріп еді, екі шекесі солқылдап, қаны басына шапшығандай көздері қарауытып дүние шыр айналып кетті. Екі тізесі дірілдеп барып, пешке арқасын беріп бүк түсіп шөге қалды.

	– Аллай не болды. Басы түскірдің айналып кеткені несі. Алып соқпаса неқылсын. Біраз кем отырғаннан кейін барып орнынан сүйретіліп тұрып қарақазанның аузын жауып тысқа беттеді.





III




	Бозала таңнан Шақалақтан шыққан Жауғашты ала өгіздің сауырын сипай қамшылап қойып ойға батып отыр. Бейопа дүние-ай десейші. Кеше ғана думанды тірлігі ду-ду еткен Шақалақтың бірер айдың жүзінде тап бұлай жүдеп шыға келеді, тоз-тозы шығып тарап кетеді деп кім ойлаған. Басында қопақардай етіп дүрліктіре бастап, аяғын сиырқұйымшақтатып келіп ақыры шаңырағын ортасына түсіріп тынған осылардың артелі не, коллективі не. Азды-көпті болсын жер тырмалап астық алды, тігерге тұяқты сыпырып ортаға салды. Сонын бәрі құмға сіңген судай ізім-қайым қайда кетті. Тым болмаса осындайда қызыл қарын аш баланың аузына тосып талшық етер бірдеңенің табылмағанына Жауғаштының сенгісі жоқ. Аудан дей ме, облыс дей ме, соларға қарай алып кетпесе, тап осы шағын Шақалақты күйзелтпейтіндей азық-түлік өз қотанынан-ақ табылса керек еді. Мына отырған өзі жалғыз сиырдың сопынан ерген бұзауын үш жыл қатарынан әртеліне беріп келді. Биыл көктемде бұзауына қосып сиырын да жетелеп апарып қолдарына ұстатты. Мына ала өгізге де көз алартып еді уәкіл, оған бұл болмады. «Басжібі менікі демесең, күші әртелдікі. Жазы-қысы әртел жұмысын осы өгіз атқарып келеді. Жұмысыңнан тартынған кезіміз жок – деп отырып алды. – Жалғыз тілді соқамды да әртел жұмысына жегіп отырмын. Ал оны осы өгіз сүйремегенде анау отырған басқарма Сәлік сүйрейді деймісің, – деп өкімет адамын куәге тарта сөйлеген. Сәлікке рахмет, сол тұста: «Жәкеңдікі жөн, елдің алды болып әртелге кірді. Өзі кіріп қана қойған жоқ, өгізі мен соқасын алып бірге кірді», – деді. «Қазіргі жұмыста шалдың ала өгізі передовой боп тұр», – деп сөз аяғын әзілге шаптырған.

	Енді міне, сол уәкіл де, ел басқарады деген Сәлік те жоқ. Шақалақ босқындардың шаңдары астында қалды. Ел күйзеліп, босқындармен ілесіп өздері де басы ауған жаққа ірге сөгіп, көше бастады. Өзінің сиқы мынау қашпаған қашардың уызынан дәме етіп келе жатқан.

	Аралағаштағы мұжықтар да қайбір жетісіп отыр дейсің. Жер сүмесін еміп өскен немелер мал тұяғының сыртылын естімесе аштан өлетін қазақ деймісің бірақ. Жерден өнгеннің бәрін тамаққа жаратады. О заман да бұ заман тиген жерін өртеп өтетін қалақайды, жертезек бопаны қай қазақ азық қылып еді. Ал Петролар соларды кәдімгі тамақ етіп ішіп отырады. О, тоба. Мейманасы асқандық па екен, ана бір жылы Петро әкелген бірер қадақ балықты қуырып жеп отырғанда Сәлік кіріп келіп «Әй, Жәкесі, ендігі жемегенің қара судың құрты еді?», – деп мұны қыжыртқан. Сонда кемпірі балық толы табақты дастарханнан ала жөнеліп, күресінге атып жіберіп еді-ау. Содан әлгі құртыңнан ұшынып аузы-басыма ұшық шықты деп марқұм кемпірі мұны өле-өлгенше жазғырғаны да есінде. Е, бейбақ-ай, өгіз бұзаулады десе илана қалатын аңқау неме біреу бірдеңе десе бас шұлғып балаша сене беретін еді-ау. Қазір сол балығыңды да, бопаңды да талғамай, тартынбай жер еді. Бірақ балықты қалай аулап, бопаны қалай іс қылады. Сорлы қазақ алдындағы қараңдаған малына моз болып жүріп, аяқ астында жатқан ырыздықты қалай кәдеге асырарынан мақұрым қалыпты ғой. Соның салдары емес пе, ел біткен аштықтан босып, бірінің етін бірі жеп жатқаны.

	Жауғашты әлде неден күдік алғандай төңірегіне жалтақтай қарап, ала өгіздің жонына қамшы сілтеді. Оған жүрісіне жүріс қосатын ала өгіз бе, құйрығын шопаң еткізіп бірер жайқап қойып аяңынан жаңылмай ілбіп келеді. Ала өгіздің шаңырақ мүйіздерінің арасынан сығалай алға, қара жол бойына үңіле қарағаны сол еді, қараңдаған әлде не байқалды. Адам ба, мал ма, әлде не қараң-құраң етіп көзге шалынды.

	Жағашты шошынайын деді. Жолаушыларды тонаушылар көбейді, көлігін сыпырып алып, өздерін өлтіріп тастайды дегенді, тіпті адамдардың өзін де боршалап жейтін қорқау-қарақшылар шығыпты, Түменнің ормандарын кезіп жүрген ұры-қарылар да ұшырасады дегенді естігені бар. Мұндайда ит пен құстың басынып, адамдардың иманды аттап, қылмысқа барар әдеті емес пе?

	Өгізді қақпайлап жол үстіндегі қараңдағаннан айналып өтсем деп алыстан орағытып келе жатқаны сол еді, екі аяқты қос арыс арбаны байқады. Маңында қыбыр еткен тірі пенде жоқ, арба үстіндегі дүние-мүлік жер тезек болып шашылып қалыпты.

	– Ойбай-ау, мынау әлгі біздің Мұсекең, Мұстақтың арбасына ұқсайды ғой өзі. Ауылдан шыққаны менің алдымда ғана, бір шәй қайнатым уақыт еді ғой. Тр-р-р... – Арбадан секіріп түскен Жауғашты әлем тапырығы шығып жайрап жатқан тұсқа келді. Жүкті байлаған ала арқан екі-үш жерден үзіліпті. Шашылған жүктің арасында ұлпа жүні бұрқырай төгілген жастық, құс төсек байқалады. Шағын сандықтың аузы ақтарылып ашық жатыр. Шүмегі майысқан сары самауыр, бүйірі опырылған жез құман анадай жерге ұшып кетіпті. Ағаш күбінің піспегі бір жақта, өзі бір жақта, ортасы тесік қақпағы бір жақта жатыр шашылып.

	– Ей, жазғандар-ай, күбіні қайтем деді екен. – Жауғаштының аузына түскен алғашқы сөзі осы болды.

	– Өздерін тонап қойса жарайды ғой, жобасы өлтіріп кеткен ғой. Қоңыр сиырды алып қоя бермегендеріне қарағанда жауыз, кісі жегіштің нағыз өздері болмасын. Алла, алла, көрсетерің көп екен ғой... – Жауғашты мына бүлінген арадан тез кеткісі келгендей арбасына қарай жүгірді.

	– Соп, соба! Әйт шу, қасқыр жегір! Ала өгіз иесінің ашуға мінген мінезінен сескенді ме екен, ширақ қимылдап, жортақтай жортып ала жөнелді. Ол да мына бір қатерлі тұстан ұзауға асыққандай барын салып ентелеп келеді.

	«Ойпырмай, жазғандар-ай не болды екен бұларға. Онша да мұнша жүріп жыртқыштарға жем болғандары ма? Өздері де өлімдеріне асыққандай таңнан аттанып еді... Обал-ай, көмусіз қалғандары ма?

	Шал әлден уақта барып есіне бірдеңе түскендей қапшыққа орап тастаған қара мылтыққа жармасты. Оғы жоғы есінде ме, жоқ па, онда жұмысы жоқ, әйтеуір мылтықты қолына көлденең ұстаған қалпы маңына айбат шақырып, алақ-жұлақ қаранып қояды. Шыбын жанын осы мылтық алып қалардай кеудесіне басқан қалпы қос қолмен сірестіре ұстап алыпты. Қара жол ойдым-ойдым, жал-жал қайың, терек, қарағайы аралас біткен ормандарды бірде жанай, бірде жарып өтетін еді. Қос қапталдығына қаптай біткен ормандарды жаңа көргендей үрке, үрейлене қарап, мазасызданып келеді. Әр бұта, әр ағаш түбіне үңіле сүзіліп, секемшіл, күдікті көңілмен шошына қарайды. Әлде кім қалың жыныстан атып шықса бұл тұп-тура басып салардай қара мылтығын кезене ұстап, екі жағына алма-кезек жалтақтайды.

	Үркердей үйіріле біткен шоқ ағаштың қылтасынан шыға бергенде топ қарға у-шу болып үрке көтерілген. Жауғаштының қолындағы мылтығы түсіп кете жаздады. Селк ете түскен ол алдымен аспанға қарады. Қарқ-қарқ етіп төбесінен шырқ айналған қарғалар жол жиегінде жатқан екі адамның үстінен ұшып еді. Ала өгізді қақпайлап, өліктерді айнала өте бергенде шыққыр көзі танауы саңырайып, екі көздің орнында үңірейген екі өлі тесік қана қалған бейтаныстың жүзіне түсіп еді. Жел шайқады ма, әлде өзіне солай сезілді ме, өліктер жатқан тұстан қолқа қабар сасық иіс келіп жетті танауына. Жолға қараған күйі келіп қырындай құлаған жасамыс адамның көнектей ісіп-кеуіп кеткен жүзін жыға танымаса да бір жерде жолықтырған әлдекімге ұқсатты. Оның артында күн қақтап, бояуы өңіп кеткен орамалы астынан қою қара шашы дудырай шығып әйел адам жатыр. Бұл өгізін тоқтатып арбадан түскісі келді, сөйтіп мына екі пақырдың бетін жасырып кеткісі келді. Бірақ арбадан түссе-ақ болды мына үнсіз мүлгіген өлі ормандар арасынан баспалай аңдыған жау ма, тонаушылар ма, әйтеуір бір құбыжықтар атып шығып мұның өзін де бас салып боршалап тастардай үрейлі еді. Бір аяғын арбаның қоқима қалдайшасына арта беріп қайра тартып алды. Сөйтті де ала өгізге қамшы соқты.

	«Иманды болғыр пақырлар, жеткен жерлерің осы болғаны да. Тірілеріңде жарылқамаған алла ахиретте жарылқар деймісің. Тым болмаса жүздерің де жасырынбай қалды-ау. Ит тірлік-ай, мұсылман ғұрпымен беттеріңді де жасыра алмадым-ау. Қарайғаннан қорқып... Ит болдым ғой. Кешіріңдер, пақырларым, кешіріңдер...» Өз өзінен күбірлеген шал сықырлаған арба үстінде жол бойында көмусіз қарға, құзғынға жем болып қалып бара жатқам жолаушыларға бағыштап дұға оқып, бетін сипаған.

	Артына қарап еді қара қарғалар әр тұстан қаптап келіп өліктер үстіне қонып қалып жатыр екен.

	Шалдың тұла бойы қалтырап, иегі кемсеңдеп кетті. Өзін-өзі ұстай алмай еңкілдей келіп өксіді. Осынау жалпақ әлемде, қалың орман арасында ала өгіз жеккен арба үстінде өзі ғана тірі қалғандай назалана, дәрменсіздігіне ызаланғандай ағыл-тегіл жылаған. Жанарынан жас ыршып, әжімді жүзіне төгіліп келіп, ақ буырыл сақал, мұртын жуды. «Құдай-ау, құдай, шұнақ құдай, бар болсаң мені неге алмайсың. Мына қорлығың мен тозағыңды көрсеткенше өлтірмеймісің мені, неге өлмеймін мен», – деп дауыс салып тұрып жылады Жауғашты.

	Дауысы мұнша үрейлі болар ма, жарықшақтана, қыстыға шыққан қасаң дауыс қара орманды жаңғыртырды. Тап қазір бұғынып келіп балта сілтер жол торыған қарақшың түгілі жан алғыш Әзірейілдің өзі қарсы алдына келе қалса да тартынбастай, келсең кел деп алыса кетердей тым қаһарлы еді. Бірақ Жауғашты қанша қайраттанып, аяқ астынан батырсына қалғанымен өлі орман сілкінген де, бүлгінген де жоқ. Ала өгіз өзінің мимырт қимылымен ілбіп жылжып, кіші бесінде Аралағаштың да төбесін көрсетіп еді.





IV




	Кенжешті үрей биледі. Үрей билемегенде қайтсін. Келесі күні-ақ қайтып ораламын деп кеткен қайын атасынан міне, үшінші күн, хабар-ошар жоқ. Шақалақтан Аралағашың жиырма бес-ақ шақырым жерде емес пе еді. Ала өгіздің қолқасы аман болса, таңмен талас шықса кіші бесінде-ақ жетіп қалушы еді ғой. Бұлардың күйін көзімен көріп кеткен адамның тамырының үйінде табандап жатып алуы мүмкін бе? Жоқ, мүмкін болмаса керек. Өзі де бұларға талғажау етер бірдеңе әкелемін деп әдейілеп жолға шықты ғой.

	Кебейдің жатысы анау серейіп. Кешеден бері қара су татудан қалды. Нұрым мен Нұрбикенің аузына қолына түскенді тосып, шықпа жаным шықпалап отырған, өз түрі болса мынау. Бүгін де таңмен талас тұрып қора төбесіне шықты. Аралағаш асатын қара жол бойына тесіле қарап ұзақ тұрды. Көзіне қанқаңға тырмысып барып тоғайлы қолаттың қойнауына сіңетін жол бойынан шошаң еткен оқшау қара шалынбай діңкелетті. Көзі жасауырап, басы айналды. Шайқалақтай теңселіп сатыдан төмен түсті.

	– Атам әлі жоқ. Бұған не болды екен, сонша кешігіп. Жолда бірдеңеге ұшырап қалмаса жарар еді. – Жүре сөйлеген Кенжеш ауылдың кіндік тұсындағы тас шегенді құдықтың қасына келді. Бұл араға неге келгенін өзі де білмейді. Құдықтың ішіне үңілген, сонау тереңнен жылан көздене жылтырап су байқалады. Бетіне салқын леп ұрды. Бойы тітіркеніп кеткендей ме қалай, ширақ, қимылмен құдық басынан әрі ұзады. Анау тұрған ағаш үш әртелдің төрағасы Сәліктікі, оның жанындағы тоқал үй Мәлике кемпірдікі. Сәлік бір түнде ірге көтергенде жетім кемпірді өзімен бірге ала кетіпті. Қазір екеуінің де есік-терезелері айқыш-ұйқыш тақтаймен шегеленіп тасталған. Тап осы маңда осыдан бірер ай бұрын ғана думанды тірлік болды дегенге сенгің де, иланғың да келмейді. Ши көтерген сөресінен ежігей құрты үзілмейтін кемпірдің ас ұстауы елден ала бөтен болатын. Қылап еді ғой шіркін, қылап.

	Кенжеш тап қазір ежігей құрт жегісі келіп кеткендей бір түрлі тұшырқанып, жұтынып-жұтынып қойды. Аузынан сілекейі шұбырардай болып ерекше бір ләззатты сезіммен жұтынғанымен тіске басар сынық малта да жоқ еді қалтасында. Қамзолының қалтасынан үзілмейтін құрттың қалдығын әкелерінің іргесінде ұйықтап жатқан Нұрым мен Нұрбикенің басына қойып кеткен. Тұрысымен таласа-тармаса құртқа бас саларлары анық екеуінің.

	– Алла тәңірім-ай, қос құлынымды зауалыңа кезіктіре көрме, – деп күбірлеген Кенжештің алқымына күйікті өксік тығылып, мойылдай қара қос жанарынан мөлт-мөлт етіп жас білінді.

	– Анау Көбей сорлының беті әрі қарап кетті-ау. Енді оңала алмас. Әуелден жіңішке ауру иектеген дімкәс неме қуаты жоқ көр-жер тамақтан ұшынды ма, дым сызбай соқтығып қалып барып мына күнге түсті.

	Кенжеш Сәліктің үйінің алдына келіп кідірді. Терезеге айқыш-ұйқыш шегеленген тақтайлардың арасынан ішке үңілді. Терезеге қарсы қабырғада ілулі кілем, жүгі бұзылмаған кереует байқалады. Тіпті сәкіге төселген төсеніштер де сол қалпы қозғалмастан қалыпты. Үй иелері жаңа ғана тысқа шығып кетті дерсің.

	– Қайтып ораламыз деді ме екен? Біреу-міреу бұзып алып кетеді деп те қорықпағандары ма? Бірақ аш халық дүниеңді қайтсін...

	Келіншек ауыл үйді аралап кетті. Ауыл қотанын өлі тыныштық басқан.. Селт еткен оқшау дыбыс, шошаң еткен бір қара бай қалсайшы. Бәрі бір-ақ сағатта тік көтеріліп көшіп кеткендей. Бірсыпыра үйлердің есігіне қара құлып ілініп, ала жіп байланса, енді бірі шегелеп кетіпті.

	Бозай шалдың үйіне тақала бергенде аңырайып ашық қалған есіктен екі-үш ит арсылдаса атып шықты. Кенжеш баж етіп отыра қалды. Жаңа ғана селтиіп келе жатқан адамның тосыннан ащы үн шығарып, жалп етіп отыра кеткенінен сескенді ме, алақ-жұлақ еткен ашқарақ иттер үйді айналып жоқ болды.

	Кенжеш есігі ашық қалған қораның ішіне ене беріп әлде неден бойы түршіккендей кейін шегінді. Қораның қара көлеңкелі түкпірінде әлде не ағараңдағандай болған. Қой ма, ешкі ме, әлде... Жоқ, адам ғой. Келіншек бойын билеген қорқынышты жеңгісі келіп қанша тырысқанымен көз алдында серейіп, жатқан шалдың иттер жұлқылап алым-жұлым еткен денесіне жақын барып тіктеп қарауға дәті жетпеген. Дәрмені аңырайып ашылып қалған айқарма есікті жабуға ғана жетті.

	– Ойпырмай, не болды? Сұмдық қой мынау! Сұмдық-ай! Обал-ай! Имансыздар елді қырып тастады-ау! «Иттің иесі болса, түлкінің тәңірісі бар» дегені қайда. Ешкімге керексіз болып Шақалақтың қотанында осылай аштан қырылғанымыз ба? Әлгі үкіметі, уәкілдері қайда бұлардың? Ауылда бізден басқа тірі пенде қалмай тік көтеріліп көшіп кетіпті ғой өзі. Аяқ артары жоқтар мына Бозай атам құсап ит-құсқа жем болады да... Аллай, сақтай гөр...– Кенжеш үйіне жүгірді. – Атам да кешікті-ау...

	Нұрым мен Нұрбике қимылсыз жатқан әкелерінің бас жағында құрт малжаңдап ойнап отыр екен. Бұл сүріне-қабына үйге енгенде екеуі де өре тұра келді.

	– Апа, қалным ашты.

	– Бидай қуырып берші, апа, – дескен қос сәби сәкінің жиегіне келіп отыра кеткен аналарының мойнына артылды.

	– Құлындарым-ау, қуыратын бидай болса сендерден аяп отыр деймісің. Жоқ қой о түскірі, жоқ қой... – Аңырап аз отырды да орнынан тұрып сары самауырға шоқ салды. Кебеженің қақпағын ашып ішіне үңілді. – Е, мында жатыр екен ғой, – деп әлде нені қаудырлатып алып шықты. Бұл бір кезде май салған қарының қос алақандай құрышы еді. Май сіңді болып кепкен қарынның исі бұған тәбет қоздырардай біртүрлі жұғымды сезілген. Шыдай алмады. Қарынның жиегін тістелеп ұзақ малжаңдады. Сірі болып сіресіп қалған неме болар емес. Аштық жайлаған жан сарайы таңдайға тиген болмашы талғажаудан нәр күтінгендей удай ашып, тоят тілегендей ашқарақтықпен заһарлы запыран төккен. Көмейіне лықсып келіп қалған улы запыранды күшене, ышқына құсқан Кенжеш өзінің мына тағылық әрекетіне шошына состия қарап қалған екі баласына сүзілген. Екеуі бірде алыстан, бірде жақындап келіп тұрғандай ма қалай, әйтеуір анасы сәбилерінің үрейлі жүздерін тап басып тани алмаған әсерде еді. Екі көзі қарауытып, басы айналып кетті. Жүрегі лобылып, езуінен сілекейі шұбырып, біртүрлі жағымсыз, жәйсіз күйге түсті. Саусақтарымен шеңгелдей қысқан қарынның ақ жем болған құрышын есікке қарай лақтырып жіберді.

	– Жеткен жерім осы болғаны ма, тәңірім-ау! Атасы-ау, қайда жүрсің? Өлдік қой аштан... Шамам жоқ, күшім сарқылып барады. – деген Кенжеш енді бір уақытта күйеуінің үстіне төніп келіп жұлмалай бастады.

	– Тұрсаңшы, өлік неме. Осы бейнетті мен ғана көтеруім керек пе? Тұр, ізде анау әкеңді! Өлдім, біттім, шамам жоқ... Жынданатын шығармын...

	Кенжештің бар күшін жұмсап қатты жұлқылағанынан ба, Көбейдің сірескен сүлдесі бері аунап түскен. Күлкілдеген беті қымызы сарқылған сабадай қырыс-тырыс шалбарланып, көгілжім тартып қалыпты. Бақшиған жансыз көздері мына азапты дүниемен мәңгілікке қош айтысқан мүсәпір жанның мүшкіл халінен хабардар етіп жатса да, Кенжештің таңертеңгісін ғана тірі жатқан ерінің жан тәсілім етіп, о дүниеге жүріп кеткеніне сенгісі жоқ еді. Ол жүрелеп отырған күйі Көбейдің бетіне қолын апара беріп, лезде тартып алды. Өлі тәннен ызғырық леп шарпып тұрғандай екен.

	– Рас па, өлгені ме? Ойбай-ай, ойбай, енді қайда барайын?! Сорлының басын сүйей, аузына су да тамыза алмадым-ау. Құдай-ай, құдай, не жаздық саған... Дауыс салып ашына, күйіне жылаған Кенжеш үрпейісіп келіп мойнына асылған екі баласын бауырына басып алып аңыраған...

	Шақалақтың төбесінен күн ауып барып ұясына қонған. Төңіректі қоршалаған тоғайлар, жыра-сайларды өзінің қара мақпал қанатының астына алған түн тылсымы ауыл қотанына иек артып қалған тұс. Қожым бұлақтың тұсынан салқын самал есті. Жел қанатымен ілесе көтерілген өліктің қолқа тебер күлімсі исі ауыл қотанын аралап кеткен. Бозан шалдың үйі маңын баспалай торыған төбеттер бір-бірімен жұлысып, шайқасып қалып, өлі тыныштықтық мазасын алып тұр. Жапалақ па, байғыз ба, әйтеуір бір түн құсының іш тарта сақылдай күлген есірік үні де төбе құйқаңды шымырлатардай ауық-ауық белгі беріп қояды. Қара орман тұстан қорқаудың шегін үзердей сызылта ұлыған үрейлі үні естілді. Иесіз қалған ауыл жұртына баса көктей енуге мына тағыға айналып кеткен барақ иттерден именгендей ме, қорқаулар үні тым әріректен естілгенімен әлі ауылды иектеген иесіздік пен жетімдік өз үстемдігіне мініп болғандай еді. Ақ кебінін сүйреткен ажал-кемпір Шақалақтың түнгі түндігін түртінектей көтеріп қойып, қуыс-қуыс, бұрышты үңіле сүзіп жүргендей ме дерсің. Үңірейген соқыр, мылқау, өлі терезелер мен есіктер, қараңғылықтың қара албастысы иықтаған қотан бойы бір түрлі үрей шашып қорқынышты көрінеді.

	Ауыл шетіндегі тоқал тамның түн тұмшалаған төрінде ғана болмашы бір тірлік лебі байқалады. Ол аштықтан өлген күйеуі Көбейдің басында күңіренген Кенжеш пен оның аштықтан бұралған екі баласы Нұрбике мен Нұрымның балауыз шамдай сағат санап сарқылуға бет алған әлсіз жүректерінің лүпілі еді.





V




	Аралағаштан Жауғашты қуанып аттанған. Петро тамыры сіңіріне легіп, сүйретіліп зорға жеткен шалды салған жерден моншасына апарып сыпырғышпен сылқылдата соққылап, шабындырып жуып-шайып алған соң, дастархан басына шақырған. Қуырылған балығың да, тұздалған бопаң да, жидек-шиеңнің қайнатпасы да, аппақ борықтай наның да осы арада екен. Шалдың мол мәзірден көзі сүрінді. Жылағысы келді.

	Жауғашты мына неме аштан өлгелі келген маған көз қылып, әдейі барын алдыма тартып отыр ма деп басында күдік шақырса да, тамырының мелдектеген тоқтық көңілінің қаяусыздығын аңғарған. Аңғарған да таңданған.

	– Тамыр-ау, бұл қалай өзі, түсіндірші маған, – деген Жауғашты орыс досына, – Шақалақ ауылы, Шақалақ қана емес-ау, бүтін қазақ елі ақсүйек болып жусап, ісіп-кеуіп аштан қырылып жатқанда Аралағаштың тоқтықтан масайрауына жөн болсын. Бәріміз бір өкіметтің қарамағындағы ел емес пе едік.

	– Әй тамыр-ай, білмейтіндерің көп қой әлі, – деген Петро Жауғаштының арқасынан қағып. – Сендерше Аралағаш, біздіңше Сосновка Ресейге қарайды.

	– Е, онда не тұр екен. Қазақстан да, Ресей де Совет өкіметінікі... Мына мен де өкімет үшін тер төктім, егін ектім, жер жырттым...

	– Оның рас. Бірақ сенің еліңде жөнді басшы жоқ. Кіші революция керек деп бар малыңды сыпырып алды ма, алды. Екі жыл астық шықпады ма, шықпады. Судағы балықты, ормандағы саңырауқұлақты алып жей алмай отырған сорлы қазақ мал тұяғының сыртылынан айрылса күн ашық, жер қарада адасасыңдар.

	– Оның солай болса солай-ақ шығар. Бірақ жиырма бес шақырымнан әрі ел неге аштан қырылады? Түсінбеймін.

	– Несіне түсінбейсің? Сендердегі сияқты біздің де өгізіміз бен сиырымызды сыпырып алды. Біз де коллективтеніп жатырмыз.

	Бірақ орыс мұжығы жөкеден шәркей тігіп киюге арланбайды. Жердің тамырын біледі, мына өскен шөбің, ағашың анау суың, бәрінен де қысылғанда азық табуға болады. Ал сендер балықты құрт деп, саңырауқұлақты бопа деп мұрын шүйіресіңдер. Шошқаны мал деп санамайсыңдар.

	– Тек, о кәпірді атай көрме, – деген шал табадағы балықты ала беріп қолынан түсіріп алды.

	– Әне-әне, сендердің аштан өліп жатсаңдар да кінәздіктерің қалмайды. Оның үстіне үй маңына ептеп, шөп-шалам егеміз. Ал сендер жер шұқыған мұжық деп мазақтайсыңдар. Ха-ха-ха... Жә, жағдайың тым нашарлағанда келуің дұрыс емес. Көбей ауырып қалды дейсің. Аштық титықтатқанша неге бүйткенсің? Аштықпен ойнауға болмайды. Осы ауылдың үстінен осыдан бірер ай бұрын босқындар өтті, ұсқындары адам аяғысыз. Әбден титықтап біткен. Сонысына қарағанда қырдағы елдің жағдайы тым ауыр-ау деп шамаладым. Әрине, үкіметтің мұнысы қылмыс...

	– Айтпа деймін, тамыр. Ауыр емес мүшкіл. Шақалақта менімен Бозай шалдан басқа ешкім қалмады. Түгел көшіп кетті. Ертең өлсек, бетімізді жасыратын да адам жоқ. Жол бойы өлік. Кісі тонау. Менен бірер сағат бұрын кеткен Мұстақтарды тонап, өздерін... – Жауғашты мүдіріп қалды.

	– Осы ауылды да тонай бастағасын мылтық алып, күзетте тұрмыз. Босқындардың төбесі көрінсе, мылтық атып қуып жібереміз.

	– Оларың дұрыс болмаған.

	– Қайтесің, біздің де шекеміз шылқып отырған жоқ. Сіңіріне легіп, шықпа жанымдап отырғандар аз емес. Біз ,әйтеуір, мына Марфа мен екі ұл анда-мұнда жүріп тұрғасын тамақтан таршылық көргеміз жоқ әзірге. Ал жалғызіліктілерден бізде де шетінегендер бар... – Қауға сақалының етегін темекі түтіні ыстаған қызыл жирен шал ауыр күрсінді: – Бүйте берсе, біз де сендердің кептеріңді киетін шығармыз. Тұрмыс ауыр...

	Тамырының үйіне бір күп түнеген Жауғашты ала өгізді таңнан тарантасқа жеккен.

	– Ойбай-ау, тағы бірер күн жатпадың ба? – деген Петро ала өгіздің алдын орады.

	– Қой-ойбай, балалардың бірер күндік қана ырыздығы қалып еді, жетейін. Көмегіңе алла разы болсын, тамыр. Тіріде қайтпаса, алладан қайтсын жақсылығың. Жетейін. Екі көзі төрт болып отырған шығар Кенжештің...

	– Ал хайыр-хош. Қиналсаң тағы кел. Балаларыңа сәлем де Марфа екеумізден, – деген Петро арбаға аяқ артып міне алмай жатқан Жауғаштының қолтығынан демеп жіберді. – Айтпақшы, Марфа, жаңағы мылтықты алып келші, – деп қасында тұрған әйеліне бұрылып.

	– Қой, оның не? Ал, өзіңе деп әдейі әкелдім ғой...

	– Жә, жолда ұры-қары көп дедің емес пе? Мә, ал, өзің ал. Абай бол. Аштықта ағайыншылық жоқ. – Петро кемпірі әкелген мылтықты қолына ұстатты. – Өзін оқтап та қойдым.. Ал, жолың болсын!

	Жауғашты ала өгіздің жонына қамшы соқты.

	– Хош, тамыр. Ықыласыңа рахмет. Алла разы болсын. Менен қайтпаса... Тамырының үйінен көңілі тоқайып аттанған Жауғашты Шақалаққа апаратын қара жолға барып түскен. Күпшегі май көрмеген арба доңғалақтары да көңілді шиқылмен әндетіп келе жатқандай.

	– Өзіне бір құдай беретін адам. – Жауғашты Аралағаштың қотанынан ұзай бере артына тағы бір бұрылып қараған. Жанында бәйбішесі бар Петро үйінің алдында мұның соңынан қарап әлі тұр екен. Бұл шошаң еткізіп қолын көтерген болды. «Хош, тамыр. Жақсылығың менен қайтпаса алладан қайтсын. Екі дүниеде бұл жақсылығыңды ұмытпаспын», – деп күбірледі. Біртүрлі көңілі босап, көзіне жас келді.

	Бұл өңірдің орманы үзіліп қалар ойдым-ойдым емес, қолтықтаса, қойындасқан тұтас бітімді, қалың жыныс болып келеді. Сондықтан ит тұмсығы батпас жыныс ішіне жаяулап енбесең арбамен, атпен ену мүмкін еместей. Жауғашты сүре жолдың қос қапталында иық тіресе сіресе қалған қарағайлы орманның мылқау сұсынан сескенгендей төңірегіне күпті көңіл, үрейлі күдікпен қарайды. Жаз ортасы ауып, күзге таялған кез болса да қарағайлы орман жасыл кеңінен айнымаған ажармен жылы ұшырайды.

	Арба күпшегін қаққан қалың біткен қаудан сұйылмаған қалпында мына төңіректің тоқтық берекесінің айшықты бедеріндей ме дерсің. Тап осы арадан шұбырып өтіп жатқан босқындардың тіске басар ештеңе таппай ісіп-кеуіп өліп жатуына сенгің де, иланғың да келмейді. Манағы орыс тамыры айтқан ырыздық напақа аяқ астында, мына орман ішіндe жатса жатқандай-ау. Ұшқан құс, жүгірген аңның жан саясына айналған орман, тоғай, қалың нудан пана таппай түз кезіп тентіреп кеткен қазақ шынында да сорлы-ау. Малдан айрылса, бар тірлік мәйегінен айырғандай сандалып қалдық қой. Ырыздығымызды жерден іздемей көктен күткендей, көрінгенге қол жайып, дорба арқалап тентіреп кеткеніміз өмір сүрс алмауымыздың кесірі ме, әлде өзіміздікінен басқанікіне мойын бұрмай, бұра қалсақ мұрын шүйіріп менсінбей кердеңдеуіміздің кесапаты болар ма. Әйтпесе жер сүмесін емген орыстан-ақ үйренеріміз аз ба екен. Аштықтан ағаш кеміріп кеттік, ал орыс болса қалақай дей ме, бопа дей ме, жуа дей ме, жолжелкен дей ме, тағы басқа толып жатқан шөп-шаламды азық етіп, жан сақтап отыр емес пе. Ал қазақ болса «сол жөкеаяқты қойшы шөп жеген» деп мұрын шүйіреді. Марғаулығымыз да, самарқаулығымыз да, керенау кердең жалқаулыққа бастаған қара албастыдай азап болар деп кім ойлаған. О, тоба! Өзінің ұлан даласындай байтақтыққа, етек-жеңі далиған дарқандыққа еті өліп, бойы үйренген мұңлық жұрт «бай бір жұттық» деуді шүкірлік санап, оның арғы жағында нелер жатқандығына ой көзін жүгіртпей қамсыз отырудан жазбай, аштық деген аранды аждаһа тарпа бас салғанда қарсы қайратқа көше алмай, «Мен құрбандық» деп мойын сұнып сұлай берді, етегі толып жылай берді, дәрменсіздігінен ақ сүйек болып жусай берді. Жылқы мінезділігінен де қойдай қоңыр қылығы басым жұрт сөйтпегенде қайтсын.

	Сай сүйегі сықырлаған арбаның бір қалыпты жылжуымен қалғып-шұлғып отырған қарт үйін, үйінде қалған қос немерсі мен жалғыз ұл Көбей мен келіні Кенжешті ойлап келеді. «Қарақтарым, не күйде екен. Көбейдің жағдайы ауырлау еді. Өзі бір ынжық, жуас болып өсті ғой. Бағына мынау келін кездесті.

	«Бірі әсем, бірі бәсең» дегендей... Шүкірлік. Нағашы атасы, марқұм сондай адам еді. Малтүгелдінің бәрі сондай ма? Шал мырс-мырс етіп күліп қойды.

	«Арғы атамыз Малтүгел тұз салатын,

	Томаға алмай түлкіге құс салатын, – деген ақ көңіл аңқау Малтүгел жарықтықтың ұрпағы емес пе. Тұзды егеді екен дегенге сенетін аңқау неме түлкі аулап несі бар десейші...»

	– Соп, соба! – Жауғашты ала өгізге қамшы соқты. – Бара сала мына бидайды қол диірменге салып ұн етіп үгіп алсақ. Сосын ептеп талғажау ете тұрамыз да. Қысқа қарай ала өгізді жығып алармыз.

	Шал үстінде отырған орта қап бидайды нығарлай басып, қозғалақтап қойды. Аша тұяқтары сырт-сырт етіп, елге қарай етпеттеп келе жатқан ала өгіздің арса-арса жонына, оқта тек жайқап қоятын келте құйрығына қарап, ессіз жануарды мүсіркегендей болды.

	– Бейшараның көрмегені жоқ. Алтай жаз, алты ай қыс мойнынан жарма қамыт түспейді. Әлгі әртелінің де жерін осы жыртып, астығын да мала сүйретіп осы соқты емес пе. Сондағы тапқан нәпақамыз қайсы. Мойны жауыр, бойына шыр бітпей бұл қалды, кебеже түбін қағып, аштыққа қамалып біз қалдық. Әртел, әртел деп өзеуреген немді алғаны еді. Еккен егіннен бір қадақ та астық бермей сыпырып-сиырып оны әкетті. Масақ қағып, еңбек күнге деп еңіреп жүріп алған бірер пұт неменемізге тығын болды. Бітті ғой, әне...

	– Әй, тоқта! – Шал селк ете қалды. Тосыннан есітілген өктем дауыс жанын шошытып, үрейін алды. Оң қапталдан шыға келген үш жаяудың ұсқындары жан шошытар тым қорқынышты екен. Шал аяғының астында жатқан қара мылтыққа жармасты.

	Жарқыным, не қылған жансыңдар. Бөгемеңдер! – Жауғашты мылтықты сопаң еткізіп суырып алды да, ұңғысын бейтаныстарға қарай бұрды. Ентелей келіп қалған жол торуылшылар ала өгізді шалдан мұндай оқыс қимыл күтпеді ме екен, бөгелісіп қалды.

	Үйіріліп тұра қалған үшеудің алдыңғысы төбесі жырым-жырым елтірі бөркін милықтата қабағына төндіре киген танауына дейін қара шүберекпен тұмшалай бүркеп жауып алған еңгезердей неме де, қалған екеуі беттерін тікенек түк басқан бәкене денелі, жылпың көрінді. Бірінің басында түлкі тымақ та, екішнісінің басында кірден мөрі көрінбес төбесі шошақ шүберек күлпара. Алдындағы еңгезердейдің кигені сірі етік, жырым шалбар, белін күміс кісемен қынай буған, өңірі далиып кеткен жеңіл шапан да қалған екеуінікі иықтарына іле салғаны ескі-құсқы алым-жұлым бірдеңелер. Белдеріне бір-бір келтек шоқпар іліп алыпты.

	– Тарт әрі, мылтығыңды шошаңдатпай, – деді еңгезердей неме. – Сенің құның қара бақыр. Бізге ана өгізің керек. Қамыттан ағытыңдар, тез! – деп арба үстінде отырған шалды бұйым құрлы көрмей қасындағы екеуге бұйыра сөйледі.

	– Кәне, жақындаңдаршы осыдан, серейтіп салайын! – деген Жауғашты астына басып отырған қаптан қалай атып тұрғанын да аңғармай қалды.

	– Әй шал, қаның төгілмей тұрғанда жөніңе көш. Баратын жағыңа жаяулап тарта бер. Бізге өгізіңді берсең болды, – деді еңгезердейдің тасасынан бері аттауға дәрмені жетпей тұрған түкті жылпың.

	– Тапқан екенсің жаяу кететінді! Ант атқыр қарақшылар! Құдайдан қорықсаңдар етті. Құдай үшін бөгемеңдер. Шақалақта екі немерем мен келін, балам аштап өлгелі жатыр. Бүгін жетпесем не болмақ күндері... Алла тәңір-ай, не жазып едім... Мұсылман емессіңдер ма? Қоя беріңдер, құдай жарылқағырлар.

	– Шақалақтанбысың? – Шал кімнің сұрағанын аңғармай қалды, жобасы еңгезердейдің аузынан шықты-ау мына сұрақ. Іші қылп ете қалды. Осы біреудің пошымы таныс сияқты дауысы да құлағына тосын шалынбағандай ма, қалай.

	– Иә, иә, Шақалақтанмын. Көбейдің әкесі Жауғаштымын. Қоя бергіз, қарағым. Обалыма қалма. – Көбей бір елдің тұтқасы болар ма, соның атын атаса жаны қалатындай шал қалбалақтап қалған.

	– Сен әлгі әртелшіл белсенді емес пе едің.

	– Болғам, болғам кезінде... – деген шал күмілжіп қалды.

	– Болсаң сол әртелің неге жарылқамады-ей сендерді. Мойындарыңа дорба арқалатып тентіретіп қоя берген жоқ па, міне.

	– Солайы солай болды. Не істейік, алланың жазуы да...

	– Жә, анау бұтыңның астындағы қабыңды ал да жаяу қай-қай. Бізге өгізің керек. Торушылар екі жақтан келді ме, әлде қарсы тарпа бассалды ма бұл аузын да ашып үлгермеді. Ендігі бір сәтте Жауғашты кезеніп тұрған мылтығының қолынан қалай ұшып кеткенін де аңғармай қалды. Бәрі қас пен көздің арасында болды. Өзі арбадан тымақтай ұшты. Қара құсынан соққы тиді ме, әлде арбадан құлағанда жерге соғылды ма екен, әйтеуірі есін жия алмай ұзақ жатты талықсып. Басын көтермек болып еді, көз алды шыр айналып тағы жатты серейіп.

	Суықтан бойы қалтырап, барып оянған. Төңірек құлаққа ұрған танадай тып-тыныш. Сүттей ұйыған мүлгіген төңірек, төбеден тамып түскісі келгендей жаудырай қалған жұлдыздар шоғыры, әлсіз суық сәулесін көп жұлдыздардың арасынан зорға себездей төгіп тұрғап сынық ай бедері Жауғаштыға әрі тосын, әрі сүйкімсіз әсер еткен.

	Қолын қара құсына апарып еді жұдырықтай болын ісіп кетіпті. Жарылған ба қалай, саусағына ұйыса қатқан сауыс-сауыс қан білінді.

	– Жауыздар! Өгізді алып кетті-ау! Бидай... бидай қалды ма екен орнында. – Шал орнынан сүйретіліп барып зорға тұрды да жол ортасында аңырая қарауытқан арбаға келді. Сипалақтап жүріп қапқа да қолы тиді. Орнында екен. Қозғамапты. Бұған да шүкірлік. Содан сүйретіліп арбаның үстіне шықты. Қапқа құйрығып қойып ұзақ отырды мең-зең боп. Орта қап бидайды қалай жеткізбек. Сүйегін сүйретіп өзі жетіп алса да жарар ауылға. Шамасы жол ортасы болар. Шал төңірегіне қарады. Қарауытқан қалың орман. Төңірек жым-жырт. Байғұс Мұстақтардың тоналғаны да осы тұс-ау шамасы. Олардың да түбіне жеткен осы иттер болды. Япырай, неткен жауыздар еді. Тымық ауамен араласып қоңыр салқын самал қанатымен ілесіп түтіннің кермек иісі келетіндей танауына. Жол торушылар бұл тұстан алыс болмас сірә. Өткен-кеткенді аңдып отыру үшін ұрымтал тұсқа табан тіреген болар. Өзін өлтірмей, орта қап бидайды алмай кеткендеріне қарағанда манағы еңгезердей неме мұны білсе керек. Әйтпесе аяп, мүсіркегендей бұл кім еді сонша. Әттегене, ала өгізді алып кеткені қиын болды бәрінен де. Бейшара немені алып ұрып, сойып та алған шығар-ау. Қарақшылардың қолында кететінін білсе өзі-ақ қалжалап алмас па еді. Бұйырмағасын қой.

	Қос қапталдағы орман ішінен түн құстарының көмей суырған мазасыз сұңқылдары, сақ-сақ, шақ-шақ еткен үрейлі үндері естіледі. Ауық-ауық ұлыған қасқырлардың тұла бойды түршіктірер қорқынышты үндері көңілге жағымсыз тиіп, жаныңды қоярға жер таптырмай аласұртады. Өздері тіпті жақын қаңда торуылдап жүргендей ме, қалай.

	Шал арбадан түссе-ақ болды талауда қалатындай үрейленіп, қыбыр-сыбыр, у-шуы молыға бастаған қос қапталдығында қара қорғандай болып сірескен орманды тұсқа үңіліп отыр. Орта қап бидайдың астына тесеген шапанын суырып алып иығына жамылды. Сипалақтап отырып қамшысын тауып алды. Бұл да болса дәтке куат дегендей қамшы сабын сығымдай ұстаған қалпы сақ отыр.

	Бойы тоңазиын дегені ме, әлде таңғысын ішкен тағамнан кейін дым сызбағандығы ма, әйтеуірі өзегі талып, шөлдеп, жан дүниесі қалтырап әкетіп барады. Қара құстан тигеп соққы да сыр беріп, оқтын-оқтын сыздата шаншып, жанын қоярға жер таптырмастай мазасын алып отыр.

	Жауғашты манағы бір гүж-гүж еткен алпамса денелі қарақшың кім екендігін жыға тани алмағанына өкінгендей. Атын атап, түсін түстей қалса бұған қол көтермес пе еді, қайтер еді. Бірақ ол мұны жазбай танығандай-ау. Әлгі белсенді ме едің, деуі тегін емес. Сөйте тұра мұны жарым жолда көліксіз қалдыруы имансыздық-ау. Дегенмен Шақалақты, мына отырған мүскін – өзін білетін біреу екендігінде шүбә жоқ. Әйтпесе сіңіріне леккен жаман шалды екі бүктеп бірақ қылғытпай-ма, тәйірі. Жылмыңдаған ана екеуіне ерік берсе мұны тірідей бауыздаудап қашпас. Өздерінің ұсқындары қандай сүйкімсіз еді, маңдарынан сонадайдан қолқа қабар өлік иісі шығатындай өзі. Аштық жайлаған өлкенің тағылары деуге келмейді. Жобасы осыларың адам етін жеуден де қашпайтын шығар. Түктері сыртқа тепкен имансыз жүздері май тамардай жылт-жылт етеді. Өздерінің қимылдары да мұнша шалт, шапшаң болар ма. Әбден тақыстанып алған. Бұл мылтығын шошаңлатып кезендім дегенше екі аяғы аспаннан келіп, арбадан ұшып түсті. Құдай оңдағанда не мерт болып, не өлмей қалды. Соның бірі болғанда қасқырлар жұлмалап жатар еді ендігі.

	Жауғашты көп отырды ма, аз отырды ма, әйтеуірі қалжырап барып ұйықтап кеткен екен. Әлде неден шошып оянды. Үстіне жамылған шапанды әлде кім оқыс жұлып алғандай болған. Арбаны төңіректей әлде кімдер жүрген сияқты.

	Ырылдаған, ырсылдаған жат үндер естіледі. Түннің басыпдай тұмшалаған қараңғылына көзі үйренді ме, шал арба төңірегінде үш-төрт қасқырдың жүргені енді байқады. Қараңғылық қойнауынан жылт-жылт еткен сары шегір сәуле қасқырлардың ашқарақ көздері екенін де сезіп жатыр. Қол созым жерде құтырына қыңсылап, бір-бірін тірсектен қауып, төніректің шанын бұрқыратып аласұрғандарына қарағанда арба үстінде қалтырап жатқан бірақ уыс шалға қалай жетсек екен деген ашқарақ пиғыл желігінде ме дерсің. Ендігі бір сәтте арбаның қалдайшасына алдыңғы екі аяғын арта салып ырылдай қалған қасқырдың тұмсығы Жауғаштының төбесіне төніп-ақ қалғандай еді. Қолындағы қамшының шолтаңдаған шолақ сабымен ызғырық ажалды лебін шашып тұрған тұмсықты тұс осы-ау деп салып қалды. Тұмсыққа таяқ тиді ме, әлде шал соққысын шыбын шаққан ғұрлы көрмеді ме, әйтеуір қасқыр кейін ыршып түсті де қайра ұмтылды. Арбаны төңіректей жүгіріскен қалғандары көсем қасқырдың өшпенді өжеттігіне разы болғандай тұс-тұстан айбат шақырып ырылдасып, ұлып, қара жердің тозаңын аспанға атып, ию-кию болды да қалды.

	Мына пәлекеттің - оңайлықпен беті қайтпасын сезген шал басқа дәрмені қалмағандай арбаның қалдайшасын сабалап ащы бір жан айғайына басқан. Шалдың бұдан басқа амалының жоқтығын, қарсы шабар қауқары қалмағанын сезген зымиян тағы оқыс серпіліп келіп арбаның үстіне қарғыды. Аяқ көтерсе аттап кететін жатаған арбада отырған жұдырықтай шалдың болымсыз әрекетін мазақ еткісі келді ме, әлде өзінің қапысыз соғып қадалған жерден қан алар қайрат-қуатының кемігеніне ызаланды ма, қасқыр қатты ашумен қаһарлана атылған. Есептен жаңылысыпты. Шалды бауырымен қаға-маға арбадан әрі тоңқалаң асып барып құлаған. Мойны астына түскендей ме қалай қаңқ етіп барып орнынан тұрған, тұрған емес-ау, тұруға ниет қылған. Көсем қасқырдың қапыда кеткенін, сөйтіп таяп соғып барып қолапайсыз құлағанын аңдап қалған басқа тағылар көш бастаушылары орнынан тұрып ес жиғанша оған бас салысқан. Жобасы ендігі жерде өздеріне басшы болып жарытпасын сезді ме екен, әр тұстан анталаса тап беріскен немелер азуы тиген жерден жұлып-жұлып алысып қалып жатыр. Көк шолақ арлан көсем шалт қимылға көшіп, алдына келіп қалғанын желкеден сығымдай тістеп алып сілкіп-сілкіп атып жіберген. Сөйткенде тірсегіне жармасып жатқан кешегі бөлтірік, бүгінгі қанды ауыз ұяласына тап берген. Анау да арланның айбатына бір қарсылық жасасам мен жасармын дегендей тайсалмай шабуылға шабуыл қосқан. Екеуі кеуде тірестіріп барып аспанға шаншыла атылған күйі ұмар-жұмар құласқан. Құласқан да жұлқысқан. Жас қасқырдың екпіні қатты, тегеуіріні темір болғанмен кәрі арланда айла мол еді. Ерекше бір ептілікпен шалт қимылға көшіп, қарсыласының алқымынан найза азуды жылдам босатып шапқа салып жіберген. Талай шапты ақ айран етіп ақтарып тастай беретін кәнігі неме бұл жолы қателеспеген еді. Тұмсығы діттеген тұсқа тисе керек, шапшыған жылымшы бірдеңе басын жуып жүре берді. Темір тұмсығын шапты іреп одан әрі сүңгітіп жіберіп, азуға леккен жылы жұмсақты ашқарақтана қауып-қауып алды. Бұл кезде басқа қасқырлар да арланның азуынан сытылып шыққанымен шек-қарынын жинай алмай сонадай сүйретіліп барып құлаған ұяластарын боршалап жатқан. Ал арлан болса арба үстіндегі шалды ұмытпапты. Арбаға таяп келіп қайта атылды. Жауғашты бұғып қалғанымен арлан арбадан әрі аспады, керсендей кеудесімен қалдайшаға соғылып барып шалды бүре түскен.

	– Аллай! Өлдім-ау!... – Ащы айғай түнгі аспанға атылды. Қара орманның қойнауын қақырата жарып өтті. Ащы дауыспен ілесе ұңғысынан от бүріккен қара мылтықтың гүрс еткен үнін Жауғашты сезген де, естіген де жоқ еді...

	Таң атқан. Күн арқан бойы көтеріліп қалыпты.

	Үсті-басын қан жапқан шал арбаның астында жатқанын енді сезді. Бұл араға қалай, қашан келіп жатқанын да білмейді. Әлде құлап түсті ме екен. Жобасы кешегі қасқырлар шабуылы кезінде құлап түскен болар. Бірақ өзінің тірі қалуы қалай. Ажалды азуын сақылдатып тура өзін нысанаға ала қарғыған қасқырдан қалай ғана аман қалған. Бұғына қалғаны, тас қапқырдың мұның жауырын тұсына қона қалғаны, сояу тырнақтарымен киімін паршалап, темір тұмсығын желке тұстан тақап қалғаны анық есінде сияқты еді. Содан «Өлдім!» деген өкіре айғайлағаны, одан әрі көмейіне әлде не кептеліп қалғандай тұншығып кеткені, ауыр соққыдан есі ауып бір тұңғиық шыңырау түбіне заулай құлап бара жатқаны еміс-еміс есіне түсіп жатыр.

	Шал сүйретіліп арбаның астынан шықты, басын көтеріп жан-жағына қарады. Анандай жерде кешегі ұяластары талап жеген қасқырдың түте-түтесі шыққан қан-жынға араласқан терісінің сілемдері байқалады. Бірер қарға мен сауысқан сол маңды қалжалап жатыр. Жауғаштының тұла бойы тітіреп кетті. Кеше қасқырға жем болса, бүгін мұның да қан-жынының орнында қарға, құзғын қаптап жүретіндей бір суық әсер қарып өтті жан дүниесін.

	Арбаның үстінде аузы ашылып қалған орта қап бидай жатыр. Шашылған бидай ұйыған қанмен араласып жентектеліп қалыпты. Өңірі айрылған шапанын алып иығына жамылды. Қалтыраған қолдарымен қан аралас қос уыс бидайды көсіп алып, малжаңдап шайнай бастады. Қатқан құрт, кепкен ірімшікті уатып күтірлете шайнайтын азу тістері қақырап түсіп қалғандай сыздап бастырмайды. Кейбіреуін бітеудей жұтып, кейбіреуін ортадан бір басып ашқарақтана қылғытып отырып қос уыс бидайды да тауысты. Арбаға сүйенің аз тұрды да тізелері дірілдей берген соң барып күпінекке жонын беріп отыра кетті. Ту сырты дуылдап ашып барады. Шыдай алмай бір жамбастай қисайған болды. Онда да тұла бойы сынып, мазасы болмай орнынан сүйретіліп қайра тұрды.

	О шұнақ, құдай! Көзсіз көр соқыр құдай! Не жаздым саған. Осынша қорлармысың!..

	Арбадан қапты сүйрелеп түсіре бере арқаламақ болып жонын тосып еді, қиқаң етіп құлап кетті. Қап сырғып келіп жамбасын басып қалды. Жарты қап бидайдың астынан аяғын суырып ала алмай біраз жатты.

	– Ә, қызталақ, біткен жерің осы болды ма? Жарты қап бидайды қозғар қауқар қалмаған соң енді не сұрайсың бұл тірліктен. – Шал солқылдап жылап жіберді. Жұдырығымен жерді түйгіштеп мына тірлігіне қарғыс айтып ұзақ жатты. «Жол үстінде мен, Шақалақта олар көмусіз қалды-ау. Қай құдай Аралағашқа жетелеген. Солардың қасында өлсем етті. О құдай, не жазып ем саған» деп күйінді. Мына тірліктен баз кешуге әзір қарттың налаға толы шерменде көңілі өзіне өзі өлім тілеп жатқанмен жан түкпірінен бас көтерген үзілмеген өзекті үміт сәулесі «түр, жүр, әлі де басыңа түңілерлік ештеңе туған жоқ» деп қайратқа шақырғандай еді.

	Бойын арса-арса етіп тілгілеп, тастаған ауыр жарасын да ұмытқандай ширақ қимылдағансып қаптың аузына жармасты. Итше сүйрелеп анадай тұрған ағаштың түбіне апарды. Шапанының қалтасынан шаппа пышағын алып жерді шұқып қаза бастады. «Апырмау, мына пышақтың барын кеше неге ұмытып кеттім екен. Атана нәлетті жарып тастайтын едім», – деген шал қара жерді емес, қанды балақ қасқырдың ішін есіп жатқандай қатулана сілтеп, қамыға қимылдады. Ақыры қапты сүйрелеп жүріп шұңқырға түсірді. Иығындағы шапанының қос жеңін ұшынан түйіп ішін бидайға толтырып мойнына арта салды да қиралаңдай орнынан тұрды. Түбіне орта қап бидай көмілген ағашты тағы бір айналып шықты да аяғын сүйрете басып қара жолға түсті.

	Алда азапты – Шақалақ.





VI




	Жауғашты бір сүрініп, бір тұрып, бір отырып, бір жүріп Шақалаққа таң сыз бере зорға жетіп еді. Өлі ауылдың тірліктен тәрік болған өлі қотанына кіруге батылы жетпегендей Қожым булаққа бұрылған. Дал-далы шыққан көйлегін шешіп, қасқыр тырнағы арсалап тастаған алқам-салқам денесіне қатқан қанды жуғысы келді ме, бұлаққа еңкейген. Есіне енді түсті. Аралағашқа жүрмек болып бозала таңнан осы тұсқа ала өгізін жетелеп қашан келіп еді. Сонда өзі еңкейіп тізе бүгіп тұрған тұста бір өлік жатпап па еді серейіп. Оны кім алып кетті екен. Пақырдың бетін жасырар бір мұсылманның табылғаны ма. Әлде... Анандай жерде жұлым-жұлым болып шапанның қос жеңі мен өңірі, сірі етігі жатыр шашылып. Сол бейбақтікі екенін шал жазбай таныған. Сол сыңар етіктің қонышынан шығып жатқан не болды екен ағарып. Жауғашты бұлақ басынан солай қарай беттеген, Еңді байқады.

	– Астағыпыралла, мынау аяқ қой! – Шал шалқалап кетті. – Бейбақтың бетін жасырып кетуім керек еді. – Қос тізесі дірілдеп барып шөге кеткен Жауғашты мең-зең болып ұзақ отырғаннан кейін итке-құсқа жем болып шашылып қалған сорлы жанның сүйектерін жиып, шаппа пышақпен қазған шұқанаққа әкеліп жасырған болды. Білген аятын оқып, бетін сипады.

	Қожым бұлаққа неге келгенін де ұмытқандай анадай жатқан шапанын иығына жамылып, сүйретілген күйі үйіне беттеді. Ауыл үсті өлі тыныштық құшағында. Бозала таңнан тұрғанда осындай бір қаймағы бұзылмаған тыныштық болушы еді. Бірақ онда тап осындай тірліктеп оқшау қалған жан шошытар тыныштық емес, әр үйдің алдында күйіс қайырып тана, торпақ, сиыр, бұзау жатпас па еді. Қақыранып, түкірініп Бозай шал, төңірегін ыңырана шолып Селк тұр еді ғой үйінің алдында. Ауыл көшесінің басынан түсіп алып Барлыбай бригадир жортпас па еді күрең қасқамен.

	Жауғашты өз үйінің есігінің алдына келіп ішке кіруге дәт? жетпей біраз бөгелген. «Не болды екен бейбақтар? Бәрі өліп қалған болар-ау. Бірақ күнде барып-қайтатып мына тұрған жерге неше күн жүрді? Үш пе, төрт күн бе? Есебінен жаңылыпты. Құдай қырсыққа шалдырса не амалым бар?... Бейбақтар-ай өлмегегнде неленрі қалды дейсің. Обалдарыңа қалдым-ау, қарақтарым-ай».

	Шал сүйретіліп қораға кіре бергенде түкпір жақтан арс-арс етіп скі-үш ит атып шықты.

	– Кет-әй, бұлар неғып жүр! – Шошынған шал шатқаяқтанып барып қабырғаға соғылды. Онсыз да тұла бойы қирап ауырып тұрған Жауғашты оқыс соққыдан естеп танып қала жаздады. Бірақ ауыл иттерінің бірер жетіде тағыға айналып, үйді-үйді тіміскілей жортып, беті жасырылмай қалған өліктерді талапайға салып, боршалап жеп жүргенінен хабарсыз шал атып шыққан иттердін бұл қаңыраған қорадан не таппақ болып келгендігін қайдан білсін. Үйге енді. Терезелері қымтай жабылғандықтан Жауғашты түртінектеп келіп сәкінің жиегіне отырды. Төңірегіне үңіле қарағанымен ешкімді байқай алмады. Төр жақта әлде нелер қараңдағандай ма, қалай?

	– Кенжеш, Көбей, бармысыңдар, қарақтарым? Тым-тырыс, мылқау тыныштың. Біраз уақыттан соң әлде кімнің ыңырсый шыққан үні естілді.

	– Ата, ата-ау, жеттің бе? – Кенжештің дауысы-ау шамасы.

	– Жеттім ғой... жеткені бар болсын, қарағым. Бәрінен жұрдай айрылып қалдым. Қалайсыңдар, амансыңдар ма одан-бұдан.

	– Қайдағы... Ата-ау, Көбей... Көбейден айрылып қалдық қой. – Солқылдап жылағаны, әлде тұншығып күлгені белгісіз, әйтеуірі бір қорқынышты есірік үн естілді төрден.

	– Әттегені, ертерек келгенде... Ертерек келгенімде... Жолда қарақшылар... Қасқырлар... қамап, ала өгізден айрылдым... Құдай басқа бермесін. – Шал не айтып, не қойғанын білмегендей сандырақтап кетті. – Содан бәрінен айрылып... Әттең ертерек келгенімде. Кешіріңдер, қарақтарым. Мен сорлы сорлап қалдым ғой.

	– Ойына әлде не түскендей, солқылдап жылап қоя жіберді. – Жалғызым-ай, тірегім ай мені кімге тастап кеттің. Неге ғана мен сорлы қасыңнан кеттім екен... Құдай-ай, құдай, шұнақ құдай... Зиратқа апара алдың ба?...

	– Қайда атасы-ау... Оған күш қайда?... Міне, мен де аштан бұралып өлгелі жатырмын. Мына екі немереңізге аузымдағыны жырып беріп... Қанша күн болды екен, бұлар да аш. Өлетін шығар... Екі тізем сынып үзіліп, орнымнан тұра алмай қалдым. Көбейді оттыққа апарып бетін жасырдым Кешір дедім, басқа не дәрмен бар... Күшім сарқылды. Әлгі иттер... иттер кіріп кетпесін, ата. Олар кісі етін жеп әбден тағы бөлігі кетті ғой.

	Шал қорадан арсылдай шыққан иттердің өлікті, баласы Көбейдің елі денесін торуылдап жүргенін сиді білгендей. Қораға қалай атып шыққанын да сезбей қалды. Иттер ырс-ырс, арс-ұрс етіп оттық жақтың ойранын шығарып жатыр екен.

	– Ойбай-ай, ойбай! Кетіңдер ойбай! Шал қолына түскен таяқты ала жүгірді. Екі көзі от шашқан көк балақ ит бұған айбат шегіп қарсы ұмтылды. Бұл ұрымтал тұсқа келіп қалған итті бастан салып қалды. Қаңқ етіп ыршып түскен ит далаға ата жөнелді, соңынан қалғандары шұбырды.

	Шал оттық тұсқа келгенде өліктің боршаланып қалған сұлбасын байқады. Өне бойы дірілден барып шөге берді шал.

	– Сұмдық-ай, обал-ай, қарағым-ай... Мұны көргенше өлсем етті. Шыққыр көзім не көрді... Жауғашты келіні Кенжеш келіп:

	– Ата тұрыңыз. Үйге жүріңіз, – дегенде ғана барып басын көтеріп еді. Қанша отырғаны, не істеп, не қойғаны мүлдем есінде жоқ. Екі мұңлық үйге енгенде төр алдындағы төсектен бастарын қылқитып Нұрым мен Нұрбике тұрған.

	– Ата, нан, нан, әкелдің бе?

	– Қалным ашты, – деп немерелері жарыса ұмтылған.

	– Өй, боталарым-ау, шамалы бірдеңе бар шығар. Анау шапанның екі жеңінде, көтергенше алғаным сол болды. Орта қап бидайды ағаш түбіне көміп кеттім ғой, мен сорлы,– деген Жауғашты екі немересін бауырына басып егіліп отырып қалған.

	Шал енді байқады. Кенжештің шүңірейген екі көзі ғана қалыпты. Орамалдың астынан дудырай шыққан самай шашы ағарып кетіпті. Жақ еті суалып, иегі сүйірленіп, танауы қусырылып шыға келіпті. «Е, жазған-ай, сенің де көрмегенің жоқ-ау. «Адам аурыса аруақ деп... қалай жүдегенсің».

	Кенжеш сүйретіліп барып атасының шапанының екі жеңіне салған бидайды астауға қотарып, қазандықтың астына от тұтатты. Қара қазанның қақпағын алып қос уыстап бидай салды Сәлден соң қызара бөрткен бидайдың қызуға шыдамай сырт-сырт шарт-шырт еткен дыбысы шыға бастады. Қуырылған бидайдың жұғымды исі танау қытықтаған.

	– Қазір, бидай берем, шыдай тұрыңдар, – деген Кенжеш екі баласының алдына текемет үстіне қос уыс бидай шашты. Атасына жамаулы кесеге салып берді де өзі етегіне салған бидайды ашқарақтанып жей бастады.

	– Жеңдер, тоймасаңдар тағы қуырып берем. Жеңдер, – деп қояды балаларына сүзіле қарап. – Ата, жеңіз. Үсті-басыңыз алым-жұлым. Ит талаған ба?

	– Иті несі, қасқыр демеймісің. Арбаның үстіне қарғиды ғой тас қапқырлар.

	– Алла, не дейді. Қасқыр ма шынымен-ақ.

	– Қалай жемей кетті десейші әйтеуір. Татар дәм, көрер таңым бар екен. Бүйтіп көрген күні құрсын. Сол жерде мерт болғанымның өзі дұрыс еді. Есімді жисам арбаның астында жатырмын.

	– Біреу-міреу ара түскен шығар. Әйтпесе...

	– Кім ара түсуші еді. Соның алдында ғана соққыға жығып ала өгізді алып кетті емес пе жауыздар. Олар болмағанда Аралағаштан шыққан күні жетпес пе едім. Жоқ, ешкім де ара түскен жоқ.

	– Онысы жұмбақ екен.

	Жауғашты қасқыр қамаған түні өзінің ала өгізіп алып кеткен үшеудің біреуі, дәлірек айтқанда топты бастап келген доу неменің мылтық атып қорқаулардан аман сақтап қалғанын іштей сезсе де шүбәлі көңілмен келініне айтпаған. Ал ол дәудің осыдан бес-алты жыл бұрын Аралағаштың ауылға келген орыстарын соққыға жығып сотталып кеткен Бозай шалдың жалғыз ұлы Бақай екенін жыға танымаса да тұспалдай шырамытқанын тағы да іште бүгіп қалып еді. Ертең шалға барып: «Ұлың тірі, сол тұсқа іздеп бар-саң қайтеді» демекші болып отырғанын да пірімжария етпеген.

	Жауғашты шал түс ауа төсек салғызды. Оған дейін келіні қайын атасының тұла бойына қатқан қанын жуып, жарасын таңьп, сандық түбінен алып көйлек, дамбал кигізген. Қан көп кетті ме, әлде екі-үш күнгі көрген азабы жанына батты ма, болмаса аштықтан өзегі талып әлсіреп қалды ма, әйтеуірі шал оттықтағы баласының бетін қолына түскен ағаш, тақтайлармен бекіткен соң! Кенжештің пепі түбіне салған төсегіне келіп құлаған. Сол сол-ақ екен, қызуы көтеріліп, безектетіп берсін. Бірде тоңып, бірде күйіп-жанып қатты қиналды. Есі ауды ма, сандырақтап та кетеді.

	– Қасқыр, ойбай қасқыр қамады. Кет әй, кет, қан жауғыр. Көбей-ай, Көбей, ит талап, тастады-ау, сорлы. Қаш, қаш ойбай, қаш... Есі кірді ме, сәлден соң келінін іздей бастады.

	– Ойпырмай, тоңып барам. Үстіме бірдеңе жапшы, – деді қшіалып. Кенжеш төрде ілулі тұрған түлкі ішікті әкеліп жапты.

	– Ата, көже ішіңізші ептеп. Әкелген бидайыңызды үгітіп едім, деді.

	– Жоқ, шырағым, өздерің ішіңдер. Ана балаларға бер, өзін іш. Мені қой енді. Ұзамаспын.

	– Қойыңыз, ата. Біз қайда қаламыз сонда, – деп Кенжеш жыламсырап қоя берді.

	– Жылама, қалқам. Мына нәубет ешкімді де аямас. Мен әкелген бидай қаншаға жетер дейсің. Көзім жұмыла қалса бөгел-мей Аралағашқа тарт. Жолда арба қалған жерде, оң қапталда окшау жалғыз қарағай түбінде орта қап бидай бар. Жете алсаң... Әй қайдам. Әлгі Бақайлар алып та қойған шығар.

	– Бақайыңыз кім? Біздің ауылдың Бақайы ма?

	– Ол неме екі туып бір қалғаным деймісің. Осындағы Бозайдың жалғызы да. Балалықтарың біріге өтті емес пе. Осы ауылдың сотқары еді ғой ол неме. Сен келін боп түсіп жатқанда ол неме кісі ұрын сотталып жатқан жоқ па еді. Содан өлі-тірісін білмей әкесі күдер үзді емес пс. Сөйтсе жол торыған кәдімгі қанды балақ боп кетіпті ғой. Көбенмен жасты еді... Ойпырмай, кісі тонағанша әкесін асырамай ма. Е, сорлы Бозай-ай... Өзі аман ба екен, жазған неме?

	– Бозай атам да өлді... Қорасына кірсем деп шошып кеттім...

	– Солай де. Иманды болғыр. – Жауғашты жаңағы сөйлегенге болдырып қалса керек, көзін жұмып үнсіз қалды. Сәлден соң көзін ашып төңірегіне қарады. Қасына анадай ойнап отырған екі немересін шақырды. Маңдайларынан иіскеп, бауырына басты.

	– Бар, барыңдар, ойнап қалыңдар. Қайтейін қарақтарым. – Көкірегіне кептелген өксігін баса алмай түлкі ішіктің жағасына басын тығып алып солқылдап ұзақ жылады. Жылап жатып талықсып ұйықтап кетті, олде талып кетті, ойтеуірі сұлық қалды.

	Содан түннің бір уағында шошып оянды.

	Әкетті, талап әкетті. Ұста, Көбей, ұста. Ит талады ғой. Қасқыр, қасқыр келеді... Бозай, әй Бозай, анауыңа қой де. Мұстақ та, мен де ақиретте, қанымыз, қанымыз... мойныңда Бақай ит.. Ит, иттер талады-ау.

	– Бісмеллә, бісмеллә. Ата, не болды сізге, - деп Кенжеш атасының жүзіне сықсима шамның әлсіз сәулесін түсірді.

	Содан таң алдында сұлық қалған Жауғашты мына тірлікке өкпелегендей үнсіз жатып, жан қиналысын білдірмеген күйі момақан қалыпта қоштасқан. Түні бойы, кеше күні бойы аласұрып, қинала сандырақтап жатқан шалдың моп-момақан қалыппен мына тірлікті тәрік етіп жүре бергеніне сенгісі жоқ. Кенжеш өліктің басында үнсіз, бір ноқатқа бедірейе қараған күйден жазбай ұзақ отырды. Жылағысы келген, жан дүниесін өксікті күйінішпен кептеген запыран зарып төккісі келген. Бірақ табанының суы тартылып, кеуіп қалған құдық-жанарлары жалғыз тамшы жас шертпей, тасшемен болып безерді де қалды. Тек көкірек тұсын удай ашытқан қайғы сарқындысы тс жүрегін уытты тырнағымен сығымдай қысып, ауық-ауық ауыртып қояды. Бар болғаны сол ғана, енді бірде алдында аштықтан, азапты қайғыдан сұлап жатқан адамның «келінім» деп өбектеген аяулы қарт екендігін, екі шаранасының әкесі болған ит талауға түскен кешегі Көбейінің әкесі екендігін ұмытқан бейжай қалып танытқан. Осы бір аз ғана ғұмырының соңғы үш-төрт күнінде бастан кешкен азапты, азалы, жан түршіктірер қасіретті шақтары мұның да нәзік жанын шарпи өртеп, сезім қылын аяусыз, енді қайтып жалғанбастай етіп бырт-бырт үзіп тастаған болар, ол сөйтіп бұл тірлікте қуаныш пен қайғы, сүйініш пен күйініш алданыш пен арбау, жұбаныш пен күдік барын мүлдем ұмытып, басқа бір тірліктің алмағайып күйін кешкен жандай бәріне де самарқау, бәріне де немкетті қарар сипатқа ауысып алған ба дерсің. Анығы солай болар. Өйткені алапат қайғының қыспағына түскен Кенжештің жандүние, сезім сәулесі түгел өшіп, өлген, қаңырап бос қалған еді.

	– Иманды болыңыз, - деп күбірлеп бетін сппады. Тұра беріп атасының ашық қалған кіреуке жанарларын алақанымен сипап өтті. Кеуде тұсына сырылып қалған түлкі ішікпен жүзін бүркеді. – Ұлыңыздың жанына жеткізе алмаспын. Кешіріңіз, ата. Өз үйіңіздің төрінде қалған сізде не арман бар. Есікті бекітіп кет. Ит те, қасқыр да кірмейді. Хош, бақұл болыңыз. Өзіңіз айтқан Аралағашқа кеттім.

	Жете алсам жарар еді. Сізді қамаған қас-қырларға жем боламын ба әлде. Жоқ, мына екі немереңіздің тірлігі үшін жетуім керек шығар. Алла өзі жар болсын.

	Кенжеш ықшам, жеңіл шапанын киді де іргеде ілулі тұрған ала өгіздің басжібімен белін буды. Атасының шаппа пышағын шапанының қалтасына салды да қуырылған бидай түйген орамалын беліне қыстырып тысқа беттеді. Қора ішінде аз бөгелді. Оттыққа тақагі баруға жүрегі дауаламай анадай тұрып қоштасқан болды.

	– Бақұл бол, Көбейім. Маған емес, мына қарғыс атқыр заманға айт айтар өкпеңді. О дүниеде табысуға жазсын. Мына екі балаң үшін ойраны шыққан ұямды тастап кетіп барамын. Хош, бақұл бол, қымбаттым... – Көңілі босап барып қайра ширатылған келіншек жылдам адымдап тысқа шықты. Төңірегіне қаранды. Өлі тыныштық. Түс болып қалыпты. «Мыналар аяққа оралғы болмаса іңірлетіп Аралағашқа да жетіп жығылармын. Тек ештеңе кезікпей, жол амандығын берсін де».

	Қораның қаусырма қақпасын сырттан бекітті де екі баласын жетелеп ауылдан ұзай берді. Артына қарамады. Қараса көңілі түскірі босап, ет жүрегі етегіне түсетіндей. Сол ширақ адымдаған қалпы аштықтың араны алдында тізе бүккен қайғылы, қасіретті Шақалақ ауылынан ұзай түсіп еді.

	Неткен қайғылы қасірет еді, жаным-ау. Іргесі ірімей ұйысып-ақ отырған елдің бұлайша тоз-тозы шығып, қапырап өлі жұрты ғана қалады деп кім ойлаған. Нәубст зобалаңы басқа түскенде адамдардың бір-біріне қараспай өз күйін қүйттеп кетер бейшаралығы мен қызыл өңештің бодауы үшін тағылықтың тажалды жолына түсіп, бірінің етін бірі жерлік масқаралық халге жетерін Кенжеш енді ұғынғандай.

	Кәне, кім қалды Шақалақта. Күні кеше ғана ел болайық, әртелге бірігейік деп ұрандатқан Сәлік қайда. Жұмысқа шығыңдар деп ала көбеден терезе сабап тұратын бригадир Барлыбай қайда. Төтеннен келген нәубетке қарсы тұрып қам жасар әрекеттің орпына бір түнде артынып-тартынып көшіп кетті. Жұртпен қоштасуға да жарамады-ау, шіркіндер. Аяқ артар көлігі жоқ Бозай сияқтылардың сүйектері шашылып көмусіз қалды итке-құсқа жем болып. Өзінің сиқы мынау ауыл жұртын ең соңғы болып тастап шығып, бір қиырға кезіп келе жатқан. Арты - тайғақ, алды - қараңғы. Атасы Жауғапты марқұм айтатын Аралағашы жиырма-жиырма бес шақырым болар. Онысы қаншалықты мөлшерде екенін тұспалдамаса доп басып айта алмайды. Шақалақтың қотанынан ұзап шықпаған келіншекке шақырымын мына тұрған иек астындағы жердей сезіледі. Қазақтың иек астындағысының ирелеңдеп кете беретінін қайдан білсін. Әйтеуірі ала өгізбен бозала таңда шығып кетсе екіндігіне жетпей төбе көрсетіп қалады дегенді қайны атасы айтып отырар еді. Ала өгіздің аяғымен есептесе онша қашық та болмас. Әйтеуірі дәтке қуат деп жолға шыққан жайы бар. Ауылда қалса аштан өлгені. Қарап отырып ажалды күтіп алғысы жоқ келіншекті қинайтыны мына екі баласы. Өзі өлсе де осы екеуін бір қараға лектіріп кетсе болды да. Өлгендерге мола болып қалған ауыл жұртында қалып не опа таппақ. Одан да көз көрмес бір қиырға кеткені жөн. Әйтпесе сол қиырға құс боп ұшын жетер ме еді қиналмай.

	– Апа, шалшадым, – деді оң жағында келе жатқан Нұрым қыңқылдап.

	– Өйбүй, ботам-ау, кім шаршамай келеді дейсің. Шыда, шыда енді. Анау төбеге жетіп алсақ тынығармыз.

	Ауылдан ширақ шыққанымен жүре келе өзінің де қалжырай бастағанын байқады. Аштықтан әлі кетіп, тұралап қалса да бойдағы қалған күш-қуатын аянбай жұмсап, ентелеп-ақ келеді. Ашық-жарықта жол ұтсам дейді ғой бейбақ.

	Төбеге жетіп бел шешті. Шапанын жерге жайып жіберіп балаларын отырғызды. Сөйтті де екеуіне екі уыс қуырылған бидай берді. Өзі де бірер шөкімін етегіне салып алды да дәмдеп жей бастады.

	Күн тас төбеге көтерілгенімен ми қайнатар ыстықтығы жс қ, жуасыған қалыпта мүлги қалған. Төңіректе салқын леп бар. Көкжиекті қымтап алған сұр бұлттың іркіс-тіркіс көші дауылдатқан желің болмаса анау-мынауыңа табан көтеріп, ірге сөкпейміз дегендей сіресіп жатыр. Төбе басынан төңірек алақанға салғандай айқын көрінеді екен. Кенжеш ауыл тұсқа сүзілді. Шақалақтың бірі биік, бірі пәс ала-құла үйлері көзіне оттай басылды. Бергі тұстағы тоқал там өз үйі, жаңа ғана қайра оралмастай есігін бекітіп кеткен өз ұясы ғой. Ішінде қимас екі адамы қалды. Жүрегі аунақшып түскендей бір түрлі шым етіп ауырып кетті. Жанарына жас кілкіп шыға келді. Қайран, Шақалақ, думанды Шақалақ. Кенжештің бар ғұмыры осы ауылда нағашы әжесінің үйінде өтті емес пе? Бұның ата-анасы Шақалақтан жеті-ақ шақырым жердегі Қарақайнар ауылы еді-ау. Артельдесу кезінде аз түтінді бұл ауыл бытырап, ірілендірілген шаруашылықтарға сіңіп кеткен. Кенжеш он үшінде окс-шешеден айрылды. Оба ма, шешек пе, әйтеуірі бір сұмдық індетке легіп бірінің жетісінде бірі өтті дүниеден. Содан мұны жамағайындары жетелеп әкеліп Шақалақтағы нағашы әжссінің қолына табыстаған.

	Жарықтық Ғайнижамал әжей қандай еді. Қанаттыға қақтырмай, тұмсықтыға шоқыттырмай мәпелеп өсірді. Еркелігі басым ерке қыз әжесінің тағылымын теріс қылмай, көкірегіне тоқып өскендей еді. Басында ауыл балаларымен асыр салып, асық атысып, алысып-жұлысып ойынға араласып жүргенімен онысынан тез танылды.

	– Балам-ау, атаң қазақ он үшінде отау иесі дегенді тек ұлға ғана қарап айтпаса керек. Мына әжең иманды болғыр нағашы атаң да тура сенің жасында келді емес пе, – деген де қойған. Осы бір сөз қатты әсер етті ме, әлде ойын балаларына қосылмай үнемі есік алдында оны-мұныны шұқылап отыратын тырбиған ұзын сары баланың бұған деген ықыласының ерекшелігін сезді ме, алыңдұлың адыра қалып, әжесін төңіректейтінді шығарды.

	Ойын балаларының ішінен мұның зықысын шығарып, әбден мазақтайтын Бақай болатын. Бозай шалдың сотқар ұлы Бақай Шақалақтың бар баласының қолбасшысындай бір оқшау мінезді пенде еді. Тұлғасы төртбақ, апайтөс, алыса кеткенін алып ұрып басынан аттамаса көңілі көншімейтін көкшешектің өзі болатын. Сол Бақай бұл баяғы тырбиған ұзын сары бала Көбейге тұрмысқа шыққан тойы үстінде боза дей ме, сыра дей ме, соған тойып алып Жауғашты атасының тамыр орыстарына қол жұмсап сотталып кетті. Орыстар қойсын ба, ауылға келіп дігірлеп болмаған соң Бақай Аралағашқа өзі барған ғой жаяулап. Атсаң да, шапсаң да міне, деген. Тамам орыстың ортасына қалай қорықпай, жүрек тоқтатып барды екен. Әй, өзі де нағыз қарақшы болса болғандай жүрек жұтқан неме еді.

	«Қайран Шақалақ, сені енді қайтып көремін бе, жоқ па». Кенжеш жанарына мөлт-мөлт етіп шыға келген жасын тия алмай ауыл тұсқа қарады да тұрды, ұзақ тұрды.

	Бұлар тағы ілгері қозғалды.

	– Апа шалшадым, әуп етші, – деді бір кезде Нұрым ыңырсып.

	Келіншек ұлын арқалап алып тағы ілгері жүрді. – Әй, Нұрбике, қалмай отыр. Етегімнен айрылма, – деп әлсін-әлі қасынан қалмай томпаңдап келе жатқап сары қызға қарап қояды. – Ей, жазған-ай, бір қараға лексек жарар еді. Өлмегенге өлі балық деп...

	Бұлар түс ауғанша тағы да екі рет кідірістеп алып ілгері жылжи берген. Екі баласын кезек арқалаған Кенжеш күшіпің сарқылып қалғанын сезсе де қайратқа мінігі, бір адым болсын ілгері жүрсем деп келеді. Өстіп келе жатып жолдан шеткерірек тұрған арбаға ұшырасты. Кенжеш жазбай таныды.

	– Мынау біздің үйдің арбасы ғой. – Екі баласын тастай салып арбаға жүгірді. Иә, сол, сол арба. Көбеймен, атасымен сан рет шеп шабуға барған қос арысты кек арба осы ғой. Қайран дүние-ай, көзге жылы ұшырауын қарашы. Арба екеш арба да налалы жанға демеу болғандай Кенжештің көңілін толқытып, бір түрлі сағынышты ыстық олдпге бөлеп кетті-ау. Бөрі дс баяғыда, тым ертедегі күндерде болғандай, тым алыста қалғандай-ау өзі. Иә, бөрі де келмеске кеткен күндердің құшағында қалған. Келіншек көк арбаның қалдайшасын сипап тұрып қалды.

	– Апа, мынау біздің алба ғой, – деді Нұрым жүгіріп келіп. – Міңгізші, Өгіз қайда?

	– Балам-ау, өгізді қасқыр жеп кеткесін атаң жаяу келді емес пе? Өгізсіз арбаға мініп не қыласың.

	– Жоқ, бәлібіл мінейінші. Мына Нұлбике де мінсін, – деп болмаған Нұрымды көтеріп арбаға отырғызды. – Апа деймін, атам неге ұйықтап қалды. Ауылға баламыз ба? Балайықшы ауылға.

	– Барамыз, ботам, барамыз. Мынау арадағы ауылдан, атаңның досынан бидай алып кері қайтамыз әлі. – Кенжеш өз сезіне өзі сенбегендей төмен қарады.

	– Апа, мына қала қай, бидай шашылып қалыпты.

	– Ол өгіздің қаны шығар. Ал болдың ба, түсірейік. – Кенжеш қайғылы оқиғаға болған жерден тез кетуге асыққан. Есіне оқшау тұрған қарағай, оның түбіндегі бидай түсті. Атасы солай демеп пе еді. Иә, сол тұста жарты қап бидай болуы керек. Кенжеш арбаға жақын жеке дара тұрған қарағайдың түбіне келді. Ашылып қалған шұқанақ, шашылып жатқан топырақ көзге шалынды.

	«Алып кетіпті. Бақайлар алып кеткен ғой. Олар қоюшы ма еді, жауыздар...». Кенжеш Нұрымды арқалап, Нұрбикені жетелеп тағы да ілгері жылжыды. Қанша жүргені белгісіз, қарағайлы орманның қойнауын қуалай ілгерілеген жол шегі бітпестей, ұзай түскен сайын мұның да діңкесі құрып қалжырап-ақ келеді. Нұрбике де етегіне оралғы болып сүріне берді.

	—Апа, шөлдедім, су ішем, – деді сары қыз жыламсырап.

	– Ойбай-ау, суды қайдан таба қояйын аяқ астынан. Шыда, Аралағашқа барғасын ішесің, – деді кейіп. Аралағашқа қашап жетерін өзі де білмейді. Әйтеуірі «әне жетеміз, міне жетеміз» деп өзіп-өзі жебелей алдарқатқан үмітін үзгісі жоқ.

	– Ойбай, апа, ана қара, екі ит еріп келеді, – деген Нұрбикенің дауысы оқыс шығып еді. Кенжеш артына жалт қарады. Арқасында ұйықтап келе жатқан Нұрым да шошынып оянса керек, ол да:

	– Кәне, ит? – деп қалды.

	– Көтек, иті несі, ай дала, жапан түзде. – Келіншектің тұла бойы қалтырап кетті. – Ойбай, мыналар ит емес, тас қапқырларлың өзі ғой. Енді қайттік, құдай-ай, құдай. Тағы пәле жолықтырдың. – Келіншек Нұрымды жерге түсіріп, қалтасынан шаппа пышақты алды.

	Бұлардың тоқтай қалғанын сонадайдан байқап келе жатқан қос қасқыр да бөгелді. Жолаушыларда жұмысы жоқ жай бір өз беттерімен жүрген мақұлықтардай марғау қимылдап келіп қоқиысып отыра қалысты. Алдыңғысы көк шолақ, апайтөстің өзі екен, маймақ, сіңірлі аяқтарымен жердің шаңын бұрқыратып осып-осып жіберді. Бейне бір тырнақтарын жанып-жанып алып, бұларға атылатындай көрініп кетті Кенжешке.

	– Кет, кет-әй. Кә, кә! Ақтөс, Ақтөс, кә! кә! – деп тосыннан жанұшыра айғай салып, жерден алған тасын қасқырларға қарай атты.

	Тас анадай барып топ ете түскенмен қасқырларды үрікітерліктей айбат шақыра алмаған. Көкжал орнынан марғау тұрып бұлардың сол қапталына қарай орағыта ойысты. Қасындағы сыпсың сұр қаншық оның соңынан бүкектей жөнелді.

	Кенжеш Нұрымды арқалап, Нұрбикені жетелеп алға жүгірді. Қанша сабыр сақтап бойын тежейін дссе де еркінен айрылып қалғандай қалшылдап, дір-дір етеді. «Тасқапқыр аш болмаса адамға тимейді деуші еді. Мыналардың түрі жаман. Шабудап тайынбас. Атамды талаған да осылар шығар. Құдай-ай, құдай, ендігі көрсетпегенің осы еді. Итке жем болғанымыз ба?».

	Арқасында Нұрым шырылдап, етегінен тас қылып ұстап алып безектей жүгіріп келе жатқан Нұрбике жылап келіншектің одан әрі есін алды. Пара-парасы шығып ағыл-тегіл терлеген келіншектің содан соң ілгері басқан аяғы кері кетіп мүлдем әлі құрып, діңкесі қалды.

	Қос қасқыр «манадан бергіміз ептеп қорқытқан ойынымыз еді, салпақтап соңдарыңнан ере беруге уақыт жоқ» дегендей қапталдай ергендерін қойып, ағаш ішіне сіңіп әп-сәтте жоқ болды. «Бұнысы не екен. Әлде кетті ме екен тасқапқырлар. Аллам-ай, сақтай гөр біздей байғұсыңды. Не жаздық осынша зарлататындай».

	Кенжеш шөге түсіп отырып аз-кем дем алды. Шапанының етегімен тер буған жүзін сүртіп, желкесіне сырылып кеткен орамалын шешіп алып, қайра байлады. Сөйтті де анандай жатқан таяқты алып кел деп Нұрбикені жұмсады.

	– Апа қорқамын. Қасқыр келіп қалмай ма? – деп сары қыз Нұрымның тасасына тығылды.

	– Ой, жағың қарысқыр, атын атама ол пәленің. Келмейді. Кетіп қалды.

	– Сонда да қорқам.

	– Онда екеуің әкеле қойыңдар. Нұрым жігіт қой қорықпайды. Кәне бара қойыңдар. Қос тізем бастырар емес, дем алып отыра тұрайын.

	– Иә, мен қолықпаймын. Жүл, таяқты алып келейік, – деген Нұрым Нұрбикенің қолынан жетелеп томпаңдай жөнелді. Таяқтың екі басынан ұстап, томпаңдай басып келе жатқан мына қос қарашығының тағдырына Кенжеш осы уақытқа дейін алаң болмағанға ұқсайды. Туды, емізді, қалқайтып жер бастырды, соңынан ергізді. Ендігі күндері не болады. Әлде мына жолдың үстінде әлгі тасқапқырларға жем бола ма. Екеуін жегізіп қойып бұл қалай жер басып жүрмек. Олар шынымен-ақ шапса алдымен кімді қорғар еді. Кенжештің ет жүрегіне әлде нені сұғып алғандай көкірек тұсы ашып қоя берді. Тек, бетін аулақ қылсын ондай сәттің... Қайдағы ой қайдан келеді басына. О, тәңірі. Сақтай гөр. Осы екеуі ішсін-жесін деп емес пе бүгінге дейін өз аузындағысын жырып беріп келе жатқаны. Шүкірлік, аштық әлі өзектеріне түсе қоймағандай ғой. Бұратылып қалса не істер еді. Баланың әдеті емес пе, қарын ашса қыңқылдайтын. Әйтпесе мына жол үстінде де ауыздарыпан қуырылған бидай болса да үзбей бөліп беріп келеді.

	– Жарықтарым, қолқанаттарым. – Кенжеш балалары әкелген таяққа сүйеніп орнынан ауыр тұрды. Тұла бойы салдырап, қирап қалыпты.

	– Қой, бөгелмейік. Жүріңдер. Нұрымжан, сен ептеп жүре алсаң жаяу жүрші. Белім үзіліп, аяқтарым бастырар емес. Қайтейін, қарашығым, қажыдым-ау...

	– Жәләйді, апа. Жаяу жүле алам. Тек тез жетейікші...

	– Құлыным-ау, шыбыным-ау, ұшарға қанатым болмай келеді емес пе. Аралағаштың төбесіи көріп өлсем, алла жасаған-ай, арманым болмас еді-ау.

	– Неге өлесің. Өлме. Сен өлсең біз де елеміз, – деп Нұрбике жылап жіберді.

	– Қой, әрі. Мен жәй әншейін... Өлмейміз.

	– Апа, апа, анау қасқылдар тағы келе жатыл, – деп шыр ете қалды Нұрым.

	– Көтек-ай, кәне, қайдан шыға келді тағы. – Кенжеш жолдың қылтадан бұрылып әрі асар тұсында көлденеңдей тұрған манағы қос қасқырды көріп тоқтай қалды. Сұмдардың бой тасалай ағаш ішімен жортып барып маңдай тұстан шыға келгендерін көрдің бе.

	– Енді қайттім. Құдай-ай, қалай құтыламыз мына пелелерден. Жасаған ием-ай, жар бола гөр. Кет-әй, кет. Ақтөс, Ақтөс кә. Қә! Айтақ! Айтақ!

	– Апа Ақтөс келе ме?

	– Келеді. Сендер де шақырыңдар.

	– Ақтөс, Ақтөс! Кә! Кә! – Аналы-балалы мұндықтардың қосыла айғайлаған жан дауыстары орманды басына көтергендей еді.

	Бірақ мүлгіген орман бұлардың әлсіз үндерін қақпақылдап қағып алғанымен алысқа апармай аяқ астына шашып-төгіп алғандай іоз сұйылып барып құрдым құшағына сіңіп жатты. Қасқырлар жолдан былай шығып сол қапталға ойысқан.

	– Етегімнен ұстап айрылмаңдар. Қалсаңдар жем боласыңдар! – деген Кенжеш таяғын оңтайлай ұстап ілгері жүрді. – Қолдарыңда өлейін, тасқапқырлар. Кәне жақындаңдаршы, жандарыңды жоннәмға жіберейін.

	Таяғын ерсілі-қарсылы сермеп қойып, анда-санда ғайыптан пайда бола қалып, бұларға арашаға түсер ауылда қалған Ақтөстің атын атап, айтаққа салып ілгерілей берді. Қасқырлар да жеңіл бүлкекке салып, қапталдасып қалмай келеді. Қашанға дейін жүрер екенсіңдер дегендей басынған мазақ пиғылдың суық, сұсты лебі байқалады қос тағының қимылдарынан. Осы жолы біреуіңді алып қалмай тынбаймыз дегендей бұлардың қимылдарын жіті бағып, сақ келеді.

	– Ойпырмай, шынымен-ақ өлгеніміз бе. Кә! Кә! Ақтөс! Ақтөс!

	– Кенжештің дауысы қарлығып, үні өшейін деді. Екі бала етегіне жабысып, шыр-шыр етіп тұрып алды.

	– Құдай-ай, сорлылар-ай, енді қайтем, не істейін сендерге. Жүріңдер. Жүрмесеңдер қалыңдар! Масыл болдыңдар-ау басы-ма!„.

	– Апа, апа. Тастама, тастай көрме!

	– Апа. Қалдылма, аналал жеп қояды ғой, – деп шырылдаған қос мұңлықтың үні Кенжештің төбе құйқасын шымырлатып, ет жүрегін тілімдеді. Өзі де балаларын бауырына басып ағыл-тегіл еңіреп келіп отыра кеткен.

	Өлсек бірге өлейік, боталарым. Кешіріңдер, сорлы аналарыңның бір сәттік әлсіздігін. Бірге, бірге болам сендермен. Тұрыңдар! Жүріңдер! Тастамаймын. Қорықпаңдар.

	Кенжеш Нұрымды арқасына отырғызып, Нұрбикені жетекке алды. Ақтық күшін жиып, ақырғы рет, бәлкім соңғы рет бақталайын сынамақ жандай шеті-шегі бітпес сүрлеу жолға түсті. Таяқтың орнына жүзін жалаңдатып шаппа пышағын алды қолына. Орайы келсе орып жібермек, сәтін салса қапысыз сілтемек. Әй-теуірі қанды ауыз тағыларға жайдан-жай беріспек емес. Алысса алыспақ, жұлысса жұлыспақ.

	Бойына қайдан, қалай күш-қуаттың құйылғаны белгісіз, әй-теуірі аяғын ширақ, батыл басып ілгерілей берген. Манадан бері еркінсігенің жетер дегендей көк балақ қасқыр қапталдықтан ойы сып барып жолға түсіп алып, өкшелей жөнелді. Бастырмалатып, мінбелеп келіп қалған.

	Кенжеш мойнынан тас қылып ұстап алған Нұрымнан айрылып қалмасам екен деген жалғыз тілекпен аяғы жер баспай ұшып келеді. «Нұрым, Нұрым» деген жалғыз сөздің миына қашан қалай орнап қалғанын да білмейді. Әйтеуірі жалғыз ұлын мыналардың аузынан жырып әкетсем дейді. Сол колына жабысып алған Нұрбике бірде айрылып қалып, бірде қайта жармасып шыр-шыр еткен күйі еңіреп келе жатқан. Ендігі бір сәтте сүрініп кетті ме, әлде өкпесі ұшып жүруге шамасы келмей қалды ма, әйтеуірі анасының жармасқан қолынан айрылып қалған Нұрбикенің апалаған жан дауысы шықты. «Кеш ботам, кеше гөр сорлы анаңды» деп тістене күбірлеген Кенжештің омырауын улы жас жуып кетті. Бірақ жандүниесін үрей билеген келіншектің аялдауға мұршасы жок еді. Аялдай алмады, арашаға жарамады. Қанды балақ тағылардан Нұрымды ғана қайтсем аман сақтап қалар екенмін деген ойдың қатты құрсауында аласұрып келе жатқан болатын. Ол манадан бері жармаса ұстап келе жатқан, қолынан айрылып қалған қызының тұншығып барып басылған ащы үнін де естімегендей, қорқаулардың орталарында қалған қызын бас салып талап, боршалап жатқанынан да бейхабар қалған мәңгүрт жандай ақыл-естен айрылып ілгері жүгіре берген. Мойнын қапсыра қысқан қолдары қарысып қалған ұлының үні шықпайды. Тек қана ыстық демімен араласқан ащы жасы желкесіне тамып жон арқасына құйылған сайып бейшара тірі-тірі екен ғой деген сезіммен аяғын шапшаңдата алып ұзай берген. Қанды қасап тұсқа қарауға дәті де, шамасы да жоқ келіншек зорығып барып құлағанша ажалына арашаға түсер Аралағашты бетке алып жан ұшырып жүгіре бермек, жүгіре бермек...





Эпилог орнына




	Аралағаштан қос өгіз жеккен көк арба шықты сүрлеу жолдың бойына. Бағыттары Шақалақ болар. Арбаның алдында қауға сақалды жирен орыс отыр. Бұл Жауғашты марқұмның тамыры Петро болар, сірә. Артқы жақта үргіек бас, ашаң өңді, жүдеу бала Нұрым да, қасындағысы күн қақты қоңырқай өңі тозған мойыл жанарларында айықпас ауыр мұң табы бар, көне орамалдың астынан білінген аппақ шашын тарамыс саусақтарымен қайра-қайра әрірек тыққыштап мазасы кетіп отырған келіншек Кенжеш қой, бейбақ.





	https://t.me/kzkitap





