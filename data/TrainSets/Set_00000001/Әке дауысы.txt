	Апбаз Қаражігітов

	Әке дауысы



	Маужыраған мақпал түн. Аспанда жыпырлаған жұлдыздар жерге тамып кетердей мөлт-мөлт етеді. Мен түбіне сансыз ұшқын қонған алып қазанның астында жападан-жалғыз отырған тəріздімін. Қазаным – аспан, ұшқыным – жұлдыз, бұлдыраған əлемге елеңдеп құлақ түрем.

	Бұл – осы ауылдың Шежіретас атап кеткен қасиет тұтқан жері. Аңғарлы өзенінің оқпанына сұғына кірген ақ тұмсық шоқы. Жон арқасы – жазық, көкпек, баялыш, тобылғылы, ойдым-ойдым боз, изен, бетегелі, жусанды болып келеді. Күнгейі үлпілдеген үкібалақ бидайық, көк ала гүлді көк майса шабындық. Осы ақ тұмсық басынан күндіз бар атырап, аяққа құйған астай, алақанға қонады. Менің Шежіретас басына келуім соңғы жылдары дағдыма айналған. Оқтын-оқтын келіп тəуеп етіп кетпесем, жаным құлазып, ішкен-жегенім бойыма тарамайтын сияқты. Келсем болды, құрыс-тырысым жазылып, бойым сергіп қалады. Ойхой, дүние! Міне, бетімді жібек жел аймалады. Төменде ұйқылы-ояу толқынның дыбысы құлаққа еміс-еміс шалынады. Жездесіндей еркелеп жар жағалауын қытықтағаны сияқты. Қайта-қайта тəтті жұтқандай таңдайын тамсана қағады кеп.

	Оң жағымда бабымен қолдан өрілген текше тас. Ақ мəрмəр. Оның беті жазу – бұл кісі есімі. Бəрінің бейтанысы, бөгдесі жоқ, бəрі өзіне мəлім, ардақ тұтқан ауылдастарым, ет жақыным. Көбімен қатар өмір кештім, ұлағат тəрбиесін алдым. Солар ма, ей, тəңірім-ау! Қазірде маған: «Қадыр-ау, неге үнсіз отырсың. Көрген-білгеніңді айт, қандай өзгеріс, жаңалығың бар?'' – деп жамырасқандай болады. Бірінен бірі өтіп өзеурейді. Бойым дір ете түскені несі! Неге селк ете қалдым?..

	Тырс еткен дыбыс жоқ. Еріншек толқынның самарқау шылпылы ғана. Сонда...

	Арғы беттегі жоталанған тау сілемі құрым туырлыққа оранғандай. Қарынның қатпарындай жық-жық. Онда да көңіліме таныс, жаттанды нобайы ғана елес береді. Өзіңмен-өзің болған, осындай оңашада өткеніңнің есіңе оралатыны несі екен!? Көз көрген, бастан кешкен рақат, тақсіретің қайда... Иə, жан аяспас құрбы-құрдасың ортаға алып, сондағыдай апыр-топыр болатыны-ай! Шежіретас сөйлеп жатыр ма? Маңайымдағы күбір не? Елеңдей қалдым. Тың тыңдап тосылам. Бөгде үн жоқ. Дүк-дүк жүрегім бе? Əй, өзі сөйлеп жатыр... Алыстан шақырған тауықтың даусы құлағыма талып жетті...

	Таң құлан иектеніп, айнала бозара түсті. Түн қараңғылығы сөгіліп, біртіндеп жарық тартып келеді. Құстардың таңғы əніне еліге құлақ тосқан кең дала керіле түскен. Қасымдағы мəрмəр тас күн шапағына оранып, биіктеп кеткендей. Бетіндегі жазуға жан бітіп, бадырайып көрінеді. Орнымнан қашан тұрғаным есімде жоқ. Əйтеуір сол жазуларды, өзіме таныс есімдерді қайта-қайта оқып тұрмын. Кірпігімді жиі-жиі қағам. Көкірегім ашып, ішім алау-жалау боп кетті...

	Күннің алтын сəулесі кеңістікке барынша жайылып, дүниені жаңа көрік биледі. Алып қызыл таудың етегіндей боп күн құлағы көрінді. Кең дала алақанға қонғандай. Қақтаған күмістей жарқыраған айдың беті қытығы оянғандай, жыбырға толып, жанарымды қарықтырып жіберді. Сұлулыққа да көз ұялады екен. Жанарымды қайта бұрдым. Бір шетте қос аққу су бетін сызып, баяу жылжып барады. Құс үнінде шалқыған шаттық, таң қуанышы. Шағалалар жаңа ғана өздері көтерілген айдынға, шүйіле кеп төстерін сыза соғып, аймаласа шарқ ұрады. Айнымаған махаббат еркелігі, құштарлық суреті. Мен отырған ақ тұмсық Шежіретасты орала ұшып, алыстап кетті...

	Көз алдымда өлмес, өшпес бейнелер... Өткен өмір... ойға орала берді.

	* * *

	Аспанда жөңкіле көшкен бұлт. Күздің сарнаған жылауық желі сынық терезеден аңқылдап ұрып тұр. Түрпідей тиеді. Төбесі аласа, қабырғасы шымнан өрілген жалғыз бөлменің бір жағын қазандық пеш жайлаған. Оның есікке қараған аузынан бықсып жанған қидың түтіні жоғары көтерілді. Қамыс төбеден ықтасын іздейтін сияқты. Бұл колхоз басқармасының үйі. Бір ауылдағы еңсесі биік жалғыз шаңырақ. Сол үйдің оң жағында жер төсекте əкем жатыр. Түбінен шіріген кəрі емендей, бір күнде омырыла құлады. Бұрын ыңқыл-сыңқылы байқалмайтын адамның кенет төсек тартуы от басын бірден үрейлендіріп-ақ тастады. Не болса да іште, сыртқа шығар не ащы, не тұщы үн тағы жоқ.

	Кешке қарай қар ұшқындаған. Өткір желдің өтінде азынаған əуен бар. Суық, ашқарақ тілін жандының қойны-қонышына сумаңдатқан үскірік тынбай соғады. Күн Жыланды шоқысына асыла берді де, қып-қызыл боп талаураған көзін жасырып үлгерді. Шоқының арғы беті жалындай өртене жөнелген.

	Сол күні əкем мені қасына жедел шақырып алды. Жаздай күн қақты тотыққан маңдайымнан ақырын сипады. Алақаны жібектей жұмсақ екен. Көзі жұмулы, Жуық арада сөйлей қоятын сыңайы да байқалмайды. Оң қолын маңдайына салып, аялап, жайбарақат ойға батқан кісі тəрізденеді. Бұл оның не əдетінде, не мінезінде өзім ес білгелі бұрын-соңды болмаған мүсіркеу. Тұла бойымды балқытып, əке мейірі жанымды жадыратып барады. Іші-бауыры еріп, жанымен жақсы көріп отырса да, балам еді деп еш уақытта еміреніп, маңдайымнан иіскеп кермеген əкенің мына төтеннен іш тартуы қорқыныш боп, қобалжытып жіберді. Оң қолын тартып алды да, бойын жинап тамағын кенеді:

	– Балам-ау, – деп, айналасын өрмекшінің торындай əжім басқан қабағын ашып, тесіле көз тікті. Анық аңғарғаным: көзінің оты азайыпты. Жарқырап ұшқын атып тұратын жанары майы таусылған пілте шамдай тым əлсіреген. – Өзімнен тараған перзенттерімнің бір сенен басқасы жер қойнында. Бұл өмірдегі ендігі барым, сенерім – сен. Бірақ басқаша ойда бола көрме. Біздің ісімізді алға апарар сенің замандасың аз емес. Бұл – əкенің балаға айтар пенделік сыры. – Ол едəуір алқынып, осы сөздерін күшпен зорға айтты. Бірсыпыра қимылсыз, жай тыныстап жатты. Кеудесі көрікше көтеріліп басылады. Көзін қолымен көлегейлеп еді, көзінің еті қып-қызыл екен. Манағы батып бара жатқан күн қызылы тəрізді. Ол баяу үнмен сөйлей берді.

	– Бойымды жайлаған дерт сыры ауыр. Көп жылдар бой бермей алысып келсем де, аяғымнан қырқа шалды. Міне, құлатып тынған түрі бар. Мен бұл науқастан сілкініп тұрып, сенімен бірге ендігі жерде тамаша құра алар ма екенмін. – Демігіңкіреп тыныстап терең күрсінді. – Кейінірек білерсің. Өмір жолында бұралаң аз болмаған, қаншама бұлтарыстар, əлі жан аяғы тимеген тың, сонылар бар... Бір кезде Жібек жолы атанған Қытай мен Үндіге, Иран мен Персияға, Ресей жері, одан Европаға баратын қасқа жолдағы керуен сарайлары кəзір бар ма? Олар да құлаған, – деген əкем манағыдан бақуаттанып, маңдайы жіпсіп тершіпті. Қыза сөйлеп келеді. Ентігуі басылған – сол қыш қабырғаларда қаншама алақан табы, көне жолдарда табан мөрі қалды екен. Жалт еткен жанары жүректерге өшпес үміт, сөнбес махаббат отын жаққан ай қабақ, алтын кірпік перизаттар, сұлулық тəңірі сапар шекпеді ме!

	Тұтас бір тайпа ел қас-қабағына қарап, бір сөзін екі етпей қадір тұтып келген əке беделі мені бір жола қозғалтпай тастады. Мына сөзі үрей боп туып, құлағыма «Қош, қош бол, балам!» болып естілген. Жаңағы адамдық, пенделік қақында ой түйгенде «Құлқын мен нəпсі адамның көзіне көрінбес жауы» деп шегелеп айтқаны тағы бар. Япыр-ау, мұның бəрін неге тəптіштеп айта берді. Өзі расымен өмірден күдер үзіп, бақұлдасып жатқаннан сау ма? – деген ой жегідей жеп отырса да тіл қата алмадым. Əке даусы кілт үзілген.

	Сырттан дабұр-дұбыр үн естілді де, бір топ ауыл адамдары үйге шұбыра кірді. Өңдерінен уайым табы аңғарылады. Əлде не боп қалды дегендей күйзеліс бар.

	– Бақтыбайжан қатты ауырып қалдың ба? – деген Батталдың үні жарықшақтанып шықты. Туған інісіне бауыры езіліп тұр.

	– Қатты жығылдың-ау өзі, – деді Дархан ұста.

	– Əйтеуір, түбі қайыр, жақсылық болсын. Батпандап кірген кесел мысқалдап шығады деген бар, – деп жылқышы Сəлен де өз көңілін айтты. Бəрінің ойы науқасқа демеу, қайрат болар жанашырлықтарын білдіру тəрізді.

	– Рақмет келгендеріңе. Əйтеуір, төтелеп келіп жабысқан кесел емес қой. Тозған жүректің сыр бергісі келетін шығар, – деп бір тоқтаған.

	– О не дегенің, қайдағыны айтып, – деп Баттал қабағын шытынды.

	– Саудыраған кəрі де емессің, – деді Дархан ұста да жұбату айтып.

	– Тəйірі, аз өмір сүргем жоқ. Аз рақат көрдім демесем, тағдырға не өкпе-назым бар? – деді əкем...

	Əкем жасынан жоқшылық тауқыметін тартқан. Совет үкіметі тұсында ғана теңдікке қол жеткен көп кедейдің бірі екен. Шамалы қара танитындай ғана сауаты бар, өмірден көргені, көңіліне түйгені көп атанған кісі. Екі сөзділік, жалған айту оған жат. Өмірден зорлық-зомбылық көргендердің басын құрап, осы «Бірлік» колхозының негізін қалап, көп жылдар колхоз басқармасы болып келген. Міне, сол ел қадірлісі əке төсек тартып жатқалы, созылмалы науқасқа ұшырағалы да көп күндер өтті.

	Күнде кеш ел жатқан шақта мені қасына отырғызып, көңіліне түйген өнеге болар, көп кəдесіне жарайды-ау деген ой толғамдарын əңгімелейді. Онысы кейде маған айтқан аманат тəрізденіп те кетеді. Əйтеуір, əкенің бір сөзін қалыс жібермеуге тырысамын.

	...Артынша көп ұзамай əке дүние салды. Бір ғана «Бірлік» аулы емес, көрші ел боп, ауданнан адамдар келіп, қазір мен отырған биік қырдың үстіне жерлеген. Бəрінен оның жетпіс жыл түтін түтеткен туған шаңырағынан денесін алып шығару сəті қинаған еді. Ақ киізге оралған мəйітті бірнеше жігіт иығына сап көтеріп еді. Осы сəтте үйде де, сыртта да зарлы дауыс кең даланы күңірентіп ала жөнелген. Мəйіт салынған арбаға екі ат жегіліпті. Тілі жоқ жануар осы қайғылы қазаға жаны күйзелгендей, аяқтарын санап басып, ілбіп келеді. Арба соңында құмырсқадай шұбырған адам. «Қайран Бақтыбай! Шіркін, Ұранбаев елінің қамқоры, жанашыры еді-ау!» деген адамдар үні бір тынбаған. Егіле жылап, əкемді қимай өксиді көп. Уақытында бəрін пайымдай беру қайда. Енді ғана байқайтын тəріздімін.

	Əкемнің дүниеден қайтар алдындағы даусы құлағымнан мəңгі кетер емес. Адамның көзі – фотоаппарат, жүрегі – сыр сандық екенін енді анық аңғарғандаймын. Шындыққа жүгінсек, əр адам ашылмаған жұмбақ дүние екен-ау! Өз жүрегіңе бойласаң, бəрі өткен боп сені ортаға алады. Сыр шертеді. Еріксіз сен де сол əңгімеге қосыласың. Бұл күнде, егде тартқан шағыңда өткеніңе ой жүгірту – өзіңе-өзің есеп бергендей де күй кешіреді ме, қалай? Əрине, ол келмеске кеткен жігіт шақ... Содан болар, жүрегім лүп-лүп соғады...

	* * *

	– Балам, – деді анам əкемнің қырқы өткен кешінде, оңаша: – мына шаңырақтың ендігі иесі сен. Балалықтан жігіт жасына қадам бастың. Есей... əкең асқар тауың еді. Құлады. – Табиғатында тік мінезді, бір айтар, мұңаюды білмейтін анамның көзінен сонда тұңғыш рет мөлт-мөлт төгілген жас көрдім. Бірақ сөзін жасып айтып отырған жоқ. Ыстық жігермен сөйлеген ол одан əрі осы науқастан сескенген əкең талай күн өзіңе ойындағысын ақтарғанын да білем. Өзі білген екен. Енді беліңді бекем бу! – деген.

	Үйде де, түзде де əкемнің орны үңірейіп, қайғы буған менің көзімнің жасы көп күндер тиылмады. Сонда мені жұбататын шешемнен басқа, тағы бір жанашыр бар еді. Ол – Жаңыл. Екеуміз бір ауылда өстік. Бір мектепте оқыдық. Орта бойлы, сəмбі талдай майысқан талдырмаш қыз еді ол. Ерке, сүйкімді мінезі басқа құрбыларымнан ерекше көрсететін. Онысы көңіліне келгенін ағынан жарылып айта салуынан, əлдеқалай біреудің оғаш қылығына төзбейтіндігінен, адамға жанашырлық ізгілігінен аңғарылатын. Бүйрек бетінің қаны төгіліп, қарақат көзі күлімдеп, күлгенде маржандай тістері тізіліп, аузын сəл ашып, аңғал қалатын əдеті бар. Аздап үстіңгі ерні дүрдіктеу қалың. Онысы өзіне жарасып, сүйкімді етіп көрсетеді. Сондай жадырап ойнақылана қалғанда маған ол желге үлбіреген қып-қызыл дала бəйшешегіндей көрінетін. Сол күйінде елестетіп, қиялыма ойнатушы едім.

	Жаңылдың үйі сиыр фермасында қыстап, жаз жайлауға ұзап кетеді. Іргеміз бір қосылып көрген емес. Əкем колхоз басқармасы болған соң шығар, азды-көпті қызмет ететіндер аулы оңаша, жекелеу отырады. Содан да Жаңылды мен мектепке барғанда ғана көремін. Көздің жауын жеп, бұлғақтап өсіп келе жатты ол. Албырт шақ. Бірде жаз айы. Сол Жаңыл пішеншілерге көмекке келе қалды. Мен соның алдында одан бірер күн бұрын ғана келіп, қауырт науқанның бел ортасында жүргем. Əкесі Дайра өзі арнайы ертіп келіп, қызының күнсіп, шөлдеп қалмауын бригадирге қадағалап тапсырып кетті. Қыз жұмыс киімімен келіпті. Шөп шөмелелейтін айырына дейін ала келген. Жыланды биігінің бауырындағы шабындық. Тақтайдай тегіс көк майсалы жазықта шабытты еңбек қыза түскен. Бірнеше ат, машина тырнадай тізіліп, бірінің соңынан бірі шұбап жылжыды. Орақтың сырылы, жастардың шат көңілді дауыстары шығады. Пішенді бір тобы маяға салып, бірі арбаларға артып, көпене тұрғызады. Шабындық даласы ду-ду күлкі, қызған жұмыс.

	Ұзыннан ұзақ жал болып жапырыла құлаған көк балаусаға бəрі таласа ұмтылады.

	Екеу-екеу жұптасып, іштей бəсекеге түскен жастар. Сол күні Жаңылмен қалай тізе қосып қалғанымды өзім аңғармай қалдым. Əйтеуір, ыңғайласып бір кетіппіз.

	Қызық думанды күндер-ай, шіркін! Бозала таңнан тұрып, түс кезінде ғана бір сəт мызғып, ымырт жабылғанша тізе бүгу деген болмайтын. Бəсеке. Ал кеттік, – деп жамыраса айырларын көтеріп жатқаны.

	Иə, сол күнді қалай ұмытармын. Жыланды басына көзді ашып-жұмғанша бұлт ойнап шыға келді де, əлгідегі мөп-мөлдір аспан найзағай ойнатып, селдетіп төгіп қоя берген. Сатырлап бұршағы қоса төгілсін. Желең киінген жастар қайда барарын білмей, дайын кепенеге кіріп кетіп, бой тасалады сонда. Жаңа ғана орылған көк балаусаның иісі жаңбыр иісімен араласып тұрған ауа қандай еді! Күтір-күтір найзағай жарқылдап, жауын селдете жөнелгенде, кепенеге көміліп, Жаңылмен иықтаса құлаппын. Сонда күннің қызуынан да өткір алау денемді шарпыды. Жаңбыр сабалап құйып тұр. Жұмсақ балаусаға нығыздала кіріп, жауыннан қашқақтаған болып Жаңылға тығыла түсем. Сөйлеуге, тіл қатуға батылым жетпейді. Ол да қозғалмай бұға түседі. Ыстық демі бетіме шарпылды. Əлгі – əлгі ме, еріп балқып бара жаттым.

	Қыздың демі дірілдеп күрсінгенін анық естідім. Осы сəтте айналам, дүние дүңгірлеп, шапқан ат дүбірі естілгендей боп кетті.

	– Жаңыл деймін.

	– Əу!

	– Сөйлесейікші.

	– Айта берсей.

	– Не айтам...

	– Не айтқың келіп еді, – дейді ол. Қапырық шөптің арасының ыстығы ма, ағып терлеп қоя бердім. Аузыма сөз түспей дегбірім қашып, өзімнен өзім қысылам. Ол да, мен де осы сөзден соң аз тіктеліп, иықтасып отырмыз. Ол көзі мөлдіреп жайнап, ''не айтқың келіп еді, айтсаңшы'' дегендей, қиыла қарайды.

	– Мен, – деймін кекеш адамдай сөзімнің арасын үзіп едəуір ойланып барып, – сенімен көптен оңаша жолығуды армандап... – Жаңыл күлді. Мойнын бұрып, ''осы сен не айтқалы отырсың'' дегендей, аңтарыла аузын ашып, ұсақ аппақ тістерін көрсете күлді. Менің тілім байланғандай, үнім шығатын емес. Кеуде қуысында от маздай ма, алаулап барам. Аузымды ашсам жаным шығардай күй кештім. Шынымды айтсам, есірікпін. Қыздың мысы басып отыр ма?..

	– Оңаша жолығуды армандап дейсің, ə? Осы отырысымыз ше? – деп күміс теңге шашқандай сықылықтап күлді де: – Қадыр, өзің қызықсың. – Жаңыл көзін кең ашып, сынай қарады.

	– Нем кызық, – деппін.

	– Өзің, мына өзің қызықсың. – Жаңыл көзін кең ашып сынай қарады.

	– Өзім? Мына мен?

	– Иə, дəл осы сен.

	– Оны қалай түсінсем екен. – Бірте-бірте жүрексінуден арылып, бойым үйренейін деді ме, Жаңылға тақала түстім. Тілім шығып келеді.

	– Егер қызық болмасаң, мен сенің қасыңда бұлай отырмас едім.

	– Рас айтасың ба? – деймін. Оны құшақтай алатындай ұмтыла түсіп.

	– Мен өтірікті жек көрем, – деген ол мойнына барып қалған қолымды қаға итерді. Бұны оның қарсылығы, əлгі сөздері əшейін келекесі деп ұқтым. Жасып қалдым. Үнсіз қалуға дəтім шыдамай;

	– Сонда мен байғұстың саған нем қызық болды, – дедім.

	– Тек байғұспын демеші, оның ауыр сөз ғой. Адам, əсіресе жігіт өз басын кемітпес болар, – деді, ересек кісідей сөйлеп. Өзін менен ақылды санайтын тəрізді.

	– Өйтіп мүсіркемей-ақ қой. Ендігі сөзде қанша мəн қалды, – дедім дегеніне марқайсам да тоңторыс қана.

	– Бар айтатының осымен түгесілсе, маған не дейсің, өзіңнен көр, – деді орнынан тұра берген қыз.

	– Тоқташы, сəл кідірші, – деп оның мына сөзінен бір жылылық тапқандай үзіліп, білегінен ұстай бергенімде сытылып кете барды.

	Күн жарқырап ашылған. Отаудай-отаудай шөмелені ықтаған жастарға:

	– О-оу! Тұрыңдар енді. Немене жасырынбақ ойнағандай. Нұрдың суынан қашып шөпке тығылған деген. Өткіншіге де сөйте ме, – деді Жаңыл орнынан тұра дауыстап. Онысы: «Қадыр, айтайын дегенің шындықтан аулақ, жалған. Өткінші ой» дегендей боп естілді маған. Бұл менің Жаңылмен тұңғыш кездесуім еді. Онымен не бітірдім. Адам сияқты жөні түзу бір ауыз сөзіңді дұрыс айта алмай, ұнжырғам түсіп тұрғаным мынау. Намыстан жарыла жаздадым. Жасықпын. Ынжықпын. Енді қайтейін... Отты жанары жаутаңдап ішіп-жеп қарағаны көз алдыма келді оның. Əй, Қадыр, сен санасыз болмасаң, осындай сөзді айтқан қызға қояр не кінəң бар, ойлашы. Мұның артында түсінбейтін не сыр, қандай жұмбақ қалды?

	Осылайша Жаңыл жатсам, тұрсам ойымнан шықпай, қиялымды билеп алды. Сөйтіп, мен сезімнің арбауына түстім. Оның Жаңылға деген сүйіспеншілік, іңкəрлік екенін мойындамасқа ешбір лажым қалған жоқ еді? Өмір тұнған мөлдір махаббат боп көрінген.

	Ай сүттей жарығын төгіп, көкті сызып биіктеп барады. Түн тымық. Пішеншілер жұрт аударып, өзен жағасына қонған. Жаңа жұрт төселген кілемдей – қалыңы жапырылмаған. Кең жазықта пырдай боп жыпырлаған көпене біріне-бірі ұласып, қарауыта жонданады. Сол түннің құшағы-ай, шіркін! Күндізгі шілденің аптап алауы басылған. Салқын саялы дала рақатқа шақырады. Пішені орылған шабындық табаны былқылдап жатыр. Өзінен өзі көрінгеннен секем алып, еліктің лағындай жан-жағына үрке қарайды. Тіпті қостан ұзағысы жоқ. Елеңдеп тұр.

	– Жаңыл! – дедім оның бойын үйреткім кеп таянып. Бетіме бір қарады да, тезірек басып менен озыңқырап кетті. Едəуір қостан ұзап, жыпырлаған шөмеле арасына кіргенде кідіріп, теріс қараған бойы:

	– Не? – деді қатқыл үнмен. – Неге қыр соңымнан қалмай жүрсің? Менің не жазығым бар саған? Апама айтсам ғой.

	– Кешірші, жаным, не десең де көндім, кінəлімін, – дедім.

	– Кінəңді білсең, обалыма қалма. Қаншама өсек, өрттей қаулаған сөз қаптайды ертең. Осы да жетеді. Мына дала куə. Өз айыбыңды, кінəңді білсең, менен аулақ бол! – деді. Маңайына жуытар түрі жоқ. Мен таянсам, ол сытыла қозғалады.

	– Жаңылым, жаным, мен сені жанымдай көрем.

	– Жалған! Өткінші сөз. Жаның кеудеңде. Мен саған қалай жан болам.

	– Өмірі осылай қасымда жүрсең, жаным болмай кімім боласың?

	– Иə, əншейін айтып тұрсың. «Өмірі қасымда бір жүрсең...» Ол не дегенің? Жəне біреуге біреу жан болады дегенді естігенім осы.

	– Мен сен үшін қандай қиыншылық болса да көтерем.

	Сен үшін бар өмірімді қиям.

	– Өмірімді қиям? Тым арзан емес пе? Онда мені қуып жетіп ұста. Ақыр жаның екенмін, – деп жүгіре жөнелді. Ақ көйлегінің етегі көтеріліп, үріккен қояндай зытты кеп. Өкпемді қолыма ап қуып келем. Жеткізер емес. Айлаға көшпесем, жетіп ұстар түрім байқалмады. Шаршатып ұстағым келді. Биіктеу етіп ірі салынған шөмелені орала бергенде, қарсы беттен кеп құшақтай алдым. Денесі тығыршықтай, тып-тығыз екен. Құшағымнан бұлт етіп шығып кете жаздады.Екеуміз де алқынып ұмар-жұмар құлап түстік...

	Мұрныма хош иіс келді. Бір түп шыралжынды жастана құлаппыз. Жұпар иіс, шыралжыңның иісі бұрқырап шығады. Жұта бергің келеді. Ауа тынысымды кеңітіп, қатты-қатты рақаттана жұтам. Əлі алқынатын сияқтымын. Аңсағаным қолыма түсті. Қозғалсам тылсым тыныштығы шайқалатындай. Жаңылдың денесі от боп жанып, жүрегі дүрсілдеп соғады. Сөніп, жанып аймалаймын. Оның көзінде шоқ ай сəулесімен жарқ-жұрқ етті. Тұңғиық аспан көгінде шытырадай жылтыраған жұлдыздар сияқты. Құшағымыз жазылар емес...

	Құрбақаның шұрылдаған даусы шықты. Таң құланиектеніп саз беріп келеді. «Қап» деп өкінем. Неге өкіндім, тез атқан таңға ма, əлде лəззат дəмін таңдайыма татырған бақытты минуттарды қимадым ба? Мен сонда керемет бақытты едім. Кең əлем сонда маған тек сүйіспеншілік пен рақат мекені боп көрінген. Дəл осылай түсінгем. Оның бір бетіне көлеңке түсетінін мен бейбақ біліппін бе? Алдын кім болжай алған...

	Əкемді жерлеген қаралы күндер еңсемді көтертпей қойды. Көңіл айтып келушілер үзілетін емес. Ошаң етіп үйден шыға алмаймын. Түс кезі. Үйге Жаңыл кіріп келді. Күтпеген ем. Түсі қуқыл, көзінде іркілдеген жас. Төгілмей шарасын толтырып тұрған. Мойныма асылып діріл қағып:

	– Қадыр, орны толмас қазаға ортақпын, – деді. Үні салмақты шықты. – Ел ағасы, ел иесінің қазасын жеке көтердім деме. Əкеңнің жақсы атағы баласына мұра, өсиеті – өнеге. Мұраң құтты, қайырлы болсын. Əдейі көңіл айтқалы келдім, жаным – деп шығып кетті. Кексе жандай мұнша біліктілікті қайдан тапты. Анам екеуі пікірлес тəрізденіп қалды маған. «Жаным» дейді. Үзіліп айтты, үні қандай нəзік, тəтті еді! Шаңырақ иесі, жігіт болдым десем де, əлі қабырғам қатпапты. Босай берем. Сонда осы екі асыл жан: бірі – анам, екіншісі – Жаңылым қолтығымнан сүйей беріп еді.

	Ата-анасы менің əке-шешеммен жақсы қарым-қатынаста болатын. Сіз-бізі түзу туысқандай сыйлас еді. Əсіресе Жаңылдың əкесі Дайра – ақ көңіл, аузын ашса көмейі көрінетін дейтін ізгі жанды адам. Мені көрген сайын: «Охо, Қадыржан жігіт болып қапты. Өс! Өс! Еліңнің ардақтысы бол. Əкеңе тарт. Əкеңдей-ақ болсын бір азамат. Ал шешеңді қойшы», – деп əзілдейтін. Дайраның көп сөзіне көңілім өсіп, əсіресе ''жігіт боп қапсың, əкеңе тарт, əкеңдей болсын бір азамат'' дегеніне іштей риза болсам да, шешем жөніндегі кібіртігіне едəуір қабаржып қалушы едім. Ол сырын кейін білдім. Дайра шешеммен туған бөле, шешелері апалы-сіңлілі ағаштың егіз жапырағындай бауырлар екен. Сонысына бағып, ол апамды көргенде аңқылдап, түбі түскен шелектей салдыраушы еді. «Нең бар маған сақтаған? Сені көргенде алпыс екі тамырым түгел босап кетеді, жаным-ау», – дегенде, менің шешем қытығы келген баладай сықылықтап күліп мəз болып қалушы еді.

	– Əй, Дайра, жасың балалықтан, жігіт – мастықтан өтті. Сенің тоқтасатын кезің болған жоқ па? Қойсаңшы, – дейтін, оның қалжыңына жауап қайырған болып.

	– Сөзім ақ екен. Өмір – күлкі, уақыт – түлкі дегенді білмеуші ме едің. Тай-құлындай құйрық, жалын тістесіп өскен, қадір-қасиет білетін сенімен, жалғыз бөлеммен əзіл сапырып, ең болмаса сөзбен шашу шашпасам өлгенім де! Сөзіңе болайын, – деп жас баладай томсырая қалатын.

	Жаңыл осы Дайраның қызы. Əкесі сияқты ақ жарқын, сөзді тауып айтатын, бетің бар, жүзің бар демей кейде ойындағысын ақтара сөйлейтін мінезі де əкесінен аумайтын. Дайра əлдеқалай біреу сөзіне қабаржып, не өкпелей қалса, сол адамның көңілін тапқанша асығушы еді. Қалайда оны разы етуге тырысатын-ды. Жаңылда соңғы мінез жоқ. Айттым-бітті, кестім-үзілді. Онда да қой көздері шоқтанып, қарлығаштың қанатындай қасын керіп, бүйрек беті томпайып, бүртия қалушы еді. Өзіме осы мінезі, бір айтар сөзі қатты ұнайтын. Сəл қалыңдау үстіңгі ернін астыңғы ерніне жымқыра қысып, қас қақпай қалған сəтте «ал не ойлап отырмын, тапшы» дегендей көрінуші еді маған. Көзіме сондай сүйкімді сурет пайда болатын. Жасынан ерке, шолжаңдау, бірақ тік мінезді, адал жанды Жаңыл бір үйдегі жалғыз қыз, інісі Сағымбек мондыбас, қой аузынан шөп алмайтын бос белбеу.

	– Бойымдағы бар қайратымды сен қызға беріппін. Қарашы мына ініңе, аузынан сөзі түсіп, тінінен тарқатылған жіптей шұбатылған, – деп шешесінің Жаңылға талай ұрысқанына куə болғам. Сол Жаңылым мынау... əдеттегідей сөйлемейді. Тілі күрмелгендей даусы шықпайды. Менің де айтар сөзім түгесілгендей. ''Ер баладан қыз бала бұрын ер жетеді'' деген сөздің парқына барып терең түсіне алмаймын. «Бұл не сөз?» Жаңылдың бойы менің бойымнан биік емес. Менен едəуір аласа. Ендеше, ол қалайша менен бұрын ер жетеді. Осы сөзді ойлағанда, неліктен екенін өзім де білмеймін, ішім алау-жалау болып кетеді. Өзіме беймəлім ыстық лап ете қалғандай, бүкіл денем күйіп-жанатын. Сөйтсем, қыздың ер баладан бұрын ер жетуінде басқаша сыр жатыпты. Мен ол сырды сол ай қорғалап туған, шыралжың иісі мұрнымды жарған түнде, балаусалы шалғында... ғана пайымдадым. Онда да емес, қазір ғана салмақтап отырмын.

	Жүрегімнің лүпіліне дейін естіп, бауырыма сынадай кірген Жаңыл:

	– Қадыр, – деді еркелеген дауыспен дəл құлағымның түбінен сыбырлап, – мен сені неге жақсы көрем. Қарашы, жүрегім аузыма тығылады. Сен! Сен деп соғады. Алып-ұшып тұрған бірдеме. Сені тағдыр талайыма сыйлады ма? Мына сені, – деп даусын дірілдетті, жылап жіберердей. Қатты қобалжыдым. Денем өзімдікі емес сияқты. Əлгіде ғана ойсыз бал бақыттың құшағындағы өрікпіген көңіл сең жүрген өзендей астан-кестен. Бойымды құйын соққандай. Өзім осындай хал кешсем де, Жаңылды бауырыма тартып жұбаттым. Ықылық тигендей ол қатты күрсініп, ыстық демін бұрқыратты. Оның үйінің тұсына келіп кідіргенбіз. Үйіне қарай жүре берді де:

	– Сəл кідірейікші, – деді сыбырмен, – ай туып келеді. Үлкендер айың тусын оңыңнан, жұлдызың тусын солыңнан деп жатпай ма, дидарымызды ай жарықтықтың сүт сəулесіне тосайықшы. Неткен жарық түн! – Ол терең тыныстап дем алды.

	Ай биіктеп барады. Жұбымыз жазылмаған біздер бірімізді-біріміз қия алатын емеспіз. Мен – оған, ол маған телміре қарайды. Айтар сөз таусылды ма? Ай сəулесі бетіне түскен Жаңыл аппақ жұмыртқадай боп кетті енді көзіме. Сұқтанамын кеп.

	– Қадыр, бұрын бұған дейін өзімде болмаған құйын сезім мазамды ала береді. Саған айтар-айтпасымды білмей дағдарам. – Мына сөзі мені қатты толқытты. Аң-таң аузымды ашып, бетіне қарай қалсам керек. Бұл менің анамның сөзі.– Өмір – тулаған толқындағы қайық. Қуатты ескегің болмаса, беттеген жеріңе жете алмайсың. Түпсіз тереңге аударылып қалса ше? – Оның жаудыраған жанары мөлдірей қарайды. Жаңағы дауылда тулаған толқын айдаған жалғыз қайықта қалт-құлт үрейлі сезім құшағында қалған ол аңғал, əлі албырт еді. Бойы да, ойы да жас шыбықтай солқылдайтын. Жеті қараңғы түнде аяғымның астынан ұша жөнелген құстай, қолтығымнан бұлқына шығып жүгіре жөнелген Жаңыл көз алдымда ғайып болды. Түннің аты түн. Төңірек тұтқыштай қап-қара. Жаңыл кеткен жаққа арсалаңдап жүгіріп келем. Қатты дауыстап, айқайлауға жұрттан жасқанам.

	«Жаңыл! Жаңыл! Жаңы-ы-ыл! деп тұншыға сыбырлап үн қатам. Күні кеше ғана орылған шалғын жыпырлаған кепенелер, одан əрі өзен жағасы керегедей бидайық. Қарауытқан қау, ораққа түспеген жыңғыл аралас ормаңдай шыралжың. Сұйыла барып ерек жусан, дала отымен ұласып, қыр асып жазыққа айналады. Жаңыл олай кетпейді. Шабындық табанды тінте көз жүгіртіп, ентелей жүгіремін. Су тасқыны жырған шорқындыға бір құлап алдым. Тіземді жыртып кетті. Ашып келеді, оған қарап жатқам жоқ. Терледім. Алқынып, жер жұтып кетті ме? Енді болмаса күдер үзе бастағам. Дəл аяғымның астында қалыңға кіріп, бөденедей бұғып отырған Жаңыл атып тұрды. Шошып, едəуір қобалжып қалдым. Балаша мұнысы несі? Үнсіздік жайлаған. Қатар келеміз. Оған ұрлана көз жүгіртем. Қатар келеміз. Ойымда айтарым көп сияқты, бірақ ештеңе дей алмаймын. Ойым пышырап, іріп, жүнжіп келем. Менің осы ақуалымды білгендей ол:

	– Мен ескексіз қайықтағы жолаушы сияқтымын, Қадырым! Екеуіміз бір қайықтағы жолаушы болсақ, оны мегзеген жағаға жеткізу ер адамның ісі – деді. Көзі отты көрінді. Осы қысқа сөзге келген ол көйлегінің етегі желп-желп етіп жүгіріп үйіне кетті. Мен оның соңынан қарап көп тұрып қалғам. Ойлы едім...

	«Япыр-ау, келешектің осындай боларын Жаңылдың білгені ме? Көріпкелі болғаны ма сонда? Əлде қасірет деген сұмдықтың көзге көрінбей, жүрекке жеткізетін хабаршысы бар ма?»

	Сол түннің таңы сарғайып, торғайы шырылдағанда кеп төсегіме құлағам. Біздің үй биыл сиыр фермасына қосылған. Шешем сауыншы. Мен пішеншілер бригадирінен бір күнге сұранып үйге келгем. Қатты ұйықтаппын. Бетіме шалқайып ашылған түндіктен күннің ыстығы өтіп ояндым. Сыртта дабырлаған шаң-шұң дыбыс естіледі. Көзімді уқалаған бойда далаға атып шықтым. Ауыл адамдары пункт аталған қоңыр үйдің жанына топталған. Сепаратордың зыңылдаған даусы шығады. Сары сəскеге дейін сүт тартып болмаған тəрізді.

	– Мынау тегін шабыс емес.

	– Атын үстін-үстін қамшылайды өзі.

	– Омырауы ашылып, далақтаған байғұс...

	– Дəу де болса сүйінші сұрай келеді.

	– Айтқаның келсін, аузыңа май, – деп əйелдер мен балалар шапқан аттылыны асыға күтіп қалған.

	Ересек адамдар шөпке, малға, егін даласына, басқа түрлі науқандық жұмысқа кетіп, бұл тұрғандар ауылдағы бала-шаға. Мен үрпе-түрпем шығып қастарына келдім. Пункт үйінің есігін айқара ашып, мені тосып тұрғандай Жаңылдың шешесі қарсы шыққанда, өзімнен өзім қуыстанып, бетімнен отым шықты. Теріс қарап бұрыла бердім, бірақ оның менімен ісі болған жоқ. Екі көзі ауылға келіп қалған аттылыда:

	– Жүрісі қатты екен, əйтеуір, жақсылық болғай, – деді ол үрке шошына қалған көптің қатарына тұра беріп. Шымдақты дүрсілдете бастырып, атын ентіктіре жеткен ол:

	– Əлеумет нəубет! Сұмдық! Соғыс! Соғыс басталды! Фашистік Германия бүгін таң алдында тұтқиылдан шекараға басып кірді...

	– Не дейді? – Бір-ақ ауыз сөз шықты көп аузынан. Аяусыз көп маңдайға тиген соққыдан есеңгіреген жандай, бəрі үнсіз қалды. Ашық аспан қарауытып жүре бергендей болды. Мең-зең. Бір-біріне үнсіз қарап қалған топ. Тым-тырыс. Дүние құлаққа ұрған танадай. Қас қағымда ес-түстен айрылғандай. Əлден уақытта барып, лап етіп үсті-басы жанған адамдай, дуылдап кетті бəрі.

	Көзімді ашып, өзіме-өзім келгенімде Сарысу өзенінің Жайынды су аталған, əр уақыт қоңыр қошқыл тартып, шымырлап баяу толқып жататын айдынның жағасында отырғанымды білдім. Ұйқыдан шошып оянып, есін жия алмай қалған кісі сияқтымын. Астан-кестен, қым-қуыт арпалыс, сан қилы шырғалаң қамалады. Күлкі базары, рақат тіршілік оты сөніп, ел көшкен жұртта жалғыз қалғандаймын. Лезде туған далам – бал дəурен, балалық шағым қызығына тоймаған Сарысуым құлазып, бар əрінен ажырап кетті. Ауылға сол күні қас қарая зорға оралдым. Есейіп ширығып, қатып бекіп оралдым. Ол бірақ іштей өсу, іштей ширығу еді.

	– Балам-ау, мұнша жүдеп, жарты күнде жарым жасыңды жасағаның не? Сүйегінде оты бар жігіт бола ма десем, борығып шөгіп кеткені несі! – Шешем бетіме үрейлене қараған. – Əкең марқұмның кəтепті қара нардай беріктігінен ештеңенің саған дарымағаны ма? Тəйт, жаман шірік неме, ел басына күн туғанда ауыртпалығын көтерер, иығын тосар ұлы емессің бе? Беліңді бу! Күні ертең жауға қарсы шабар арыстаны, мұқалмас семсері, қолтық керіп сілтер көксүңгі найзасы кім деп едің! Сол көптің бірімін деп сана өзіңді. Шира, шиыршық атар шағың келді! – деп мені дүр сілкінтті.

	Жердің жарығы болса кіріп кетер едім. Жаулығы ақ шатырдай, кеудесін биік көтеріп, өңінде сұс жиған. Басқалардай мана даусын да шығармаған еді. Ендігі жүректі ер, қайсар батырдай қайратына мінген түрі мынау. Лəм деп жақ ашпадым. Іңір қараңғылығы тұмшалап келеді. Туырлық түндігіне жамау түскен төрт қанат үйімнің төрінде жалғыз өзім. Түндік ашық. Сол алақандай жерден жұлдыздар сығалай бастады. Жыпырлап бірінен соң бірі жалт-жұлт көрінеді. Таласа, көк зеңгірге биікке өрмелеп тырмысып бара жатқандай. Анам жер ошақ басында кешкі сауған сүтін пісіріп, өзімен-өзі. Қараптан-қарап отырып жабығып кеттім. Құлағыма шілде-шегірткенің жарық сыбызғыдай үні тынымсыз естіледі. Өрісте жалғыз қалып, енді ғана қайтты ма, жер көкті басына көтерген сиыр мөңірейді. Бар даусымен дүниені көшіріп келеді. Жалғыз қалғандай жаныға ышқынады. Ауыл шетіне келе бере оның да үні өшті. Алдынан байлаусыз қалған бұзауы жетті ме, əлгі жан дауыс сап тынды. Дайраның үйі біздің үйден үш-төрт үй əрегірек. Кешкі дауыстың жаңғырығып саңқылдап естілетін əдеті емес пе:

	– Жаңыл! А, Жаңыл, жүгір, жүгір тез! Айтып ем ғой жаңа қасқа сиырдың даусы деп. Бұзауды байлай қоймап едің. Салды жүгірмек барын. Еміп қоятын болды, тез енді, – деп айқайлаған даусы жетті. Елеңдеген мен тысқа шықтым. Біздің үйдің желкесінде ғана бұзау жамырапты. Тайыншадай қоңыр бұзау енесінің желінін жұлып алардай тұмсығын төсеп, еміп жатқанда зыр қаға жүгіріп Жаңыл да жетті. Ересек бұзау қызға бой берер емес. Желінге кенеше жабысып алған. Жаңыл бері, бұзау əрі тартады. Ноқтасынан сүйреп, күшпен зорға ажыраттым.

	– Не деген күшті өзі. Үрпіндегі сүттің бəрін еміп, қарашы аузының көпіре қалғанын, – дейді Жаңыл өшіге қарап.

	– Бой берер түрі жоқ, ə? – деймін мен. Күшің жетпеді деуге аузым бармай.

	– Бұл, бұл ма, – бұл кесір. Аяғымды талай езіп. – Ол бұзауды үйіне жетелеп жүрді.

	– Бір бұзауға шамаң келмегені ме? Əлсізсің ғой, сірə, – деймін сөзге тартып.

	– Мал емес пе. Дүлей өзі. Күшті-ақ. Кейде бой бермей, сүйрей жөнелетіні бар, – дейді оныма Жаңыл.

	– Сен ноқтасынан тарт, мойны қайрылған соң не күш қалады онда, – дедім өзімше ақыл үйреткен боп. Дайраның үйіне таяп қалдық. Қасарысып тырмысқан қоңыр бұзаудың бас жібінен ілгері сүйрей бере Жаңылдың құлағына сыбырладым: «Ел жатқан соң қыдырайық». Ол басын изеді.

	– Ай қорғалаған. Өзен жағасында Жаңыл екеуміз екі жарты – бір бүтін боп отырмыз. Суық сөз көкірегімді удай ашытып жіберді. Жел қаққан егіз жапырақтай біздің бойымызда діріл бар.

	– Мана əкем, – Дайраны айтып отыр, – қиямет-қайым енді болады. Ата жаумен айқас басталды. Не өлім, не өмір! Өліспей-беріспейтін қырғын келді. «Ақтабан шұбырынды, алқакөл сұлама» жаугершілік заманды ата-баба қалай аңыз етсе, бұл одан да ауыр сұрапыл болары хақ. Зор майдан – қиянатқа аттанбайтын адам қалмайды. Жеріне жау шапқанда аттандамаған ел – ел ме! Бəйбішем, етек-жеңіңді жия бер. Беліңді мықтап бу, – деп қабағын қарс жауып түнеріп кеп отырды. Бұрын бұл əкемде болмаған күйзеліс. Ашулы түрі қандай. Қорқып кеттім. Жүрегім əлі су-су етеді. Сонда сен де аттанасың ба? – Жүрегі дүрсілдеген қыз не айтар екен дей ме, түн перделеген бетіме үңілді.

	Жауабым əзір еді. Бірақ оның аңғал, бейкүнə көңілін қобалжытқым келмеді. Күні бұрын аттандап қайтем. Жел қозғаған жағадағы балауса құрақтың сыбдыры, анда-санда шоршыған балықтың шолпылын естіп, қарауытқан өзенге ойлана қарап үнсіз отырмын. Сарысу түнде өрілген қара бұрымдай боп бұлықси жылжиды. Жар қабағындағы балауса құрақты шөп-шөп сүйіп, сəукелесі сылдыраған қыздай сылаңдап ағады. Өзеннің арғы қабағы кемерленіп қарауытқан. Бойым түршігіп, Жаңылға тығыла түстім.

	– Əне, былай, былай қарашы, – қолымды шошайттым.

	– Қайда, ол не? – Елеңдеп қарады мойнын мен нұсқаған тұсқа созып.

	– Қалың қамыс қой. Түнде өртенген маяның орнындай үрейлі көрінеді екен, – дедім. Опынған ойымда құйын соққандай ойсыраған тыныштық, қимас жастық, бақытты шақ, жанымның қиналып отырғанын Жаңыл қайдан білсін. – Дайра аға дұрыс айтқан. Фашистер – ата жау. Адамдықтың дұшпаны ғой, – деймін одан əрі ойымды жалғап, – алдағы күндер түнгі өзеннің арғы беті сияқты, қара жамылып кетуі де ықтимал..

	– Сонда мен... қайтем? Сен, – деген Жаңыл өксіп-өксіп жылап жіберді. Бетіме тамған көз жасы ып-ыстық. Аймалағанымда кермек дəм тіліме білінді.

	– Əрине, мен азаматпын. Сені, Отанымды, туған жерімді қорғауым керек. Ел бақытын қорғау үлесіне тиген адамда не арман бар. – Оның көңілін орнықтыра ертеңгі күнге бойын үйретіп жатқаным бұл. Жаңыл күрсініп тыңдады. Өзен бойын өрлеп, аяңдап келеміз. Үн жоқ. Бар айтарымыз таусылғандай. Жаңыл сəлден кейін жолымды кесіп қарсы тұра қалды.

	– Қасиеттім, қадірлім, түн түнек осы айсыз қараңғыда ел шетіне жау кіріп, халық басына екіталай күн туған заманда антым – мен мəңгілік сендікпін. Жаным сен жүрген жерде. Жүрегім жүрегіңмен бір. – Ол мойныма асылды. Қыз қатты толқып тұр. Бірақ сол түнде тағдырдың басымызға қандай қиыншылық тауқымет салмағын салатынын, өмірдің не сыйлайтынын біліппіз бе? Армансыз, мақсатсыз жастық болмайтыны қандай шындық болса, бұл да, əрине...

	«Бірлік» колхозының ер азаматы екі дүркін аттанды. Мен соңғы дүрмекпен кеттім. Сол күн, туған жерден алыс беймағлұм арпалыс даласына не өлім, не өмір деп аттанған сəт, тебіренген ата-ана, жаны пəк, көңілі от, сүйікті құрбы, кіндік қан тамған жер қазір де сондағы қалпында көз алдымда. Ноқатына дейін өшпей сақталған.

	Көпшілігі салт атты, бірсыпырасы түйе, ат жеккен пірішкеге шөп салып жайғасқан. Əскери комиссариатқа баратын кесікті мерзім ертеңгі сағат тоғыз. Қанша тығыздап асықтырғанмен, ауылдан аттану оңай болмады. Жағалай отырған үйден дəм татып, қарт ата-ананың батасын алудың өзі жарты күнге созылды. Ұбап-шұбап шойын жолға шығатын қасқа жолға беттегелі талай уақыт болған. Аңыраған ана, күрсінген ата, өксіген құрбы мен қимас жар, булыққан бала даусы қосыла сыңсып күңіреніп кетті. Байтақ дала аһлап-уһлеп дем алатын тəрізді. Разъезбен колхоз аулы арасындағы Қарағанды жал үстіне қағылған мосы ағаштың түбіне жете тоқтағанбыз.

	– Ұзай бермеңдер. Күн түс ауды. Сиырдың түскі сауыны боп қалды. Ауылға қайтыңдар, – дейді жігіттер шығарып салған топқа.

	– Қазір-ақ барамыз. Сəл ілгері жүріңдер, – дегендерді кимелеп: – Көреміз бе, көрмейміз бе, қарақтарым, – деп кемсеңдеп көздерін сүрткен қарттар көнер емес. Топтала берді. Айтары таусылар емес, аманаты өз алдына. Осы ошарылған, үйездеген жылқыдай көпті өзіне жалт қаратқан шешемнің даусы бұ жолы əдеттегіден өктем шықты.

	– Тоқта, өңшең шуылдақ! Қайдағыны шығарып ботадай боздамай! Келмеске бара жатқан ұл жоқ. Жағадан алған жаумен айқасқанның бəрі өлмейді. Ажалға кім араша тұрады. Ажал аулақ болсын сендерден, бауыр етім, балаларым! Жортқанда жолдарың болсын! Қорыққанға қос көрінеді. Батырдан ажал қашқан. Бəрің де батыр бол! Ерлік ел қасиеті, ел даңқы! – деп маған көзінің оты жарқылдап қараған анам.

	– Балам əкеңнің өсиетін есіңде сақта. Өлер алдындағы өсиетін ұмытсаң, сен де бір шіріген жұмыртқасың. Əке даусын құлағыңда, сөзін жүрегіңде сақта. Сұм пəшестке лағынет! Ата-ана қарғысы, адал еңбек наласы атсын. Жеңіспен оралыңдар! Жарықтық, Өр аталарыңның аруағы қолдасын! – деді шаңқ-шаңқ сөйлеген ол сонсоң өзі бастап ауылға бет бұрды. Жігіттер қозғала берген. Жылап-сықтаған қатын-бала, үлкендер кейіндеп қалып барады.

	Көзім Жаңылдың көзіне кезігіп қалғаны. Шарасы жасқа толып, сырлы аяққа мəймүлдете құйылған қара судай төгілгелі тұр. Бүйрек беті ісініп, үстіңгі қалыңдау ерні дір-дір. Қолында бүктелген ақ орамалдың шетін көрсетіп, ''ал'' деп ишара етті. Жөнеле бергенім сол еді, жұртқа белгісіз сырым ашылардай қысылдым. Жігіттер осы қысылтаяң қимас шақта жүйкесі босағандарын білдірмейін дегендей, аттарына қамшы басып жүйтки жөнелген. Дүрмекке ере берген мен атымның басын қалай бұрып алғанымды өзім де аңғармай қалдым. Құнанынан тақымыма басқан Көктұйғынның сол жорғасын төгілтіп кеп Жаңылдың қолындағы орамалды іліп алдым. Ат басын тежеп, ып-ыстық, жібектей жұмсақ қолының сыртынан еңкейе беріп шөп сүйдім. Даусы құмыға шыққан Жаңылдың «Қош, жаным» дегені құлағыма анық шалынды. Тілдесіп тұрар мұрша жоқ. Бойым от болып ысып жүре бергем. Атымның басын босатып құйғыта шауып, жолдастарымнан едəуір оза бердім. Бұл менің əлі жария болмаған тұңғыш махаббатым екенін басқалар білді ме, білмеді ме, ұрлығы ашылар жандай ұялып, қысылам. Бетімді көрсеткім келмейді. Көктұйғынның бар жорғасымен теңселе шайқалдым. Көзімнің алды тұманданып кеткен. Жаңыл берген төрт бүктеулі жібек орамалды жазып қарадым. «Жаным, əлемдегі қасиеттім Қадырға – Жаңылдан» деген жазу қызыл жібек жіппен кестелеп өрілген. Орамалмен бірге тілдей хат жүр. Ат үстінде теңселіп келе жатып, жүгірте оқыдым.

	«Түнімен көз ілмей осыны өзіңе арнап тіктім. Көзімдей көр, жоғалтпа. Сағынғанда мені есіңе түсірерсің. Өзіңді, тек сені мəңгілік сүйген – Жаңылың!»

	– О-о, оңашалап сен өзің хат оқып келесің бе, ей? Ауылдан шықпай жатып хат алып, – деген дауысқа жалт қарадым. Жіңішке қамшыдай қатқан қара торы бестінің басымен алысқан – Тасбек. Оның мына сөзі жаныма шаншудай қадалса да, ештеңе демедім. «Жəй əншейін» деп ескерусіз, елемеген сыңай танытқан болдым.

	Тасбек – менімен бір класта қатар оқыған ауыл баласы. Əкесі Əбен колхоздың астық сарайында бірнеше жыл кілтші болған. Қалай болғанын қайдам, мойнына сақтық қордың астығы мініп, жауапқа тартылғанын білем. Содан кейін мектепті тастап кеткен Тасбек əкесінің сонысы бетіне шіркеу бола ма, басқаға таянбай, жеке, саяқ жүретін, ашушаң, мінезі кіді, тез. Өз дегені болмаса, басқаның ымырасына көнбейтін қыңыр еді. Сол Тасбек мынадай қатерлі сапарға аттанар кезде мені қолайттап, қасымнан шықпай жүрген. Басқа жігіттерден бөліне жарылып, оңашаланған маған жеткен түрі бұл. Оның бетіне жақтырмаған сыңайда алара қарадым. Түсі солғын. Өзі егіле жылаған ба, көзінің еті қызарып кетіпті. Маңдайына, көзіне түсіре ақ орамал байлап алған. Мына түрінде ат бəйгесіне шабатын бала тəрізді көрінген маған. Ол бір түрлі мұң басқан үнмен:

	– Қадыр, осы аттарды кім алып қайтады, бұл біздің атқа соңғы мінуіміз шығар. Туған жердің төсін дүбірге толтырып құйғытып алайыншы бір. Əне, жігіттер, – деген ол атының басын босата берді де, кекесін дауыспен бетіме алара қарап:

	– Əлде Жаңылдың берген орамалын оңаша көріп, өзіңше жетісіп мəз болып келесің бе? Ондай орамал мына дəдəңде де бар. Жалғыз сенде ғана ма? – дегені. Тасбек қалтасынан шетіне қызыл кесте жүргізген орамал шығарып, шауып келе жатып, құстың қанатындай шұбалта жазды. Мына сөз маған атқан оқтан кем тиген жоқ. «Жаңыл Тасбекке де ескерткіш орамал бергені ме? Оған да оюлап, жаным Тасбекке деп жазды ма екен». Аяқ астынан бықсып, алай-дүлей түтінге тұншығып қалдым. Ағынан жарылып «Сені мəңгілік сүйемін» деген ант ішкен, қол алысқан жанның екі жүзді болғаны ма? Опасыз! Мүмкін емес» дейді желке тұсымнан біреу. Қайдан білесің, ''мал аласы сыртында, адам аласы ішінде'' дегендей, тағы біреу өзеурейді. Ат үстінде отыра алмай, теңселіп кеттім. «Осындай екіталай заманда адам мінезі өзгере беретін болар. Əлде Тасбек өзінің Тасбектігін істеп бара ма? Жоқ, Жаңыл ондай опасыздыққа бармайды. Əрине, Тасбекке ескерткіш орамал берген болса – опасыз». Осы күдік жүрегімнің басында түйіншектеліп, шемен болып қатып қалды. Өзімді-өзім қанша олай болуға тиісті емес деп иландырсам да, қызғаныш па, басқа ма, түйткіл, кесапат ой іші-бауырымды қара мысық болып аюдай тырнағымен осады кеп. Жаңылға деген сүйіспеншілік «олай емес» деп жекпе-жекке шақырады. Түндей түнердім. Көктұйғын басын сүзе ала қашып дөңгеленіп келеді. Құлағымда анамның «Əкеңнің даусын ұмытпа!», Жаңылдың «Қош, жаным!» деген үндері жаңғырығады. Аттың екпінінен қарсы алдымнан қоңыр жел үдей соқты. Көкжиекке, сағым ойнаған далаға қараймын. Кең жазық дариядай тасыған сүт сағымның құшағында толқындай тулайды, Көктұйғын барын салып шайқалады. Оның бипыл жорғасы əкемнің қарағай домбырада шерткен күйін есіме түсірді. Асқақ күй, сахара аңызы бас пернеден төгіле шығып, төмендеген сайын, сағаққа барған сайын таңдай қағып, тілге оралмас, ойда ғана сарқынды боп ұйыған ыстық əуенге ұласады. Баурап алып барады. Самғап шырқала түседі. Елге, жерге арналған тозбас, сарқылмас күй болып төгіледі. Қанат боп қалқып, шабыт боп шалқиды. Күй сарыны бойымды балқытты. Артыма бұрыла қарадым. Кейін қалған ауыл адамы топтала ұбақ-шұбақ жылжып қайтқан. Қолдар бұлғанып, орамалдар желпінеді. Ішім алау-жалау. Бірақ іле-шала таң-тамаша күйге көштім. Соңымнан кең дала, тау, ақ иық адыр, ор ман қозғалып атойлап келеді. Атойлап емес-ау, бүкіл болмыс-бітімімен жүгіре жылжып ентелеп келеді. Өзім биігінде талай асыр салған Түйемойнақ, Ұштаған, Жыланды белшесінен дарияға батып малшына жүгірген. Майданға аттанған азаматын қимас көңілмен шығарып салғалы ұмтылысқандай. Дала, бүкіл атырапқа жан бітіп қозғалған Қарағанды жалдың қара жол қасқайтқан аспанына қарай аңырата шапқан батырдың дулығасындай, Жыланды биігінің төбесі қылт-қылт көрінеді. ''Жау қайдалап'' шапқан батыр ма дерсің оны. Іші бауыры езіліп, біздің соңымыздан жалт-жалт қарап, ілгері басқан аяғы кері кетіп, көз жастарын көл етіп бара жатқан қарттар, қыз-қырқын, əйел, балалар...

	– Біздің түп атамыз – Өр батыр. Есіңде болсын ерлік, батырлық намыстан, адам бойында туа біткен қайсарлықтан өрбиді. Жеті атаға мұра болған қарағай сапты көк найза аталар қолында талай менменсіген дұшпанның өкпесін тескен. Өзі іздеп келген жауға қарсы шықпаған халықты, намысын қайрамаған ұлын кім деуге болады?

	Сарыарқаның кең жазығында үйдім-үйдім қорымдарды ''Қалмақ қырылған'' атандырған ата-бабаға біз əманда қарыздармыз... Олар елдігін сақтап кетті. Ол мұраны қастерлеу, қасиет тұту – ұрпақтың мəңгі борышы.

	Сол батыр атаң бірде ұзақ жолаушы сапардан келе жатып нөсердің астында қалады. Шелектеп құйған жауын да бірде ана жерден, бірде мына жерден жарқ-жұрқ ағып түскен жай жүргізбепті. Түн мезгілі екен. Алдынан төбелі тамы бар көп қорым кезіге береді. Не болса да жауын басылғанша төбесі бітеу бүрмелі тамның біріне кіріп паналамақ болып, атынан түсіп ішіне еніп келеді. Осы кезде жарқ етіп шағылған сіріңкедей моланың ішін ағылжым сəулеге толтырып жіберген найзағайдың жарығында төрден құшағын жайып қарсы ұмтылған зор денені көзі шалады. Ойда жоқта кез болған мына сұмдықтан бойы дір етіп, жүрегі шымырлаған батыр жөпелдемеде не істерін білмей қалт тұрып қалыпты. Əлгі керемет те бұны бірден тарпа бас сала алмай кідіре берген. Аспаны астан-кестен от шашып шелектеп су төккен, бұлты жабағыдай ұйысқан түнек түнде табалдырығын аттаған моладан кейін шегінбей, нар тəуекел деп батыр қасқая қарап тұрыпты. Найзағай тағы бір жарқ ете қалғанда төрдегі сұмдық азуы сақылдап бұған тап береді. Екеуі жағаласа кетеді. Найза, қылыш қолданар жер тар. Айдаһардай ірі тұлғалы дүлей дөңгелете үйіреді мұны. Кезек жығысып, жанталас-арпалыс кезінде қабірдің бет ағашы опырылып, дұшпан ошарылып төңкеріле құлайды. Жауын жұмарлап басқан палуан қанжарын суыра бергенде, аспан күтірлеп, қақ жарылып, құйрықты жұлдыздай сорғалаған жай түседі. Кербілте сарғыш көгілдір сəулеге шағылысқан көкболаттың жүзі кеңірдегіне төселе бергенін көрген алапат күш иесі тағыдай тулап, үстіндегі батырды тымақтай лақтырады. Жанкешті дұшпанына бар қуатын жұмсап ұмтылған батырдың қолынан сынаптай сусыған ол заматта түн қойнына кіріп ғайып болады.

	Өз көзімен көрген, моланың ішінде жан алып, жан беріп алысқан бірін-бірі ұнтап тастауға ұмтылысқан батыр таң-тамаша болып отырып қала береді. Күн сабалап жауа береді. Биікте аспан күмбезінде беймағлұм дария тасып, кемерінен асып, қара жер қайдасың деп ағып кеп төгіліп жатқан тəрізді. Сол ағыл-тегіл көк бұйра толқынның, асыр салған жойқын судың қайда құйып жатқанын көргісі келгендей, шырпысын сатыр-сұтыр сындыра шаққан көк сəулесінің тосын жарығына елтігендей, мүлгіп отырып таң атырады. Күн шыға нөсер басылады. Телегей-теңіз көк жазира сонда еріген қорғасындай тұнып, балбырап жатыпты. Қайдағы құм екенін нақты атап айту қиын. Əйтеуір, ата мекендегі биік шағылды көп құмның бірі екені ақиқат. Құмға су тұрған ба. Бір түн жауған жауын суы да құрдымға сіңген дариядай тартылып, дала қоңыр желге желпінеді. Атына қонған батыр түндегі жұмбақ күш иесін ұмыта алмай, найзағайдың сəулесінде ағып көлеңкедей боп кетіп бара жатқан бейнесін ойша бағамдап, сол бағытқа бет алады. Қоңыр барқыт тақиядай бұйрат төбелердің арасынан келе жатып нар бураның табанындай мөрі құмға айқын басылған жат ізді көрді. Із əр жерден бір-ақ түскен. Адымы атылған жолбарыстай бұл неткен ғажап деп таңданған батыр бірте-бірте жаңара түскен соны ізбен қалың қорыс қопаға кеп кіреді. Тал, жиде, қамыс, түбі қопсып қияқ өскен қалыңға найзасын серт ұстап ене береді, ене береді. Əбден тусыраған ит тұмсығы өтпейтін қалыңды омырауымен жарып келе жатқан батырдың тұлпары кенет осқырып, пыр-пырлап танауын тартып, ілгері баспай жалтаңдай береді. Күн төбеге биіктеп қалған сəт екен. Мойнын созып алдына зер салған батыр өзінен əй дейтін жерде шалқасынан жатып қор-қор ұйықтаған қап-қара сұмдық көріпті. Денесін қара ешкінің қылындай түк басқан ол қаннен қаперсіз үйінің төрінде жатқан байдың мырзасындай қорылға батып жатады. Бабамыз нəмəрт болмаған. «Қой, ұйқыда жатқанда бас салсам, қапы кеттім дер. Оным ердің ісі болмас, ездіктен, тəңірім, өзің сақта! Ұйқыдағы да өлі. Не болса да оятып айқасайын», – деп найзасымен құс табанына түртеді ғой. Орнынан атып тұрған əлгінің бойы ат үстіндегі батырмен теңесіп-ақ қалады. Шошынып, қатты бақырып дауыстап жіберді ол. Онысы не малдың, не адамның, ұшқан құс, жүгірген аңның ешбірінің таным дыбысына ұқсамапты. Жалт етіп үрке қараған жанары сексеуілдің шоғындай, маңдайына түскен шудадай қастың астында қып-қызыл боп, кірпігін қақпастан шегіне береді. Батырдың тұлпары айдаһар көргендей шұрқырап кісінеп жібереді. Атамыз найзасын оңтайлап тез шаншып тастамақ боп ұмтылса, аты ілгерілеу орнына шегініп, осқырып аяғын баспай қояды. Қалыңды жапырып, түйе тулағандай жолындағыны тапап қаша жөнелген сұмдықты батыр тамашалап қала берген.

	– Бойы атан түйедей, денесін жалпылдаған қап-қара жүн басқан, шашы иығына, сақалы кеудесіне түскен жалаң аяқ, арыстай кісікиік сұмдықтың сол пошымы жан шошырлық еді, – деп отырады екен батыр. Өмірімде өліммен қанша бетпе-бет айқасқа түсе жүре жүрегімнің шымыр етіп шошынғанын сонда бір рет қана сездім. Бірақ ол сұмдық та белдесуге жарамай қаша жөнелді – депті.

	Атын өкпеге теуіп бұған дейін көз көріп, құлақ естімеген құбыжықтың сырын білуді, қолға түсіруді ниет қылған өр батыр кісі киікті күнімен қуады. Шағылдан шағылға, биіктен биікке қолтықтағы жүндей ұйысып өскен құм ішіндегі тал мен қамыстың қалыңына тығылған түндей қара жалбыр жүн. Жат үнді тіршілік иесін өкшелеп қанша қуса да жете алмайды. Аты болдырып, өзі титықтап шаршапты. Бар күшін сарқып, артына жалт-жалт қарап батысқа бет алған құбыжықты өкшелей түседі батыр. Күн кешкіріп батуға таянады. Əбден терлеп, үсті-басы сабалақтанған қара керегедей биіктің басына шыққан əлгі ұлыған иттей, шулаған қасқырдай, боздаған түйедей, мөңіреген сиырдай, əйтеуір, түсініксіз үнмен сарнап, бойына ақтық үнін жинады ма, кім білсін, құстай ұшып, құйындай домалап жөнеледі. Көзді ашып-жұмғанша жым-жылас жоғалады. Аты болдырған батыр да сол биіктің басына, далаға түнеп, келесі күні ғана аулына оралады. Сеңсең тымақ кигендей жынысып түйе сіңір, дүзген, басқа түрлі қалың шөп өскен сол төбе кейін «Албасты қашқан» атанып кетті.

	– Балам, біліп қой. Біздің түпкі атамыз осындай жүрек жұтқан ер болатын. – Əкемнің көтеріңкі даусы құлағымнан кетер емес. Көзіме құбыжықты бездіре қуған, сауыт-сайманы жарқылдаған қарағай найзалы, алып денелі, бетінен түгі шыққан бабам елестейді. Атының басымен алысып, жау қайдалап салып ұрып бара жатады...

	Тақымдарын қысып, ат басын босатып өзара əзілдесіп ойнап келе жатқан жігіттерді қуып жеттім. Тағы Тасбек елден бұрын:

	– Сен немене бұл, оңашалана бердің ғой. Жылағаннан саумысың өзі, – деуі мұң екен.

	– Рас, мына шіркіннің көзі шілдің артындай қызарып кетіпті.

	– Жаман қатын сияқты қорсылдауға ұялсайшы.

	– Жалғыз сен бе, ей, майданға аттанған.

	– Мұ немені Бақтыбайдан туды. Батыр атағы бүкіл қазақ, қалмақты дүр сілкіндірген Өр бабамның ұрпағы дейді-ау! Тəйт!

	– Сен үшін жаумен біз-ақ... Қиналсаң осы жерден қайта ғой, – дейді Тасбек. Дүрдиіп кісімсіп алған. Намыстан өртене жаздадым. Көпке топырақ шашайын ба. Құрбы əзілі. Шыдадым. Сонда да қарап қалудың ретін таппай:

	– Тасбауыр, жүрексіз, түйсіксіз кещелер! – дедім. – Жаудан қорқып келеді дейсіңдер, ə! Жаным арымның садағасы. Топырағы торқа, кіндік қаным тамған атамекенімді қимай көңілім жарықшақ!.. Оның несі айып?

	– Ойдойт деген, нəзік жүректім. Осы далада жалғыз Қадыр туыпты. Басқамыз... хе-хе-хе! – Бəрі ду күліп, шуылдай қайтадан ортаға алды.

	– Жаумен айқасар сəт келсе, мен ешқайсыңнан кем айқаспаймын. Соғыста не өлу, не өлтіру. Бəлки, бабам қолдап...

	– Па, шіркін! Баба жалғыз осынікі?! Кісікиік албастымен алысып, өмірі атамекен топырағын қайта баспайтындай еткен күш атасын дербес иемденуге қақың жоқ!

	– Бəсе десей. Көрпеңе қарап көсіл. Өзіне қарау керек адам. Сенің қолыңнан не келетінін біз білеміз. – Тасбек қыр соңыма түсіп кекетіп: – Əдемі қыз, сұлу мүсін үшін жаралған періште. – Оның сөзіне жігіттер қарқылдап күлді. Сөйткенше түйе, ат жеккен арбалыларды қуып жетіп алдық. Күлкі соңын:

	– Жігіттер, жолдарың болсын! – деген Дайраның жайдары даусы бөлді.

	– Əлей болсын.

	– Айтқаныңыз келсін, мырза аға!

	– Жау жағадан алды деп, батыр аулының баласы қыран бүркіттей дүр сілкініп аттанып барады. Жау албастыдан мықты емес шығар!

	– Сөзіңе болайын. Дуалы сөз. Жорытқанда жолдарың болсын, батыр бабаларыңның əруағы қолдасын, Ғайып Ерен Қырық шілтен шылауларыңда жүрсін! – Дайра аға батагөй қарт секілденіп кетті...

	Сөйткенше аттанатын разъезге де келіп жеткенбіз.

	* * *

	Кімді көрсең де тап-тұйнақтай буынып, түйініп алған. Қынабынан шыққан қылыштай, жанарынан жалт-жұлт от шашып,

	«Кəне, жау қайдалап» тұрғандай көрінеді олар маған. Күн артынан жылжып күн өтіп жатыр. Уақыт тынысы ма, əлде соғыс өртінің қысталаңы ма, етек-жеңі жиналған көптің қимылынан əлдеқайда асыққан қарбаластық аңғарылады. Ауылдан бір аттанған жігіттерден қашан қалай ажырағанымды білмей де қалдым. Бір колхоздан, бір ауданнан топ-топ болып қызыл вагонға отырған көптен Дайра аға ғана қасымда.

	Басқалар, ие, басқалар... Алғашқы бірер апта алай-дүлейім шықты. Бөгде, бейтаныс жандар арасында елегзимін. Бұрын мұндайды көрмеген басым зорға жүрмін. Елден шыққандағы алабажақ киімнен жұрнақ жоқ. Жүргенде шаңырақ артылған атандай, талтаң-талтаң басатын Дайра ағаны қазір сол кезге таныс жүріс болмаса, бір түсті киімді көптің ішінен тану қиын. Басында өзі «нарқалпақ» дейтін пилотка, үстінде гимнастерка, жамбасы күмпиген шалбар, белін қынамалап, тас буып тастаған. Аяқта балтырын шандымалаған қалың табанды былғары бəтеңке. Тұра шапса мыңнан оза жөнелетін жараған жүйріктей, жұтынып тұрған кейіп көзді қызықтырады. Жұбымыз жазылмайды. Өз бойы-басына қарап «Бекерге олпы-солпымызды шығарып жүріппіз-ау. Жер қазсаң да, мал бақсаң да, жауға шапсаң да мына киіммен жүзіктің көзінен өтерсің», – дейді ол күле отырып. «Ықшам киім жарасар аңшы адамға...» – деймін мен.

	Біздің бөлім жері сусыған ақ құмық, ауасы жұпар аңқыған, ойында көк шалғыны белге оралған жыныс қалың орманды нудың ортасына орналасқан. Жонымызда тау жотасы сілемденіп заңғарында қыран қалықтаған биіктер тəкаппар көрінеді. Етегінен жарыса өскен қарағай, қайың, қыртысты емен шыңына өрлеп, бұйра толқындай бұлдырайды. Мұндай да жер сұлуы болады екен! – деп таңданады сəл тыныстаған үзіліс кезінде жан-жағына қызыға көз салған Дайра.

	Сəл қолы қалт еткенде Дайра өткеннен əңгіме қозғайды.

	Бірде:

	– Біздің колхоздың бірінші председателі сенің əкең болды,– деп əңгіменің бетін ауыл жаққа бұрады. – Совет үкіметіне дейін байлардың ашса – алақанында, жұмса жұдырығындағы кедейлер қоллективті шаруашылыққа ұйымдасты. Аз жылда ғасырлар үстемдік еткен қайыршылық тұрмыс келмеске кетті, – деп шабыттана сөйлегенде үні ашыла түседі. Көз алдында кешегі жоқшылықтан қорлық көрген, қамыт киген жандар туған даласымен бірге түлеп жайнап шығатын. Əсіресе Жандəулет Қарасуы мен Жақсының тусыраған құйқалы табанына алғаш түрен салған көктемді есіне алғанда оның қысық көзі үлкейіп, жайнап сала берер еді. – Сондағы соқаға жеккен көлігімізді айтсаңшы. Трактор түсімізге енбеген кез ғой. Кедейдің жалғыз-жалғыз сиыры, өмірі шыр бітпей ыңыршағы айналған бір-бір шолақ қылқұйрық. «Ырысы таситынның раңы бидай болады, – деген шындық екен. Береке, болашақ, молшылық ырысы шақырды ма, сіңірі созылған кедейдің намысы қозды ма, жерге дəн себетін күні ауылдың еңкейген кəрісі мен бесіктегі баласына дейін егістікке барғаны есімде, жарықтық Бақаң (менің əкемді айтады) соқа ма, тіс пе, жер жыртуға жарайтын ортаның бар құралын дайындап, көлігімізді жегіп, ал қане десе сеңдей қозғалып, бұйрық күткен көптің ішінен мені өзіне шақырады.

	– Дайра, ақ жарқын жаның адал, басқаға иненің жасуындай қараулығың жоқ азамат едің. Көп кедейдің маңдай тері төгілгелі тұрған осынау маң дала халықтың еншісіне берілген. Сол жерге бүгін түрен түсіп, дəн себілгелі тұр. Адамзат тарихында бұл жерге тұңғыш түскен түрен де, қауым болып бас қосқан ел де – осы. Алғашқы тұқымдық дəнді сен сеп. Бүгіннен бастап бригат бол, – демесі бар ма. Жаутаңдап жетім балаша бетіне қарай берсем керек. Жəне бригат дегенінің не екенін түсінбей тұрмын. Сəл сыз қабақтанып тұрды да, түсін жылытып:

	– Əлде сен бригат деген не, оның міндетін білмей тұрған шығарсың? – Ол көпшілікке қарады. – О, халайық, тыңдаңыздар, қазір себілетін тұқым бəрімізге болашақ ортақ несібіміз. Бітік егін, таусылмас береке бітсін жерімізге. Тұңғыш тұқым себуді Дайраға ұсынып отырмын. Қарсы емессіңдер ме?

	– Неге қарсы болайық, өзіміздің Дайра емес пе!

	– Қолына береке дарысын! Түлесін жеріміз! – деген ауылдастарыма:

	– Ендеше, осы Дайра бригат та болады. Бұл – менің ұсынысым. – Бақаңның қоңыр даусы естілді.

	– Бригаттың міндеті оңай емес, – деді көпке түсіндірген Бақаң, – ол ең алдымен бəріңе басшы, егінді егу, ору жұмыстарын ұйымдастырады. Жетіспейтін құрал-саймандарды, күш-көлікті даярлайды. Бір сөзбен айтқанда, диқан басы адам да – сол, – деді.

	– Е, Дайра диқан басы болса, не терістігі бар, – деп көпшілік гуілдесіп кеткен. Мен сөйтіп алдымен бригадир, ақырында диқан атанып кетсем бола ма? Көптің еңбегі жанды. Егін бітік шықты. Жыл өткен сайын тəжірибе жинадық па, алтын дəн шекесі торсықтай тəлімі бидайға қырманымыз тасыды...

	– Осыған дейін туған жер деген ұғымды тар түсініп келіппін... – дейді ол күрсініп.

	Дайраның əр сөзін қалт жібермей тыңдаймын. Ұйытып тастайды. Көзімді ашып, көп жайды білдіреді. Ол ерінбей, сəл қол босап қалған демалыстың бəрінде де құрдасындай сыр шертеді.

	– Баласың, баласың ғой əлі, үлкендер ісіне жауапты, салмақты жұмыстарға араласып үлгерген де жоқсың. Осыдан үш-төрт жыл бұрын колхозға жерге ораластырушы инженер келді. Əкеңнің тірі кезі. Қуанғанын көрсең со кісінің сонда. Қасынан бір елі қалмай, өзі басқарып, ертіп жүрді. Айдан астам уақыт жатып, күні-түні көз майын тауысып сол инженер сызған жобаны көрсең! Колхоздың бар болашағын білесің. Тіпті білу аз, өз көзіңмен көресің. Жаның рақат тауып, келешек дегеннің не екеніне сенесің.

	– Қазір де сол жобаны көріп отырғандай, менен аса жоғары қарап сөйлейді. Жаңа орталық, былайша, поселкі Жайынды судың батысындағы боз жазыққа салынбақ. Түп-түзу оқтай көшелер. Орта мектеп, клуб, сауда, əкімшілік, радио торабы, машина трактор шеберханасы дей ме, тамаша енді, тамаша! Əлгі сабаздың шеберін айтам – болашақ «Бірлік» аулын қалай ерінбей, жалықпай қағаз бетіне түсірді екен. Аппақ-аппақ мəрмəр тəрізді ақ қыштан қалап шығыпты. Үй, ғимараттың айналасы қоршалып, жеміс ағаштарына тұнып қалған. Жемісі жəудіреп тұр. Ал бар ғой, – деп аузын ашып, көзін жұмған Дайра, – əлгінің мəдениет сарайы деп көрсеткен колхоз клубы ауыл ортасында мен мұндалап көрінеді. Ондай үй Шам мен Мысырда да жоқ шығар. Енді ананы бар ғой сурет, сызық, жоба деп айтуға аузың бармайды. Үлкен тақтайдың бетіндегі жобаны айналдыра қараған Бақаң инженерге:

	– Еспе сайына оқшау тіккен мұнараңызды түсіне алмай отырмын. Орталықтан сыртқары қалып жалғызсырамай тын нəрсе болса, – деп сұраулы пішінде күлді. Бақаңның мына сөзіне жымиып езу тартқан инженер жігіт:

	– Бұны су тартатын башня немесе қазақша айтсақ – бас құдық дейді. Осы құдықтан жер асты арқылы су құбыры тартылады. Былайша айтқанда, денеге тараған қан тамыры тəрізді, ол əр үйге жалғастырылып су ағатын шүмектер орнатылады. Бұл іске қосылғанда иығына иін ағаш артып, шелегін сылдырлатып жүрген ешкімді көрмейсіз. Демек, емшек-шүмектен ағып əр үйге Еспенің мөлдіреген тұщы суы өз аяғымен барады.

	– Бəрекелді, көкейге қонатын тірлік! – Бақаңның өзі-өз болып қуанғанынан орнынан ұшып кете жаздағанын көргенім осы.

	– Жобалау, смета документтері қазірдің өзінде дайын деуге болады. Сіздің колхоздың орталығы осы бесжылдықта салынып бітуге тиіс. Оның құрылысына екі, екі жарым миллион сом шамасында қаржы жұмсалмақшы. Бұны ғасырлар бойы құлазыған далаға тұңғыш ірге тебетін шағын қала десе де болады. Электр жарығын беру мəселесі де көзделуде. Əрине, ол келешектің міндеті, – деді ойын нақтылаған инженер. Бақаң одан көз алмай қарап қалыпты. Көкшіл көзді кісі жымиып күлді. Солай, бауырым, солай. Сəл шыдаңыз, кереметтер алда, – деді ол. Мына сөзден көңілденіп, бетіне қаны ойнаған ол киіз үй кеңсенің есігі мен төріне ерсілі-қарсылы жүріп ойлана қалды. Екі қолы артында. Кестедей өрілген көп сызықты, жобаны аудара қараған инженер үнсіз, сыпыртып жазып отыр. «Біздің Бақаңа бəрі қаладағыдай болуы керек. Талғамы мол, қиялы жүйрік кісі» – деп, басқармамды көтермелеп, осынша ғажайып болашақты көзге көрсеткен инженерге де қошемет сөз айтқым кеп, оңтайлана бергенім сол еді, осы кезде сиыршы Баттал кіріп келмесі бар ма! Бақаңа əзілдей күліп, бірдеңе деді. Естімей қалдым.

	– Дұрыс келдің, Батеке, – деген председатель, – көріп қойыңыз, келешектегі колхозыңыз, міне. Енді аз жылда шым үйде отырмайсың – деп еді. Жобаға еңсеріле қараған ол түсінбей:

	– Сонда айға ұшамыз ба? Баланың ойыншығына, ерте гідегі бірдеңеге мəз боп, – деп осқырып. – Көптен біздей жазы, қысы аңызақ пен аязға ұрынған жан емессің, мынадай қуыршақ үйге сен сыймайсың, киімі қалың, сүйегі ойқы-шойқы мына мен маңайламаспын да! – деп кеңк-кеңк күлді.

	– Олай деме, баяғыда колхоз болып, алдыңа ортақтасқан бес қашар түскенде, бұдан не шығады, бір ауылға мұның өнімі не болады деп шатқаяқтағаныңды ұмыттың, ə? Сол бес қашардан бір ферма мал өсіп шықты. Күніне мың-мың литр сүт, тонналаған май! Мыңғырған ақтылы қой, табын-табын жылқың анау. Егін жайын əр колхозшының еңбекке алған астығы айтады. Аз жылда миллионер колхоз атанғалы отырсың, – деді Батталды сөзбен біржола тұғырлатқан басқарма.

	– Иə, иə. – Уəжді сөзге тоқтады ма, сасқалақтаған Батаң не айтарын білмей: – Сен өзі шындап барасың ғой. Айтқаныңның бəрі рас. Ондайымның болғанын мойындаймын. Бірақ мынауың, – дей беріп еді, Бақаң:

	– Ендеше, анықтап қара мынаны, – деп жобаның қасына ертіп келді де, – өз келешегін өз көзімен көргенге не жетсін. Мұны қуыршақ, əлдеқалай баланың ойыншығы көрме. Ақиқаттың, адамның ізгі ойы, ақылы арқылы өрге асатынын біл, түсін! – деді əр қилы бейне белгілерге едəуір түсінік беріп.

	– Оның дұрыс-ау, жолдас басқарма, бірақ менің көңіліме қонбайтын бір нəрсе... – Баттал қабағын оқыс түйіп, күн шағылысқандай оң көзімен қолын қалқалай. – Солай-ақ болсын, бəрі бар дейік. Сонда май, сүт беріп, жұртты қарқ қып жатқан ортаның сиырының орны қайда? Отауың тамаша, шаңырағың қызыл сыр, оң жақта төсегің жоғы болмаса демекші. – Колхоз бастығына ''бұныма не айтар екенсің'' дегендей, көзін сығырайтып сынап қарады. Көзінде күмəн, ''əй, осыңнан не шығар дейсің'' дегендей, екіталай кібіртік түйткіл ойнады Батаңның...

	– Е, е, мұныңыз енді істің негізіне жетпеген бос тойпаң! Əрбір жоспар келешек сан өлшенеді, сарапқа түседі. Ал, инженер жолдас, бұған жауапты сіз беріңіз, мұның іздегені – мал орны екен. Орынды да онысы, – деп Бақаң жобалаушыға қарады.

	– Ақсақал макеттен көріп тұрғаныңыз колхоздың болашақ жаңа орталығы – тұрғын үй, мəдени тұрмыстық, байланыс, тағы басқа түрлі мекемелері, ғимараттары. Сіз талап еткен мал фермасы орталықтан аулақ, Жыландыға қарай үш-төрт шақырым сыртқарылау түседі, – деді тəптіштей баяндап.

	– Қосың онда, қолаңың мұнда, – деп ыңыранып жақтырмай. – Май мен сүттен қашады, соншама сыртқа теуіп.

	– Неге олай дейсіз? Онша қашық жер емес. Ол кезде... – дей берген инженер Батталға таңдана күлді.

	– Үш-төрт шақырым... онша қашық емес. – Даусын қитыға созып тұр. – Күздің қара суығы, қыстың аязы мен бораны... дəйеркелер дірдектеп жүреді екен де! – Инженерді ұрып жіберетіндей, түсі суып, жақ жүні үрпиіп, мұрты тікірейіп кетті.

	– Сіз түсінбей тұрсыз. Тіпті де олай болмайды. Орталықтан фермаға күн сайын, белгілі сағатта автобус жүріп тұрады. Ол кезде сиырды қолмен емес, электрмен сауады, – десе:

	– Өзің бөстекі сөйлейтін қиялшыл бала болмасаң етті. Бір беттесе бекіре балықтай болмайтын Бақтыбаймен саз қосылған екенсің. Сиыр сауатын электр деген бірдеңені тағы шығарып тұрсың. Миыма бармайды. – Сақал-мұртын сипап ойлы қалпын бұзбай: – Жарайды, айтқандарың болсын. Бұларың болатын іс болса, сөзсіз қол көтерем. Бірақ күні бұрын өтінішім бар, осы көп қуыршақтарың түбі үй болады ғой өзі, əйтеуір. Рас па?

	– Рас. – Екеуі бірдей, қосарлана жауап қатты.

	– Сенбей тұрсыз , ə? – дейді балаң мінезді инженер жігіт.

	– Сенейін ал. – Батталдың даусында əлі де күмəн сазы бар.

	– Біз үшін сенбеңіз, бірақ шындық қашан да мойындатады. Біздің елімізде құр даурығу, жалған жоспар жоқ, Батеке,– деген Бақтыбайға сиыршы:

	– Онда өтінерім: маған үйді сиыр фермаға бір табан жақын, Жыланды жақ шеттен беріңіз. Жұмыс орнына таяу болсын, – деді.

	– Құп! Мақұл, міне, өмірге бір табан жақындадың, – деді Бақтыбай.

	– Əкел қолды. Мыңғырған шаруашылықтың мың түрлі жұмысы бар. Үй бөлетін кезде, қап, Батеке, есімнен шығып кетіпті деп осы сөзіңді ұмытып жүрме. Уəде – құдай аты. – Баттал əкең сөйтіп басқарманың қолынан мықтап ұстады. Сілкілеп жіберер емес. – Ұмытасың, сен ұмытасың. Бүгін қай күн өзі, – деп жобалаушыға бір, маған бір қарап алды. – Сендер куə болыңдар, міне – уəде байластық, – деді арқа-жарқасы шығып.

	Дайра ұйықтап кеткендей көзін жұмып үнсіз отыр... Өз ауылым... таныс жер, Жайындысудың батысындағы боз жазық. Көз алдымда сағымға оранып мен мұндалап шыға келді. Жаңа поселке – колхоз орталығы екен деймін. Көшелері түзу тартылған зəулім үйлер... Жасыл желекті жапырағы төгілген ағаштар көкке бойлаған. Демалыс па, немесе клубтың маңы ығы-жығы жастар. Шат күлкі естіледі. Өзім бірдеңеге алаңдап, қоңылтақсып тұрған тəріздімін. Қызыл ала гүлді көйлегін төгілте киген Жаңыл асығыс басып шықты мына тұстан. Мен оны дегбірім қалмай, тағатым таусыла тосам. Неге кешігіп келеді екен деп іштей назданып тұрғанымды ол қайдан білсін... Бітік құрағы, бойшаң қамысы үкілі тақия кигендей көк бұйра өзенді жағалатып Батаң сиырларды асығыс өргізіп барады. «Ой, былай! Қайтеді-ей, мынау! Қарашы өзінің қисая тартуын!» деп, табынның шетінен шыға ауа жайылған сиырды жөңкілте қуды. Кең дала көк барқыт төсегендей созылып көкжиекке ұласып кетті.

	Астында қысы-жазы жемін үзбей, баптап мінетін аспан көк ат, өзеннен көктей өтіп əкем үйге қарай беттеген. Ауылға таянғанын біле ме, аты құлағын тігіп, қайшылап қара жердің шымдағын тесердей дүрсілдете басып, алды аяңдап, арты желіп келеді. Ой үстіндегі əкем, əдетінше алысқа көз жіберіп, мол барқыт қаптал шапанының омырау түймесі салусыз, ат үстінде жайбарақат отыр. Көзі алда, қиялы қайда болды екен?..

	– Сонда Бақаң жарықтық, – деді ұйқыдан оянғандай, Дайра мені өзіме келтіріп, – колхоздың жаңа орталығы пайдалануға берілгендей қуанып еді. Ол болашаққа қатты сенетін. Жарқын келешектің адамы еді ғой. – Ойымды үзіп, алыста қалған ауылдан Орал тауының бауырына қайта алып келді. – Расында, пəшестер кедергі жасады. Соғыс болмағанда, ол жобаның қызығын көретін едік. Ой, несін айтасың, қарағым Қадыр, бақыт əр үйдің төріне шығып, тірі жан иесі болса бауырласып, туысып кетіп еді, – деген оның сөзін командирдің:

	– Сапқа тұрыңдар! – деген əмірлі даусы бөлді. Сапта тұрсам да жаңағы əңгіме, сондағы көрініс көз алдымнан өшер емес. Көкірегім алау-жалау, сағыныш айдынына малшынып шыға алмай тұрмын. «Шіркіндерге не болды, неге хат жазбайды? Жаңылдыкі не?» деймін іштей күйгелектеніп. Сапта тұрғанымды да ұмытыппын. Командирдің «оңға» деген əмірін естімей қалдым. «Отставить! Бақтыбаев! Что ты оглох!»

	Ымырт жабылып келеді. Қара көрпеге оранғандай орманның кешкі бояуы қоюлана түскен. Сарт-сұрт басқан сап казармаға қарай беттеген. Тау көшіріп, дүниені жаңғырықтырған əн шалқып шығады: «О...О...й, Га-а-а-ля, Галя мо-лодая...» – Жігерлі əнді «Разойдись!» деген таныс бұйрық бөлді. Қызыл барақтың табалдырығын аттай бергенім сол:

	– Бақтыбаев, биле! Саған хат, – деген дауыс шықты. Тұңғыш елден келген хатқа қуанышым қойныма сыймай, жауырынымды қиқаңдатып, жер тепкілеп билеген боп ишара білдірдім. Хатты қолым дірілдеп зорға аштым. Торкөз дəптердің төрт бетіне маржандай тізілген жазу мені баурай жөнелді. «Сағынышты сəлем хат» деп басталыпты да:

	«Сүйіншілеп, желден жүйрік, күннен ыстық сағынышымды жеткізер осы хатым арқылы өзіңе батыр атаңның мұқалмас қайратын, түкті жүрегін, қайсар мінезін жаудың үрейін алып жер мен жексен еткен қуатын тілеймін». Қандай ыстық сезім тулады денемде. Хаттан көз ала алмай, қайта-қайта оқимын. Бар сөзі жадымда қалды. Оқыған сайын лəззат алатын сияқтымын. Бойым балқып, жаным от боп барады. Мұншалық сөз тапқырлық қайдан келді бұған. Сөйлесе өзі шешен екен-ау деймін Жаңыл жайында ойға шомып.

	«Ауыл аңғал-саңғал қорасының төбесіндегі жабындысымен шомының шірік сабанына дейін жалмап жеп кеткен жұт жылғы қыстау тəрізді. Қайда барсаң – азынаған суық жел. Сұр қабақ, соғыс ызғары жеткен кəрі-құртаң, одан қалды ақ жаулықты əйел, орталау мектептің жоғары кластары жабылды. Бастауыш қана оқиды. Мұғалім жетіспейді. Əрине, мұны саған білсін деп жай жазып отырмын. Ел біржола қаусап, мұқап қалды деп ойлама, жасыма, уайымдама! Осы хатты жазып отырғанда кеңсенің терезесінен көріп отырмын. Қыс қамытына қарбалас дайындық қызу жүріп жатыр. Қора жөндеушілер бригадасы мана таң қараңғысында аттанып кетсе, Жыландыдан шөп тартқандар бірінен соң бірі керуендей тізіліп кеп орталықтың маясын биіктетіп жатыр. Қатар түзеген маялар алыстан зəулім көк таулар тəрізденеді. Шөпшілер бригадасын сіздің үйдегі əже басқарады. «Өңшең шуылдақ! Күн жаманы кетеді. Аз күн қиындыққа дес бермеңдер. Ертең-ақ шалқып күндей күлесіңдер. Балдар қу пəшистің желкесін қиып келсінші», – деп шаңқылдап жүр. Анам есіме түсіп бойым босап, денемде басқаша құбылыс пайда болғандай.

	«Айтпақшы, – депті одан əрі, – ауданнан уəкіл келіп, Рашит ағаны басқарма сайлады. Колхоздың барлық естияр мүшелеренің бірін қалдырмай жинаған. Сонда байқағам, шал-кемпірден, жасөспірім балалардан өзге үркердей ғана келіншектер болмаса, көзге түсер ешкім қалмапты. Рашит аға:

	– Денсаулығым кем кісімін. Ауыр кезең қазір. Үлкен шаруашылықты басқару қолымнан келмейді, – деп бұлтақтап еді, уəкіл қабағын шытып:

	– Жолдас Аронұлы, Отанымыздың батысы жау шабуылына ұшырап, халқымыз «Отан үшін, Сталин үшін жан пида!» – деп тарихта болмаған құрбандыққа барып жатқанда... – деп еді. Сөз сыңайына тез түсінген Рашит аға:

	– Мақұл, мақұл! Көпшілік сенім артса, сөзімді қайтып алдым, – деп келісімін берді».

	Осындай тосын хабарға толы сағынышымен көкірек ашытар елдегі ауыр ақуалды жеткізген хатты екінші рет қайталап оқи бергенімде:

	– Ой, бəрекелді, елден хат келді ме? Кім жазыпты? – деп қуана дауыстаған Дайра ағаның бетіне жалт қарадым. Табиғатында жайсаң, жаз мінезді кісі қолымдағы хатқа жаутаң-жаутаң қарап қалыпты. Елден ұшып келген алғашқы қарлығаш қанатын пыр-пыр қағып менің қолымда отырғандай, қиыла, қимай жанашыр көзбен аялайды. Хатты Жаңыл жазыпты деп айта алмадым. Ұрлығымның үстінен түскендей, терлеп берекем кетті. «Не жаңалық бар? Ел аман ба екен? Қазіргі халдері не күйде екен дейді», – деп үстемелетіп сұрақтар қойып жатыр. Мен мұғалім алдында емтихан тапсыратын шəкірттей, жүрексініп жалтақтап отырмын. Ел хабарын, Рашит аға туралы естігенде қозғалақтап кетті...

	– Одан басқа елге басшы болар адам да қалған жоқ. Ескінің көзі ғой ол. Елдің ұйытқысы, жердің берекесінің мелдектеп тасуына Рашиттің қосқан үлесі аз емес. Бақаң жарықтықтың оң көзі, оң қолы. Өте терең адам. Көріпкелі бар сұңғыла. Колхоздың ана бұрышында кеше нендей жағымсыз іс болса, төбесінен түсіп, үйде отырып айтып отырады.

	Ал жақсылықты жариялауға келгенде тағы да шебер-ақ. Алғашқы елден келген хаттан осындай жаңа əңгіме сабақтала бастады.

	– Бірде колхоз кеңсесіне кіре қалдым. Бақаң – басқарма. Екеуі оңаша отыр екен. Менің келгеніме балаша қуанған Рашит:

	– Дөп келдің. Енді болмаса шақыртқалы отыр едік, – деді. Ештеңе түсінбеген мен екеуіне кезек қараймын. Олар өзара бас изесті. Мезгіл қыс. Қар қалың. Шымыр аяз қақап тұрған, аппақ қар уыздай ұйыған. Далада тұп-тұнық. Колхоздың жақсы атақ, даңқы шығып дүрілдеп, шаруасы шалқып, сол жылы миллионға жуық табысқа қол жеткен. Колхозшылар еңбегіне қыруар ақша, астық бөлінген. Не керек, шырқап тұрмыз. Eгiс бригадирімін. Аузынан жалыны шығады дейтін, құлжаның сақасындай алшы түсетін шағым емес пе. Тапсырма екі есе артығымен орындалып, абыройым асып түсті.

	– Дайра,– деді Арон Рашит, – колхоздың астық қоймасын тексеруге комиссия құрғалы отырмыз. Əсіресе сақтық қорды түгендеу қажет. Өзің еккен, өзің орған, өзің қолыңмен сарайға құйған жауапты адамсың. Бір грамына дейін өлшеп, не бар, не жоқ, əр дəнді таразыдан өткізесің. Комиссияны басқаратын сен. Тапсырманы орындау мерзімі үш күн!

	Өзіме белгілі нəрсе.

	– Oy, ақсақалдар, жүздеген тонна астықты үш күнде таразыдан өткізу қолдан келмейді, – дедім қиыншылықты алдын ала ескертіп, кесіп айттым.

	– Келтір! Қалай да орындалсын! Бригадаңда адам жетеді, – деп Рашит шегелеп сөзін қысқа түйді. Мұнысын колхоз басқармасына табанда бекіттірді. Бақаң басын изеп:

	– Солай, – деп қолма-қол мақұлдады.

	Тасбектің əкесінің со жылы мойнына екі тонна сақтық қордың астығы мінсін. Масқара болды да қалды, – деді ол, сол қылмысты өзі істегендей. Дайра қазір де қысылып, бусанып терлеп қоя берді. Мен Тасбектің атын естігенде су тиген қара құрттай жиырылдым да қалдым. Ауылдан аттанардағы анада мені кекеткеніне ме, əлде ондай орамал мына «дəдеңде де бар» дегенінен бе, əйтеуір суқаным жаратпай, тырыстым да қалдым. Дайра аға да əңгімесін үзген. Қисайып қырынан жатыр. Біраздан кейін:

	– Арон Рашиттің сұңғылалығын сонда білдім. Əлі айран-асырмын. Əбеннің суық қолды болып жүргенін қайдан білді екен? Ол ма – ол терең ақыл иесі ғой, – деп басын риза болған сыңайда изеді де, – Рашит жайында қызықты əңгіме көп. Бірде толығырақ айтармын, айтармын. Кəртəйіп қалмаса, ел басқару қолынан келеді оның. Ондай қариясы бар ауыл бақытты ғой. Елді аздырмайды ол. Мықты кісі, – деді көңілі жайланған үнмен. Екеуміздің казармадағы орнымызда қатар. Елден хат келгелі Дайра аға бұрынғыдан да əлдеқайда жадырап, көңілді болып алды. Сонысына бағып мені түртіп өзіне қаратты.

	– Бəрі жайнап, дəл қасымда тұрғандай жəудіретіп кетті-ау. Қалай ғана ойламассың. Көз алдыңа келіп, еріксіз сағындырады ел-жұрт. Сарыарқаның самалы есіп, Сарысудың көк шалғыны жапырылған бидайықты табанының салқыны бетімді шарпуын қарашы. Кемерден шұбырта шаңдата құлаған жылқы, Баттал қарт қайырған сиыр табыны, Тəпел мен Қарасайдың бойындағы ферма аулы таяқ тастам, ''əй'' дейтін жер, жанымда тұр, міне! Атын тепеңдеп Батаң кетіп барады...

	Биылғы бітік егін-ай, шіркін! Бойы менің кеудеме жетіп, бойлап кетіп еді. Уыз тартып, дəн бойлап, сабағы сыбдыр қағып майыса теңселеді. Басын зорға көтереді, əне! Егінжайдағы құс үні құлағыма əн болып естіледі. Көңіл құсым құйқылжып, шар тарапқа самғағым кеп кеткені-ай! – Дайра қатты күрсініп, демін қинала алды.

	Жаңылдың хатын тағы іштей қайталап оқыдым. Неге айтпай отырмын. Дайра ағадан сүйінші сұрауым керек емес пе? Ойланып жатпадым:

	– Дайра аға, Сағымбегіңіз оқу озаты болыпты. Сүйінші, – дедім, оның төсегінен қалай атып тұрғанын байқай алмадым.

	– Ал, ал! Сүйінші сенікі. – Қатты қобалжып дегбіреді. – Сүйінші сұраған аузыңнан айналайын, даусыңнан айналайын. Біздің үйден де бір азамат атағымызды көтеріпті де! Көп жаса! Жұқарған жүйкені қайта шираттың. Елге жеңіспен орал! Жеңіспен! Ал сүйіншіңді үйге барған соң аларсың, – деп екі бетімнен кезек-кезек құшырлана сүйді. Сомадай жігітті үп-үлкен ересек кісінің бас жоқ, көз жоқ тарпа бас сап сүйгені қандай ыңғайсыз еді. Күтпеген жəйтім. Өзім ес білгелі, иə, ес білгелі...

	Енді қайтейін болары болды... Шіркін, бала қандай құдіреттен жаралады екен. Менің əкем де қашан көзін жұмғанша бар мейірім ықыласын аямай төгіп кетіп еді-ау! ''Даусыңды аңсадым-ау, əке!'' Дайра ағаның бетіне ұрлана көз тастадым. Нарттай боп қызарып, күлімдеп отыр. Жүрегі тулап, мейірленген түрі қандай əдемі еді. Бетімде ыстық лебі қалған тəрізді. Демі ып-ыстық. Ұяттан кірер тесік таппадым, бетім дуылдап қоя берді.

	Ағымнан жарылсам, ақыл тоқтатқалы бұл бетіме бөгде жанның ерінінің екінші тиюі. «Иə, сондағы Жаңылдың да демі осындай болатын. Жаңыл от жалыны сыртына тепкен осы Дайра ағадан жаралды ғой» деймін іштей. Алабұртып ойым он саққа жүгірген осы қысталаң шақта:

	– Осы ұлым он үшке толғанда жұрт айта жүретіндей ұлан-асыр той жасасам деп армандаушы едім. Көрмейсің бе, соғыстың...

	Соғыстан тірі оралсам Сағымбегімді өзім болдым дегенше оқытармын-ау! Көзімнің қарашығындай құлыншағым, қазіргі сəтте не істеп отыр екен, а? – деп Дайра аға маған сұраулы пішінде қарады.

	Бірде түсте үзіліс кезі еді. Дайра аға мені өзінің тұстас қатар теңіндей көріп, əңгіме айта беретін əдетімен:

	– Бала, – деді тамағын кенеп: – Адам шіркін, басына түскенде ғана өмірдің ащы-тұщысын ажыратса керек. Жақсы мен жаманды көзбен көрмей кім түсінген, – деп ырғала қозғалды. – Əлі осы күнгі өміріңнің қадір-қасиетін есіңе алып, жалындаған жастық шағыңда замандастарыңмен дүрілдетіп өткен күндеріңді сағынатын кездерің болады. Мұндай дəуірдің, заманның тағдыры үшін, бүкіл еңбекші адам баласының келешегі үшін болған қиян-кескі алапат майданның жауынгері, тіпті тұтас жатқан кезеңнің, болашақтың қамын жеген қаһарманы болудан асқан жауапты, қасиетті абыройлы міндет кімнің маңдайына жазылған. Ойласам, осы мына біз Октябрь таңын қорғауға аттанған екенбіз. Қазір алдыңда сайрап отырған ағаң кім еді. Сен білемісің өзі? – деп сұрады. Аң-таң бетіне қарадым. – Əрине, білмейсің. Өзім айтайын.

	– Менің онға толған кезім. Соның алдында ғана шешем өкпе ауруынан опат болған. Не жазғанын қайдан білейін. Алты-жеті жастағы Салиқа қасыма жүгіріп келіп:

	– Əй, Дайла, сенің əкеңді байлап жатый атамдай, – деді. Өзі жылағалы тұр. Тұра жүгірдім. Қар ұшқындап, күн суытып алыпты. Күздің қара суығы. Бай өзі бастаған үш-төрт ұрда-жық əумесері бар – барлығы əкемді етпетінен салып, төрт жағынан қағылған қазыққа керіп тастапты. Үстінде тігісінен қақыраған ескі түйе жүні шекпені арт бойынан бөлініп жыртылған.

	– Байекеу, жазығым не? Ең болмаса күнəмді мойныма қойып, сосын-ақ жазаңды бермеймісің, – деген əкемнің ащы даусы шықты.

	– Мен сенің күнəңді есепке алып жүрген Мəңкүр-Нəңкүр деп пе ең, қасиетсіз! – деп ақырған бай əкемді қамшының астына ала берді. Жалпақ жауырыны жарқыраған оның етіне тиген қамшының ізі көкпеңбек болып, өлген жыландай иретіле қалды. Ысқырған қамшы əлденеше рет бар пəрменімен кеп осып кеткенде денеден қан шып-шып шықты. Бақырып жылағаным есімде. Араша түскім келіп ұмтыла бергенімде, жуан бай бір тартып:

	– Кет шошқаның күшігі, – деп жаман шапанымның жағасынан алып тымақтай лақтырды. Ұшып түсіп қайта жүгірдім. Аңыраған мен:

	– Ата, ататай ұймашы! – деп шарылдап əкемнің үстіне етпеттеп құлаған Салиқаны көрдім. Өз баласын қайдан ұрсын. Бай қолындағы қамшысын лақтырып жіберді де, көзі қанталап тұлымшағы желбіреген қызына кіжініп, тіл қатпастан үйіне еніп кетті. Байдың ызғарынан қорыққан басқа ұрда-жықтар, қасқырдан ыққан иттей, бет-бетімен тарап жоқ болды. Шіркін-ау, бір адам, тірі жан рақым етсейші. Шырылдап қазыққа байланған əкемнің қолын шеше алмай, көзім бұлаудай болып мықшыңдап жатырмын. Əкемнің өлі-тірісі белгісіз.

	– Мə, Дайла, – дегенге жалт қарадым. Тағы Салиқа екен. Қолындағы жез мойнақ пышақ, – мынамен кес! – деп ұсына берді. Əкем жарықтық көпке дейін орнынан тұра алмай, ыңыранып көп жатты. Бүрісіп басында отырмын. Адамнан төзімді, итжанды мықтыны кім көрген. Сүйретіліп тұрды-ау бір кезде. Ала бұлт аспан тесік туырлықтай азынап, күн суыта түсті. Лашықтың есігін зорға ашқан əкем, от көзін көсеп, қашан көмгенін қайдам, қоламтада қызыл шоқ боп жатқан қиға от тұтатты. Басы салбырап ыңырсып қояды. Сақал-мұрты өскен, талай азапты бастан кешкен ол қу сүйектей аппақ еді. Мен от басына бүк түсіп жатып ұйықтап кетіппін.

	– Балам, балам, Дайраш тұр, тұршы! – деген дауыстан қалтақтап атып тұрдым. Əкем бауырына қысып діріл қақты. Əдепкіде тоңып отыр ма дегем. Жоқ, жылап отыр екен. Бар айтқаны: «Құйрығы жоқ, жалы жоқ құлан қайтіп күн көрер, аяғы жоқ, қолы жоқ жылан қайтіп күн көрер», – дейді. Өлең айтып мені əлдилегені сияқтанып та кеткен. Сол күні таң атқанша көз ілмеді:

	– Найсап Асқар! Өй, оңбаған, шық былай! Мал иесіз кетті өріске, – деген байдың даусы естілді күн шыға. Əкем жауап бермеді. Бай лашықтың есігін серпе ашып: – Керең болғыр, неге үндемейсің. Өлсең, мал соңында өл! Сенен ақсақ тоқтым артық! Тұр жаныңның барында! – деп төне ақырды. Бай маған жан алғыш əзірейілдей көрінді. Жүрегім жарылардай шошына қорықтым. – Дайра аға басын шайқап:

	– Е, сондай қорлықты да көрдік-ау, бала. Міне, ол азапты өмірден құтқарған дəуір үшін кім жанын аяйды. Ал Сағымбек пен Жаңылдың шешесі – сол əкем жарықтықты əкесі сабап жатқанда қарлығаштай қанатымен су сеуіп араша түсетін Салиқа – ол өз алдына бір қызық дастан. Тағы да бір кезі келгенде айтармын.

	Мендей тұл жетімнің көзін ашқан адам қызықты əңгімені бастайтындай көрінген. Əттең сол дастанды аяқтамағаны-ай...

	Батысқа бағыт алған поезд тоқтамай заулағалы, міне, үшінші тəулік. Анда-санда ентігін баса алмаған қарттардай, үлкен станцияларға сəл кідіріп пыс-пыс дем алып, түкірінген паровоз даусын созып, боздатып алады да, дүрілдетіп алға жүйтки жөнеледі.

	Балғаны жалықпай тақ-тұқ соққан ұстадай, доңғалақтың дыбысы бір тынбайды. Жұлдыздай аққан поезд талай орманды жарып өтіп, талай жазықты артта қалдырды. Өрімдей кіл жас. Бес қару бойында. Вагон іші мерекедегідей əн-күй. Алдағы қатер, ертеңгі апат бірінің ойына кіріп шығар емес. Сырнай, гитара, мандолина, скрипка, домбыра да осында. Дайра аға əншілігін поезд үстінде танытты.

	Ашық қоңыр даусын еркін қалқытып, сорғалата созады. Халықтың көкейтесті əндерінің бірі «Елім-айды» төгілте шырқайды. Əннің өзі де, сөзі де көкейді жарып, сай-сүйегімді сырқыратқан елге, жерге бағышталған мəңгі махаббат боп құйылады сонда. Əн сазында мұң, налаға аралас көкке суырылған мұқалмас құдірет халық қуаты болып, тот баспайтын алмастай жарқырайды. Басқа ұлт өкілдері осынау асқақ əнге таң-тамаша қала тыңдай отырып, қоярда-қоймай

	«Елім-айды» өз тілінде ұғынуға тəржімалатып жатады. Ол бір халықтың қасиеті боп майданға бірге аттанды сонда. Қарулас достары Дайра ағаның əншілігіне риза боп:

	– Шаляпинше шырқайды.

	– Қандай ашық, ақаусыз үн еді.

	– Операның дайын шебері екен, – дегендерді бөлген орыс жігіті:

	– Сахара адамы осындай болар. Қазақ даласы қандай кең болса, оның əн өнері де сондай, асқақ, мүкістен таза шалқып шығады. Аты есімде қалмапты. Шалғайдағы қазақ аулында бір қарапайым əншінің есімі шығар, тыңдағаным бар. Бұл – табиғатында əнші, ақын халық. Маған қазірге дейін кең-байтақ жазира əн салып тұрғандай болады да тұрады, – деп, қазақ əн өнері жайында əңгімелеп көпшілікті тəнті етті. Бəрі Дайра ағаға қарай береді. Қайта-қайта қол соғып, бірнеше тың əн айтқызды. Қай əнді орындаса да ырғағына, мақамына кепіл əнші көп көңілінен шығып, таң-тамаша қалдырған.

	Аспанды торлаған қоңыр түбіттей бұлт қоюлана түскен. Ымырт жабылар шақ. Қалың орманды қақырата жарып, тік салған теміржол алаңқайға шыға бергені сол еді, қайдан сап ете қалғанын кім білсін, жау самолеті шүйіліп, жем ілетін құстай құйыла берді. Домбыраның қос ішегіндей тартылған темір жолдың екі қапталына ысқыра кеп түскен бомба бұрқ-бұрқ жарылады кеп. Аспан азан-қазан. Ыңыранған үнге толды. Біздің зенитканың гүрсілі құлақ тұндырады. Сонда жау самолеті арылдап келіп, арқырап көкке қайқая самғайды. Ысқыра суылдап бомба төгілуде. Əр шүйілгені ажал. Поезд жылдамдығын еселеп, жұлдыздай ағып келеді. Жау құзғындары нысананы ала алмай, жанталас үстінде. Зенитка біреуін тағы құлатты. Түтіндеп жанып, лапылдап орманның ішіне барып түсті.

	– Бəрекелді! – деп шу етіп қуанып қалған. Бірақ осы мезетте поездың орта тұсына түскен бомба бұрқ етіп жарылған еді. Одан əрі дүние қаңбақтай дөңгеленіп бара жатты. Сатыр-сұтыр, шақұр-шұқыр егелген, сынған ағаш па, темір ме, бажылдаған, ыңыранған адам ба – төңірегім ың-жың болды да кетті. Бір кезде тұрып-жығылып жүрмін. От лапылдап анадайда көлеңке қашады... Өзіме-өзім келіп, біршама уақытта ес жидым. Арада қанша мезгіл өткенін білмеймін. Əлде есірікпін бе, екі құлағым ысқыра шулайды. Поезд ойдым-ойдым алаңқайдан орманға ене беріп бомбаға ұрыныпты. Вагондар бірінің үстіне бірі шығып, ошарыла құлаған. Сауынан қирағаны көп. Адам да сондай. Дені саулар жаралыларға жəрдем беріп, қым-қуыт, біреуді біреу біліп болар емес. «Оу, Дайра аға қайда?» Есім орнына енді келген. Жүрегім аузыма тығылып, бір сұмдықты сезгендей өрекпіп жанталастым. Түн түнере түсті. Вагоныма келдім. Күл-күл. «Дайра аға! Дайра аға, бармысың? Қайдасың, дыбыс бер». Тілім күрмеле береді. Талай боздақ қыршын кетіпті. Өліммен бетпе-бет кездесіп тұрмын. Ажал аузын жалмауыздай ашып, аямас көр шеңгелін салған. Маңайымнан мүңкіген иіс шығады. Қан иісі! Қан! Қандай қасіретті ауыр еді. Жан деген не бұл?! Сұмдықты мұндай кім көрген! Тағдыр неткен рақымсыз едің! Миымды осып-осып өткен осы сөздер əзірейлі тəрізденеді. Əр сөзі тəнімді қарып барады. Айқайлап жылағым келеді. «Дайра аға, тірі бармысың?» Табылды-ау əйтеуір. Кеспекке салған тірі балықтай, бірінің үстіне бірі ұмар-жұмар құлаған топтың астында қалыпты. Өлдім-талдым дегенде алып шықтым-ау. Ауыр жаралы Дайраны оңаша жатқызғанбыз. Ыңырсиды. Аузын кеңірек ашып, қысылып зорлана дем алады. Көзін ашуға да дəрмені аз. Ол жаралы кеудесін сипады. Ауыр жаралыларды медсанбатқа жөнелтуге даярлап, асығыс жұмыс жүріп жатыр. Таң құланиектеніп келеді. Аспан шөжімдей бозарған. Мен Дайра ағаның қасында отырмын.

	– Қадыр! Қа-ады-ыр! – Сыбырлары əлсіз естілді. – Бері таяншы, – деп күшін жинап, сарқа тыныс алғандай кідіріп: – Тəңірдің таңы атып келеді. Мына атқан таң, шығар күн сенікі. – Танауы қусырылып, қалың түкті қабағы түйіліп: – Қош бол! Менің ... санаулы... ғана өмірім қалды. Əттең, дүние, не керек, жаумен ең болмаса бір айқасып кетпедім-ау! Ел-жұртқа сəлем айт. Арманда кетті де. Сағымбегімді саған тапсырдым. Жаңылды... – Үні сыбырлап естілмей қалды. Ол содан соң тіл қатқан жоқ. Шалқасынан жатқан. Аппақ болып атқан бозала таңда оның жүзі тым айбарлы еді. Маған əлі де бірдеңе айтатындай, мойынын ұмсына созып, қадала қарап қалған күйі кірпігі қағылмайды. Көзіндегі от сəулесі өшіп, жанары сұрғылт шыны моншақтай қимылсыз. Лезде маңдайы мұздап, қолы суып қоя берді.

	– Дайра аға! Дайра аға! – Үнсіз. Солқылдап жылап жібердім... Бауырым езіліп барады. Жүгіріп келген медсестра взвод командиріне «скончался» дегенін құлағым шалды. Ауылдан бірге аттанған, бірге болған, ақылшы қамқорым, анамның бөлесі, дүниедегі ең жаныма жақын Жаңылымның əкесі... Көзімнің жасы бұршақтай төгілді. Менің... ең қимас адамым жау оғынан опат болды. Қолымда, иығыма асылып отырып, мəңгіге ұйықтап кетті. Бұл менің өлген адамды бірінші рет көргенім. Сондығым болар, Дайра ағаның қабағын да жаппаппын. Əлі өкінемін, ол көзі ашық күйінде аттанды-ау өмірден. Оның жаудыраған жанары қазір де маған қарап тұрғандай көрінеді.

	Көзімнің жасы көл болып, əкемдей жақсы, шешеммен бөле Дайра ағаны қара жердің қойнына өз қолыммен тапсырдым. Басына қойылған тақтайға «Қазақстан, Сарысу өзені, Бірлік колхозы, Дайра Асқарұлы. 1942 жыл 20 август» деп жаздым. Сол ойдым-ойдым жыртық көрпедей орман арасында жыпырлаған көп қабірдің арасында қалды. «Қош, бауырлар!» деп бірнеше дүркін аспанға оқ атқан бөлім ілгері жол тартты. Дайра ағаны қалдырған мен де өзегім өртеніп, артыма жалт-жалт қарап, егіліп кете бардым. Қайтейін... Қадірлі жанның тіршілік сапары үзілгенінің куəсі болудан өзге не шарам бар еді.

	* * *

	Қара жер асты-үстіне шығып, бұрқ-бұрқ, біресе ана жерін, біресе мына жерін жұлып лақтырады кеп. Бар пəрменімен өзін-өзі аямай ұнтап, ұн боп үгітіледі.

	Тас ұшып, шаң қопарылып, тіршілікті тулақтай сілкілеп, алай-түлей, əлемді мұнар – күйген иіс жайлаған. Аспан – аспан емес, жер – жер емес, тозақ. Шудаланған көк бұйра түтін, бұрқыраған шаң, отқа араласқан қоймалжың қара барқын удай ащы иіс боп, кіреукедей көзді тұмшалап, езіп, тұншықтырып барады.

	Таң қылаң бере жау артиллериясынан төгілген снаряд бекініске дөп түсіп, ұрып тұр. Тозған шым үйдің қабырғасындай траншея шұрқ-шұрқ, опырыла жалп-жалп құлайды. Ескі тондай пана болар түрі жоқ. Əр снаряд солқ ете түсіп, өзін-өзі ұнтап, мыңға бөлініп, бұршақша шашылады. Əр жарықшақ жан-жаққа жаналғыш əзірейіл боп, көзге көрінбес жылдамдықпен кезе жөнеледі. Ажал аласұрып, ұрынарға қара таппай, алшаң басып, «Ер болсаң басыңды көтер!» деп тыр жалаңаш бір өзі мың жалмауыз боп есіріп алған. Қылт еткен бас жұлынып, қыбыр еткен жан тапсырып жатыр.

	– Танк! – Взвод командирі Сергей Осиповтың даусы дəл құлағымның түбінен шықты. – Асықпаңдар! – Оның қаһарлы даусы траншеяға түгел естілді. Мен танкіге қарсы атылатын зеңбіректің оқтаушысымын. Бəрі дайын. Кірпік қақпай қадала алға қараймыз. Қара тажал қаптап келеді. Үні жер солқылдатып, оқ төгіп, қатарын түзеген. Бір, екі... он... санап үлгермедім. Қасқырдың күшігіндей боп шұбырған сұр киімді жау танкілер соңынан ілесе жүгіреді. Зеңбірегінің аузы үңірейіп, от құсқан танк ентелей кеп тақап қалды. Тағатым таусылып, маңдайымнан шып-шып тер шықты. Мұндайда уақыттың тегершігі...

	– Атыңдар! – Жалғыз ауыз сөз траншеяны дүр сілкінтті. Снаряд дөп тиген, мінбелеп, шепке таянып қалған ең алдыңғы танк айналма болған малдай, бір орнында шыр көбелек айнала берді де, лап ете түсті. Қара тажалдар əр жерден, əр жерден түтіндеп, атыс күшейіп кеткен. Осы қиын-қыстау сəтте алдыма қараймын. Лап қойған жау солдаттары мұзға тайған қойдай, жалп-жалп құлап, арты кейін шегіне қашып барады. Түн жамылған моладай өртенген танкілер үңірейе қарауытады... Сəл тыныс алған сияқтымыз. Жау шабуылға қайта шықты. Жаңа ғана ұшқындап тұрған қар алай-түлей төгіп кеткен. Аппақ қар қиыршықтары да қара жерге биіктен қорғалап зорға қонатын тəрізді. Өзі торғайбас-торғайбас ірі, сондықтан ба құйыла төгіледі. Əлгіден де тың күшпен жанталаса ұмтылған дұшпан өршелене түсті. Қуатты тегеурін кері итерді. Екі жақ та теке тірес, өліспей беріспек емес...

	Басын таңып алған жаралы аға лейтенант Сергей Осипов ентігіп жетті қасыма. Құлағының түбінен сорғалаған қан білінеді.

	– Бақтыбаев, екінші расчетты да сен... – Сөзінің артын айтуға үлгермей: – Тез! Олар жаралы, – деп траншеяны жағалап жүгіріп бара жатты. Мен бұйрықты орындауға ұмтылдым. Дайын жатырмын.

	– Огонь! – Сергейдің даусымен қоса шыққан снаряд жау танкісін тапжылтпай тастады. Оқ шынжыр табанын сөгіп жіберсе керек, кенет үстіндегі қақпағы ашылып, атып шыққан жау солдаты артына жалт-жалт қарап, сəйгел тиген сиырдай зытсын кеп. Оқ нөсері толастар емес. Жан ұшырып пулеметті тез қайта оқтадым. Жау тобыры құзғындай қаптап оқ бората ентелей жүгірген. Қол созым жердегі пулемет қақалып сөне берді. Жалт қарағанымда, пулеметші жігіттің траншеяға құлап бара жатқанын көрдім. Осипов та байқап қалған екен.

	– Бақтыбаев, пулеметке! – Жалт қарадым. Жау лап қойған. Бекініске енді болмаса баса-көктеп кеп қалды. Көзім тұнып кетті. Гашетканы барынша басып, оқ селін боратып жібердім. Ораққа түскен пішендей жапырылған жау құлап жатыр. Сонда да арты үзілер емес. Əлден уақытта барып өрттей серпілді.

	– Дайра ағаның кегі үшін! – деп айқайлағаным есімде. Сол жағымнан шаң бұрқ ете түсті. Ақиқат жарылған снаряд. Одан арғысы тұман, бұлыңғыр... Сол аяқ, сол қолым орнында жоқ. Іздеймін кеп. Оң қолыммен бар мүшемді сипаймын. Сол қол... сол аяқ... жоқ! Жаным шығардай тығырыққа тығылды. Шыңғырып бар даусыммен айқай салдым. Зат емес, басқа емес, тəңір жаратқан өз денесін – жоғалтудан артық не қасірет бар. Өзімді-өзім тексерем. Рас, мен Қадырмын ба?.. Күні кеше. Ие, күні кеше... Арғы жағын ойлауға, айтуға қасірет тасы тамағыма түйіншектеліп тұрды да қалды. Демім – жалын, денем – от. Көзімнен жас, жүрегімнен қан сорғалап, бірнеше күн аузыма ас алмай, тез өліп кетуді тіледім. Бұл түріммен ел бетіне қалай көрінем! Жаңыл... Иə, Жаңылым менің не дер? Анам сорлының не жаны қалады. Ендігі күні не болады?.. Он сегізден жаңа асқан қыршын жасымда қатыгез тағдыр мұнша бақытсыздықты басыма неге үйе салды екен. У ішіп өлсем! Қайдан табам оны? Жоқ, асылып өлуім керек. Мүсəпір! Кембағал боп өмір сүре алмаймын. Бəрін тəрк еттім. Өлем! Өлем!.. Əл-қуат азайып, тіршілік шырағы сөнер шақ таянған тəрізді еді. Сол күні əбден қалжырағандығым ба, талықсып жатып ұйықтап кетіппін...

	«Мың күн ұжмақтан бір күн тіршілік артық» деген халық даналығын естімеп пе едің!?

	– Ей, жас жігіт, намысың қайда? Адамдық сана, парасат өмірге сүйіспеншіліктен тұрады. Райдан қайт. Өмірді сүй. Біздің еліміз – ізгілік елі. Қор болмайсың. Өмірден орныңды табасың, – деп маңдайымнан сипаған қарт дəрігер лезде əкем боп кетті. Қараша үйдің алдында шешем тұр. Түрі жүдеу. Ауыздығын қарш-қарш шайнаған Аспанкөк. Əкем бір жақтан жолаушылап келген бе, немесе енді жүргелі тұр ма, бетіме ашулы қарады. Қолындағы тобылғы сапты қамшысын өрімімен қоса ұстап сермеп тұрып:

	– Ой, тумай туа шөккір! Атаңның аруағынан садаға кет! Садаға кеткірі! Соншама бүгіліп, қол-аяғыңды борышыңа беріп пе ең?! Отан үшін замандасың жан беріп жатқанда бастан құлақ садақа! Тірі қалдың, болды! Енді астыңдағы атың жүйрік емес, иығыңдағы басың жүйрік болсын! Айыр ұстап, шөп маялап, күрек ұстап, жер қазбасаң да, адал болсаң – еліңе етер еңбек көп! Болғанға болаттай болу – азаматтық! Бу беліңді! – деп ақырып, айқай салды. Əке-шешемнен бетімнен отым шыға ұялам баяғы. Бетімді басып тұра жөнелдім. Мұрттай ұштым. Тасыр-тұсыр, палатадағы он адам түгел басын көтерген. Мен төсегімнің алдында домалап жатырмын. Жаутаң-жаутаң, жан-жағыма дəрменсіз аң-таң қараймын. Жаңа ғана қасымда тұрған дəрігерді, шешемді, туған əкемді іздеймін. Сөйтсем бəрі түсім екен. Өкіріп, ессіз баладай егіліп жыладым кеп. Өзімді тоқтата алмай тұншығам. Əкемнің «Тумай туа шөккір! Ата аруағынан садаға кет!» – деген даусы құлағымнан кетер емес. Жаңа ғана қасыма кеп бар даусымен айқай сап айтты емес пе! Тірісіндегідей-ау, тірісіндегідей, даусы да тірі. Оның үні құлағымда жаңғырығып тұрып алды.

	– «Балам адам бойындағы қасиетте шек болмайды, – деген əкемнің өлер алдындағы соңғы өсиеті... жақын досың – ақыл, ұстамдылық...» Қайран, əке! Жалғызыңның осыншалық қиналарын қайдан білдің! Көріпкелің бар əулие ме едің? Тағдыр бар базарымды қор ететінін, сең соққан балықтай боларымды да сездің бе екен! – Əкемнің ащы даусы құлағымнан кетер емес. Іші-бауырым алау-жалау боп, бетімді ыстық жас сыза береді.. Күн ыстығынан еріген көлеңкедегі мұздай тамылжып сорғаладым. Ұшы-қиырсыз кең əлемге өзіңді, қарақан басыңды, сыйғыза алмаудан асқан қорлықты кім көрген. Неткен бақытсыз жан едім. Көзімді тарс жұмып, тұңғиыққа шымырлап батам. Қазір ешбір тілге келтірмей, тірі жанға көрсетпей, тажал қылғып жіберсе, армансыз болар тəріздімін. Шым-шытырық бəтуəсіз сандалыс. Сонда... «Атаның əруағынан садаға кет!» деп дауыстаған əкемнің үні қайта естіледі. Бұрынғыдан да қаһарлы өктем шығады. Жауынан тұщы тəніне қанша жарақат алса да, кегі тулап ыңқ демеген, берілмеген батыр бабамды есіме салғаны ма? Апыр-ау, солай болды, солай... Бүкіл тəнім шымырлап қоя берді. Сүйегім ысып, орны қалған қол-аяғым қайта қалпына келгендей сезім билейді.

	Сонда... Сол сəтте желке тұсымнан əкем жарықтық көз алмай қарап тұрған тəрізденеді. Өзімнен өзім қыпылдап қысылам. Жон арқам терлеп қоя береді. Əйтеуір, не қылса да жаным талқыға түскен. ''Əр нəрсенің ақырын күт деп сыбырлай ма-ау'', шаршап талықсып кетем.

	Дəл осы күннен бастап, ие, дəл сол күннен бастап деймін-ау, əйтеуір басымды қара тұман торлаған қарғыс атқан көп күндердің бірі. Тап басып айта алмаймын, бойыма төтен қайрат сенім күші, батыр атам мəрттігі тəрізді тың қуат құйылады ма, өзіме-өзім келе бастадым. Көзімді жұмсам, «Болғанға болаттай бол! Бу беліңді!» – деп əкем қасымда отырады. «Бұл, қалай?» Аң-таң күй кешем. Емдеуші дəрігерім де көңілденіп, арқамнан қағады. Шағын кісі. Əзілдеп күлдіріп жүреді. Тұздай көк көзі мейірім-шапағат төгіп, іші-бауырыңа кіріп алады. «Қалыңдығың бар шығар?» – деп сұрады бірде. «Бар»,– десем де, кенет мұңайғанымды аңғарған ол: «Адал махаббат азбайды, махаббат – құдіреттің құдіреті. Оның тəңірі – жүрек. Қалыңдығыңның жүрегі мықты болсын», – деді күліп. «Менің Жаңылымды сіз білмейсіз ғой. Ол ма, ол...» Ойым ілгешектеніп əрі жалғаспады. Менің қалыңдық туралы əңгімені осылай бастап, ''Жаңылдың мен дегенде жаны ғана басқа'' деп айтқым келген еді. Тіліме ол сөздер оралмады...

	Бір күні ойда-жоқта палатаның ішіне күн шуағындай боп күй төгілсе бола ма. Басымды жастығымнан қалай жұлып алғанымды білмеймін. Жанымды арбап, тұла бойымды еріте жөнелді. Ынта-ықыласым үзіліп, тағатым таусылып үздігіп барам. Бар аңсарымды жаулаған сорғалаған əуен құдіреті көзіме еріксіз жас үйіре ме, немене. Мына түрімде радиоқабылдағышқа еніп кететінмін. Көкірегім ашылып, жұпар жұтқандай, бойым сергіп сала бергені. Қазақ əуенін естімегелі не заман! Бұлақ суындай мөлдіреген сарын тамылжып құйылады кеп. Бар демімді ішіме тартып, мүлгіп ұйып қалдым. Қыбыр етсем, асыл саз үзіліп кетердей жаным қыл үстінде. Əттең, дүние! Тəңірім-ау, мынау... тіліме көкейімдегі сөзімді жеткізер ұтырлы сөз оралмай, санама шым-шым ұйыған киелі əсерге малтығып, тұтыға берем...

	Көз алдыма дала, сағым тұнған атырап айқара ашылып, керегесі жазыла берді. Жан рақаты көкжиегі көлбектеген өзім туған өлке... Сарнаған мазасыз жел соға ма, будақ-будақ ұйытқыған құйын ойнай ма, аламан тасыр үрейлі дабыр елестейді. Сол бұлыңғыр арасында, мұхиттай жазықта жалғыз қара сенделеді. Сағым дариясына бір батып, бір шығып, қылт-қылт көрініп, жоғалып қайта шығады. Асқақ үн өрлей тулады. Бар күш-қуатын, қанатын қырқып дəрменсіздік матаған бейбақтың жаны ма шыңғырған?! Ыңыранады. Өксиді. Шегін тартып, көкірегін жарып ''аһ'' ұрады, өрекпіп арқырайды. Оңды-солды бүйірін алқына соққан кекті шер шығар жол таппай күңіренеді. Бір орында шиыршық атып, көкке шапшып, кең даланы қақыратып шығардай бұлқынады. Дір-дір өксік аза бойымды өртеп барады.

	Бір ғана нəрсе, қанша өзімді зорлап күштесем де, қолымнан келмеді. Елге хат жазбадым. Жазбадым демеймін, жаза алмадым. Қолыма қанша рет қалам алсам да, жанымды жеген қасірет бұлты торлап шыға келеді. Дəрменсіздік пе, басқа ма, өзіме белгісіз бірдеңе дел-салымды шығарады. Мүмкін, пенделігім шығар. Жүрегімнің басында бір түйткіл шемен боп қатып, мойным жар бермей қойды. Сан рет өзімді өзім желкелегендей зорлап та көрдім. Қолыма қалам тисе болды, денем су боп аға жөнеледі. Қысылам. Көкірегімді қарс айырған сұмдық: «Ей, неңе жетісіп, қай бетіңмен, қай түріңмен тірімін дейсің, кембағал сорлы», – деп табалап шыға келеді. Сылқ етіп құлай кетем. Қойшы, не керек, бəрі сол өзімнің күйрек, болмайтынға болдырған əлсіздігімнен болды. Мен жазатын хат орнына қара қағаз кепті. Сөйтіп, мен кескілескен қан майданда ерлікпен қаза тапқан боздақтар қатарынан орын алғанымды кейін, тіпті кейін білдім...

	1943 жылдың ақпан айы. Туған жердің кең жазығына домбыраның ішегіндей тартылған болат жол өзім майданға аттанған разъезге қайта жеткізді. Ағаш аяқты беріштей қатқан сұр жолдың қарына шықыр-шықыр тіреп түстім-ау поездан. Жанымды жеген бар азапты, өткен күндер үлесіне тапсырып, «Нар тəуекел, тағдырым, ұстадым сенің асау жалыңнан», – деп туған жер топырағын жалғыз аяқпен бастым...

	Ызғырық жел аңқылдап, желіге соғып тұр. Қатты қардың бетін жонған жаяу борасын бұрқырап, жыландай жорғалайды. Ирелеңдеп ұзай түсіп, басын көтеріп, жан-жағына тілін сумаңдатып ысқырып-ысқырып алатын тəрізді. Бар болғаны төрт-бес барақтан тұратын разъездің кезекші бөлмесінен өлеусіреген шамның жарығы сығыраяды. Солай беттеп, балдағыма салмағымды салып қозғала бергенімде, арт жағымнан самбырлаған дауыс, пысқырған аттың даусы шықты. Екі адам өзара дауыстап сөйлеп келеді. Жол үстінде қарақшыдай боп тұрған маған таяп кеп, басымен алысып жүріп келе жатқан ат жүрісін бəсеңдете берді. Алдында отырған көшір мені көрді ме:

	– Əй, бұ қайсың, жол үстінде ербиіп тұрған? Былай! – деп даусын көтеріп, бишікпен атты «Но» деп тартып жіберді. Сырғып ала жөнелген қашауа шананың қорабында қарайып отырған кісі:

	– Тоқта! Тоқта Тоқташы! Анау өзі балдаққа сүйенген біреу ғой. Əлгі поездан түспесін, – деп əмір ете дауыстады. Ат басын тартты ма, шана сықырлап тоқтады. Таныс дауыс. Кім болды екен деп ойлағанымша, шанадан домалап түсіп қасыма келді.

	– Кімсің-ей? Неге үндемейсің? – деп қасыма келуін келсе де, шошынғандай состиып сəл тұрып қалды. Бірден таныдым. Арон Рашит аға. Сау сүйегім үгіліп бара жатқандай көңілім босап, қолтығымдағы балдаққа сүйеніп, зорға құламай қалдым. Бас салып құшақтап, бауырына кіріп, бар даусыммен ышқына жылағым келді. Өзімді зорға тежедім. «Тек, өйтіп масқара болма!» деп жағымды қарыстырдым, Тым қиын сəт еді.

	– Кім болсаң да колхозға баратын шығарсың, жүр, ана шанаға отыр. Жүре сөйлесейік. Түн суық. Оқтай жел сүйектен өтіп барады. Киімінде, шинелінде не жылу бар дейсің. Батеке, көлігіңді бұрып, шанаңды бері таянтшы, – деп өзі сау қолтығыма жармасты. «Батеке деп тұрғаны менің атам ғой анау!» Бірақ мына кембағал түріммен өзімді:

	«Қадырмын» деп қалай айтармын. Тіл күрмелген. Аузымды ашсам, шыбын жаным қоса шығардай.

	Аппақ қар жамылған дала дөңгелене жөнелді. Не де болса ауылға барғанша тіл қатпасқа бекіндім. Бейшара болған күйімді өздері бір-ақ көрсін деймін тістеніп. Бар болғаны кеңірек тыныстап, туған жердің түнгі суық ауасымен құшырлана дем алдым. Ішімдегі қайғы-қасірет, жегідей жеген азап оттай қызу суықпен араласып, біріне-бірі басытқы сияқтанады. Арон Рашиттің жалғанның жартысындай қара тұлыбының бір өңірі маған да тиген. Ат барын салып, оқтын-оқтын пысқырып қойып, қақ жолдың сүр қарын қарш-қарш басып, жұлдыздай ағып келеді. Ақ тұнжыр дала маған қазір түпсіз терең шыңырау тəрізді. Обып тартып барады. Өзім сол тұңғиыққа батып бара жатқандаймын. Түн түнекке қарлы дала толқыны аспанға атқан көк теңіз сияқты. Өңірде көзге шалынар инедей ештеме жоқ. Шана табанының сықыры құйқаны шымырлатқан азалы əн боп ызыңдайды. Бебеулеп, онсыз да тозған жүйкені шабақтап, сай-сүйегімді кеміріп, жарты денені егелейді-ай келіп. Оған қосылып суық жел қуа соғып, сүйреткендей əуенін соза түседі. Разъезд басында аз ғана тұрсам да, едəуір тоңып қалыппын. Қаны кеткен, қоңторғай дене суыққа төзер емес. Бір-екі рет тіл қататындай, бірдеңе айтқысы келіп, маған мойнын созып бар денесімен бұрылған Арон Рашит жақ ашпады. Үндемесе екен, əзірге жөн сұрамаса екен деп келем. Колхозды ауылға да таяп кеп қалдық. Жерді танып отырмын. Ат айдаушы Батаң қолдан илеген сеңсең тонының жағасын көтеріп, бар денесімен артына бұрылды.

	– Басқарма, үндемес ойнағандай, бұл жолаушының жөнін де сұрамадық. Кім екенін де білмедік. Өзі қайда барады екен? Қай үйге? – дегенде ғана:

	– Ауылға келе жатқан жоқ па? Адаспаған болар. Жөнін өзі айтар. Мына суықпен суық боп, – деп, ол өзіне біткен табиғи салмақты мінезіне бағып, қысқа жауап қатты.

	– Сонда да, міне, ауылға да кеп қалдық, – деген Батаң күңкілдеп атын айдай түскен күйі одан əрі сөзді созған жоқ. Əкеммен үзеңгілес, өкшелес атқа мініп, қатар жүрген Арон Рашит ағаның үні құлағыма майдай жағып барады. Асықпайтын, саспайтын мінезі əкемді есіме түсірді. «Қалай еліктейді. Аумаған əкемнің мінезі. Бақ ауысады, ырыс жұғысады» деген осы ма, көп жыл бірге жүргендігі шығар. Əкемді қатты сағынып та кетіппін. Жарым көңілімде шырғалаң туды. Қар басып, пештерінің мұржасы қылтиған ауылға екпіндеп желген ат-шана ене берді. Өз үйім тұсына жеткенде, манадан жағым қарысып, жанымды жеп зорға шыдап келе жатқан мен:

	– Осы жерде қалайын, – дедім. Шанаға отырғалы жағымды ашқаным осы. Кенет тіл қатқаныма таңданды ма, екеуі қоса жамырап:

	– Қай үйге? Қай баласың өзің? Сені қинамайық деп, – жарыса қауқалақ қақты.

	– Мен... Мен... – Кеңірдегіме тас тұрып қалғандай үніме қақалып: – Мен Қа-Қа – Қадырмын ғой, – деп, атымды кекеш адамдай бөліп-бөліп зорға атадым. Жастары егде тартқан, бір елдің бірегей ақсақалдарының осы сəтте қимылдары да басқаша болды.





– Не дейді? Кім? Бауырым-ау, құлыным-ау! Бақаңнан қалған жалғыз тұяқ тірі! – Үндері де оқыстан бақырып шықты. Екеуі қатарынан ұмтылып кеп, құшағына ала берді. Қалың киім ыңғай бермей, иліктірмей, сонда да арбақ-арбақ етіп, мұз қатқан сұп-суық сақал-мұртымен бетімді аймалап жатты. Бір мезгіл екі қарттың жауырындары бүлкілдеп, мені босатпай, кеуделеріне қысып, мауқын басып барып, кейін шегінген. Сасқаннан етегін басқан екі қарт үйге қарай қатарласа жүгірді. Қуанған да бір, қорыққан да бір деген осы да. Тірлігіме мəз. Нем қалғанын қайдан білсін. Ішімнен күйініп кетсем де, мынадай айқара ашылған жүрек-жарды қуаныш еңсемді бірден көтеріп тастады. Біздің үйдің есігін екі жақтап сабалап жүріп зорға ашқан. Ар жақтан ақ бурыл шашы дода-дода боп, жаулығын жүре салып, сүріне қабына есік ашқан анамды құшақтай алған Рашит:

	– Сүйінші, өшкенің жанып, өлгенің тірілді! Қадырың келді, Қадырың-ың! – дегенде:

	– Рас па?.. Қайда? – деп үні шықпай, дəрмені таусылған анам құшағын аша ұмтылды маған. Бетімді, екі бетімді өліп-өшіп сүйе берді, сүйе берді. Демі от боп тиеді. Бізді ешкім ажыратқан жоқ. Əбден мауқын бассын. Баласының тірілігіне көзі жетсін дейтін тəрізді. Едəуір уақыттан соң манадан аймалап, ыстық көкірегіне қысып, солығы басылған анам мені босатқан. Бəрі үнсіз. «Осы шындық па» дегендей, көз алмай маған қарап қалған. Жылаулы жанарлар мені кезек-кезек ішіп-жейді. Анам байғұстың көзінен сорғалаған жасы тиылар емес. Əлден уақытта өзіне-өзі келді ме:

	– Тағдырға өкпем жоқ. Жер шұқып қалған шығармын деп едім. – Анам өз қуанышын қарттарға сөйлеп білдірді. – Ер басына күн туса, етегімен су кешер, ат басына күн туса ауыздықпен су ішер. Жаудан жаралы қайтқан ар емес. Майдан əлі біткен жоқ. Жан шыққанша жаумен алысу – ердің ісі. Кекті батырдың, текті бабаның тұяғы едің! – деді ол мені қайрап. Анамның қуаныштан жүрегі жарыла жаздады. Баттал ата, Рашит аға: «Мұндай да болады екен, ə» деп айта береді. Тамсанып бастарын шайқайды. «Үш ұйқтасам енді көрем деп...»

	Түн ішінде біреуден-біреу құлақтанып, ауылдың бар адамы біздің үйге дүмеді. Кете алар емес, қия алар емес. Бəрі маған таңырқай, қызыға қарайды. Онысы кейде менің жаралы жанымды қинап, жүрегімді сыздатып жіберді. Бірақ білдірмеуге тырысамын. Пұшық мұрнын жасырып, бетін басқан бейшара тəріздімін. Бірақ көніп келгенімді əлі бір адам аңғармаған сияқты. Білсе де білмеген, көрсе де көрмеген болады бəрі. «Халқым, сенің дарқан жүрегіңнен айналдым. Қайтейін, құрбаның болып-ақ кетуім керек екен. Тағдыр осылай етсе. Тірі жүрсем, қабағыңды шытқызбаспын» дедім ішімнен жаным риза болып сол түнде. Қолға түскен ұрыдай қысылып, терлеп отырмын.

	– О, тəубə, жарты дене бүтін жанды Бақаңның қолам тасына аман-есен жеткізді, – деді Рашит аға. «Бүтін жанды», «аман-есен» деген сөздерге мəн бере даусын көтере айтты. Көптің ойын дөп басып, көкейіндегісін тауып отыр. Олар үнсіз бастарын изеді.

	«Мұнша жасық болармын ба? Өзімнен-өзім қорланып қаншама, иə, қаншама ай госпитальда жатып, бір хат жазбадым. Қайран, анам-ай, сені осыншама қинаған екем-ау. Не деген қаныпезер жан едім. Аямаппын», – деймін шешемнің күлдіреуіштей бүгілген беліне қарап. Бір кездегі шалқасынан туған айдай жарқырап тұратын анам қатты бүгіліп қалыпты. «Жаңыл... Жаңыл қайда екен?» Сезімнің сағыныш оты жылтылдап сəуле шашады алыстан. Ауылда жоқ шығар. Таяу жерде болса мына көптің ішінен көрінсе керек еді ғой...»

	Бəрін кейін білдім. Біздің үйдің есігін қара қағаз бұзып ашыпты. Есікті қағып тұрмапты да. Мен, мына мен «Отан үшін Н. қаласы түбінде жаумен болған қиян-кескі ұрыста ерлікпен қаза тауыппын». Сол өлі адам жарты денесін сүйретіп туған еліне келіп отыр. Ойлағанда бұдан асқан сұмдық болар ма? Туған ана, туыс, бауыр, жанашыр жақын, сүйген жар үшін оның ауыртпалық қияметі не тұрады. Сол Отан үшін сұрапыл майданда ерлікпен «қаза болған», бірақ жарты дене, тірі менің қыр соңымнан қалмай, қайда барсам да жарық ала қуып, артымнан тосып жүрген сұмпайы өлімнен де сұмдық барын мен ол күндері біліппін бе? Күн сайын жаныңды жеген. Сөйтсем, өлімнің екі түрі: тəн өлімі мен жан өлімі деген болатынын мен бейбақ білмейді екем. Əсіресе рухани өлімнің тақсіретін кім тартқан!

	Күн емес, əр сағат зіл салмағымен езе түсті. Екі иығымнан басқан азап батпандап өсе берді. Шынтағыма дейін кесілген қол, тізеден жоғары сол аяқ шымырлап шаншиды. Қақ сүйегім қақсап ауырады. «Тірі бармысың» деп тексергені сияқты мені. Ішқұса боп от басында сарғайып жатырмын. Анам жұмыстан қолы босаса болды, сөзге шақырып, майдан өмірінен суыртпақтап əңгіме сұрайды. Мені ермекке шақырады. Онысы менің тіршіліктен опық жеген мүсəпір көңілімді сергітпек болғандағысы. «Азамат басына не келмейді», – дейді сондай сөз арасында.

	Күн артынан күн өте берді. Қыс қаһарына мінген. Терезені сабалаған боран шық-шықтың астына алған жаудай елестейді көзіме.

	– Үйде жалғыз отырған адам қиялшыл болады, Қадыр. Бекерден-бекер бала тербеткен əйелдей, от басында отыра берме. Сенің қолыңнан келетін жеңіл-желпі жұмыс колхозда жетерлік. Жұмыс істе, – деді Рашит аға бір күні іңір қараңғысында үйге соғып.

	«Бала тербеткен əйелдей» деген сөзі өңменіме оқтай қадалды. Əрине, Рашит бұл сөзді зілмен айтып отырмағаны өзіме аян. Сонда да бусанып, қысылып терлеп кеттім.

	– Мынау болмаса... Мен бүйтіп отырмас та едім. Майданда қатарыммен...

	– Жасық болмасаң, не қылсын. Асылдың сынығы ма десем! – деді ол ажырайып. – Болат қанша сынса да, түйіріне дейін өз қасиетін сақтайды. Қасиетіңді сақта! – деп шегір көзін үлкейтіп, бетіме ''бұған не дейсің'' дегендей, тесіле қарады.

	Арон Рашит атанған кісінің дидарына зейін аударып көз салғаным осы еді. Жүні қырқылып түбіттенген түлкі тымағын басынан алып, жанына қойды. Қырынан қисайған. Төбесінде түйе жабағысы – тақия, ағы дендеген селдір мұрт, сұйық сақал, ұзын кірпік, қалың қасты, бет сүйегі томпайған ат жақты сұр кісі. Ыстығы бар ма, еріндері жарылып, тілім-тілім боп кезерген.

	– Қарағым! – Менен көз алмай: – Қазіргі аламан-тасырлы заманның аузында екі-ақ сөз бар – өмір не өлім. Осы сөздер жер шарына күндей күркіреп, «Отан үшін, Сталин үшін жан пида!» деген құдіретті ұранға ұласты. Осы ұранмен кеше ғана от кешіп, уыз тəніңді оқ тесіп, жарты денеңді майдан даласына қалдырып келдің. – Ол бірталай уақыт сөзін үзіп, үндемей, қалғыған кісідей көзін жұмып отырды. Ұзын кірпігі шаш тарақтың жүзіндей төгіліп, əдемі көрінеді екен. Қалғып кеткен сыңайы бар тəрізді еді, тез қозғалып тіктеліп отырды. – Соғыс əлі жүріп жатыр. Москва мен Сталинград іргесінде талқаны шыққан жау құтырына түсті. Атыстан толас бір минут жоқ. Отанымыздың бүкіл батысы – өрт, қып-қызыл қан. Сен көріп келдің, мен алдыңғы шептен пəлен мың шақырым қазақ сахарасында болсам да, сол майданның дəл ортасында жүрмін. Ұрыста қарап тұрыс жоқ. Соғыс алдында 200-ден астам жігіт еңбек көрігін басқанда, ''кеше анау, бүгін мынау орындалмады'' деп басқарма мəжілісінде ауызбен от көсеуші едік. Бүгін сол жігіттер майданда. «Ботасына қараған түйе арық» деген бар. Олардан бізге келер қазір көмек жоқ. Сол ерлердің ұрандап жауға арыстандай атылғанда арқа сүйері біз!

	– Мына түріммен...

	– Тек, тек тəйір алғыр, кеудесінде жалыны, бойында намысы бар адамға со да, – деп мені сөйлетпей, – бас намыс көрігін, кеудеде жүрек соғып тұрғанда! Ездікке емес, ерлікке еңсе көтер! – Шала сауатты шалым төске өрлеп барады...

	«Менен не шығады деп отыр. Жарты дене...» рухани күйзелісімді тағы да тап басты.

	– Бақаң жарықтық: «Батыр атамыз жаудан тəніме жара түссе, сүйегімнен от шығып, қуатым артып, алдымда айдаһар жатса да бетім қайтқан емес. Жаралы жанды жаққа сабама, басқа саба. Дұшпаннан кек алмаған бас – бас емес. Жер жастансын дейді екен», – деп, кейде шаруашылықта орын алған олқылықты қарсыласына теңеуші еді. Ей, сен сол асылдың сынығы емессің бе?! Қазір тəжікенің уақыты емес. Соғыс уақыты. Колхозға кəмəндір – мен, сен – солдатсың. Бұйрық: ертең 9-да кеңседе бол! – Рашит орнынан екі-үш ұмтылып, белі шойырылғандай əрең көтерілген...

	Таңдайлап қоғадан тоқып жапқан үйдің төбесіне қарап шалқамнан жатырмын. Қап-қара ыс. Бұрыштардағы өрмекшінің ұясы тор қалта сияқты. Ұзақ уақыт ағартылмаған қабырғалар бедірейіп, ұрысқа дайындалған шайпау əйелдің бетіндей сұп-сұр. Еденнен сыз иісі бұрқырайды. Қазандық пештің аузында көкпек, баялыш, қи, тезек қалдықтары ыбырсиды. Əйнегі жамаулы терезеден күннің күңгірт сəулесі ұяла сығалаған көңілсіздік ортаға алғалы қашан! «Рашит аға маған не істеткелі жүр. Кемнің аты кем ғой» деп торығам. Əрине, ''жаным – арымның садағасы'' дейтін бабамның мəрттігін ол бекер айтқан жоқ. Көкірегіме намыс отын жаққандағы əрекеті. Əлде... Есіме марқұм Дайра ағаның: «Рашитті халық Арон Рашит дейді, олай атауының тамаша сыры бар», – дегені оралды. Сол жұмбақ есімді басқарма колхоздың кəмəндирі... Мейлі, нар тəуекел. Аяйтын нем бар. Бойдағы қалған қуатты қаузап көрейін!

	...Колхоз кеңсесінде жұмыс істей бастағаныма да біраз болған. Жұмыс бастан асады. Есепшот қағуды Рашит аға өзі үйретті. Ол – ұстаз, мен – шəкірт. Уақыт тауып, күніне бір сағат кеңседе менімен отырады. Көбіне ат үстінде, бірде – төменгі, бірде – жоғарғы ауыл, ана ферма, мына қыстақ! Əйтеуір дамыл көрмейді. Бір тыным алмайтын жансебіл жан.

	Сол қолдан қалған жұрнаққа магнитті былғары қолғап кигізілген. Ол қалаған кезінде сол қолтығыма темір шегелі ағаш балдақты тап еткізеді. Аяғыма мініп, қалқайып тұра жөнелем. «Адам үш күннен кейін тозаққа да үйренеді» демекші, бұл өмірім өзіме əбден етене болған. Кеңседе көп отыратын екі-ақ жанбыз. Бірі – Сағымбек. Мен оған іштей жанашырдың бірімін. Əкесінің – Дайраның қаза болардағы өзіме тапсырған аманатын ол қайдан білсін. Менен қандай шапағат тиеді бұған. Жабулы қазан жабулы қала берсін. Дайраның ... аманатын кім естіп тұр. Осы оймен өзімді-өзім жегідей жеймін. Дəрменім азайып, қалжырағанымды білдірмеуге, тіс жармауға тырысам. Адам ішінде арыстан ойнап жатқаны кімнің көзіне көрінген. Сағымбек күн санап ашылып, əкесі сияқты ақ жарқын, есті жігіт болып өсіп келе жатты. Менен жасырар оның ешбір сыры жоқ. Кейде балалық аңғалдығы да бар. Бір күні:

	– Апам бүгін Жаңылға қатты ұрысты. Оңдырмады, – дегені. Бетіне жалт қараппын. Менің өзгерісіме, қимылыма таңданған күйден тез сергіген ол мені сендіргісі келгендей:

	– Рас айтам. Оңбағансың, – деді. Қадырға барып, амандасып, əкеңнің тағдырын сұрамайсың ба? Бірге кетті, бірге болды. Майданға да бірге аттанды. Əкеңнің өлі-тірісін, хабарын Қадыр ғана біледі, – деп апам жылады, көп жылады. – Сосын Қадырға көрінбейтіндей саған не бəле ұшырады, – деп көзі іскенше өксіді. Маған: – Бірге отырсың. Менің жаулығымды жалпылдатпай, сен неге білмейсің. Неге сұрамайсың. Бақаң үйіне бірнеше рет əдейілеп-ақ бардым. Қадырды көргенде... – Бала кідіріп, сасқалақтап, шешесінің не дегенін тап басып айтпай кідірді: – Аузымнан сөз шықпады. Əрине, оның жарты дене жарымжан түрін аяп дегені сөзсіз ғой. Бірақ менен Сағымбек ол сөзді ақиқат жасырды. Біреудің өзіңді мүсіркегені жаныңды жейді екен. Көңілім су сепкендей болғаны. Мен осы халді тілеп алдым ба? Сағымбектің шешесінің сөзі, өз аузынан естімесем де, ойымша топшылап отырмын. Мені тулақтай бір сілкіп өтті. Лəм демедім. Жүрегімде азап оты лапылдап жанып, өзімнен-өзім іштей өртеніп отырмын. Сол күні ас ішпедім. Мең-зең күй кешіп, тəбетім алмайды. Түнді де өте жайсыз, ұйқысыз көз ілмей өткіздім.

	Колхоздың айлық отчетын Рашит басқарма мүшелерімен отырып талқылайды екен. Оны мұқият дайындау – əр ферманың айлық есебін алу – менің міндетім.

	– Қазір соғыс уақыты. Сондықтан тылда да соғыс тəртібі, жеңіс мүддесін қорғау керек. Осы мақсат талабынан ауытқыған кімде-кім болса да жасына, дəрежесіне қарамастан қатаң жазаланады. Уақыт əмірі – осы. Балалық істеп, есеп жұмысында солқылдақтыққа жол берме. – Рашит оңаша отырсақ та бұл сөздерді қанын ішіне тартып, түсін суытып айтты. Онысы маған кемшілікке кешірім жоқ болып естілген.

	– Құп, сөзіңіз екі болмайды, – дедім мен даусымды неғұрлым байсалды, орнықты шығаруға тырысып.

	– Түсін, бала, бұл ойымнан шығарған менің сөзім емес. Коммунистік партияның, Отан үкімі, Сталин сөзі, – деді əлгіден де гөрі үнінен салмақтылық ызғарын молайтып. Кейін ойласам, колхоз председателі сонда менен қызмет бабында адал, істе əділ болуға азаматтық уəде алған екен. Сағымбек қашырдай аласа, жал құйрығы сұйық, жоны жұмыр сары бауыр атқа шана жегіп келген. Ол бір жағынан менің көмекшім, қолқанатым тəрізді. Басқарма бекіткен график бойынша сиыр фермасынан айлық қорытынды есеп алғалы келеміз. Жаңыл осы фермада. Оны ойласам болды, жүрегім тулап, төбеме дейін ток ұрғандай шымырлап қоя береді. Жарымжан деп қорсына ма, қанша ой жүгіртіп, толғансам да басқадай себеп таба алмаймын. Бір кезде бір сағат көрмесе тұра алмайтын, шығарда жаны басқа елгезек жанның бұл мінезі көп таңдандырады. Күн өткен сайын оған деген құштарлығым артып, сағынышым молая түскен. Бүгін соны көрем. Көзіне лажсыз түсем. Ол да бір жаққа тығылып, əлде қашып кетпесе – кездеспеске лажы жоқ. Колхоз орталығынан ферма жеті-сегіз шақырым. Тақтайдай қақ жол. Сары бауыр бүлк-бүлк желеді. Түнгі жауған кілегей ақша қар табанына жабысып, жалп-жалп ұшады. Күн ашық. Аспанда піскен сүттің бетіне тұрған қаймақтай жұқалаң бұлт сарғайып көрінеді. Ақ шапаны мол денесін қымтаған далаға ашық күнде көптен көз салғаным осы еді. Əппақ жұқа жібек оранған, ұйқыдан тұрған маңғаз сұлудай керіледі. Қазір көкжиекке дейін көз жүгіртем. Бір түс, бір бояу. Жыбыр еткен жел жоқ. Тың-тыңдап, не болар екен деп байсалды қалпын сақтаған ауыр мінез, салмақты бейнесін аңғартады. Өзің сыр ашпасаң, ол жақ ашпайтын жұмбақ сыңайы бар. Адам мінезі де табиғатқа тарта ма екен деп ойға шомам. Болмаса Жаңылдың...

	Ала қанат сауысқан манадан қатарласа қалмай ұшып, біресе ана бұтаға, біресе мына бұтаға қонып, қырық-қырық бəйіз таппай қойды. Қызыл іздей ме, мойнын қылт-қылт қозғап, енді өзенге қарай бауырлай самғады. Сауысқан қан иісін сезбесе ұшпайды дегенді естігенім бар. Мен: – Бұ дəйіс не іздеп жүр? – деймін қасымдағы Сағымбекке. Өзімен-өзі боп келе жатқан ол:

	– Нені айтасыз, Қадыр аға? – Бетіме қарады.

	– Сауысқанды айтам.

	– Оның өлекседен басқа не арманы бар дейсіз. Сұғанақ құс өзі. «Сұғанақтың арманы – құлқыны». Сағымбек бала емес, көпті көрген көнедей көрінді маған. Толымды жауап. Менің ойымда болмаған түсінік. Мына сөзі көкейіме қонып, ойға қалдырды. «Сұғанақтың арманы – құлқыны...» Сиыр фермасы он бес-он алты үй. Сауыншы, күзетші, бақташылар. Ауыл кеше жауған ақша қардан ба, тап-таза жинақы көрінді. Не істесе де жөніне келтіріп, ақау қалдырмай, əрбір шаруаның ығытын тапқан елді аңғардым. Шашау жатқан ештеңе жоқ. Бəрі орын-орнында. Сырты əктелген ферма қорасының қабырғасына «Бəрі майдан үшін! Бəрі жеңіс үшін!» деген ұран жазылыпты. Өрелі сөз атой салып тұр...

	– Жолдастар! Сіздердің жан қиярлық еңбектеріңіз тамаша жемісін беруде. – Рашиттің даусы көтеріңкі шықты. – Мал басы өлім-жітім шығыны өткен жылдағыдан əлдеқайда кемісе, өнімділігі едəуір өсті. Колхоз жыл қорытындысында миллионға жуық пайдамен шықты. Өткен жылғы бір мың екі жүз ірі қара – бір мың бес жүз, он мың қой – он бес мыңға, бес жүз жылқы – сегіз жүзге, жиырма түйе отызға жетті. Ал құс-тауық өсіру, жұмыртқа алу рекордтық көрсеткішке ие! Ендігі мақсат осы көрсеткіштерді өсіре отырып, қол жеткен табысты молайта беру – ол майдан талабы, жеңіс мүддесі. Үстіміздегі жылы сауылатын əр сиырдан орта есеппен қырық килограмм қорытылған май, əр қойдан үш килограмм жүн, оның сыртында майдан үшін жүздеген тонна ет тапсыру міндеті тағы бар. Бұны орындау абыройлы борыш. Ақ қар, көк мұз жастанып, толарсақтан саз кешіп, күндіз – күлкі, түнде ұйқысыз қатыгез жаумен арпалыстағы ерлерге көмекті еселеп арттыру – əрбір колхоз мүшесінің, азаматтың міндеті. Жеңіске дейін аз ұйықтап, балаларымыз бен ерлеріміз үшін табысты еңбек етейік! Бəрі майдан үшін, бəрі жеңіс үшін!

	Рашиттің бұл сөзі – колхоз жоспары болып бекіді, қағазға түсті. Ду етіп жамырай қоштап сөйлеген колхозшылар:

	– Мал шығындалмайды, өсімі көбейеді.

	– Майдандағы азаматтардан жан артық емес!

	– Көтереміз аз күнгі ауырлықты.

	– Кеше ғана қара қағаз келген Қадыр тірі келді ғой. Көзіміз көріп тұр.

	– Ертең-ақ азаматтар салып ұрып жеңіс туын желбіретіп жетіп келеді, – деген көпшілік сөйлеп алсын деді ме, Рашит ешкімді тоқтатпады. Жетілік шамның көмескілеу жарығында қара көлеңкелеу көптің арасынан көз жүгіртіп:

	– Осы жиналысқа Тасбек тағы келмей қалды ма? О шіркінге не болды, – деді Рашит. Арт жақтан:

	– Жер мойны қашық. Жете алмай... Келет те, – деді таныс дауыс.

	«Тасбек! Тасбек!» – дейді. Үстімнен біреу мұздай су құйып жібергендей, денем мұздап кетті. «Қашан келді екен?» Қалай естімедім. Өзі жасырынып жүрген жоқ па? Осында бір құпия... Жаңылдың көрінбей жүргені... Осы екі арада бір құпия, бөгде сыр жатқан сияқты ма? Елден майданға аттанып, шойын жолға беттеп бара жатқанда, ат үстінде

	«Ой, ондайың мына бізде де бар» деп, дəл Жаңылдың өзіме ұсынған шеті кестеленген ақ жібек орамалындай орамалды көлеңдетіп көзіме көрсеткені ойыма сап ете қалғаны. Сондағы күпті болған əлденендей күмəн, қызғаныш па, аузымның дəмін алған жылымшы сезім қайта тұтана бастағаны. Тасбектің есімі аталуының өзі-ақ менің алай-түлейімді шығарды. Сонда...

	– Əбеке, олай демеңіз, бəрін тəртіп шешеді. Бұл тəртіпсіздік! – Рашиттің даусы қатқыл ашулы естілді. – Осы колхоздағы жасы үлкеніміз мына Батекең – Баттал! Таңның атысы, күннің батысы дамылы бар ма? Кім үшін дедектеп жүр! Неге жар құлағы жастық көрмей кетті. ''Ер басына күн туса – етегімен су кешер'' деген сол. Жолдастар, темір тəртіп керек! Əркім өзіне берілген жұмыста жауынгермін, солдатпын, өзін майдандамын деп санасын. Біз еңбек майданындамыз, жолдастар!

	– Қаймақ сұйылып кетті. Қоюлау жібер. – Бұл сүт пункті бастығы Салиқаның даусы.

	– Айша, тез тапсыр сүтіңді. Артыңда басқа жұрт тосып тұр.

	– Міне, боп қалды, – дейді ол сепаратордың үлкен тегершігіндегі шараға сүт құйып жатып, – сəл сабыр етіңіздер.

	– Бүгін күндегіден сүт көп келді. Əй, бұзауды тым қақтап жіберген жоқсыңдар ма? – дейді тағы Салиқа.

	Мал қора. Күн беті ық, қолдың саласындай етіп тоқылған шарбақ – ақыр. Оның іші бозқонақ, бидайбас сары, көк, ақ гүлі үгітілген сұлы дəнді бидайық, қияқ, майқара тұқымдас насыбайдай көкпеңбек жусан ба, əйтеуір, түрлі шөпке толыпты. Кекіренің уатылған қара бұрыштай иісі бұрқырайды. Суаттан екі əйел бір топ сиырды жалғыз аяқ жолмен қайтқан қаздай тізілте бері айдайды. Əукелері жер сызып, желіні санын соққан сиырлар ақырдағы шөпке бас қойып, қаз-қатар тұра қалған. Бұралап асап, қарбытып-ақ жатыр.

	– Еңбектеріңіз рақатты болсын, – деймін мен қарап тұра алмай, беті тотығып, мейіздей қатқан жеңгем Айшаға.

	– Рақмет, қайным, еңбек рақаты жеңіспен бекісін, – дейді ол іле жауап қатып. Бұл – Сапарбайдың жұбайы. Оң жақ бетінде жүгерідей ғана қап-қара меңі бар. Тұнық қара көзді, сопақтау, томпақ беті ақ құба, талдырмаш келіншек. Күпəйке-шалбар киіпті. Аяғында басы қайқиған қара пима. Үстіндегі киімінің бəрі қоңыр. Сапарбайға қосылған соң бір айдан кейін соғыс басталған. Жар құшағы, қызуы лап-лап жанып, махаббаттың бал дəмі таңдайды жұлып, ақ шымылдыққа сызыла кіріп, үзіле шығып жүрген күндері еді ол. Сол жеңешем мынау. Көзінің оты жарқ-жұрқ ойнап, өкшесінен оралады. Қимылы ширақ. Іске ынта-береке танытады.

	Сапарбай – «Бірлік» ауылынан шыққан алғаш оқығандардың бірі. Қызылорда қаласындағы малдəрігерлік техникумды бітірген. Иықты, ортадан биік бойлы, жауырыны қақпақтай сұлу жігіт. Батаңа тартқан кең маңдайлы, тік қабақтау, өткір қой көзді, дөңгелек бет пішінді көрікті жас. Киімді де таңдап, талғап киеді. Басқаларда жоқ қара көк пенжек, сықырлаған қара бəтеңке, келісті галстук тағып жүреді. Зиялы оқығандығы əр қимыл, ісінен байқалатын Сапарбай көкеме ауыл адамдары ілтипатпен қарайды, құрмет етеді. Келешегіне зор үмітпен қарайтын. Ол колхоздың мал дəрігері боп енді еңбек жолын бастаған-ды. Айша жеңешем – Қызылорда жерінің қызы. Əке-шешесі оқыған кісілер екен. Техникумның алғашқы класында оқып жүріп, Сапарбай көкеммен қосылады. Көрмеген, білмеген жер, бейтаныс, ата-бабасы белгісіз ел деп, Сапарбай көкеме тұрмысқа шығуға əке-шешесі келісім бермейді. Бірақ адамды отқа салатын құдіреттердің бірі – сүйіспеншілік бəрін жеңеді. Тəйт деп бір күні көкемнің етегінен ұстап «Бірлік» ауылынан бір-ақ шығады. Айша түскендегі той талайдың аузының суын тауысқан. Ат бəйге, жаяу бəйге, палуандар күресі, бала жарыс, теңге алмақ, көкпар, желке тартыс, беташар, қыз бен жігіт айтысы, не керек – бар қызық сонда болған. Сол асыл жеңгем қазір мөлдіреген қара көзінен нұры тулап, жан-жағына жайдары қарайды. Елгезек.

	– Мыналардың бəрі сауын сиыр ма? – деймін сөзге тартып.

	– Мұнда үш сауыншының сиыры. Келесі қорада, одан əрі де үш-үштен, – дейді ол бізге түсіндіріп.

	– Барлығы ферма бойынша қанша?

	– Үш жүз.

	– Жақсы екен.

	– Жақсысы – жақсы. Сүт берсе, – деген Айша ойланып, – мен осы фермадағы аға сауыншымын. Мына жарықтықтардың сырына жақында түсінсем бола ма? Халықта

	«Сиырдың сүті тілінде» дейтін қанатты сөз бар. Оны сиыршы атам көп айтатын. Сиыршы атасы – Баттал. Шөп мынау, өзің жеп қойғың келеді, қора жылы, күтімде мін жоқ. Бірақ сүт аз. Сөйтсек, бұл жануарлар суға қанбай, қаталап жүреді екен ғой.

	– Сонымен?

	– Сонымен сүт қазір ағыл-тегіл. – Айша қуана күлді, маған наздана қарап. – Сенің ағаңа ғашық болып, міне, сарыала етек сауыншы атандым. Саспа, мұны да жеңеміз. Соғыс бітсін, Сапам келгесін бе, келгесін көреміз. Бар бақыт алда, қайным! Солдат қайным дейінші, енді сені.. – деп сықылықтап күледі. Күлкісі сəбидің күлкісіндей сүйкімді шықты. Қасында екі əйел, əй дейтін жердегі маядан Баттал атам шанаға шөп артып жатыр. Қолында күміс қасықтай жалтыраған темір жұтпа. Маяның бүйіріне бойлата сүңгітіп, құшақ-құшақ шөпті бұрқырата суырады. Дода-дода көкпеңбек пішенді екі əйел – бірі жерден берсе, екіншісі шананың үстіне жайлайды. Қарттың суырған шөбін артып үлгере алмай,маңдайларынан тері моншақтап үзіледі.

	– Қатша, Зура, қарақтарым, жарар бір түнге. Тезірек апарып, қонақасыға бұрқыратып бере қойыңдар, – дейді Батаң апай төс кеудесін шалқая керіп, белін жазып жатып. Самал желге тозаңы көтерілген көк шөп иісі саумалдай бұрқырады. Күн кешке айналған. Тоқал үй үстіндегі пештің мұржаларынан көкке көтерілген түтіні будақтады. Тік шаншыла көтеріліп, тымық ауада ешкінің ұйысқан қылшығындай түтіле қобырап, ымырт қараңғылығына ұласқан. Шашыраған шоқтай аспан көгіне жұлдыздар шегедей жарқырай шықты.

	Баттал ата мен Сапарбайдың отауы – қарсы есік. Екі үйдің сыртқы албары ортақ. Ымырт жабылғалы не заман. Ферма еңбеккерлері əлі тізе бүккен жоқ. Бір жұмыстан соң шектей шұбатылған екінші жұмыс. Шетіне шығам деп олар зыр қағуда. Бүгінгіні ертеңге қалдыру – бұларға жат. Түннің бір мезгілі, Баттал қарияның қақырынып, албарда сөйлеген даусы естілді.

	– Айша, Айшажан! – Түбі түскен шелектей даңғырлап бүкіл албарды басына көтерді. – Қызыл қасқа сиыр туғалы жатыр. Тағы да бір екеуі шуын шұбатып, таяу тұр. – Айшаның жауабын күтпеген ол: – Қолың бос па, төл қабылдауға? – деп асығыс қайта жөнелді. Қолындағы фонарь жарығы қараңғыда шайқала қозғалады.

	– Май қорытып жатыр ем. Енді бір қолымды қалай екі етем. Əлде əлгі, – деп қара қазанда шымырлай қайнап, тортасы бетіне көбіктене берген майға қарады, – оның көзі енді ғана ілініп еді. Лаж жоқ, – деп, үстіндегі халатының шынтағына дейін түрулі жеңін асығыс босатып жатып:

	– Қайным, солдат қайным, басыңды сəл кетерші. Қазанның түбіне тым жалпылдатпай, тамызықтап қана от жаға тұршы. Сөніп қалмасын, қатты лапылдап жанбасын. Қазан түбі күйсе, май күйгені. Онда сапасын жояды. Мен ұшып барып, қазір ұшып келем. Жаңа атамның сөзін естідің. Хатша мен Зураны оятып жіберейін, – деп сөзінің соңын есіктің сыртында аяқтап жүгіре жөнелген. Үш жеңешемнің қорасы бір еді.

	Жалғыз жамбасыма жантайып пештің аузында отырмын. Жанған қидың қышқылтым иісі көңірсіген май иісімен араласып, үйдің ішін жайлаған. Жалын жұтқан қи шоғы лезде қызара бөртіп күлгін тартады да, үгіліп кетеді. Ол менің бір кездегі жалын атқан арманымды, қазіргі мүшкіл халімді көз алдыма келтіреді. Ауылдың қазіргі отыны – тезек, қойдың қиы. Қиды қолдан тоқылған қапқа толтырып əкеліпті. Əбден кепкен сап-сары қыштай қидың əрбір көсегін отқа есеппен тастаймын. Ұзақ жанса, шоқ болып жайнап сөнбесе деп тілеймін... Адам өмірі де кейде жанған от тəрізді ме, қалай? Шіркін, өмірде маздағанға не жетсін! Батаң үйге сөйлей кірді.

	– Балам, ақыры май қорытып, от жағып жатсаң, шешеңді мазаламай-ақ, бірер кесе шайды Сапарбайдікінен іше салсам қайтеді? – дейді өтінген үнмен.

	– Болады, ата. Жоғары төрлетіңіз. Сол шайыңыз қайнап тұр, – деген Айша атасына төрге көрпе төсеп те үлгерді. Өз баласының есімін мақтана мəртебе тұта атағаны ол. Оны да өзінше ырым көреді. Жоралғы жақсы ниет санайды. Сапарбай – Батталдың жалғызы. Көп баладан тірі қалғаны – сол. Сұрапыл соғыс алдында ғана үйлендіріп, шалқытып той жасап, менің де шаңырағым егіз болсын деп отау тігіп, бөлек шығарған. «Жалғыз баланы неге бөлектейсіз. Кемпірің екеуің шошайып қалай отырасың екі жерде», – дегендерге: «Ей, өз алдына Отан болғанын көрейін. Өлсем көрім бөлек емес пе. Əке қолындағы бала кеш ер жетеді. Сапарымнан үмітім көп. Халық ортасында емеспін бе?» – депті. Жайшылықта да сөзуар, от ауызды, орақ тісті Баттал үйге жар басына еңкейе шыққан емендей бүкірейе кірді. Өз белін өзі сипап, əлі сөйлеп отыр.

	– Қадыр, шырағым, мен адамнан мықтыны көрмедім. Арқасына салмақты сала берсең, қайқаңдап көтере береді. Соғыстан бұрын жігіттер жабылып зорға тындыратын жұмысыңды кемпір-шал, қыз-келіншек, бала-шаға қаңбақтай ойнатып, алақанында көтеріп, дүрілдетіп кетті. Күші тасып бара жатқан жоқ сонда. Байқасам, кегі тасыпты. «Жаралы батырдың жанына тиме, арына ти» деп халық бекер айтпаған. Əлгі ата жау пəшест дей ме, қанқұйлы өлім мен ойранға құмар қарақшымен бастығы жетпіс бестегі мен болып айқасқа шығыппыз. Еңкейген кəрі мен еңбектеген баласы бақытын қорғап сапқа тұрған халықтың сағын сындыратын күш жоқ. – Қарт даусы қарағайдың безін шапқан шапашоттай шақ-шақ естілген еді. Қапсағай ұзын бойлы, жазық маңдайлы, қой көзді, қыран тұмсық, мойны ырғайдай ол сақал мұртына жабысқан мұздақты жіптен моншақ суырғандай алып тастап отыр. Қалың қасты тас шегендей шүңірек көзінен от ұшқындап, жалт-жұлт ойнайды. Жанары жетпістемін деп отырған жоқ. Үнемі жел қағып жүргендігі ме, ұзын мойны қыздырылған баланың шыт-шыт борбайындай қып-қызыл. Күре тамыры білеудей. Желке шұқырына бір шəйнек су сыятындай шүйдесі түйенің тұмсығындай боп бөлек жатыр.

	– Мына лағынет соғыс басталғалы бел шешіп, бой жазған емеспін. Жеңіс дабылы қағылған күні, – қарт үні қат қылданып, суға сүңгіп шыққан кісідей басын шайқап, – айра-жайрам шығып, енді демаламын, балалар, деп атойлармын. Айқайға басамын сонда. Тəңірі сол күнге жеткізгенше ажалға – сабыр, бейнетке рақат берсін. Батагөйі көре ме, əлде Алатауы мен бе, өз беттерінше шаруасын үлгіртіп кете алмай ма, осы перменің қыбыр еткен адамы: «Қане, ата, жұмысты неден, қалай бастайық?» – деп тұрғаны. Мен көпті жауға қарсы бастаған қас батырдай тұра жүгірем. Онда ширап кетем. Дəл жиырма бесім қайта оралғандай болам. О, құдауанда, мақтанып отыр деме атаңды. Бəтуалы сөз бен берекелі істің арасы қол созым. Көрсең, сенесің...

	Сол күні ферма аулы бір мызғып көз шырымын алды да, əдеттегідей таң біліне қайта оянды. Күн көтерілгенше сиыр сауылып, сепаратор тартылды. Оты қанған табын суат басына қарай шұбыра қозғалған еді. Сауырына киіз жабу жапқан атын тал шарбақты қорадан алып шығып, жеңіл шана жеккен Батаң:

	– Айша шырағым, мен-ақ апарып келе қояйын. Төменгі колхоздың өнімін жинаған май алушы жаңа ғана өтті. Кеңсеге барам, сонда тосамын, – деді. Əлгідей болған жоқ, он бес фляг шанаға артылып дайын тұрды. Оның бəрі май.

	– Мұның қанша? Нəклатнай жазбаушы ма едің? – деген Батаңа: – Соңғы он күннің өнімі. Жарты тоннаға сəл жетпей тұр. Накладнойы міне, – деді Айша.

	– Ендігіде межеден асасың ғой. Оның кпитанциясын толтырдың ба? – дейді қаудырлап, алғашқы ойын қайталаған қарт.

	– Міне, ата...

	Қаракер ауыл арасының үйреншікті жолымен құйрығын бір сипаң еткізіп, бүлкектеп желе жөнелді. Шананың алдына жас жігіттей секіріп мінген қарт тымағының құлағы желпеңдеп кетіп барады.

	Фермаға оралысымен өзі мені «петаминотқа» атандырған шағын бас қосуға шақырып алды бəрін.

	– Балдар, Отан қорғау қорына бар жиған-тергенімді берем.

	– Е, оныңды осылармен ақылдасып беруші ме едің? Сенің жиған-тергеніңде жұрттың несі бар, – деп кейуана мəселенің бетін ашып тастады.

	– Ақымақ. – Шеген қабақтың тереңінде шағылған шырпының сəулесіндей көзінің оты ұшқан қарт: – Əр нəрсенің бастауы болады. Бір адамның ісін көп қолдаса не болатынын білемісің сен! Көп қосылса – көл, көл қосылса – дария, дариядан – теңіз.

	– Тоқталма, ендеше! Сапарбайыңнан артық па сенің жиған-тергенің. Сол жүрген жерге барса – ештеңе аяма, бер! Бер!

	– Берсем, бердім! Соңғы үш жылғы еңбеккүнге тиген 15 мыңды салдым. Отан қорғауға! – ''Ал сендер не дейсіңдер'' дегендей, отырғандарды тінте қарап бір өткен.

	Осы Отан қорғау қорына қаржы беру «Бірлік» ауылында Батталдың бастамасы деп аталып кеткен. Тез арада бүкіл ауданға, одан облыстың барлық жеріне тараған. Халық қолдаған жомарттық қорытындысы мың емес, миллиондармен есептелген. Біреулер қияли, біреулер сақы, біреулер тапқыр атаған қарт фермадағы барлық қыз-келіншектің басын қосып мұны:

	– Қарақтарым, сендер де бір өз беттеріңше неге ойланбайсыңдар. Сонау батыста оқ жұтып, жалын құшып, ақ қар, көк мұз, жауын-шашын, ыстық-суық демей, рақымсыз жаумен айқасқан бауырларың тоңбай ма? Олар сендерді сағынғанда ғой, – əдейі келіндеріне қарап сөйлеп отыр, – жүректері езіліп жүр. Бірақ жауды жеңбей қайта алмайды. Сол ерлерге сендерден барған сəлем-сауқаттың қандай құдірет пен күш беретінін білсеңдерші...

	Ата айтты – болды. Ешкім сөзін екі етпеді. Арада аз күн өткенде Сапарбай Батталов соғысып жүрген алдыңғы шептегі полк командирі атына екі жəшік аманат жөнелтілген еді. Дəл соның жауабындай фермадағы қыз-келіншектердің атына үшбұрышты хат жаусын кеп. Бəрінен полк командирінің:

	«Қымбатты Ұранбаевтар семьясы! Қадірлі Баттал ата, Аяулы шеше, сүйікті Айша... » – деп басталатын хатты бүкіл колхоз жаттап алған шығар. Хаттың əр сөзі жүрек тербейді.

	«Сағынышы сел, сүйіспеншілігі көл болған майдангерден жалынды сəлем! Сіздер жолдаған аманат толық біздерге жетті. Екі жүз жауынгер жылы шұлық, қолғап, кестелі орамал сəлемдемеге ие болды. Шексіз жауынгерлік рақметіміз бен алғысымызды айтамыз. Ел сəлемі қайратына – қайрат, жігеріне жігер қосқан полк фрицтерді желкелеп қуып барады. Жау зыта қашып, ақырғы күшін сарқа жұмсауда. «Өлетін бала молаға жүгіреді» демекші, фашистер өз зиратына қарай ұмтылып қаша соғысуда. Сіздердің ұлдарыңыз Сапарбай жақсы соғысып жүр. Озат жауынгерлердің бірі. Жеңіспен жолыққанша! Полк командирі Иванов», – деп хат соңында қол қойылған.

	Мазмұны жан тербеген осы хат келген күні Баттал ата үйінде соғыс басталғалы бұл ауылда болмаған тамаша ойын-сауық өтті.

	– Кемпір, бүгін жылы жұмсақ Сапарбайыңа сақтағаныңды қазаныңа сал. Сақтағаныңды берсең, сағынғаның келеді. Мұндай қуанышты, төл аттың көзіндей хабар үшін ауыл жастарының басын қосып, тойға бергісіз қызық өткізейік. Жастар əн шырқасын бір. Еңсесін көтерсінші бір, – деген Батаң баладай елпеңдеп, сол күні ауылдың бар адамын өзі жүріп шақырды.

	– Балалар, – деді даусын көтерген ол, – күнде келетін газеттен қанша оқып айтсаңдар да, көңіл, шіркін, май ішкендей бола беруші еді. Ал мынау майданнан келген хат, – қолынан тастайтын емес, бойтұмардай мұқият бүктеп төс қалтасына салып алыпты, – кəмəндірдің шешелеріңе, маған, Айшаға жазғаны, айымды – оңынан, жұлдызымды – солынан туғызды. Кəрі жүрек өмірге келер сəбидей бұлқына тулап, кеудемді жарып шығуға аз-ақ тұр. Бұл – қуаныш, ұлы Жеңістің алды сүйінші болсын! Емін-еркін отырып, көңіл көтеріңдерші. Айша қарағым, Сапарбайыңның хатын оқыдың, гүлдей жайнашы, жаным, əдемі шырқап əуелет əніңді, – деген. «Шіркін, абзал, жаны – жаз, дарқан дидар əкем-ай» демеген ауыл жасы жоқ еді сонда.

	Түн бойы бірінен соң бірі кезектесе, кейде қосылып шырқаған əн ауыл үстін қалықтап ұшқан. Əн қыза келе қарттың өзі кемпіріне қолқа салып, қазір ұмыт бола бастаған, жастар біле бермейтін халық əндерінің бірін тарғыл даусымен созған. Атаның əн салғаны жастарды біржола шаттыққа бөлеп жіберген. Айша, Қатша, Зура қосылып шырқаған əнді көп сүйсініп тыңдаған еді.

	Сол күнгі қызық тамаша, таң бозарып атқанша шырқалған əн Батаңның төбесін қамыспен жапқан жатаған үйі, қазандық пеш, жетілік шам, жыртық терезе, ыс басқан қабырғалар... жадымда өшпей қалған.

	Ойымнан жанымды жегідей жеген «Жаңыл қайда?» деген сұрақ күні-түні бір кететін емес. Бір ферманың кəрі-жасы осында. Шешесі – Салиқа, жалғыз інісі де. Оны ойласам астан-кестенім шығады. Жақ ашып басқа біреуден сұрай да алмаймын. Ішім удай ашиды. Бүкіл ауыл майданнан хат алып мəре-сəре, мен болсам сыртым – бүтін, ішім – түтін. Жарты жан сияғыма пана таппай күйзелем. «Əй, кемдік ит, алтын басымды қор еттің. Шырағы сөнген үйде жалғыз қалған бақсыдай күңіренем. Бəрін естіп, біліп, сау күнімде сүйген, күйген... Енді, міне, не қылсын... мені... Əлде көзіне көрініп, жаралы жанын азаптамайын, бəрібір оған қосылып жатқан мен жоқ,» дейтін шығар. Мейлі...

	Күн күнге жылжып, жыл өтіп жатты.

	Рашит басқарма мəжілісі протоколын жазып отырған Сағымбекке бұрылып: «Тасбекті шақыр», – деді. Үстінде күпəйке, шалбар, аяғында мақпалдай қара пима, басында қызыл масаты тысты түлкі құлақшын. Мойнында түбіт бөкебай. Бүлдіргелі тобылғы сапты қамшы ұстаған Тасбек еркін басып үйге енді. Басқаны менсініп, не именіп тұрған жоқ. Кеудесі шалқақ, өркөкірек қалпын сақтаған. Қушықтау маңдайының терісін қатпарлап қасын керді. «От кешіп, оқ жұтып келген майдангерге не істейсіңдер?» дей ме, танауы желпілдеп, бойын ашу кернеген.

	– Баяғы байдың мырзасы. Тұлға пішінінде мін жоқ. Айнымай қалыпты, – деген Рашит оған алара қарады.

	– Ақсақал, байқап сөйлеңіз. «Байдың мырзасы...» – Кекетіп қабағын түйген Тасбек: – Отан үшін қан төккен қызыл əскер деуге аузың бармай ма? Мына қолға мен əдейілеп темір тығып алғам жоқ. Пəшестің оғы тиген, – деп саусақтары сіңірі тартылып бүгілген сол жақ қолын жеңінен шығарды. Бас бармағын, сұқ саусағы мен шынашағын қозғап, сыртынан терісі бұж-бұж біткен жұдырығын түйіп: – Міне, – деп мұрны жырық атандай бақырып жіберген оның тез-тез қимылдаған сұқ саусағы мен шынашағы арасынан бас бармағы бəлеғат шығарып тұрғандай көрінді маған. Біржола жаубеттеніп түтігіп алған.

	– Оныңды сілет қылма. Ол қолдың да сыры ашылар... – Қатша ашулы сөйледі. Тасбекті тұрған жерінде түтіп тастайтындай күйінген. – Жұрт жанын беріп, Отан үшін өмірден баз кешіп жатыр. Ал сен сол қолыңа шегір қадалды деп, тас қып жұмып, зарланасың, – деп барып зорға басылды. Əлі де айтары көп тəрізді. Бірақ үлкендерден имене ме, жалтақтай берді. Ойындағысын сарқып айта алмайды. Қатшаны қуаттағандай Рашит:

	– Осы қолыңды жігітім, біраз жерге де жұмсап жүрсің-ау, – дей беріп еді.

	– Арым да, қолым да таза, – деді тұлданған Тасбек.

	– Таза емессің. – Рашиттің даусы тым қатты шыққан. Орынсыз көп ашуға бармайтын адам қайта-қайта орнынан қозғалақтаған. – Басқаны қойып, өзіңе сеніп тапсырған мемлекет жұмысына қалай қарап жүргеніңді айта алар ма екенсің? – дегенде, тағы жұлып алғандай бақыраң-бақыраң еткен Тасбек:

	– Айтпағанда ше! Көздеріңді бақырайтып қойып айтам. –

	Қанына қарайған кісіше ернін жаланып ентіге түсті.

	– Дұрыс, айтсаң – айтарсың. Оның жөн! Жөн! Өзі айтар деп сеніп отырмыз. Ал айтсаң, осыдан үш күн бұрын қос қара керге жегілген шананың үстінде не болғанын ағыңнан жарылып баяндарсың, ə, Тасбек? – Колхоз председателі бетіне ыстық темір басқандай оның қоңыр тартқан жүзінен шып-шып тер білінді. Сылқ етіп отыра кетті де, тақымына шеге кіргендей қайта атып тұрған.

	– Не дейсің Рашит? Не дейсің? Опыр-ай, Абен əулетінен,– тілін тістеп алғандай, – не сұмдық тағы? – Батаң шыж-быж.

	– Не екенін өзің айт. Сол қадірлі жүкті түсіруге мен қатыспасам да, көзім көріп тұрды. «Көзім» деген сөзге дауыс екпінін қойып, мəнерлеп айтты. – Айқайлауға, аттандауға өз аулыңның адамы. Сырттан келген ұры емес, жауапты кісі. Кімнің ары барады. Арың да, қолың да таза екен. Енді өзің бəрін айта ғой. – Тасбекте үн жоқ. Аузына су толтырғандай тысырайған күйі. Басқалар да тым-тырыс. Дəл төбесінен түсіп, не жақсы, жаманды көзімен көріп, қолымен қойғандай тапжылтпай тастамаса, халық алдында білгір, көріпкел атанар ма бұл.

	– Соғыс кезі қазір. Кімде-кім, мейлі, ол майданда, мейлі, ол тылда қылмыс жасаса, оған кешірім жасалуға тиісті емес. – Басқарма председателі ақшулан мұртын, одан соң төбесіне қарай қасқа жолдай шашы түрілген басын алақанымен терісін сыпырардай сипап, түңіле сөйледі.

	– Егер қылмыскер өз айыбын мойындап кешірім сұраса ше, – деп еді басқарма мүшесінің біреуі, өзіне жанашыр тапқандай, Тасбектің қан көрген сиырдай өкірген даусының барылдап қоса шығып кеткені:

	– Ке-ке-еш... Кешіріңіздер. Ме-ен қара бет боп, қара бет боп, – деп баладай мұрнын қос-қос тартып, солқ-солқ жыласын кеп.

	– Тұр! – деп айқай салды Батаң. – Байы өлген қатын да бүйтіп бақырмайды. Ер басыңмен. О несі! Онан да мəрт жігіт болсаң, сал ортаға барыңды. Ақтар сырыңды, – деген.

	– Иə, жөні сол, – деді басқалар қарттың мына пікірін жабыла қолдап. Тасбек қалтасынан шеті кестелі ақ жібек орамал шығарып, көзі-басын сүртінді. Делбе болған малдай ентігіп, екі бүйірінен дем алып отыр. Орамал көзіме оттай басылды. Қызғаныштан ба, жанымды қояр жер таппадым. Іші-бауырым араласып кеткендей, қарап отырып аласұрдым. Бірдеңе деп жақ ашуға үлкендерден именем.

	«Япыр-ау, əскерге аттанарда: «Ей, ондай орамалың бізде де бар. Жалғыз сенде...» – деп көлбектететін орамал ғой мынау. Taп өзі. Жазбай танып отырмын. Жүрегім шымырлап, төмен тартқандай, құлағыма Жаңылдың «Сенбе оған. Бəрі жалған. Мен орамал сыйлағам жоқ» деген үні шалынғандай болып, алып ұшам. Не дермін. Дыбысым шығып кетер ме деп, тілімді тістеп мелшиіп отырып қалдым.

	Тасбек салы суға кеткен, əлі таусылған жандай теңселіп тұр. Ешкімнің бетіне тіктеп қарамайды, көзімен жер шұқып пимасының тұмсығымен едендегі қоқысты олай бір, бұлай бір қозғайды. Онысы не істерін білмей далбасалаған адамның сықпытын танытқан.

	– Тасбек, ер адамсың. Кешегі майдангерсің. Қолға түскен немістің обері құсап, неге тілің күрмеле қалды. Өз ана тіліңде сөйлеп отырмын. Қане, айт, – деді Қатша. Нығарлап əр сөзін қадап батыра айтты. «Осы иттің балаларына сондай əңгімені несіне айттым екен. Қарашы тақылдауын. Қолға түскен обер сияқтанып дейді. Көрер ем қолға түссең, бəлем. Өз сөзім өзіме оқ болып...» деп ойлаған Тасбектің маңдайынан ащы тер бұрқырап ақты. Көзі қызарып қанталаған. Жағының бұлшық еті бұлтылдап, тісін қайрай береді.

	– О, Тасбек, не істегеніңді өзің айтасың ба, əлде мен айтайын ба? – Бұл Рашиттің қоңыр даусы. Жəй шықса да Тасбектің денесін дір еткізді.

	– Көріпкел əулие емессің бе, айта бер. – Сыпайылықтан анайылыққа, Сізден Тасбек сенге көшті: – Қалғаны сол еді, балаңмен алыс! Əкемді ол...

	– Сен баламын деме, бəлемін де! Қылмыста сақал болмайды. Оны істеуші жас-кəрісіне қарамас. – Рашит ойланып бөгеле берді де сөзін əрі созды. – Шиеттей бала-шаға əскер семьялары не ауыртпалық болса да көтеріп отыр. Ең болмаса солардан ұялсаң етті. – Рашиттің сөзі таусылды ма тергеушідей сауал үстіне, сауал қойып, Тасбекті сөзбен жетелеген мұрындықты тайлақтай желдірді.

	– Шанадағы жүк бірнеше жылдан ту көк сиыр емес пе?– Өкпесіне қандауырдай қадалған мына сұрақтан жалтара алмаған Тасбек:

	– Иə, – деді. Оның үні отырғандарға зорға естілді.

	– Сары қамыс айдынының бергі басындағы кең ойыққа табын кеп құлады ғой. Күн кешқұрым кез еді. – Колхоздардан мемлекетке тапсырылатын майды жинаушы көрген-білгенін Рашитке айтқан. Жағасын ұстаған: «Үйдей боп семірген ту сиырмен жағаласқан Тасбекке таянуға қорықтым. Ана түрінде ештеңеден тайынар емес. Өз малындай тап бір» деген. Жазып беріпті. Басқарманың алдында жатыр.

	– Иə...

	– Қос қара кер шанасымен қалың қамыстың ішінде қаңтарылып тұрды. Осым жалған ба? – Тасбек басын изеді. Онысы не мақұлдағаны, не теріске шығарғаны белгісіз. Бірақ көз алдымда ол шөгіп, өзінен өзі жер болып ұнжырғасы түсіп бара жатты. Қара тер бетін жуып кеткен.

	– Сиыршы байғұстың ойында ештеңе жоқ. Табынды əлгіде өзі дайындаған суатқа беттетіп, аулына бұрылды ғой, ə?

	– Бұрылса қайтейін, бұрылды, – деп бағжаң ете қалды. Алқымын сипады. Булығып тұншығып дем алды. – Суға емін-еркін қанып, нар қамыстың күн бетіне күйіс қайырып тұрған көк сиырдың мүйізіне бұғалық лақтырдың. Ондайды көрмеген жануар ала жөнелді. Сен қорғасындай басып босатпадың.

	– Аш қасқырша алған екен кеңірдектен. – Қатша шегі түйілгенше күліп мəз болды да қалды.

	– Артқы аяғы алдыңғы аяғына жетпей, семіздіктен ырғала қозғалған көк сиыр сенің арам ниетіңді, мал болса да, сезді-ау, шамасы, көп тулап ырқыңа көнбей-ақ бақты. Бірақ күшің, айлаң асқан сен қақпалап, итектеп діттеген жеріңе ақыры жеткіздің. Жар түбінен аспай-саспай ойық ойдың. Рас, бой-бойың шықты. Əрине, аяйтындай үстіңде мына мырза киімің жоқ еді. Кигенің əкең Əбеннің жыртық қара тоны. – Рашит қара тон деп даусын созып əдейі қасақана сөз тастады. – Аяғыңда керзі етік. Өтірік деші?

	– Рас. – Көк сиырды ұстауға өзі қатысқандай, Рашит Тасбекті бұлтартпады. Қолма-қол мойнына мөлдіретіп қойып отыр.

	Бір тума нарды өркешінен тістеп лақтырған жолбарыстай жануарды алып соғып, алқымын орып жібергеніңде үстіңді қан жуып кетті. Сенің бар əрекетіңді сыртыңнан баққан көз де қас қақпаған. Қолына түскенін жəукемдеп, жылы-жұмсаққа көзі басына дейін тығып, обыға асап жатқан көкшолақ арлан қасқыр тəрізді көрініп едің сен оған. Қасыңа баруға сескенді. Қоғам малына пышақ жұмсаған адам оған үрейлі əрі неден де болса тайынбайтын қатерлі болып көрінеді. Жануар көк сиыр құйрығы шошаңдап, бүкіл денесі дірілдеп, жаны шығып бара жатқанда саған жалт-жалт қараған, ол атына мінген. Бұған не айтасың?

	– Тасбектің бетінің түгі қалыңдап кетті. Қазіргі қалпы өрт сөндіргендей.

	– Ортаның малы түгел болса, не шаруаң бар, өзім жауап берем. Соншама соңыма жарық алып түсетіндей мен əкеңді өлтірдім бе? – Тура ұмтылардай, жұдырығын түйіп Рашитке ежірейе қарады.

	– Мына ісің əкемді өлтіргеннен кем емес. – Басқарма қатты ақырып дауыстады. – Халықтың ақысын сен сияқты арамзаға жегізбеймін. Бар сырың – мəлім. Өткен жылы қанша бұзауды есепке бермей қалдың?

	– Ол сенің жұмысың емес! – Тасбек манағыдан қатайып бойын бекітіп алды. Міз бағатын сыңай байқататын емес. Бетке шап-шап етеді.

	– Жұмысым болғанда қандай ! Мен колхоз басқармасымын.

	– Мен ферма бастығымын! Ол ұрлық емес, күні-түні жар құлағым жастық көрмей жүрген еңбегім. – Тасбек уəж тапқысы келіп, енді тəжікеге көшкен.

	– Тасбек десе, Тасбек – тас бұл! – Қатшаның ашынған даусы. Малдегеннебұған. Адамныңарынтаптап, абыройын айрандай төккен сұмырай. Əскер семьясы, бүлдіршіндей қызды ел бетіне қарағысыз еткен қара жүрек! Тірі өлік боп, беті күйген, он екіде бір гүлі ашылмаған қыздың обалы кімге, қара бет! Көзінен төгілген жасы – Жаңылдың екі қолы сенің жағаңда! – Ол айқай салып, алдындағы бетінің тақтайы тозған столды салып-салып қалды.

	Жансыз столды емес, менің басымнан оңдырмай ұрғандай, екі құлағым шуылдап, қаным шекемді теуіп шыға келді. «Не деді мынау? Не сұмдық? Жаңылдың абыройын төккен? Жаңылдың?.. Құлағым у-шу. Қотанда қой жамырағандай азан-қазан. Ақыл-есімді қас қағымда ойрандап кетті мына сөз. Балдағыма сүйеніп, Тасбекке беттедім. Ойым жалғыз қолмен жағадан алып, кеңірдегіне азуымды бір бассам...»

	Басымда басқа ештеңе жоқ. Теңселе қозғалдым.

	– Қадыр, отыр! – Рашит аға иығымнан басып орныма қайта отырғызды.

	– Əттең! – деді кіжінген Қатша даусы тарғылданып, – тек Жаңылға жасаған озбырлығың үшін ұры иттей дарға асып, немесе пəршалап өлтірсе... болар еді. Ондай заң жоқ біздің елімізде. Менің ұсынысым – ісі сотқа берілсін. Қиянатшыл, адамды жəбірлегені үшін қоса айыпталсын!..

	Бір адам тіс жармады. Жиналыс мана тараған. Баттал ата мен Рашит қана қалыпты. Екеуі де мең-зең тəрізді. Əлде өзім сондаймын ба, ойына ұмытқаны оралғандай, Рашитке қараған Батаң:

	– Дарханға соға кетейікші, – деді.

	Əлгі айтыс-тартыс, менің опай-топайымды шығарған сұмдық азалы сөз жайында бірдеңе айта ма деген ойыма жауап таппадым. Олар өзара лəм демеген күйі ұстаханаға бұрылған. Салым суға кеткен мен сол күйі үйге зорға жеттім. Өзім үшін қиямет-қайым ауыр күндер басталғанын мен білдім бе сонда? Ой азабы меңдеп, жегідей жеп, мүжіп ала жөнелген. Сүйегім сырқырап, бір жағынан жаралы жаным аяқ-қол удай ашитынды шығарған. Күн санап сарғайып, əлім азайып, жілік майым таусылып жатқан тəрізді. Сонда ойымды алты қыр асыратын, жанымды көмірдей қарайтатын бір ғана – Жаңыл. Көз алдымнан бір сəт кетпейді-ау, кетпейді. Санамда от болып жанады да тұрады. Қара көзі мөлдіреп ылғи жылайды кеп алдыма. Пішеншілер аулы, Жыланды бауыры, көк бөстек жаңа шабылған пішен, шөмеле, былшылдаған саз табан... жұпардай шыралжың мен жусанның бұрқыраған жас иісі... Айлы түн. Жайынды су басында сұхбат кештері... Майданға аттанып бара жатқандағы қимас елжіреген отты жанар... Ақ жібек кестелі орамал. Оның шетіндегі «Мен өмірлік сендікпін» деген жазу... ''Мені ұмыттың ба! Мен оңалмас бақытсыздыққа ұшырадым. Қара шашым жоқ. Əкем – жанашыр қорғаным болса, арамза Тасбек басынар ма еді! Улы тырнағы тəнімді пəршалап, сорғалаған қаным мынау! Енді қайттім!'' болып естілген зар даусы ақыл-парасатымды быт-шыт ұнтайды кеп...

	...Ысқырып кеп жарылған бомба. Жұлдыздай ағып, жұмыр жерді дөңгелетіп зулаған, қираған, бірінің үстіне бірі шыққан вагондар... Аппақ болып, кірпігі зорға қимылдап, ақтық демін қинала алған Дайра:

	«Қош, Қадыр, Жаңылым мен Сағымбегімді саған тапсырдым. Елге сəлем айт менен...». Көз алдымда өмірден үздіге кеткен есіл ер, азамат бейнесі... Арман бейнесі...

	Құлағымда енесінен адасқан жетім лақ үні. Санамда аяғын əлтек-тəлтек басқан сол қорғансыз, əлсіз тіршілік иесі. Денем қызулап, бұл күндері ыстығым бір төмендеген емес. Əлі де мен Жаңылдың басына түскен қасіреттен бейхабар едім. Бар естігенім – Қатшаның сол қысқа ғана, жұмбақ хабары. Онда да басқарма мəжілісінде ашу үстінде аузынан ағат шыққан сөз. Сағымбек бірде: «Апам Жаңылға ұрысты, қатты кейіді. Қадырға неге барып сəлемдеспейсің деді» дегені жадымда. Менен неге қашқақтайды. Неге жасырынады. Адам мұншалықты оңғақ, опасыз болушы ма еді. Берген серт, алысқан қол... Осында бөтен сыр бар-ау деп жүргенімде естігенім: «Жаңылдың арын таптадың, қара бет!..»

	Ауа райы күрт бұзылған. Март. Көктемнің алғашқы айы суықтан басталды. Ай шалқасынан туған. Үлкендер «өзіне жайлы, шаруаға қолайсыз болмағай» деп қауіп шақырған. Сабалап бір түн қара жаңбыр төгіп тұрды да, арты қарға ұласты. Қыс бойы түскен қалың қарды көксоқталап таптап, бетін көктемір мұзбен қаптады. Ысқалаң суық жел. Қар төпелей жауып, көз берер түрі жоқ. Торғайбас, торғайбас, іп-ірі болып төгіліп тұрып алды. Маңдайы қырыс-қырыс əжімі тереңдеп, кеңсеге сөйлеп енген Рашит:

	– Қолдағы шаруаның түгі қисаймайды. Бір жарым айлық шөп бар. Қорасы сай, адамы да жеткілікті. Əйтеуір бірдеңе етер... Ал даладағы жылқының халі не болады екен. Жалғыз Сəлен. Жаңбыр анау, қар мынау, мұзың тағы. – Кеңсені байыз таппай шаршылап, ерсілі-қарсылы кезеді.

	– Қадыр, Батаңа айтарсың, мұндағы шаруаға өздерің басалқы бола беріңдер. Мен жылқы өрісіне кеттім. – Ол шұғыл қозғалды. Сыртқа мен де ере шықтым. Аспанкөк ауыздығын қарш-қарш шайнап, жалт-жалт көзі жайнап тұр. Бұл – колхоз председателінің қыс мінетін сенімді көлігі, осындай қиын асуға арналған жарамды белді жылқы. Асыққан Рашит үйіне де кірмеді. Сағымбекті жүгіртіп, мол арқа тонын алдыртып, артына бөктерген. Түйе жүні күпісінің пұшпақ жағасы қырқылыпты. Терісі жарғақтанып көрінеді. Белін мықтап буған. Атына міне беріп:

	– Сағымбек, соңғы күндері малды ауылдарға сирек барып жүрсің-ау, осы? Ескі баздағылар соңғы хабарды естімедік, импармбюро не деп жатыр? Майдан шебі қайда? Майдан шебі қайда жетті? – деп сұрақ жаудырды маған. Халықтың құлағы – майданда. Майданнан жеткен жақсы хабар – ел шабыты. Міндетіңді адал атқар. Қазитің, қартаң (географиялық қартаны айтады) қалтаңнан қалмасын. Қадыр, сен де осы жағына қолың тисе зер салшы, – деген ол атын сипай қамшылап жөнеле берген.

	Рашит – қызық кісі. Беймаза – алакүлік. Күні-түні ат үстінде өмірі өтіп келе жатқан ол маған осы сəтте биіктің басына шығып алып, қас қақпай колхозды ауылда не болып, не қойғанын бағып отырған кісі тəрізденіп кеткен еді. Кім қай жерде аяғын қалай басты, не тындырды, қай жұмыс жүрмей жатыр, ертең не істеу керек – бəрі алақанында.

	«Рашит жермен тілдеседі. Жер құлағы бар, хабаршысы жел десе'', жұрттың бір тобы «үйіміздегі ақ пен кебеже түбіндегі тары-талқан, жалғыз омыртқа да оның есебінде'' дейді. – Шаршаған мен шалдыққанның, еңбек қазанында қайнағанның, қайғы мен қасірет шеккеннің, қуанышы тасығанның қасында. Рашит тірі тұрғанда «Бірлік» ауылына не қам бар! – деседі тағы бір жағы. Осы тар заман, қиын-қыстау күндерде ауыл басшысына халықтың сенімі бұрынғыдан да еселеп арта түсті. Өзіне сенім артқан көптің көкейіне толайын, ойынан шығайын дей ме екен, əлде уақыт үкімі солай ма, маған ол қас қағып, кірпік ілмейтін жан болып көрінеді. Күні-түні қиял, басы – ой, ауыл тұрмысы, ертеңгі міндетке толып тұратын тəрізді еді.

	Қашыр қара керді шанаға жегіп, Сағымбек екеуміз сиырлы ауылға тартып келеміз. Сағымбек – үгітші бала. Оны көре қалған көп, қамалап ортаға алады. Қора демейді, мая, албар басқа демейді, сəл тізе бүгетін жерге қартасын жайғызып жатқаны. Сағымбектің сүйкімді жұмсақ үні домбырадан естілген асқақ күй тəрізді. Бəрі ұйып тыңдайды, беріле құлақ түреді. Мұндайда шыдамсыз Зура əзілге басып:

	– Қайным, картаңды қабырғаға ілші. Еңкейіп өтіміз аузымызға құйылды. Мойнымыз талды. Міне, былай, – деп, сиыр сауатын қораның қабырғасына картаны іліп, – қолыңа мына тобылғыны ал, көрсеткіш болсын. Сайрашы енді, сəби мұғалім, – дейді жұртты ду күлдіріп. Сəл əбіржіп, қысылған Сағымбек бетіне қан жүгіріп:

	– Мына қызыл сызық – байырғы еліміз шекарасы. Біздің əскер қазір Венгрия, Польша, Чехословакия жеріне өтіп, оларды азат етіп, Берлинге бет алған қарқынды тегеурінді шабуылға шықты. Одер жағалауына жетті.

	– Қадамыңа нұр жаусын! – дейді Батаң.

	Ауыл адамдары бір жасап қалды. Бəрінің жүзінде шаттық ойнаған. Бірақ «Бірлік» аулына əзірше Тасбек пен менен басқа (оның есімі ойға оралса, əлдебіреу атай қалса, көк желкем қылыш тигендей ашып, кежегем кейін тартады. Анадағы Қатшадан естігенім өкпемді тескен, орны удай ашиды) ешкім майданнан келмей тұр.

	Мана үйге қайтқалы тұрғанымда Айша: «Бүгін қонып кет. Соғыс бітуге жақын. Қашанғы жалтақтай береміз. Көңіл көтерейікші бір. Ауыл жастары біздікіне бас қоспақ, бірге бол» – деген. Сапарбай көкемнен көптен хат-хабар болмай тұрған. Содан ба, жеңгемнің ажары сынық. Соғыс кезінде кімнің жүрегі күпті болмаған. Үйреншікті көрініс. Көңілін қимадым. Қонып қалдым. Өзіме таныс үй. Ағаның үйі – ақ жайлау. Қарсы есікте Баттал əкем үйі. Əкемнен ауыл жастары именбейді. Ол өзі ойын-сауықтың, тамашаның адамы. «Базарыңның барында ойна да күл, мына жалған дүние болады тұл» деп Батаң ылғи ыңылдап əн салып жүреді. Сол мінезін білетін жастар, келін-кепшік «Əке, бір əн шырқайықшы» деп бас қоса қалатын. Клубы, қызыл бұрышы жоқ ауылды, сөйтіп, Батаң думанға өзі бастайтын. Əлдеқалай қабақ шытқан, жалыққан біреуді көре қалса, тек аспанда күн тұрғанда, жердегі саған не болды. Аш қабағыңды, шаршасаң, қарның ашса əн сал. Таңасқан тұлпардай жайнаңдап шыға келесің. Əн бар жерде, өмірде мəн бар», – деп ақыл айтар еді. Сол қадірлі атаның отау үйінде əн шырқалып, əзіл қызды. Сағымбек екеумізді ортаға алған Айша, Зура, Қатша – үшеуі кезек-кезек орамал тастап, өлең айтқызды. Сағымбектің даусы жіңішке, биікке шырқап кетеді. Домбыра тартқанымыз жоқ. Сонда да Сапарбайдың сегіз пернелі қоңыр домбырасы бəрімізді бір жағалап шыққан. Түннің ортасы ауып кеткелі қашан.

	– Ертеңгі жұмысты да ойлаңдар, шырақтарым, – деп ескертті Батаң үйіндегі əжем. Жатуға дайындалып, тысқа шығып келуге есікке беттей бергенімде, Зура:

	– Қайным-ай, – деп күрсінді. Мен оның бетіне таңдана қарадым. Кірпігін жиі қағып, екі қасының арасы қосыла берді де:

	– Неменеге айтып тұр деме. Айналайын, сендердің бар сырың Айша мен екеумізден жасырын болған жері жоқ. Сен айтпасаң да, – деп мөлдірей қарады. – Əйтеуір, шамдана көрме. – Онысы мені, жаны жаралы азаматты қапа етіп алмайын дегені болып естілді маған.

	– Айтпасыма болмай тұр. Əлемде сені жалғыз күніндей көретін бір ғана сол еді, сол. – Зура құлағыма аузын таяп сыбырлап: – Жаңылдың сен дегенде жаны басқа еді. Қор боп қалды ғой. Елге көрінер беті жоқ бейбақтың, – деді.

	Шыдамай морт сындым:

	– Не жұмбақ осы? Анада басқарма жиналысында, – деп аузыма сөз түспей кідіріп барып... – «жүрек жарылса да, не де болса айт», – дегенімді қимылыммен таныттым. Бұл менің Жаңыл жайындағы өзімнің шынайы адал сезімімді жеңгем алдында ешбір жасырынсыз ақиқат мойындауым еді.

	– Қайтесің, сорлы боп, беті күйген бейбақ жан ол. – Зураның даусы жарықшақтанып, ойындағысын тойпаңдап айта алмай ма, күмілжіп: – Бейшара қыз «Сені қалай көрем. Бетін көруге дəтім жетпейді» деп жылағанда етегі толады, – деді.

	– Солдат қайным, өзің былай отыршы. – Қатша еркін сөйлейтін əдетімен омыраулап: – Отырып тыңда. О қыздың зарын естігің келсе, мен-ақ айтайын. Шыдамың жетпес бірақ, – деп Айша мен Зураға кезек қарады.

	– Құрысыншы сол əңгімесі. Баланың басын шатпашы, миын ашытып, онсыз да жаны жаралы адам, – деген Айша жеңгемнің сыбырлаған үні құлағыма шаншудай қадалды.

	«Өмір, менің сенен күткенім бұл емес еді. Тағдыр талайыма салған соң, не лажым бар! Күні кеше сүйріктей өсіп келе жатқанымды көзі көрген жеңгелер мыналар. Мүсіркейді енді. Мүсіркеудің, кейде жаншу, қорлау екенін бұлар қайдан білсін». Ширығып ашу ма, ыза ма, алай-түлейім шықты. Қысылғанымда қаным таситын болған. Екі шекем зырқылдап, құлағым шулап қоя беді.

	– Бос сөзді қойыңдаршы. Əкесі өлгенді де естіртеді. Естиінші, не болып қалды сол қызға. Беті күйіп, елге көрінбейтін қандай күйе еді ол? – Қатар отырған үш жеңгем біріне-бірі қарады. Сен баста дей ме, өзара тілдері күрмеліп, ашып айтуға бөгеліп көп отырды.

	– Сонымен Жаңыл – біткен қыз. Қайтсін енді. Өлуге сəл ғана қалған екен. Асылып жатқан үстінен түстім. Қас қағым болғанда о дүниеге тіл тартпай аттанар еді. Сағат бойы талып жатып, есін əрең-əрең жиды, – деді Зура, – Үйіміздің қарсы есік болғаны ғой, əйтпесе...

	...Тасбек со күні тобынан адасқан қарғадай бақыра келді ауылға. Бастық боп келген беті. Шу дегеннен апшыны қуырып, берекені алып қара бура айбат шегіп, көпірді кеп, əй-шəйға қаратпақ емес. «Ферманың мал басының түгелдігіне күмəнім бар, «военное положение», ертең жауапқа ілігіп сотты боларым жоқ. Дайранова есепшісің бе? Есепшісің! Менімен бірге сен де жауап бересің. Жауапты адамсың. Əне, ат ерттетіп қойдым, күзектегі бойдақ ірі қараны барып санаймыз. Көзбен көру керек. Жүр, басқа сөз жоқ, жүр-жүрдің астына алып қадалған. Тасбектің бетіне о кезде кім қарсы келсін. Олар тез аттанып та кеткен еді. Былай ауылдан ұзасымен-ақ, ойдойт дейсің, сықпыртып неше түрлі өтірікті шындай, ақсақты тыңдай етіп əңгімені соғады кеп. Соғыста ол істемеген ерлік қалмайды. «Бір шабуыл кезінде Қадырға ұшырасып қалдым. Шегініп келе жатыр екен, əбден жүдеген. Киімі алым-жұлым. Аяп кеттім. Өр батырдың тұқымы, тірі бармысың? Шегінуге болмайды. Алға, кəне алға кеттік деп ұрандап, құмырсқадай қаптаған жауға өз взводымды көтеріп, шабуылдай жөнелдім. Қанша айтқанмен батырдың тұқымы ғой, басқалар тайсақтаса да, ол соңымнан ере жүгірді. Уралап оқты автоматтан төгіп келемін. Дұшпан шілдей бытырап, қаша жөнелген. Сөйтсек, сұм жаудың екінші жасырын шебіне кеп қаппыз. Оқ төбемізге бұршақша жаусын. Өз жауынгерлерімді шабуылға бастаған мен алға, тек алға ұмтылудамын. Ондайда жан-жағыңа қараудың өзі қиямет. Екі көзім алда. ''Тас-бе-ек!» деген біреудің жан даусы жетті құлағыма. Орыстар мені Тарас Болба дейтін. Бұ кім? Артыма жандəрмен бұрыла қарадым. Бауырым, өз бауырым Қадыр шекелеп құлап бара жатыр екен. Қалай жеткенімді қайдам. Жан даусым шыққан мен оны қолтығынан демеп құшақтай бердім. Талықсып барады. Жаудың оғы кеуде тұсынан тиген. Бір емес, екі оқ. Соңғысы қатерлі көрінеді. Күртесін дереу шешіп, ақ мəрлімен таңдым. Қаны сорғалап тыйылмады. Əйтеуір қолымнан келгені мəрліні аяйын ба, қайта-қайта орап, мықтап байлап бердім. Бірақ ол көз алдымда қайта-қайта тала берді. Соғыс толастар емес. Атыс манағыдан да үдеп кеткен. Əбден əлсіреген Қадыр бір кезде даусы болар-болмас естіліп: «Бауырым, қош, қош бол! Елге, анама...» деп аз жатты. Ойын аяқтай алмай, ''сосын елге тірі барсаң, Жаңылды өзіңе тапсырдым'', – деген. Есіл боздақ мəңгіге көз жұмды. Дон өзенінің батысында ұйыса өскен аққайыңның түбіне өз қолымнан жерледім. Сабаз өзі де əдемі еді-ау! Жер қойнына өкпем суырылып, əзер қидым. Не істерсің. Соғыс қасіреті ғой бəріне кінəлі. Қалтасынан документін алдым». – Осы сөзім Жаңылға қалай əсер етті екен дегендей, Тасбек сынай қарап, біразға дейін үнсіз қалады.

	– Ол документтері қайда? – деген Жаңылға:

	– Командирге тапсырдым. Соғыста қатаң тəртіп ол. Сонан соң қара қағаз келіпті ғой үйіне, – дейді түк білмегендей мүлəйімсіген Тасбек.

	– Иə, солдат қайным, бұл сені қаза болды деп қара қағаз келген күндер еді. Сол сұмдық суық хабардан Тасбек қу үш ай бұрын келді ғой елге. Түгі жоқ-ау, түгі де қыңыраймаған. Сол қолының алақанының ортасында болмашы тыртық қана бар. Сонда да саусағын бүгіп, өмірі жазбайды, – дейді Қатша ыза болып.

	– Əдейі сөйтеді қу емес пе! Оның кім екенін енді біліп жатырмыз, – дейді Зура ашынған дауыспен. – Қойшы сонымен, – деп көзінің жасын төге отырып əңгімесін одан əрі жалғады. Айша мен Қатша қоса егіледі. – Күн кешкіріп қалса керек. Ең шеткі кезектегі ауылдан аттаныпты. Қудың арамдығы ішінде екенін ол қайдан білсін. Айналдырған екеу табынды тез санап бітсе де, не болса соны өзектеп əңгімелеп отырып алады. Жолда жағасына қалың жыңғыл өскен, табанында жылдар бойы тусыраған шабыны жапырылған өзекке келген Тасбек атынан түседі. «Аз ғана көлік шалдырайық», – деп бейғам тұрған Жаңылдың шылауына жабысады. Түр əлпетінен секем алған қыз шошып, айқай салады. Бірақ қанша жалынса да босатпайды. Ең ақырында ''мен саған ғашықпын. Сенсіз маған өмір жоқ. Білем Қадырмен сөзің болған. Қайтесің, өлген артынан өлмек жоқ. Марқұм Отан үшін оққа ұшты. Сүйегі баяғыда майдан даласында қурап қалған Бақтыбайдың баласын іздеме. Сенің ендігі жердегі байың мен! Басқаны қоя тұрып, алдымен пəктігіңді дəлелде! Қызбысың, əлде?..'' – деп қоян алған қасқырдай қызды жұмарлайды.

	Сұмдығы мен азабы жанымды жеген Жаңыл хикаясын əңгімелеген, əңгімелеген емес-ау, азадай естірткен. Бəлки, сол күндердегі өз тағдырлары, майдандағы ерлерінің тағдыры қабырғаларын қайыстырды ма, үш жеңгем – Айша, Зура, Қатша қосылып ағыл-тегіл жыласын кеп. Басым зеңгіп, көз алдымдағының бəрі шыр айналып, мəңгіріп отырмын. Не істеймін? – дей берем ішімнен. Асылым, алтыным – көмір, өзім темірге айналдым. О, рақымсыз қатыгез тағдыр, енді менде қандай алашағың қалды? Аяма, қалған зар, запыран уыңды шаш! Өрте қалған жарты тəнімді. Бір кезде аузымнан:

	– Жаңыл қайда қазір? – деген сөздің қалай шыққанын өзім де білмей қалдым. Даусым қатты естілді ме, жеңгелерім:

	– Қалада. Қалаға кеткен, – деп қысыла жауап қатқан.

	– Онда не жұмысы бар еді? – Ойым əлем тапырық. Дəл көңіліме түйгенді айта алмай, бұлдыр сұрақ қойып отырмын. Үш жеңгем таңдана ма, бетіме қарай береді. Жай емес, үңіле қарайды. Сыртымда не бар, ішімдегіні қайдан білсін. Өтті, кетті. Жау тəнімді жаралады, өлгем жоқ. Бірақ өлмегенім қара жер, мəңгілік қор етті. Жанымдай жақсы көретін жеңешем Айшаға ашулы көзімді қадап:

	– Қалаға неге кетті деп отырмын саған? – дедім.

	– Солдат қайным-ау. Оның несін қазбалай бердің. Біздің тілімізді байлаған сұмдықтың өзі сол кетісте жатыр ғой. Қазір жайдан-жай қыдыратын заман ба, – деп даусы жасып шықты.

	Тойпаңдап тамағына түйіншектелген тағы да бір ащы сырды айта алмай қиналып отыр.

	– Менен əлі де жасырған тағы бірдеңелерің бар сияқты.

	– Тамағым құрғап, үнім шықпай қиналып қалдым.

	– Сонша неге қазымырлана бердің. Аузы құрғыр бармай отыр ғой. – Жаңыл жүкті болып қалды ғой сорлап со жолдан, – дегенде төбемнен біреу қайнаған су құйып жібергендей лап ете түстім. Үстіме тау құлап, астында жаншылып, сүйегім уатылып кеткен тəрізді. Кəрі құзар, жақпарлар іргесінен сөгіліп, аударылып жатыр ма, басымның іші сатыр-сұтыр. Құлағымда ду-ду дыбыс. Əлем астын-үстін болған тəрізді.

	– Қыз байғұс «мені қойыңдаршы, мен бір шіріген жұмыртқамын. Қадырым, не күй, не хал кешер екен. Жаралы жаны, жұқарған жүйке, жүрегін сыздатар-ақ. Өлсем де көрінбей өлейін көзіне. Азаптамайын дедім. Өзіммен кетсін қырсығым! » – деп еді. Рас болды-ау, солдат қайным, түндей түнерме. Екеуің де жассың, «өмір, ізгілік озады, жамандық, пасықтық тозады». «Ақыл – қанат, қапастан шығарады, уайым – апат, отқа салады». Не айтайық, ендігісін өзің біл. Ер адамсың, азаматсың. Ажалды жеңген жаның əлі де талай асудан асырар... – деді Қатша.

	Келесі күні қажып, жүдеп тұрдым. Түнімен көз ілмегем. Екі иығымнан басқан дəрменсіздік, кембағалдық қара тас боп, батпан боп тапжылтпай басады. «Қайран, гүл шағым, солғаның ба?» Ah ұрам. Кейде жанымды қояр жер таппаймын. Мойнын бұлғақтатып, басын екі бүйіріне кезек соққан, тілі байлаулы Əбеннің қара нарындай күңіренем. Мен де басқаға сыр айтар, ашылар тіл жоқ. «Елім-айды» бар даусымен шырқап, сорғалата қайырған Дайра аға: «Қадырым-ау, Жаңылымды саған тапсырған жоқ па едім?» – дейді қабағын сəл шытып. Ойым – елес. Əйтсе де қасымда тұрғандай дүниеден өтердегі сол түрі... Қазір-ақ барып Жаңылымды, енді кімім дейін, сүйіктімді қасірет теңізінен суырып алғым-ақ келеді. Тəуекелге белімді мың буам. Баутағар шешуші сəтте... Иə, шешуші сəтте азу тісі ақсиған қабандай Тасбек қасқая қарсы шыға келеді. Табанда салым қайтып, тауым шағылып, жүйкелеп қалам.

	...Колхоз аулы ақ шуақ көңілді. Совинформбюроның күнделікті хабары жаңалық үстіне жаңалық, қуаныш үстіне қуаныш жеткізуде. «Қызыл əскер жауды желкелеп, тықсыра қойдай қуып барады. Европаның талай елі фашистік құлдықтан азат болған. Дұшпанның біржола ойран болып, шаңырағы ортасына түсетін күн жақын». Əр колхозшының аузында осы сөз. Əр үйде гу-гу қуанышты осы əңгіме.

	Қыс сал аурудай созылып жатып алды. Таяуда болған айтулы, апта бойы соққан ақ мылтық боран талай шаруаны шайқалтып, есеңгіретіп кеткен. Рашит ауырғалы да бірнеше күн. Ыстығы көтеріле берген. Соның салдары ма, сандырақтап сөйлеумен жатыр. Қасында күндіз көбіне Сағымбек пен мен, кемпірі ғана. Басқа ауыл адамының қолы бос емес. Жұмыс басында.

	Колхоз басқармасы осылай ай бойы əл үстінде ауыр күй кешкен. Ауданнан кезекпе-кезек дəрігерлер із суытпай кеп, шұғыл емдеген. Науқасы – сүзек. Бірақ кесел Рашиттен тез жеңілді. Айыға бастаған ол аз күнде əлденіп, аяғына да мінген еді. Өзіне-өзі келгенде аузынан шыққан сөз:

	– Жылқы аман ба? Сəлен қайда? – болды. Батаң қарт:

	– Бəрі дін аман, уайым – тек өзің, – дегенде: – Мен бір ғана адаммын. Менің не оқам бар. Ең алдымен халық, сосын қоғам малы аман болсын, – деп, соңғы бір айдың ішінде тіл қатып жадыраған еді.

	«Көп мүддесі үшін, қоғам үшін берілгендік те ерлік-ау». Халық үшін жанын пида ету деген осы да. Соғыс! Көзім көрген сұрапыл ше? Мұнда соғыс жоқ, бірақ жанқиярлық соғыстағыдан кем бе? Шашы селдіреп, құйқасы көрінген, сақал-мұрты едəуір өсіп, өңі сүт құйған шөлмектей ағарған, бет-аузын əжім айғыздаған Рашит ағаға таңдана қарадым. Бойымды бұған дейін өзімде болмаған шаттық па, мақтаныш па, əлде сенім қуаты ма, басқаша тың күш билеп бара жатты. Үйден көңілім көтеріліп шықтым. Балдағымды қолтығыма қыса түсіп, колхоз кеңсесіне беттедім...

	Сол күндерде аз дем алып, аз ұйқтауға, өнімді еңбек етуге біржола көндігіп, дағдыланған адамдар арасында болудың өзі ерекше бақыт еді. Адам күші қайнар боп тасып жатқандай көрінетін. Со жолы ферманың айлық есебін жасап үлгере алмай, сиырлы ауылға қонып қалдым.

	Сапарбай көкем үйі. Айша жеңешем сиыр сауу, сепараторға сүт тарту, май қозғау, оны қайнатып тортасынан айыру, от басы күйбеңінен ұзақ күнге тізе бүкпеген. Жетілік аспа шам тіреуге жабысып, қызара əлсірей жанады. Жеңешемнің жұмысы əлі таусылатын емес. Түннің бір уағы болғалы қашан. Далаға шыққам. Ысқыаяқ жүрдек жел қатты қарды түрпідей егеп, суырып тұр. Аспан сұп-сұр. Денем түршігіп, тоңып көп жаттым. Қатты ұйықтап кетіппін. Бөгде дыбыстан шошып оянғаным.

	– Солдат қайным, тұршы, басыңды көтерші. – Айшаның жалынышты үні. Ұйқыныкі ме, мең-зең күйде бетіне қарадым. Шамның қызғылт көмескі сəулесінде маңдайынан шыққан тер шытырадай жылт-жылт етеді. «Бір жері ауырып отыр ма?» Көзі шоқтанып, екі беті нарттай қып-қызыл алау. Болар-болмас ақ бұғағы, аққудай иілген мойны үлбіреп көзіме əдемі шалынды. Балбырап отыр. Шиедей қызыл ернінде көзге шалынар-шалынбас болмашы діріл бар.

	– Мынаң қараш! – Қара тұлыпты иығынан түсіріп, маған қарай серпе тастады. – Осыдан ағаңның иісі бұрқырап шығады, бұрқырап! Пейіштен шыққан иіс қой, шіркін! – Даусы дірілдеп: – Ер иісі пейіштен жаратылған! Оған тең келер... – деп бір тоқтады. Терең күрсініп, – не бар? – Желпіп лақтырған соң ба, мұрныма əлде насыбайдың ба, тердің бе, ажыратып болмас қолқаға жеткен қышқылтым иіс келді. Жеңгеме қараймын. Мұндайда көзі сұлу адамның жанарына түсуден қиын ештеңе болмаса керек. Тұнық, мөлдір қара көзі ішіп-жеп барады. Оның қасында от жай айту үшін ғана! Нұр төгіп, алау шашып, дүниедегі барлық көркемдікті, адам жаны лəззат алар тəттілікті екі қарашығына тұндырып алған. Шағырмақта шалқалап көтерілген мөлдірі тап-таза қара су сияқты. Оны қалқалаған қап-қара кірпіктері нұрға боялған гауһар талшығы тəрізді тарамдалған, өскелең. Қазір оның көзі жай айдындағы құрақты көлді есіме түсірді. Ол бұл қалыпта көп отырмады. Жаралы аққудың көгілдіріндей мойнын аппақ төсіне басып, солқылдап кеп жылады. Өксігін баса алмай қиналады кеп. Жұмыр, былқылдаған жұмсақ дене, бұлшық еттері қозғала бүлкілдеп, безгек тигендей қалтырайды. Астан-кестенмін. Бауырым, егізімнің сыңары Сапарбай көкемнің ...иісі! «Ер иісі пейіштен шыққан!» Бұл не сөз? Аға тоны алдымда төңкерілген қара қазандай боп жатыр. Ол қазір көкем боп түрегелетін тəрізденіп те кетеді. Жеңгем екеуміздің ортамызда бүк түсіп тың тыңдап жатқан сияқты. Бірде ол найза жетпес құз боп биіктеп, лезде шөгіп, жападай жапырылады. «Қадырым, қанатым, атаңа, аналарыңа, жеңешеңе, елдегі барлық кемпір-шалға, бала-шағаға бас-көз бол. Ақылың бар еді. Ажал аулақ болсын. Міне, жеңіс таңы да қылаңдап атып келеді. Жақында біз де барамыз елге...» – деп тіл қатады маған. Күні кеше келген хат сөзі құлағымда аға болып сөйлеп, сырласып отыр. Ойым – алыста, көзім – тонда. Ар жағында қолаң шашы иығына төгіліп, оқ тиген ақмаралдай бүгілген жеңгем өксігін баса алмай, солқылдап əлі отыр. Ол басын оқыс көтерді.

	– Солдат қайным, тұршы, өліп барам! – Айшаның аянышты мұңды өксік жеңген жалынышты үні орнымнан тез тұрғызған. Екі көзім əлі де жеңгемде. Басына ақ түбіт шəлі, үстіне көкемнің мана маған қарай серпе лақтырған қара тұлыбын жамылған, аяғында галош. Көзінде қазір жас жоқ. Қанын ішіне тартқан, беті қуқыл. – Өлдім ғой, – деп тістене қатты дем алды да, – өлтірдің ғой... тірідей... – Оны кімге арнап айтқанын пайымдай алмадым. Көкеме арналған назы шығар, – одан əрі. – Жүрші өзенге, – деді тұншыққан үнмен. Үнсіз тілі байланған жандай соңына ердім.

	Түн ысқырып тұр. Аспанда ай оңаша қалыпты. Шақырайып қадала қарайды. Сиыр соқпақпен өзенге келдік. Көлеңкесі қолтығына тығылған биік нар қамыс бірдеңеден секем алғандай, жар басына үрке топталған. Суат басы, ойық балауызды өкшесімен олай-бұлай түрткен болды Айша. Бірақ ойық тас боп қатып қалған. Оның аяғына ойыла қоймады. Менің жалғыз қолымнан не келсін. Сілейіп түрегеп тұрмын. Мұздай сүйменді қолына лып еткізіп алып, тез-тез ойықтың аузын күтір-күтір түрткен Айша мұзды теңге шашқандай сылдырата ойды. Бейғам ойсыз қалсам керек. Аң-таңмын. Оның ұмсынып, ойыққа еңкейе бергені де сол еді, иығынан көкемнің қара тұлыбы да сыпырылып түсіп бара жатты. Аузымды ашып қарап қалыппын. Екі шынтағы мұзға тірелген Айша төбеден мөлдіреген жап-жарық ай астында уыздай денесін тастай суық суға тастап жібергені. «Айхой-жан, неткен рақат еді!» деп сыбырлаған ол бірнеше рет мойнына дейін малшыланып, су ішінде əткеншек тепкендей, шынтағына сүйене көтерілді. Көгілдір жібек көйлегі ет болып жабысқан. Асықпай судан сыртқа шықты. Айлы түн. Көк мұз үстінде қара тұлыпты қайғы бұлтындай түнертіп қайта жамылды. Тілім біржола күрмелген. Не айтамын. Тағы да үнсіз соңынан ердім. Ессіз жандай сенделіп келемін. Буы бұрқырап кірді ол үйге. Ұрлана көз тастаймын оған. Манағыдай емес, бетіне қан жүгірген...

	Төсегін қағып-сілкіп маған таяу салды. Қара тұлыптың ішін сыртына қаратып өз басына жастады. Кеудесі ашық, төңкерілген кеседей қос анары білініп, ақ тамағы үлбіреп жайнап жатыр. Бір сəт алқына тыныстап:

	– Солдат қайным, таң-тамаша қалып жатқаныңды да білем. – Шалқасынан жатқан қалпында төбеден көзін алған жоқ. – Бұл күндері ағаңды сағындым. Іші-бауырым жанып барады. Мені, бауырым, кінəлəй көрме. Обалым – соғысқа! – деді даусы діріл қағып. – Бүйтпесем, масқара болып... – өлем ғой. Суық су қайғы басар... Су сөндірмейтін өрт бар ма? – Сөзінің соңын аяқтамай бері аунап түсті де. – Даланың қырмызы гүлі желкілдеп өсіп, көздің жауын алушы еді. Қапияда соққан қара суық күйдіріп, іле аңызақ ұрып ұшырса... жастық шақ... оның жазығы не? Үзіліп түскен алмаға құрт түседі, – деді.

	Мұндайда ауызға сөз түсе ме? Жəне не тауып айтарсың. Оттағы қазан түбінде күйген қаспақтай қоңырсыдым. Таңдайым құрғақтап қалған. Ол дөңбекшіп, бетін маған бұрып қарап жатқан. Қолын мойныма салып еді, күйіп тұр екен. Аузынан шыққан демі де бетімді алаулай шарпып барады. Ah ұрады күрсініп, жеңешем төсегінен бері ысырылып маған жылжып жақындай түсті. Құшақтап бауырына тартып, сүйегімді сындыратындай боп қысты. Оң жағым, оның денесіне тиген жерім от тигендей боп кетті. Жарты жаным отқа түскен көбелектей қиналды.

	– Менің бар сүйенерім... – Ол басын көтеріп, қара көзін мөлдірете «сен не түсінер едің» дегендей бетіме тесіле қарады. Түрі əлем-тапырық. Құйыннан шыққандай құбылған. – Мына басыма жастанған ағаңның иісі сіңген қара тон! Мұнда менің көл боп төгілген көз жасым барын білмейсің. Ол удай ащы! – Жеңгем қатты уһіледі. Кеудесі көтеріліп басылып, төсі тақау жатқандығы ма, иығыма тиді. Неліктен екенін қайдам, қап-қатты анары бойымды шымыр еткізді. Бөгде денеде маған белгісіз құпия сыр жатқан сияқтанады. Құлағыма шапқан аттай дүрс-дүрс жүрегінің дүкілі естілгені. Дүк-дүк!

	«Адамды жайлаған екі əзəзіл бар: құлқын, сосын нəпсі » ... Тұла бойым мұздап қоя бергені. Жүрегім суылдап, үрей билеп, беймаза хал кештім. Сол сəтте басымда тек қана «осы үйге бекер қонған екенмін» деген ой аласұрды.

	– Сапарымды тірі көрсем! – Даусы үздіге шықты. – Мейлі, қол-аяғы жоқ болса да ризамын. – Ол құшырлана бетімнен сүйді. Онысы жарты денемді соғысқа бердім деп қапаланба, тек өзіңе жан-тəнімен берілген сүйгенің болсын деген сияқты əсер етті маған. Содан ба, жеңгемнің ерні бетімді дуылдатып жібергені. Шоқтай ыстық. Демін ішіне тартып сұлық қалған Айша ток соққандай ыршып: – Ол маған енді жоқ шығар, – деді. Əлгі бір кездегідей емес, даусы ызғарлы қатқыл еді. Дүниедегі бар қасірет басыма түскен мен бордай үгіліп барамын. Санам сау, денем өлі. Кеудесі көтеріліп басылған, қос анары дірілдеген Айша өзімен-өзі арпалыста. Жастық, лəззат құштарлығы ма, сөніп-жанып жатыр. Қандай сұмдық хал еді... екі оттың арасына түсу неткен ауыр! Ту-у! Жеңешем, асыл жеңешем, өзін қоярға жер таппағандай аунақши берді. «Бүйтіп бүкіл жан-тəніңді азапқа салып, жылан ордасына кезігіп шығарға жол таппағандай болар не жазығы бар? Қай мінезімнен таптым. Ішімді жайлаған не сұмдық. Шегіме дейін ширатып, бауырымды тырнап, жүрегімді езгені несі? Расымен-ақ шыдам, төзім-тағатымды талқандамақ па? Асылымды, Сапарыма ғана, Сапарым үшін жанған құштарлық сəулесіне, сұмдық-ай, адал махаббатыма жазылмас дерт... Жо-жоқ!» – Ол осы ойдың қыл тұзағына түскен. «Əй, жамандық жайлаған өмір-ай!» – Қайғы уын жұтқан Айша өзгеріп, осы сəтте көзіме Жаңыл боп шыға келді. Жаңыл! Қара көзі жуылған қарақаттай мөлдіреп, үстіңгі ерні өкпелеген баладай көтеріліп жаутаң қағады. Еркелеп, құшағыма ене бергені сол, қас қағымда менің ындыным құрып, əлім таусылып ұмтылам. Сағым боп бұлдырап, көйлегінің етегі көлеңдеп өзен жағасына менен едəуір бұрын жетті. Қалың боз тал, жиде, көк құрақтың арасына мысықтай кіріп, əне жерден бір, мына жерден бір көрініп, қолыма түсер емес. Ішек-сілесі қата күледі, зыта жүгіреді, өзі мəз...

	Қайта қараймын, тіпті басқа. Жаңыл емес. Шерменде біреу. Екі көзі жылаумен іскен алмадай қызыл беттен əр кеткен, күйген күлшедей күлсоқты, азған жан! Азап пен қорлықтың шырмауында жарты жаным безектеді. Тордағы торғайдай жүрегім қанатын пыр-пыр қағып, ұшып шығар жол табар емес. Жас өмір жалын шақ от ортасында арпалысады кеп. Маңайым от болып шарпиды, шоқ болып өртейді. Тұманда адасқан жандай, санам сан-саққа жүгіреді. Тірелері тығырық.

	– Жоқ, солдат қайным. – Айша ұйқтамапты. Оның саңқ еткен даусынан шошып селк ете түстім. Ойым үзіліп, əлгі елес те қолма-қол өшкен. – Адамды өмірдегі зобырлық та, қорлық та жеңе алмайды. Онда парасат не болмақ? Мен сол күштерге сенемін. Оның құдайы – ақыл, пірі – шыдам. Сапарым келеді, келеді! – деді.

	Жеңгем көзіме бұлттан шыққан күндей жарқырап кетті. Өзегім езіле аймалап, туған анамды көріп, ақ маңдайынан емірене езіле сүйдім. Оның бойындағы жанартаудай атқылаған ізгілік, сенім, сарқылмас адал махаббат маған тың қуат бергендей. Бір сəтте марқайып өсіп, айдарымды жел есті. «Қайран, Айша жеңешем, бауырымның мəңгі солмайтын гүл махаббаты екенсің» деймін ішімнен. Осы ой үстінде өзім алай-түлей бұрқырап кеткем. Құлағыма Жаңылдың сыңсыған үні шалынды. Еңіреп жылаған дауыс сонда анық естілген. Осыншама азап, қайғы-қасірет неге қамалады? Аш бөрідей анталайды. Неге? Неге?...

	Əлемді дүр сілкінткен мың жалмауыз, түгі сыртынан шыққан апат. Осы аласапыран арасынан сол қолын иығына асып Тасбек шыға келді. Жұмыр жердің бетіне зорға сыйып, талтаңдай басып маған менмен бейнедей адырая көз тіккен. Өзінен зор, одан мықты ешкім жоқ. Мен! Мен!

	«Егізіңде екі болма, қара бет Тасбек! Əй-й-й» деп жалғыз жұдырығымды түйіп кіжінем. Жүйкем құрып, балдағыма бар салмағымды салып алға ұмтылам. Берілмеймін. Тағдыр тəлкегіне жаралған, қорлыққа бас иетін пенде емеспін...

	«Бірлік» аулы мəре-сəре. Колхоз аудан, облыс, республикада мал шаруашылығын өркендетіп, өнімін арттыруда жəне Отан қорғау қорына берген мол үлесімен ең алдыңғы орынға шығып, жеңімпаз атанған. Мемлекеттік қорғаныс комитетінің оқалы қызыл туы кеңсе төріне жарқырап ілінген! Осы құрметке арналған салтанатты жиналысты аудандық партия комитетінің бірінші секретары өзі ашып, туды өзі тапсырды.

	– Майданда Қызыл Армия тарихта бұрын-соңды болмаған жаппай ерліктің үлгісін көрсетсе, тылда адамдарымыз тартымды еңбектің өрен өнімділігіне қол жеткізді. Сол қаһармандықтың жемісі – тамаша даңққа сіздер ие болдыңыздар, – дегенде ду соғылған қол көпке дейін басылмады. – Ол еліміздің беделді жоғары сыйымен – Мемлекеттік Қорғаныс Комитетінің Қызыл туымен аталып өтіп отыр. Айтулы жеңістеріңіздің айғағы, міне, – деп алтын туға ол көп назарын аударды. Жұрт тік тұр. Шағын залда ине шаншар бос орын жоқ. Еңбектеген баладан еңкейген кəріге дейін түгел кепті.

	Март айының алғашқы күндері колхоз басқармасы шұғыл шешім қабылдап, жайылым учаскесіндегі қой фермасында санақ жүргізетін комиссия құрамына мені де қосыпты. Құм. Баршаның бұйраты ала қолтық. Төбенің теріскей бетінің қары ерімеген. Жазық жайылым ашылмаған. Қайда барсаң да пырдай боп, емін-еркін өз бетімен сахараға шыққан малды көресің. Сонда да шопандар ауылдары қысқы қонысынан қозғалмаған шақ. Ерте келген көктем сыңайына қарап, аңысын аңдып отыр. Комиссияны колхоздың тексеру комиссиясының председателі Зура Ертаева басқарып келген. Бір көрмеге жуас мінезді бұйығылау. Сиырлы ауылдағы алдыңғы сауыншылардың бірі. Көп сөзі жоқ, тұйықтығы бар. Ерінен көптен хат келмей, уайым жүгін арқалап қабырғасы қайысып жүрген күндері еді оның. Жайылым учаскесіндегі елге келгелі қабағы ашылғанын көрмедім. Жамағайын жеңгем сырлас, өзіме ұшып тұратын. Жаңыл жайында көп жайды əңгімелеуші, маған ақыл айтушы жанашырдың да бірі.

	Бері қайтар жолда, шығар ауыздағы қора Əбендікі екен. Ойда жоқта сау етіп жетіп келген топты аласа бойлы, жалпақ жауырынды, теке көз, тоқаш мұрын, көселеу кісі суық қабақпен қарсы алды. Бірден сөзге келмей жатып:

	– Қолдарың бос екен! – деп қыжырта сөйледі.

	– Тапсырма осылай болғасын.

	– Жалғыз сіз емес, бүкіл ферма.

	– Бəрін санап біттік. Шығар ауызда сіз, – деді Зура ұстамды салмақты жауап қатып.

	– Білем, білем, – деп жүре сөйлеп, – соғыстан келген жалғыз баланы да сүтке тиген күшіктей етіп. Енді, – деп сүзетін текедей маған үрке қарады. Сасып қалдым. Жөпелдемеде не дерімді білмей, қасымдағыларға қарадым.

	– Қойыңыз, əке, бос сөз не керек. Тасбектің күнəсін зерттегелі келгеміз жоқ. Онан да күн кешіктірмей қораңызды санап шығайық, – деді Зура асығыс екенімізді аңғартып.

	– Немене, мені қой жеп қойды деп ентігіп отырмысың! Келгенің жаңа. Саспа. Бірақ ойының келмесін. Жаралы əскердің əкесімін. Əй, өздерің пəшист көргендей, танауларың делдиіп кетіпті ғой. Ел... – деп ыңырана қозғала берген.

	– Біз сізге келген жұмысымызды айттық. Ол – тапсырма. Жалғыз сіздің отарыңыз ғана емес, жаппай бəрі. Басқа бірдеңе дедік пе? – Зура тік сөйледі.

	– Демегендерің құрысын. Бəрін көздерің айтып тұр маған, көздерің! Шетінен жау көресің Əбенді. Əлде, əлде Арон Рашит мені пленге алып кел деп аттандырып па еді. Айтыңдаршы, əкем бүгін өлсе де! Қол-аяғымды өзім-ақ кісендейін, – айқайлап, қамшысын көтеріп шаптығып кетті Əбен.

	– Əке-ау, – Зура əлі де шамына тигісі келмей, – ортаның малының есебін алып, несі бар, несі жоғын түгендеп, тексеріп жүрміз. Сізді жау көріп неміз бар. Жəне Рашит ағаның бұл жұмысқа еш қатысы жоқ. Жыл сайынғы кезекті дағдылы тексеріс, – десе:

	– Білем арам пиғылды. Рашиттің мені де соттағысы келеді. Мен үшін-ақ туған екен. Соңыма жарық алып түседі, ей! Мен əкесі Арон өлгенде бұл елде жоқ едім ғой. Несі бар осыншама! Жалғызды қаматты. Соғысы мынау дүниені өртеген. Тасбек осы колхозға бір тайыншалық еңбек сіңірмеді ме? Бір қолын пəшеске беріп еді, басын Рашит жұтты. – Мынадай пайымдауға Зура шыдай алмай :

	– Əке, Тасбек жайында сөз жоқ, – деп тиып тастамақ болып еді. Оған Əбен əлгіден де қияс тартты.

	– Сендер сол Рашиттің атарман-шабарманысыңдар. Ал Рашит маған – жау. Ендеше, сендермен оттасып тұратын уақытым жоқ, – кесіп ашық айтты ойын. – «Тасбек жайында сөз жоқ». Со да сөз боп па! – Кекетіп: – Ол менің жалғыз балам. Көзімнің ағы да, қарасы да сол. Оның арын арлап, жоғын жоқтамасам несіне əкемін мен? Айтшы, əй, сұңқылдаған комиссия! – Зура ашынып кетті.

	– Үлкен адамсыз. Арындап барасыз. Орынсыз адаспаңыз. Тасбекте шаруаңыз болмасын. Қанша айыбы болса, өзі тартады, оны бұл жерге неге тықпалай бересіз. «Көзіңіздің ағы мен қарасы» колхоздың малын ұрласа, майданда немістің оғына қолын өзі тосса, балаңыздың кім болғаны? Ондай баладан намысты əке безсе болмас па? Оған теріс батаңызды беріңіз, – деп аяқтады. Даусы ышқына шыққан. Əбен мына сөзден кейін шабына шоқ түскендей тас-талқан тулап:

	– Қара бет Рашиттің ойлап тапқан жаласы бұл. Өз көзімен көріп пе? «Қолын немістің оғына өзі тосып...» – Қарқ-қарқ күлді. – Соның зұлымдығы осыны айтқызып отырған. Əйтпесе, əй, комиссия, – Зураға салып жіберетіндей қамшысын білемдеп төне түскен, – сен не білесің? Əйелдігіңе бағып өсекті өрттей өршітіп отырған жеріңде не істесе болар еді, ə? – Əбен жұлынып жарылардай: – Барыңдар, сендермен менің жұмысым бітті, – деді түрі қап-қара боп түтігіп. Бірімізге-біріміз қараймыз. Басылар, сабасына түсер дейміз іштей.

	Əбенмен арадағы əңгіме мені сан-саққа жүгіртті. «Қолын немістің оғына өзі тосқан». Бұл қалай? Дəлел бар ма? Бос қаңқу ма? ''Шөптің басы жел тұрмаса қозғалмайды''. Анада басқарма мəжілісінде Қатшаның «қолыңды сілет қыла берме, ол сыр да ашылар» дегені ойыма оралды. Жүрегімнің басынан осы түйткіл кетер емес.

	Зура екеуміз ауыл сыртында тұрмыз. Күн мана батқан. Жылдар бойы қорда, қоқыс, шіріген шомға оранған қыстақ елсіз мекендегі зираттай суық, қарауытып көңілсіз көрінеді. Отарды қоралап, аузын мықтап бекіткен Əбен үйге беттеді. ''Бұ дүниеде не боп жатса да естімеймін, менен аулақ» деген сыңай танытады бізге. Мені тағы Тасбек жайы мазалайды.

	– Зура, əлгі не сөз, өз қолын оққа, – дей беріп едім, менің сөзімнің артын тоспай, жұлып алғандай:

	– Естімеп пе едің? Масқара! – деді шегін тартқан баладай даусын созып: – Таяуда құпия бөлімнен дей ме, оншасын толық білмедім. Əйтеуір, бір жауапты қызмет адамы келіп кеткені анық. Рашит ағамен өте құпия сөйлескен. Тасбек алғы шепте, бекіністе жатқан емес пе. Əрине, жалғыз емес қой. Сынау үшін бе, əлде сондай арамдығы болды ма, алдымен басына киетін неменесі қасқа дей ме, сонысын окоптан шығарады қылтитып. Жаудың сығалап аңдыған мергені тық еткізіп дөп тигізеді. «Е, сырыңды білдім. Мерген-ақ екенсің. Енді мынаны көрші» деген Таскең қол күрегін тосады. Оны да мүлт жібермейді жау. «Не болса да нар тəуекел. Жау оғынан жаралансам...» деп көңіліне арамдық түйген ол үшінші ретте сол қолын тоса қойса, оқ сап етіп алақанының ортасына күйдіргі шыққандай ойып өтеді. Ойбайлап, «жараландым» деп зар илейді де қалады баяғы. Бірақ бұл қулығын қасында жатқандар байқап қалмай ма, қолма-қол кəмəндирге хабар береді. Тасбектің үстінен акт қағаз жасалады. Əскери сотқа жолдауға табанда шешім қабылданады. Сол сəтте бірақ дұшпанның қуатты шабуылы басталып, қырғын шайқаста кəмəндир оққа ұшады. Біздің жақтан көп жауынгер өліп, едəуірі жараланады. Жаралылармен бірге Тасбек те емдеу орнына жөнелтіледі. Шамалы емдеуден өткен ол екі саусағының сіңірі тартылып, алты айлық демалысқа елге қайтып оралады.

	Халық «арамзаның құйрығы бір тұтам» деп бекер айтпаған ғой. Дұшпан оғынан қаза тапқан кəмəндирдің документімен бірге Тасбекке жасалған акт қағаз алынады. Ол кейін тиісті орындарға жетіп, сонау майдан шебінен іздеу салып келген кісі Тасбектің колхозда жасаған қылмысы үшін жауапқа тартылып кеткен үстінен шығады. Міне, бұл əңгіменің тарихы осы. – Зура екі көзін менен алмай қарап қалған.

	Ішім мұздай боп кеткені. Не деп айтуға сөз таппадым.

	«Іштен зұлым боп туғаны-ау! Соншалық қара ниет, найза бойламас арамдықты қайдан біледі?» – деймін өзімнен өзім күйіп-жанып». Адам аласы ішінде, мал аласы сыртында деп осындайда айтылды ма екен?...

	Ауа райы бұзылайын деді ме, түн бойы сүйегім сырқырап, ұйықтай алмай дөңбекшіп шықтым. Таң алдында сəл көз шырымын алып ерте тұрғам. Себелеп жаңбыр жауып өтіпті. Ауа сыз, салқын. Шөп басы шық-шылаумен жылтырап, малынып тұр. Ауыл сыртына, аулаққа оңашаға беттедім. Бойым аз ұйқтағандікі ме, əлде ауа райының салқындығы ма, ез-ез. Балдағым өкпедей былқылдаған құмға былқ-былқ еніп, жүрісім баяу. Қырға еркек жусан, түйе сіңір, дүзген өскен төбеге асықпай басып биіктей бердім. Алдымда жаңа жауған жаңбырдан кейін жосылған шұбырынды қой ізі сайрап, төбені асып əрі кетіп жатыр. Əлгіде ғана түскен құмалақ сол күйі жасаң. Ақша қардағы сонарда бадырайған аңның табанының мөрі тəрізді, қойдың айырбақай ізі аракідік қағазға түскен суреттей көрінеді. Бірақ көп емес, «Япыр-ай, мына қияңқы шалдың қойы қорасынан шығып, малы бөлініп кетпесе игі еді». Қараптан-қарап өзімді үрей буғаны. Артыма, ауылға сүрлеуге қарап аңтарыла тоқтадым. Бөктерді бауырлап өскен қияқ табанды аңдап басып, қойды иіре айдаған із кездесе берді. Ішімді тарттым. Айғақсыз, дəлелсіз сөз кісі өлтіреді. Ол бəрінен бұрын айтушыға – қатер. Айыпталушыға обал. Сондықтан асығыстыққа барғым келмеді. Бойымды сабырға жеңгіздім. Күн құлағы қызарып шығып келеді. Жаңбырдан соң жасаңғыраған дала алакеуім бұлыңғырлау. Қыр үстінде əлі тұрмын. Серіктерім де ұйқыдан оянып тысқа шығыпты. Үйден буы бұрқыраған ақ шəйнекпен күміс шашыратқандай жылы суға рақаттанып жуынып мəз. Малға барудың қамына кіріскен Əбен қарны салбыраған жуан, сымпыс құйрық, ақ қаптал күрең атты асықпай ерттеп, ашаға байлады. Мен қасына келдім.

	– Əй, – деді ол – жарықтық Бақаң осы елді ел етіп еді. Бүгін байқасам, есіл – ердің еңбегі еш болғалы тұрғандай. Мына бір зəуінде жарымаған, кісі боп көрмеген неме, дайын асқа тік қасық деп билікке ие болыпты. Берекеміз кетуге айналды. Шүкір етерім, əйтеуір, халықтың қаласы бүтін. Соғысы бір жағынан, – мені барлағысы келе ме көз тоқтата қарады. Сыңайында сөз тартатын ойы бар сияқты, – кəмəссияда өзің бар екенсің. Мұным – Бақаң əруағын сыйлағаным. Саған көп жағдайда үміт артып, құрмет тұтқаным, келешегіңнен дəмеленгенім, – деп мені бірсыпыра көтермелеп, əкемнің атын атап ыржың-ыржың күлген болды да, – осылардың сондағы ойы не? Ал санасын малын. Осы бір отар қойды қолқалап өзі бақтырған еді. Егер мəселенің негізіне барсақ, менің өзім өлгенше басқармам да сол – Бақтыбай жарықтық! Арон Рашитін тегі, білмеймін. Танымаймын. Керек десең мойындамаймын да. Сонда не істейді кəмəссия? Ал санатпадым малымды. Бақаң өзі тіріліп келсе, əрине,сөз жоқ! – Əбен жынды кісінің сөзін айтып тұр. Əбенше, оған колхоздың малын əуелде кім берсе, соның əмірі ғана жүреді. Бірақ ол адам бұл дүниеде қазір тірі емес. Жоқ. Сондықтан мына комиссияға, одан əрі басқарма Рашитіне де Əбен пысқырмайды. Бағынбайды. Есеп бермейді. Құлағын кесіп ал қолыңнан келсе.

	– Ұят болады ғой, аға, ортаның малы, иесі – көпшілік колхозшылар. Бұрынғы немесе бүгінгі басқарма иелік етер жеке меншік емес, – дедім. Оны жуасытпақ, райдан қайтарлық оймен өзімше тұспалдап уəж, ақыл айтып тұрмын.

	– Оны біле-ем! Əншейін, қорлағанына ыза болып, – деп мал қораға сүлесоқ, аяғын жайлап басып беттей берді. Мал саналды. Есебі дұрыс. Не артық, не кемі жоқ. Отар манағы шағын бір топ із кеткен бағытқа қаптай өре жайылған. Шыдай алмай, күдігімді Зураға айтып сыбыр ете түскем. Отар бетін бұрып тастап, қош айтысуға қайта оралған Əбен бізбен бұрынғыдай емес, көңілді əңгімеде. Ажары кешегідей емес, түзелген. Тымағының бір құлағын ішіне жымыра киген. Жымың-жымың етіп, əрқайсымызға кезек-кезек қарайды. «Бəлем, қатырған шығармын, шикі өкпелер. Сендердің қолыңа оңай түсетін – у жалаған қасқыр емес Əбен» деп тұрғандай көрінді маған. Үн-түнсіз мес күреңге міне салып, отар соңынан желе жөнелген Зураны ұзай бергенде байқап қалған, Əбен:

	– Ей, қарағым, Зура, Зура, тоқта! Атты бер. Малымнан айрылып қалармын, – деп баладай тұрған орнынан тұра жүгірді.

	– Қазір келем, ата, – деген Зура отарды бері ауылға қарай бұрып тастап, қыр асып көрінбей кеткен. Бірақ тез оралды. Алдында бір топ қой... Басқалар аң-таң. Мен тұспалымның дұрыс шыққанына қуанып тұрмын. Əбен көпке дейін басын жерден көтере алмай, жер шұқып қалды. Белі кеткен жандай, бүкшиіп отырған орнынан тұра алар емес. Қабағын түйе береді. Селдірлеу мұрты өрттен қалғандай, сақалы жыбыр-жыбыр, күйген терідей қарайған беті желді күндегі терең судай толқып, мың құбылады. Мес күреңнен дік етіп секіре түскен Зура :

	– Əбеке, бұл қойларды неге жасырдыңыз? Қайдан шыққан мал? Қайдан алдыңыз? Қазір түсінік беріңіз? – деп ырғады.

	– Жет түбіме! Ана жылы сақтықтың астығын ұрлады деп бір соттатып еді. Енді қылмысың дайын тұрған жоқ па. Қой ұрлады демейсің бе? Көзі құтырған иттің көзіндей қанталап кеткен.

	Со жылы қар күрт еріді. Жер-көкке жойқын су жайылып, күркіреп өзен тасып, сең жүрген. Көп жылдар ылғал түспей, тандыры кепкен сай-сала аузы мұрнынан шықты. Бөгет біткен лық толған. Қаз, үйрек, құс атаулы қаптап, су бетін аққу жайлады. Өмірі бұл өлкеде көрінбейтін шағала шаңқылдап, құс базары қызған. Сарысу қара бұрымдай бұралып, билеген қыздай сылаңдап, балығы тайдай тулайды. Желқақты аңызақ жайлаған атырап, жапырақ, шайыр, изен, жусан, ақбас жоңышқа, қарға тұяқ, қоңырбас па – неше түрлі гүл атасы өсіп, айшықты кілемдей түске енген.

	Бəйшешек ұлпа жарып, шалғын аяққа оралса, тобылғы мен қараған ормандай боп өсті. Жұпар иіс бұрқыраған атырапта төрт түлік үні əнге ұласты. Сəуір айы даланы үлде мен бүлдеге ораған əдемі көктем еді. Еңбек базары өз алдына мəре-сəре. Жеңіс күнін асыға, тағаты таусыла күткен «Бірлік» аулына да сүйінші қарлығашындай майданнан қадау-қадау қайтқандар да келе бастаған. Сапарбайдан бірнеше ай хат-хабар болмай, ол үйге қайғы бұлты қоюлана түскен күндер. Жіңішке үзіліп, жуан созылып, жүйке тозған сол ауыр шақта үздіктіріп сағындырған үш бұрыш хат та жетті. Сапар көкемнің əдемі маржандай жазуы. Жауын астында жазылыпты. Əр жеріне тамшы тиіп, сия жайылған. Адам жаны қандай нəзік еді. Жарқырап ашылып жуылған ақ жібектей лезде оңала кетеді-ау. Салы суға кетіп, беті тотығып жүдеген Айша жеңгем бір күнде толған айдай толықсыды. Қуаныштары көл-көсір. Баттал атам мен əжемнің қуанышы қойнына сыймай, езулері құлағына жетті. Ауыл адамы осы үйге қуаныштарына құтты болсын айта келген. Əйелдер шашуын шашып, ду-ду күлкі. Бір жағынан қазан көтеріп, аста-төк абыр-сабыр. Əсіресе Баттал үйіндегі əжем бүкеңдеп желіп жүр. Белі күлдіреуіштей етсіз арық кісі бүгін аяғын ұшынан басқан. Күле береді.

	– Қайырлы қуаныш болсын! – бар даусымен Дархан ұста айқайлап кірді үйге. Қасында Рашит, жылқышы Сəлен.

	– Айтқаның келсін, төрге, жоғары отырыңдар, – дейді Батаң орнынан баладай атып тұрып. Көңілі өсіп, қуанышы дариядай тасып отыр.

	Сол күні Баттал сиыршыныкінде ауыл адамдары түннің ортасы ауғанша тамаша дүкен құрған. Əн салмағаны жоқ. Əсіресе қарттар жас шағын есіне түсіріп, ұмыт болып бара жатқан əнді қайта жаңғыртып əсерленген еді. Зура, Қатша, Айша үшеуі «Құрбым-ау» əнін тамылжыта шырқаған. Үзіле, құштарлық аңсау боп асқақ төгілген қоңыр дауыс тыңдаушыларына таңдай қақтырған еді. Əннің ырғақ нақышы жарасымды құрбылық наз, іштей тебіреніс, əдемі тұспал жас шақтарын естеріне түсіре ме, қарттар күрсіне тыныстап, «оу, жалған» десейші деп қозғалақтап желпінген.

	* * *

	Күн сəскелікке тармасыпты. Балдағымды сықырлатып жар қабаққа шығып келем. Ауа тымық. Үп еткен жел жоқ. Тымырсық буып тынысты тарылтып барады. Безектеп ауыз жаппай əн салатын бозторғай да жым-жылас. Қазір бар тіршілік сай табанына иық тіресе қонған ауылға ғана назар аударып, басқаны ұмытқан тəрізді. Жайшылықта мөңіреп, жамырап азан-қазан шығатын сиыр, тіпті мал атаулы үнсіз. Өзен толқынын, құрақ сыбдырын тоқтатқан. Өз жүрегімнің дүрсілі құлағыма шапқан аттай естіледі. Мұндайда қайдағының ойға ораларын қайтерсің. Балдағымды шыралжың қағып... Сол бір қоңыр түн... Жаңылдың жүрегі лүп-лүп, демі жаңа туған қозының деміндей, бетімді шарпиды.

	«Апам іздеп қалар, қайтайықшы» оның даусы құлағыма зорға жетеді. Желімдей жабысып, құшақтаймын кеп оны.

	«Қадыр» деген қыз даусы иманымдай ыстық, жанымдай тəтті. Құшағымнан босатар емеспін, ол да босана алар емес. Оны аймалап, ернімді ерніне енді таяй бергенімде:

	– Қадыр! – деген дауыс құйындай қағып, əдемі сурет өшіп жоғалды. Кім? Кімнің даусы?.. Өзеннің қалың құрағын тасалап бір топ ақ жаулықты əйел үйдің тұсына таяп кеп тоқтаған. Əй дейтін жер. Сөйткенше болмай қалың қамысты жарып соңында едəуір адамы бар Рашит аға атына қамшы басып, шыға берді. Аспан қақ бөлініп, дүниені ортасына түсірген «ойбай, ой, бауырым!» даланы жаңғыртып жіберді. Не болды, тағы не сұмдық? Аттылар Батаң əкем үйінің алдына аударыла құлап, əйелдер шашын жайып, аңырап, сыңсып дауыс салған. Аза бойым тік тұрған мен шойнаңдап ауылға жүгірдім. Ілгері басқан аяғым кері кетеді. Ақыл, ес қалмады. Тəтті ұйқыда жатқандай, қызық шаруа қамымен тыныстаған ауыл кенет өрт шалып, құйын соққандай астан-кестені шықты.

	Сиырға мінетін өрістегі атын ерттеп, белбеуге байлап, бірер кесе шай ішуге тізе бүккен Баттал атамның қолындағы кесесі ұшып кетті. Сақал-мұрты дауыл ұрғандай желп-желп. Сабыр-салмағынан адасып: «Не, не болды бұл? Мына шуы несі?» – дейді.



	Қанатына оқ тиді, топшысы сынды сұңқардың,

	Көмбеге шауып жете алмай, тұяғы кетті тұлпардың,

	Бұлтсыз күні жай түсті,

	Дүниеден өтті есіл ер

	Көре алмай туған жұрт алдын.

	Маңғаз да туған Сапарбай, сыймай кетті маңдайға,

	Қармағына дөп келсе, ажал адам таңдай ма!



	– Ой-хой, боздағым-ай, ай. Азалы есті алған дудан кейін лап етіп тұтанған кейуана:

	– Не дейді ойбай, мыналар, ағартты ма көзімді, оны алғаннан қу құдай неге алмады өзімді, – деп зарлай жөнелген. Етсіз саусағымен өз бетін өзі алып түсті. Шып-шып аққан қан сорғалап ағып, тамшылап төгілді. Сорлы ана біржола əлі бітіп талып құлаған.

	Сепаратордың бір сарынды ызыңы шығып жатқан пункт үйінен Салиқа бастаған бір топ əйел, ортасында Айша енді жетті. Айқай-шу төбе құйқаны шымырлатқан ессіз дауыс əлгіден де күшейе түскен. Қас қағымда, əдепкіде не болғанын да пайымдап үлгермеген Айша түсі сұп-сұр, еріндері дір-дір етіп жан-жағына қарай береді. Аузын ашып, тілі күрмелген, ақылынан адасқан жан тəрізді сілейіп тұрып қалған еді. Бір сəт əйелдер кезектесіп оны шерлі құшақтарына ала берген. Онысы көрісіп, қайғысына ортақтасқан болғандары. Бірақ жеңешемнің көзінде жас жоқ. Бүкіл денесі жаны шығып бара жатқан мал тəрізді қалтырап барып, шалқалай құлады.

	– Маңғазе-е-ем!

	– Боздағы-е-ем!

	– Арысы-ы-ым, арманда-а-ай! – деп аһ ұрған əйелдердің зарлы даусы басылар емес. Əлгіде ғана тып-тыныш ауыл ағыл-тегіл жылау, қаралы үн астында қалған. Біреуді-біреу тыңдап та, құлақ асатын түрі байқалмайды.

	Мəңгүрт болғандай, Баттал атам басын шайқап теңселіп отыр. Екі бүйірін таянған бəйбішесінің тамағы қырылдап, үні біткен. Ес-түстен айрылған Айша өзіне бірде келіп, бірде келе алмай талықсып кетеді. Кенет көзін мөлдірете ашып:

	– Сапар! Сапашым! – Аңырады кеп. Даусы қандай зарлы еді.

	– Боздағым-ай! Арыстаным-ай! Жаным-шырағым бір көрінбей-ақ кеткенің бе? Маңдайымды төпелеп қалғаным ба? Қу құдай аяушылығың жоқ па еді? Қос жетімді қайтем-ай! Ə, Сапашым, келдің бе? Кел, келші, мен, мен ғой, Айшамын! – деп құшағын жазып, сандырақ аралас арпалысқа түседі. Шалық тиген жан тəрізді. Үсті-басын, өз бетін өзі жыртып, шашын жайып жіберген. Бір тұрып, бір отырады. Есірік. – Мені қайда тастап кеттің? Шыныңмен сөйттің бе? – Əйтеуір не айтып, не қойғанын өзі біліп жатқан жоқ. Жағы бір тынбады.

	Осы кезде анамның Рашитке жылаулы бетін бұрып, ызғар шаша қарағанын байқап қалдым. Көзімнің алды бұлдырап, құлағым шулап отырғам. Жүзі сұрғылт Рашит аға:

	– Баттал аға, аяулы жеңге, Айша келін! – деп өзін-өзі ұстай алмай, аузы сөйлеуге икемге келмей, жылады кеп, тоқтай алар емес. Ардақты азаматты, ел ардағын қимағаны ма, қадірменді халық сыйлаған Батаңды аяғаны ма, бұрын өзінде болмаған соны мінез көрсетті. Тұтас бір ауыл жылағанын кім көрген. Тоқтау айтар басалқы басшы о да ағыл-тегіл. Əлім де, үнім де бітіп бордай үгітілген шақта ту сыртымнан оқыс дүр сілкінткен əмірлі дауыс шықты.

	– Тоқтат ойбайды! Өңшең ессіз, шуылдақ! Өлмесе ата-бабаң қайда? – Оның сұраулы үні аспанға жаңғырыққандай болды. – Отырмас па еді мəукиіп-мəукиіп. Төрт құбыласы тең пенде қайда бар! Жарасыз жан, қайғысыз жүрек жоқ! Дүниенің төрт бұрышын өрт шалған заманда елі, жұрты үшін шейіт болған ардағымды осылай жоқтармысыңдар! Қорлама намысын! Атаң баласы жаудан өлсе, мəрттігіне той жасаған. Ата мұрасына берік бол! Тоқтал, сабырға кел!

	– Көзінің жасы сорғалаған анам сөйлеген сайын ширап, қайраттанып бара жатты. – Сапарым сағы сынбай, жауының шаңырағын ортасына түсірген айқаста, – деп кемсеңдеп барып, – мəрт болды. Арманы алда! Оның даңқы өлмейді. Жүнжімеңдер. Есімін ардақ тұт боздағымның, – деді көпке күш беріп.

	– О, қадірлі аға, Сапарыңды қимаған жүрек езіліп, жан жаншылып кетті ғой. Халқың, қайғыңа ортақ боп алдыңда отыр. Қолдан келер, қане? Ажал алғанын бермейді, өлген қайтып келмейді. Бақаң үйіндегі жеңгем тауып айтты, ақылды сөз! Белді бекем буыңыз. Болғанға болаттай болайық. Ауырлықты нар көтереді. Нар едіңіз, майыспаңыз. Ерлік пен естілік етек баспасын! – деп тоқтаған Рашит.

	– А, не дейді аға, Сапарың келеді. Қайда? Қайда? – деп шашы жайылып үйден жүгіре жөнелді Айша. Басқаны шыбын құрлы көрмей түйеше тарпиды. Өңі аппақ. Қан-сөлсіз. – Сапар! Са-па-а-а-ар! – Шыңғыра айқайлап жонға қарай жүгірген. Көп болып жабыла қуып зорға ұстады. Үсті-басының дал-дұлы шыққан, бетін айғыздап тырнап тастапты. Сол күні Айша есінен адасты. Төңірегіне алақтап «Сапаш, Сапар, келдің бе, мен...» дей берген. Оның бойындағы ақыл ұстамдылық біржола тозып, үмітінің сенім жібі бырт-бырт үзіліп біткен еді.

	– О, жұртым! – Батаң көзінен бұршақ-бұршақ жас төкті: – Ризамын. Өзің тұрғанда жалғыздық көрем демеймін. Шыр айналған шаңырағымды қайттім?! Құлағаны ма? Көмусіз де қалмаспын. Аз жасадым демеймін. Бірақ арманым бар еді, əттең... – бармағын тістеп ақшулан басын шайқады, – орнына келмейтін, орындалмайтын тілек қой. – Сапарымның маңдайынан иіскеп өлмедім. Баламның, маңдайымдағы жалғызымның Отан үшін соғыста опат болғанына өкінбеймін де! Мұндай айтулы өлімге ренжу – пенделік екенін түсінем. Өлмейтін пенде жоқ. Соның ішінде бұл ең құнды, өмір үшін... ардақты өлім! Отының басында жүргендер де кетер өмірден. Олар жаумен жағаласып өлгендердің садағасы кетсін! Сапарбайымның маңдайы жарқырап көрінеді. Қазір көзіме! – деді буынын бекіткендей даусын қатайтып. Ата сөзінде көп ұлағат терең ой бар еді...

	– Міне, ер адамның үні! Азамат деп осындайларды айтады. – Анам төбесі көкке жеткендей өсіп, мархабаттанып қалды. Су сепкендей тұңғиық уайымға батқан көп те серпіліп, желпіне қалды. Батаң үйіне тиген соққы уығын сықырлатып, шаңырағын шайқалтып тұр. Адамның жаны не деген мықты еді. Бауырым езіліп, жалғыз ағамнан айрылған менің сол күні құсадан жаным күйіп өлмеймін деген ойым жоқ-ты. Бірақ жарты денені күзеткен жүрек тық-тық соғып, ілгері, келер жылдарға жол тартқан. Сол қаралы кеште азынай соққан жел шалғыны енді-енді қаулап келе жатқан даланы тулақтай сілкіп бара жатқан тəрізді көрінген...

	* * *

	Уақыт тізгінін кім тежеген. Оның ащысы мен тұщысын кім татпаған. Біреу өмірден мен келдім деп сүйінші сұраса, біреу қош айтысады. Əлмек-тəлмек ат ауыстырған барымташыдай күн артынан күн, ай жетіп, пенденің несібесі құйылған ыдысы бірде толып, бірде ортаяды. Жерге де гүл өсіп солып, шөп өсіп толып, жаңартып жататыны тəрізді, адам да қартаяды, тозады. Біреу кемеліне келіп кетеді. Адам үшін өмірде тегіс жол жоқтығына еріксіз иланасың... Мені осындай ойлар тебірентеді...

	Күн биіктеп, айдың бетіне нұр төгіп, тамылжып тұр. Шағала шаңқылы келеді құлағыма, жанға жайлы, бетке жұпар шашқан самал есе соғады. Сонау алыста, құйрықты жұлдыздай сорғалаған моторлы қайық шалқар бетін қақырата жарып ағып келеді. «Мына шіркіндерге айдын беті аздық етті ме, бұлай неге бұрылды?» – деп қыпылықтаймын ішімнен. Дəл қарсы алдымдағы биік қабағына ну боп терек, ақ қайың, тал, жиде араласа сыңсыған қолтықта мамырлай қалқыған аққуларға жалтақтай қараймын. ''Қазір үркітеді-ау'', – дегенімше, менің ойымды білгендей, қайық жалт кері бұрылған. «Із – ие, іздер! Кейде өшпей, мəңгі соқпақ боп сайрап жататыны неліктен екен?! Оның баз-базда өшкеніңді, өткеніңді есіңе салатыны неге? Сол соқпақ-ау, мына көрінген елес: адамдар, əне, майдан, кешегі сұрапыл соғыс ізі. Қираған қалалар, селолар... Бомба қазып, ойып кеткен ұңғылар, күйіп қоңырсыған, өртенген дала, опат болған солдаттар... дене, топырақ...''

	Жə, осының бəрі қазір көзден таса тапты. Бірақ көңілден ше? Жүректен ше? Жо-жоқ айтпа! Жүрекке түскен жараға ем жоқ. Оған уақыттың да күші жетпейді. Менің басымнан өткен, көзім көрген не қилы көріністер неге ғана, тірілігі экрандағыдай, неге алдымнан шыға беретінін əлі түсінбей келем. Бəлки, жүрек жарасы болғасын шығар. Өзімді-өзім тексере түсем сол үшін...

	Желке тұсымнан жеңіл машинаның дүрілдеген даусына елеңдей бұрылдым. Дəл қасыма кеп тоқтағанша түк сезбеппін. Ойға шомған адам да ұйқыдағы адам екен-ау.

	– Сəлəматсыз ба, Қадыр аға. Сіздің машинаңызды танып, – дейді күліп амандасқан Сағымбек, – жай отырсыз ба?

	– Демалып, – деймін. Ол балдақты қолтығымнан ұстап, толқыны құмары қанбай қайта-қайта жағаны шөп-шөп сүйген айдынға көз тіге қарады. Көк иірім көз жеткізер емес. Жібектей үлбіреп керіліп баяу қозғалады. Сағым құшағындағы совхоз орталығы, сондағы жоба. Сол!

	Жылдар арасынан жас шағым күліп те, күңірене де қол бұлғайды кеп. Ол ең алдымен Жаңыл боп елестейді. Оны жақында көргем. Ерте тұрып сиырын сауып жатқан. Қасірет жүгі батқан белі бүкіш тартқан ба? Машинама газды беріңкіреп қасынан зу етіп өте шыққам. Жанары жалт еткен. Айнадан көргем, орнынан тұрып, соңымнан мен қырдан асқанша қарап көп тұрды. «Не ойлады екен?...» Неліктен екенін қайдам, жүрегімде Жаңыл мен Тасбек қатар тұрады. Сонда бірі – жас шағым, махаббатым, өкінішті арманым, бірі – жеркеніш, кек, қасірет, опасыздық, өзімшіл қара ниет бейнесі боп елестейді.

	Неше жылғы азабым ба, лықсып шыққан. Аузыма удай запыран келіп, жүрегім айнып кеткені. Құсардай боп лоқсып зордан қалдым. Сағымбектен қысылдым.

	Əппақ мəрмəр тастың алдында қатар тұрмыз. Бетінде алтын əріп-жазу. Бірінші өз əкемнің есімі – Бақтыбай, оған жалғас Дарқан, Баттал, Рашит...

	Күн сəулесі бетін жуған құлпытас жалтырай шағылысады, көзге.

	– Есімі тарихта қалған деген осы шығар, – дейді маған, мені сөзге шақырып Сағымбек.

	– Дайра аға «Сағымбегімді саған тапсырдым» деп аманат етіп еді. – Жаңылдың атын атай алмадым... Қазіргі ел басшысы өзіңсің, Сағымжан. Ерлер есімі өшпестей болуға сенің қосар үлесің көп, – дедім. Бетім жылып қоя берген.

	Соғыс аяқталғалы да қанша жыл! Сағымбекке əкесін өз қолыммен жерлегенімді осы жерде айттым. ''Соншама уақыт қалай шыдап келдіңіз?'' дей ме деп те ойлағам. Сабырлы жігіт сыр бермеді. Ақ құба өңі құбыла отырып тыңдады да, алысқа көк жиекке көз тігіп, сол қадірлі əкенің соңғы сөзін өз құлағымен естігендей ұйып қалған. Шалқары көкпен астасқан айдын беті толқып, баяу жылжып ағыс қуалайды.

	Жүрегім жиі-жиі соғады. Аңсағаныма асыққан албырттығым басылмаған сияқты. Жаңылына өрекпіп тұрғандай...





