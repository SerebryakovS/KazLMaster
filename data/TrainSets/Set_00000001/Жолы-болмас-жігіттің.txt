	Тахауи Ахтанов

	Жолы болмас жігіттің...



	Әзіл хикая





	Жол үсті.

	Басына қар жамылған, етегі көк балауса әсем тауды қапталдай созылған асфальт жол. Әр жерден қып-қызыл нарттай мактар жарқ етеді. Жол үстінде өтіп жатқан машиналар. Солардың арасынан ақшыл бояулы ескі «Волга» көрінеді. Әр жері майысқан, үстін шаң басқан. Өзгелерден түрі өзгеше. Төбесінде қалқиған үлкен қалқан. Машина ызғып селкілдеп келеді. Қалқан дегеніміз афиша екен. Енді ондағы жазу да анық көрінді:



	«Жолы болмас жігіттің...»

	Оперетта

	Композитор Аппақов

	Либреттосы Тоқпақовтікі

	Бас рольде Соқпақов



	Енді машинаның ішіне үңіле бастайық. Рульде түр-түсі көзге қораш жұпыны жігіт. Өңі ұяң, мейірбан. Сөйлегенде айыпты кісідей ылғи қысылып қала береді. Даусы да жай. Әлгі афишадағы композитор Аппақов деген осы. Оның қасында қимылы шапшаң, тез ашуланып, тез суыйтын әнші Соқпақов отыр. Артқы орындықта ақын Тоқпақов. Ол ұзын бойлы, ебедейсіз, сұсты қалың қабағы жадырап көрмеген, оқыс мінезді жігіт.

	Рульдегі Аппақов әлдеқандай тәтті қиялға елігіп, жай ырғалып ақырын әндете бастады.

	– Ә-лә-ә-лә, лә-лә-лә...

	Осы лирикалық ырғақты қасындағы Соқпақов әсем күшті даусымен жалғап әкетті. Екеуі қосылып әжептәуір шырқатты. Сырт көзге машина да әннің ырғағымен билегендей жол үстінде ырғалып, шайқалып келеді.

	– Осы опереттаға мен барымды салдым. Шіркін, не десең де опереттаның жаны музыка ғой.

	Бұл сөзге артта отырған сырықтай жігіт Тоқпақов баж ете қалды:

	– Әй-әй, сонда ақын қайда қалады. Қызғылықты оқиға мен өлең болмаса құр «ә-лә-лә» деп сен не бітіресің, ә?

	– Оқиға, музыка. Жоқ, опереттаға жан беретін ең алдымен әнші және жай әнші емес, актер – әнші, өнерлі – әнші. Ұқтыңдар ма?!– деп дауға бір бүйірден Соқпақов кірісті.

	А п п а қ о в. Достым-ау, музыкасыз сен қалай ән саласың?

	Т о қ п а қ о в. Драматургия болмаса, ақынның өткір тілі болмаса сен неңді ойнайсың? Жоқ, ең алдымен драматургия, поэзия! Поэзия керек.

	А п п а қ о в. Жоқ, музыка, музыка керек.

	Музыкасыз оперетта болмайды.

	С о қ п а қ о в. Актерсіз драмаң да, музыкаң да жансыз. Бәрін сүйреп шығатын – актер. Әнші.

	– Жоқ, композитор!

	– Жоқ, ақын!

	– Жоқ, әнші!

	Бұлар дауласқанда машина бұлталақтап орғып-орғып кетеді. Алды-артынан өткен машиналар безілдеп сигнал береді. Бір кезде

	«Волга» кюветке құлап барып, қайта шығып, кілт тоқтады.

	* * *

	Аппақов машинадан түсіп айқай салды:

	– Түсіңдер, келіп қалдық!

	Тоқпақов пен Соқпақов машинадан шықты. Соқпақов машинаның капотын қақты.

	– Не боп қалды, Бозжорға?

	Капот ырғып ашылып кетті де машина екі иінінен дем алғандай «уф! уф!» деген дауыс шықты. Бу бұрқ-бұрқ етті.

	Аппақов багажникті ашып, майысып қалған қара шелекті алып Соқпақовқа ұсынды.

	– Мә, жүгіріп барып бұлақтан су әкел.

	– Неге ылғи мені жұмсайсың?! Мен су тасуға жалданған жоқпын. Мә, Тоқпақов, сен бар! – деп ол шелекті Тоқпақовқа ұстатты.

	Т о қ п а қ о в. Өзің бар. Сенің су тасығаныңның өзі әдемі.

	С о қ п а қ о в. Жоқ, сенің жазғаныңда, су көп, суды сен тасы.

	– Жоқ сен барасың.

	– Жоқ сен барасың.

	– Жоқ өзің бар.

	– Өзің бар.

	Аппақов бұлардың қолынан шелекті алып суды өзі әкеледі. Шелектегі суды радиаторға шашқанда бу бұлардың үшеуін де көміп кетеді. Мотор үнімен араласып машинаның ыңыранып рақаттанған даусы естіледі.

	* * *

	Машина ұзап барады. Шырқалған ән. Енді үшеуі татуласып, опереттаның манағы әуенін қосылып айтып келеді. Бірте-бірте әнге мотор гүрілі араласады. Ол бірде гүр-гүр етіп арқырап, бірде тіпті баяулап кетеді. Жігіттер әннің аяғын көтерген кезде мотор да шыңылдап барып тоқтады. Үшеуі түсе қалды.

	Капот ашылды. Үшеуі үш жақтан моторға үңілді.

	– Не де болса карбюратордан болды, – деді Тоқпақов.

	– Жо-жоқ. Осы конденсатордың бәлесі,–деп қарсыласты Соқпақов.

	– Жоқ, карбюратор.

	– Жоқ, конденсатор.

	Мотордың әр жерін шұқылап қараған Аппақов үн-түнсіз пиджагын шешіп, машинаның астына кіре береді.

	Машинаның астында Аппақов.

	Ал жоғарыда Тоқпақов пен Соқпақов әлі таласып тұр.

	– Карбюратор.

	– Жоқ, конденсатор.

	– Қайдағы конденсатор. Осы тіпті динамиктен болды.

	– Мәссаған, динамиктің моторға қандай қатысы бар.

	– Әй, мен білем бе, сен білесің бе. Өзіңнің правоң қайда? Көрсетші, кәні?

	– Оны қайтесің?

	– Қалтаңда ма? Көрсетші, кәні.

	Бұлар жоғарыда керісіп жатқанда бет-аузы май-май болып Аппақов машинаның астында жатыр. Қара терге түскен. Ернін жалап қояды. Аналарға айқайлайды.

	– Әй, әй, су әкеліңдерші. Су, су деймін.

	Қаталап барам.

	Анау екеуі мұны естімейді. Аппақов Тоқпақовты тобықтан теуіп жібереді. Тоқпақов ыршып түсіп:

	– Не, не боп қалды?

	– Су. Су әкел, қаталап барам, – деген дауыс естіледі машинаның астынан.

	* * *

	Тоқпақов пен Соқпақов жол шетіндегі «Салқын сусындар» деген будкаға келді. Бұлаңдаған әсем келіншек, зерігіп тұрса керек, күлімдеп қарсы алды.

	– Кәне, не қалайсыздар, жас жігіттер?

	С о қ п а қ о в. Бізге сусын керек еді.

	К е л і н ш е к. Коньяк бар. Шарап бар. Ақ бар.

	Т о қ п а қ о в. Жоқ, жоқ. Кәдімгі газды су бар ма?

	К е л і н ш е к. Жас жігіттер су іше ме екен?

	С о қ п а қ о в. Бізге су керек. Жолдасымыз қаталап барады.

	К е л і н ш е к. Егер нағыз шөлдесеңіздер мынаның өзі дұрыс. (Ақ арақты нұсқайды.)

	Коньяк шөл қандырмайды.

	Т о қ п а қ о в. Бізге су керек. Тым болмаса лимонад жоқ па?

	К е л і н ш е к. Бар болса аяп тұр дейсіз бе. Ақын мен әнші бір-біріне қарады.

	Соқпақов сәл ғана басын изеп, ишарат білдіреді.

	Тоқпақов әдемі бүлкілдеп қырлы стаканнан сіміріп тұр.

	Машинаның астында май-май болып қара терге түсіп, алқынып Аппақов кілтпен гайканы бұрап жатыр.

	Соқпақов қылқ-қылқ еткізіп қырлы стаканнан сіміріп тұр.

	Шала бурылданып алған Тоқпақов өңешін созып келіншекке қырындады.

	– Сіздің есіміңіз кім, құрбым?

	– Нұржамал.

	Тоқпақов мойнын созып әндетіп:



	«Сүйген сәулем Нұржамал,

	Күтем сенен бір хабар.

	Уақыт өтіп барады,

	Әлі үйленбей жүрмін мен...»



	Соқпақов стакандағыны тауысып жұдырығын иіскеді. Елігіп кеткен Тоқпақовты бүйірден нұқып қалды.

	– Ана сорлы қаталап өлетін болды ғой.

	– А? Оған суды қайдан таптық?

	Екеуі ақырын бір-біріне қарайды. Көздері шыныда қалған араққа түсті.

	* * *

	Тоқпақов пен Соқпақов машинаның астында ырсылдап жатқан Аппақовтың қасына келді. Машинаның астынан Аппақовтың басы көрінеді. Судан шыққан балықтай аузын ашқан. Соқпақов қолына стаканды ұстата салды.

	Аппақов шынтақтап жатып біраз жұтып жіберді де, шашалып тоқтады. Көзі жыпылық-жыпылық етеді. Аң-таң. Анау екеуінде үн жоқ.

	– Бәрібір енді кетіп қалды, – деп Аппақов қалғанын да қылғып салды.

	– Закуска. Тоқпақов оның ашылған аузына конфет тығып жіберді. Аппақов шайнай түсіп, жүрегі айнып түкіріп тастады.

	Аппақов шүберекпен қолының майын сүртіп жатыр. Үсті-басын біраз былғап алған. Анау екеуіне қарайды.

	– Ал, енді маған рульде отыруға болмайды. Машинаны қайсың айдайсың? – Аналар үндемейді, – Тоқпақов, сен отыр рульге.

	Оған кілтті ұсынады.

	Т о қ п а қ о в. Менің правом жоқ еді.

	А п п а қ о в. Правоң қайда?

	Т о қ п а қ о в. Қайда болушы еді. Автоинспекцияда жатыр.

	А п п а қ о в. Автоинспекцияда?

	Т о қ п а қ о в. Анада әжептәуір нарушение жасап едім. Содан кейін қайта тапсыруға жіберген. Жақсылап тұрып құладым.

	Аппақов кілтті Соқпақовқа ұсынды. Соқпақов шегіншектей берді.

	– Сенің де правоң жоқ па?

	– Өзің білмейсің бе. О да сонда. ГАИ-де ғой.

	– Енді қайттік, – деп Аппақов дағдарып қалды. – Мендегі бары да мынау ғана еді. – Қалтасынан ескерту талонын алады.

	– Сенің правоңды қайтып берген жоқ па еді? – деп сұрады Соқпақов.

	– Жоқ, ертең баруым керек. Үшеуі дағдарып тұр. Кенет керемет ой тапқандай Тоқпақов сөйлеп кетті:

	– Саспаңдар, жігіттер. Үшеу ара жарты право – мұның өзі де аз дүние емес. Біз қазір колхозға соғамыз ғой. Содан сәл кідіріп шығайық, кешке дейін айығып кетесің. Тек нарушение жасамасаң болды – милиция тоқтатпайды. Ол жағын мен білем.

	Үшеуі машинаға мінді.

	* * *

	Тау беткейінің әсем табиғаты. Кең көсілген асфальт жол. Екі қапталда жасыл баққа көмілген шағын селолар қалып жатыр. Жол үстінде қайшыласқан машиналар. Солардың арасында томпаңдап біздің ақшыл «Волга» да кетіп барады.

	Жол үстінде азғана адам автобус тосып тұр. Автобус кешіккен бе қалай. Топ ішінен өте жарасымды әсем киінген сұңғақ бойлы сұлу жігіт аса сабырсызданып, сағатына қарай береді. Оның жас шамасын дәл айту қиын. Өңінде әжім жоқ. Жиырма бесте ме, отызда ма, тіпті отыз бес шамасында болса да өзі білсін. Қимылында, кісімен сөйлесуінде біртүрлі артистік елгезек биязылық бар. Тұңғыш көрген адамның өзін ескі танысындай ішке тартып алады.

	Осы жігіт шыдамсызданып сағатына қарап тұрған. Алыстан төбесіне қалқан көтерген «Волганы» көріп таңырқап қалды да, кенет мырс етіп, қол көтерді. Тұсынан өтіп бара жатқан машинаның төбесінде қалқиған афишаға да көз салып үлгерді. «Волга» біраз озып барып тоқтады. Жігіт солай қарай жүгірді.

	Машинаның ішіндегі үш дос тағы да дауласып қалды.

	Т о қ п а қ о в. Сен неге тоқтадың?

	А п п а қ о в. Қол көтерді ғой.

	Т о қ п а қ о в. Қол көтерсе ше. Өзіміз автоинспекциядан зәреміз қалмай келе жатқанда.

	С о қ п а қ о в. Соны айтам-ау. Айдаладағы біреу үшін.

	А п п а қ о в. Адам гуманный болу керек.

	С о қ п а қ о в. Автоинспекция көрсетер саған гуманизмді. Одан да тезірек аман жетуді ойласайшы.

	Т о қ п а қ о в. Қайдағы бір оңбаған стилягі үшін...

	А п п а қ о в. Кісіні білмей жатып жамандауға болмайды. Мүмкін ол жақсы адам шығар.

	Осы кезде әлгі жақсы адам жүгіріп келіп, машинаның артқы есігін ашты. Рұқсат сұрамастан Тоқпақовтың қасына отыра кетті.

	– Жолы болар жігіттің... деген осы-ay. Туһ, тіпті зерігіп тұр едім. Иә, аман сау барсыздар ғой. (Аппақовқа) енді тоқтамаңыз.

	Машина ақырын қозғала берді.

	– Ал, кәне, қарап отырғанша таныса отыралық. Байқаймын өнер адамдары сияқтысыздар. Түбі ағайын болып жүрмелік.

	С о қ п а қ о в. Мынау отырған ақын Тоқпақов.

	Ж і г і т. А? А-а... Естуім бар. Білемін. Мен поэзияны жақсы көрем.

	С о қ п а қ о в. Рульде отырған атақты композитор Аппақов.

	Ж і г і т. Білемін, білемін. Бүкіл республика жастары Аппақовтың әнін шырқағанда... Неге білмейін. Қолыңды әкел, достым, қолыңды. Мен сенің талантыңа табынушымын.

	Жігіт Аппақовтың оң қолын баранкадан жұлып алып, қос қолдап қатты сілкеді. Машина бұлталақтап, кюветке түсіп кете жаздап, әрең қалады. Жігіттің қолы сигналға тиіп, біраз аңыратып та алады...

	А п п а қ о в. Рақмет, рақмет. Тек кюветке құлата көрмеңіз.

	Ж і г і т. Сізбен кездескеніме бақыттымын. Әлгі қалай еді. (Әндетіп). Күтесің бе, Маржан-ау, күтпейсің бе?

	Москвадан жұлдыз ап келген күні, Маржан-ай.

	Тамаша. Тамаша.

	А п п а қ о в. Иә, тамаша. Бұл Еспаевтың әні.

	Ж і г і т. А? А, сіздікін де білем.

	Т о қ п а қ о в. Ал сайрап отырған қара торы жігіт, талантты әнші Соқпақов.

	Ж і г і т. Кім дедіңіз?

	Т о қ п а қ о в. Соқпақов.

	Ж і г і т. А, білем білем. Әнге жаным құмар. Артистер қауымын жақсы көрем.

	С о қ п а қ о в. Біз барлық қасиетімізді айтып болдық. Енді өзіңізді де таныстыра кетіңіз.

	Ж і г і т. А? Мені танымай келе жатыр екенсіздер ғой. Мен Сәрсен Бейсеновпын ғой.

	Аппақов пен Соқпақов бір-біріне қарайды. Бірақ екеуі де білмейтін сияқты.

	Ж і г і т. Ойда жоқта төртеуміздің басымыз қосылып, тіпті ғажап болды-ау.

	А п п а қ о в. Мен сізге айтуға ұмытып кетіппін. Біз қазір оңға бұрыламыз. Жолдан колхозға соғамыз.

	С ә р с е н. Өмірді зерттеп жүр екенсіздер ғой. Творчестволық кездесу. Дұрыс, дұрыс... Онда қанша кідіресіздер.

	Т о қ п а қ о в. Бір-екі сағат.

	С ә р с е н. Бір-екі сағат дейсің бе? Жарайды сіздерге бір-екі сағатымды қияйын. Бүгін сәті түсіп, басымыз қосылып қалған екен. Тек екі сағаттан артыққа ұзатып алмаңыздар.

	* * *

	Тау бөктері. Бір төбенің басында етектегі жолға үңіліп бір жас жігіт қарауыл қарап тұр. Ол төбесінде қалқаны қақиған біздің «Волганы» көрді. Сәл үңіле қарады да қолындағы кішкене жалауын көтеріп, бұлғап белгі берді. Енді одан бір-екі шақырымдай арғы алыс төбенің басынан тағы бір адамның бейнесі көрінді. Ол да ананың берген белгісін қайталап, әрі қарай хабар берді.

	* * *

	Ақшыл «Волга» ырсылдап ирелеңдеген тау жолымен көтеріліп келеді. Ылдида сылдырап тау өзені ағып жатыр.

	* * *

	Тау баурайындағы колхоз орталығы. Бір шеті ойдан бөктерге өрмелеген алма бағы. Аппақ гүл. Көздің жауын алады. Бақ ішінде жұмыс істеп жүрген жастар. Қыздар. Жігіттер. Олардың салған әні естіледі.

	Бұларға қарай бір қыз бала жүгіріп келеді. Алыстан айқай салды:

	– Келе жатыр. Келе жатыр!

	Енді «Келе жатыр!» деген хабарды бақ ішіндегі бір-біріне жалғастыра хабарлап, жинала бастады.

	* * *

	Машина колхоз селосының көшесімен келе жатыр. Мұнда әлі тас төселген жолдар жоқ. Селоның өзі тау баурайында – ойы-қыры, ылди-өрі көп. Бір кезде тіктеу өрге кеп тірелгенде «Бозжорға» қатты қиналды. Өрге қарай тарта алмай қойды.

	Үш жігіт машинадан түсті. Тоқпақов пен Соқпақов бар күшін салып, шіреніп машинаны итереді. Сәрсен олардан сәл шеттеу шығып, қолын сермеп команда беріп тұр.

	– Раз, два взялись! Рывком! Раз, два взялись! Еще, еще взялись! – деп барын салып аянбай-ақ айқайлайды, байғұс.

	Балалардың да жүрмейтін жері бар ма?! Бұлар азапқа түсіп жатқанда әр қорадан жүгіріп шығып олар да жинала бастады. Құр қызықтап қарап тұрмай Сәрсеннің командасымен машинаны итерісті. Шыбынша үймелеп машинаны қоршап алған. Ақыры солардың көмегімен «Бозжорға» да өрге қарай жылжи берді.

	* * *

	Колхоз орталығының шеті – үлкен алма бағына жалғасқан. Әжептәуір үлкен алаң бар. Алаң шетінде жастар кафесі. Осы араға жастар жан-жақтан ағылып кеп құйылып жатыр. Шоғырланып алаңға жиналады. Орталарында көркемөнер үйірмесінің жетекшісі. Ол өзі сасып жүр.

	– Кәне, кәне, тез тұра қалыңдар.

	– Олар әлі келген жоқ қой.

	– Ашық далада қалай айтамыз.

	– Акустика жоқ қой.

	– Клуб бітпей жатса мен қайтейін, – деп ашуланды жетекші. – Тез, тез, тұра қалыңдар.

	Ол жұртты қатарға қойып біраз әуреленді.

	– Неге асығасыз. Келгесін-ақ айтпаймыз ба?

	– Сюрприз. Сюрприз жасаймыз біз оларға, – деді жетекші.– Әлгі Балзия қайда, Балзия?

	– Балзия жоқ.

	– Бар, шақыр, тез жетсін! – деді жетекші бір жігіт жұмсап.

	– Оның үйі ана шетте, мен барып келгенше...– деп ол тіл ала қоймады.

	– Қап. Барлық істі бүлдіргенін қарашы. Енді қайттік?.. Райхан, ендеше сен бастайсың.

	– Мен бұрын жалғыз бастап көрген жоқ едім.

	– Ештеңе етпейді, айтасың.

	Осы алас-қапаста хор айтатын жігіттер мен қыздар әжептәуір сап түзеп қалды. Екінші-үшінші қатарда тұратындары жүгіріп барып, алма салатын жәшіктерді әкеп аяқтарының астына қойып жатыр.

	– Келіп қалды, келіп қалды!– деп бір кішкене бала зырқырап жүгіріп келеді.

	Жетекші құлашын сермеп:

	– Тынышталыңдар! Дайындалыңдар!– деп айқайлады.

	* * *

	Жетекшінің әмірімен тынышталған жұрт кенет күліп жіберді. Жетекші:

	– Тынышталыңдар! – деп қайта айқайлап еді, хордағылар одан бетер күлді.

	Хор жиналған алаңның алдындағы ылдидан ырғалып «Бозжорға» шығып келеді.

	Машинаны жабыла итерген көп бала шушу етеді. Олар қонақтарға құрмет көрсетіп, оларды машинаның ішіне отырғызып, моторы өшіп қалған «Бозжорғаны» өздері итеріп келеді.

	Екі-үш қайтара айқайлап жетекші әншілерін ақыры тәртіпке келтірді. Осы кезде балалар да «Волганы» сырғытып хордың алдына көлденең әкеп қойды. Сау етіп төрт жігіт түсе қалды. Сол-ақ екен жетекші қолын сермеп хорды бастап жіберді. Қонақтар таңырқап тұр. Бұл Аппақовтың әні. Сөзі Тоқпақовтікі еді. «Ал, қалай» дегендей ол Аппақовты бүйірден бір түртіп қойды. Жетекші жанын салып қолын жұлқына сермейді. Жел кеулеген пиджагының етегі далиып кеткен.

	Ән салып тұрған қыз бен жігіттер, ұрланып, қонақтарға қарайды.

	Хор аяқталғанда Сәрсен:

	– Браво, браво! Тамаша!– деп қол шапалақтайды.

	Тебіреніп кеткен жетекші қонақтардың қасына келеді. Сөзін кімге қарата айтуды білмей, ақыры Сәрсенге тоқталды.

	– Ғафу етіңіздер. Клубымыз бітпей жатыр. Сіздерге сынатайық деп... Акустика жағы әрине нашар...

	– Оны біз есепке алып тұрмыз. Дегенмен жақсы-жақсы. Мен сізді құттықтаймын. – Сәрсен жетекшінің қолын қысты.

	– Ал, енді кафеге кіріп сіздің вальсіңізді билесек қайтеді.

	– Өте дұрыс. Қалай, жігіттер, кіреміз ғой.

	Таңырқап қалған ана үшеуі амалсыз бас изеді.

	* * *

	Колхоздың көшесін бойлап, бір бойжеткен жүгіріп келеді. Сүйек бітімі өте сұлу. Жақындағанда қарасаң бет ажары да аса көрікті екен құрғырдың. Бұл шамасы манағы жетекші жоғалтқан Балзия болу керек.

	* * *

	Кафенің іші. Бір топ жастар шағын домбыра оркестріне қосылып ән салып тұр. Өзгелері дөңгелеп вальс билеп жүр. Тоқпақов, Соқпақов, Сәрсен үшеуі биге араласқан. Үсті-басын майлап алғасын өзінен-өзі ыңғайсызданып бір бұрышта тасаланып Аппақов тұр. Ол көзі жаутаңдап билегендерге қызыға қарайды.

	Есік жақта қолдарына кішкене кітап ұстаған екі қыз келген қонақтарға жаутаңдап қарай береді. Қастарынан өтіп бара жатқан бір жігітті тоқтатып:

	– Осылардың ішінде Тоқпақов қайсысы? Танисың ба?

	– Қай Тоқпақов?

	– Ақын ше? Осы вальстің өлеңін жазған.

	– Ақын ба? Ақын болса дәл ана жігіт,– ол билеп жүрген Сәрсенді көрсетті.

	Қыздың біреуі дөңгеленіп тұсына келіп қалған Сәрсеннен:

	– Ағай, бір минутке ғафу етіңізші,– деп өтінді.

	– Пардон. – Сәрсен партнершасынан босанып шетке шықты.

	– Ағай, сізден автограф алайық деп едік.

	Мынаған бір-екі ауыз сөз жазып беріңізші.

	– Бұл не?

	– Сіздің өлеңдеріңіз еді.

	– А-а, автограф па?.. Рақым етіңіз.– Сәрсен қыздың қолындағы кітапты алып буфеттің стойкасына келеді.– Кімге деп жазайын?

	– Уәсилаға деңіз.

	Сәрсен автографты жазып қыздың қолына ұстатты.

	– Саған да жазайын ба? Есімің кім?

	Екінші қыздың қолындағы кітапты алып сүйкей береді. Бірінші қыз жазуға үңіліп таңырқап қалған.

	– Ағай, сіз Бейсенов деп қол қойыпсыз ғой.

	– А? А-а, Тоқпақов менің псевдонимім ғой.

	Осы кезде манағы жүгіріп келе жатқан Балзия да жетті. Есік жақта тұрған Аппақовтың көзі соған түсті. Қыз шынында да керемет сұлу екен, композитор байғұс одан көзін ала алмай қалды. Аппақовтың екі езуі екі құлағына қарай ыржиып, күлімсірей ме, әлде кемсеңдей ме айыру қиын, не де болса қиын халге түскен. Балзия да есік алдында, билеушілерді баса-көктеп кіре алмай, іркіліп қалып еді.

	Аппақовтың қасына Соқпақов келді.

	– Сен неменеге елтіп қалдың?

	– Әне, анаң қарашы...

	– О не?

	– Ана қызды айтам. Сұлу ғой керемет.

	Және өңінде бір ғажап нұр бар.

	Енді Соқпақов та таңырқап қалған.

	– Ән ғой мынау, ән деймін.

	– Не дейсің?

	– Ән деймін. Тал бойын ән мен жырдан құйған деймін. Мен үшін жаралған жан екен. Қазір барып танысайын.

	– Көкетай, әншіге қыз табылады ғой. Сен тұра тұршы. Мен танысайын деп едім.

	– Ендеше неғып тұрсың?

	Аппақов қанша қысылса да танысуға бел байлап қызға қарай жүрді. Бірақ қыз мұны көрген жоқ. Билеушілердің арасымен жүре берді. Залды шолып көзімен біреуді іздеп келеді. Аппақов оның соңынан еруге бата алмай іркіліп, тұрып қалды.

	– Композитор Аппақов қайсы? Көрсетші,– деп сұрады Балзия бір жігіттен.

	– Аппақов дейсің бе? Қазір... қазір... Әне, анау көркем жігіт сол,– деп ол жігіт те вальсте қайтадан дөңгеленіп жүрген Сәрсенді нұсқады.

	Осы кезде би бітіп қалды. Балзия Сәрсеннің қасына келді.

	– Сәлеметсіз бе, ағай.

	Сәрсен жалт қарап қыздың қолын құшырлана қысты.

	– Сәлеметсіз бе, қарындас.

	Балзия батылданып-ақ келсе де қысылып қалды.

	– Ағай, сіз ғафу етіңізші. Менің сізбен сөйлескім келіп еді.

	– Рақым етіңіз. Құлағым сізде.

	– Сыртқа шығып сөйлессек...

	– Тіптен жақсы. Жүріңіз.

	* * *

	Сәрсен мен Балзия бақтың ішімен аяңдап кетіп барады. Сыртқа Аппақов шығып олардың ізіне қарап телміріп тұр. Қасына Тоқпақов келді.

	– Жұрттың бәрі сені қолпаштап жатса... сен неғып тұрсың мойныңа су кетіп.

	– Әне, алып кетті анау...– Аппақов қатарласып кетіп бара жатқан Сәрсен мен Балзияны нұсқайды.– Өзі бір нағыз алаяқ екен, сумаңдаған.

	Тоқпақов кекетіп:

	– «Кісіні білмей жатып жамандауға болмайды. Мүмкін ол жақсы адам шығар». Солай демеп пе ең?

	– Ай, қойшы сен де. Кісі өртеніп тұрғанда.

	– Өртенсең су себейін. Несіне сонша елтіп тұрсың. Қалың қыздың ортасында жүзіп жүріп. О несі-ай. Табылар тағы біреуі.

	– Жоқ, ана қыз бөлек қыз. Сен оны көрмей қалдың ғой, аһ, көрмей қалдың ғой.

	Сәрсен мен Балзия бақтың ішінде келе жатыр.

	Балзия әлі де қысылып аптығып сөйлейді.

	– Ағай, мен сіздің әндеріңізді өте жақсы көрем. Сіздің әндеріңіз жүрекке сондай жайлы тиеді... Тыңдағанда кісі біртүрлі... тебіреніп кетеді.

	– Музыканы түсіну – ойға және жанға байланысты. Ол тамаша қасиет. Тамаша қасиет, Балзияш! Сол үшін қолыңнан сүйіп қояйын. Балзияның тартыншақтағанына қарамастан қолынан сүйеді.

	– Мен сіздің әндеріңізді орындаушы едім... Осында кружокта.

	– Міне, ғажап. Екеуміз тіпті жақын боп шықтық қой. Әнімді сіз айтсаңыз, мен не деген бақытты жанмын, Балзияш!..

	– Мен сіздің өзіңізге сынатқым келіп еді.

	Түсініп, дұрыс айтам ба екен...

	– Рақым етіңіз.

	– Қысылып та тұрмын...

	– Қысылмаңыз, Балзияш. Титтей де қысылмаңыз, мен өзім былай қарапайым адаммын.

	Балзия қысылыңқырап ән бастайды. Сәлден кейін бойын билеп алып, еркін шырқайды. Музыканың оқытушылары иін түсіріп, ажарын қашырмаған саф таза әсем дауыс. Жүректі қытықтайтын ерекше бір тембрі бар. Тыңдаған сайын кісі құныға түседі. Сәрсені түскір де елтіп қалыпты.

	Аппақов пен Тоқпақов та бұлардың ізімен келе жатқан. Ән шырқалғанда селт етіп тұра қалды. Аппақов елең етіп, бір саусағын шошайтып, аузын ашып, тырп етпестен тұр. Сәлден кейін өңі қашып, елжірей бастады. Іштей қосылып, аузын қыбырлатады. Тоқпақов қабағын түйіп сазарған күйі ұйып қалған.

	– Консерваторияға! Консерваторияға түсіру керек!– деді Аппақов,– аһ, даусы неткен керемет. Бұл әнді дәл осылай шырқайды ғой деп мен ойлаған жоқ едім. Ғажап, ғажап қой.

	Кенет көзі Сәрсен мен Балзияға түседі. Ол екеуі ән сезіміне беріліп бір-бірін лебімен шарпығандай. Балзия Сәрсенге қарап бар ықыласымен емініп айтып тұр. Аппақов күйіп кетті.

	– Анау анаған бар сырын менің әніммен айтып тұр ғой. Менің мұңымды басқа біреуге ақтарып тұр ғой. Қап!

	– Жоқ, ол барлығын менің сөзіммен, менің өлеңіммен айтып тұр. Жоқ, жоқ, мен барып өзім танысам. Ақын жанын өйтіп қорламасын!– деп Тоқпақов ұмтыла берді.

	Аппақов оның жеңінен ұстай алды.

	– Тұра тұршы, көкетай. Сенің әйелің бар ғой. Мен барып танысайын.– Ұмтыла түсіп.

	– Тек үстеріне барғаным ыңғайсыз болмаса,– деп іркіліп қалды.

	– Сен бармасаң мен барам. Ондай қызды ана алаяқтың қолына беріп қою. Жо-оқ, достым...

	– Жо-жо... өзім барайын.

	Ән аяқталды. Емешесі құрып тұрған Сәрсен «Браво, браво!» деп қол соғып, тағы да иіліп қыздың қолынан сүйді. Балзия беріліп айтқан әннің әсерімен толқып тұр. Оның үстіне «композитордың» мақтауы да жүрегін лоблыта түседі.

	– Қалай, сізге ұнады ма?– деп сұрады сәлден кейін.

	Осы кезде бұлардың қасына Аппақов келіп қалған.

	Сәрсеннің орнына сол жауап қатты.

	– Жақсы. Орындауыңыз тіпті ерекше дер едім мен.

	Қапы жауап Балзияны таңырқатып тастады.

	– Бұл ән сізге де ұнай ма?– деді қыз бойын билеп.

	– Әннің өзі маған онша ұнамайды. Соңғы кезде бұл әнді тіпті жек көріп кеткенмін. Ертеректе жазылғанға ма...

	Балзия қысылып Бейсеновқе көз тастап қойды.

	– Сізге ұнамағаны қызық екен. Оның есесіне жұрттың бәріне ұнайды бұл ән.

	– Кейде жұрт шын жақсы әнді ажырата алмайды. Бұл ән тым тәттілеу болатын. Және ырғағынан да біраз кемшіліктерді байқадым.

	Әрине бұл нағыз кемеліне жеткен, ойлы композитордың туындысы емес. Бұл өзі тереңнен жарып шықпаған, оңай мақталынған ән еді...

	Аппақов әнді сынаған сайын Балзия «авторға» (Бейсеновке) ыңғайсыз тигенін сезіп, жалтақтап қысыла берді. Аяқ астынан тап болған «сыншыға» да ызасы келді.

	– Сіздің музыканы қаншалықты терең түсінетініңізді мен білмеймін. Бірақ екеуміздің талғамымыз екі басқа екен. Өмірі қосылмас.

	Бұрын да жүрек жұтпаған Аппақов енді, тіпті, қысылып қалды. Қыздың бетіне тура қарай алмай, төмен қарап қипақтап сөйледі.

	– Сіз ғафу етіңіз. Талғам жөнінде таласпайды дейді ғой. Әрине. Бірақ бүгінгі сіздің орындауыңыз – бұл әннің әлі де ашылмаған сыры барын аңғартты. Сондай саф таза балауса дауыс... Балауса сезім. Әрине сіз...

	Аппақов сөзін бастай бергенде-ақ Балзия «авторды» ыңғайсыз жағдайдан құтқармақ болып, ым қағып Бейсеновті ертіп кеткен. Аппақов басын көтеріп алғанда алдында ешкім жоқ. Қасына жүгіріп Тоқпақов келді.

	– Иә, сөйлестің бе?

	– Сөйлестім.

	– Не деді?

	–Екеуміздің талғамымыз үйлеспейді деді.

	–Ендеше қиын болған екен. Кісінің талғамы келіспесе... жо-жоқ, болмайды. Қиын болған. Өздері қайда кетті?

	– Тіпті көрмей қалдым.

	– Талғамдарың келіспесе... шынында да ешнәрсе шықпайды. Мұндайда ақын тілі керек. Ендеше өзім сөйлесейін.

	– Жо-жоқ, көкетай, тұра тұршы. Сенің әйелің бар ғой. Өзім тағы да... Мүмкін...

	* * *

	Ылдида сыңғырлап аққан тау өзенінің жиегінде Балзия мен Сәрсен. Әлгі нағыз бір жоқ жерде кеп килігіп, мазасын алған келеңсіз жігіттен құтылып, Балзия «сүйікті композиторына» өз орындауын сынатып тұр.

	– Мына бір ырғақты қалай айтқаным дұрыс болар екен. Мен оны қазір былай айтып жүрмін,– деп әуенін жайымен ыңылдап бастап, ақырын көтеріп нақыштап әкетті.

	Балзия әндеткенде Сәрсен қолын сызылта ырғап демеп тұрған. Бірақ құрғақ дирижерлықты қомсынып, әлсін-әлсін музыкалық терминмен жөн сілтеп қояды.

	– Крещендо! – Балзия даусын екпіндете түседі.

	– Пианиссимо! – Балзия даусын баяулатады. – Адажио! Контрапункт.

	Балзия әбден шатасып тоқтап қалады.

	– Ағай, мен тіпті түсінбей қалдым.

	– А-а, түсінбей қалдың ба. Уақасы жоқ, уақасы жоқ, қысылма. Консерваторияға түсу керек. Сонда бәрін түсінесің.

	– Әрине менің музыкалық сауатым күшті емес. Бірақ бұл ырғақ негізінен пиано сияқты. Ал, адажио... контрапункт... оның тіпті бұл араға қандай қатысы бар?

	– А-а... Ғафу ет, Балзияш. Сізді көрген соң менің тіпті басым айналып кетіпті. Кешір, Балзияш, өнер адамы бұлталақты білмейді – төтесін айтады. Сіз менің арманымсыз. Өмір бойы аңсағаным...

	– Мүмкін мына ырғақты дұрыс дерсіз,– Балзия қайта әндетеді. Бұл қыздың амалсыздан тапқан тәсілі болу керек.

	Бейсеновтың ықыласы әнде емес қызда, шын тебіреніп, елігіп жылан арбаған торғайдай сұлу қызды ішіне тартып барады.

	* * *

	Аппақов пен Тоқпақов Балзияның әсем даусын қуалап, ізге түскен тазыдай мойындарын созып, бақтың ішімен келе жатыр.

	Екеуі дөңеске шыға бергенде ылдида сылдырлап аққан бұлақтың түбінде сүйісіп тұрған Балзия мен Сәрсенді көрді.

	– Өлтірді!– деп Тоқпақов Аппақовты нықтан қойып қалды.

	– Өлтірді,– деп қостады о да.

	– Бауыздап кетті. Иттің баласы!

	– Бауыздап кетті.

	– Жүр!– деп Тоқпақов Аппақовты кейін қарай иығынан сүйреп ала жөнелді.

	* * *

	Кафе. Залда жастар әлі билеп жүр. Кейбіреулері буфеттен сусын ішіп тұр. Буфеттің стойкасына Аппақов пен Тоқпақов келді. Түрлері өрт сөндіргендей.

	– Шампанский әкеліңіз,– деді Тоқпақов.

	– Шампанский әкеліңіз,– деп қостады Аппақов. Екі стакан қабат көтеріліп, ұзын өңеш пен қысқа өңеш бүлк етеді. Қысқа өңеш ойланғандай кідіріп қалды. Әлдене есіне түскендей Аппақов ортайған стаканды аузынан ала беріп еді, кенет «Бәрібір енді кетіп қалды» деп, қалғанын да ысырып жіберді. Стаканды стойкаға қойды.

	* * *

	Аппақов пен Тоқпақов машинаның қасында.

	– Ғафу ет, сені ұмытып кетіппін ғой,

	«Бозжорға», – деп машинасын капоттан қағып қойды.– Осы біз кетсек қайтеді енді.

	– Иә, енді кідіретін ешнәрсе қалған жоқ. Әлгі Соқпақов соққан қайда жүр,– деп Тоқпақов сигнал берді.

	Аппақов рульге отыра беріп, Тоқпақовқа бұрылады. Өңешін шертеді.

	– Тағы да жіберіп алдық қой. Енді қайттік?

	Тоқпақов сәл ойланып қалды:

	– А? Саспа. Мен бір бұралқы жолды білем. Онда автоинспекцияның иісі де жоқ.

	Жүгіріп Соқпақов келеді. Тоқпақов оны машинаға сүңгітіп жібереді.

	– Ал, бас.

	– Ойбай-ау, біздің тағы бір жігітіміз бар емес пе еді?

	– Қалсын ол алаяқ.

	– Жо-жоқ, оны қалдыруға болмайды,– деп Аппақов баж ете түсті.– Ойбай-ау, қасқырды қойдың қасына тастап кетіп. Жожоқ.

	Тоқпақов ойланып қалды.

	– Рас айтасың. Ол итті ала кетеміз. Машинаның қасына көркемөнер үйірмесінің жетекшісі жүгіріп келді.

	– Ғафу етіңіздер. Сіздер жүргелі жатырсыздар ма? Әлгі біздің композиторымыз Аппақов жолдас қайда кетіп қалды?

	– Аппақов міне отыр, – деді Тоқпақов.

	– А? Сіз бе едіңіз? Отағасы, тіпті ғафу етіңіз,– деді сасып қалған жетекші.– Сіздер бес минутке рұқсат етсеңіздер. Жастардың сізге айтатын бір қолқасы бар еді. Соны тыңдап...

	Бұлар машинадан қайта түсті. Осы кезде жастар да жиналып қалған екен. Жетекші дауыстап:

	– Жолдастар! Жолдастар! Келген қадірлі қонақтармен таныстыруға рұқсат етіңіздер.

	Бұл кезде Бейсенов пен Балзия да жүгіріп келіп топқа қосылады. Жастар ентелеп, қонақтарды көруге тырысады. Аңғарымпаз біреулері жүгіріп барып жәшік әкеліп, қонақтардың аяғының астына қойды. Жетекші сөйледі:

	– Мына кісі Соқпақов. Атақты әнші.– Жұрт қол шапалақтайды.

	– Мына жолдас өздеріңіз білетін ақын Тоқпақов.

	Жастар қол шапалақтайды.

	– Ал, мына кісі – өзіміздің сүйікті композиторымыз Аппақов. Жұрт ду қол шапалақтайды. Балзия аң-таң.

	– Жолдастар, біз бүгін өзіміздің сүйікті таланттарымызбен кездесіп отырмыз. Кешке бұл кісілердің спектакіліне барамыз. Бірақ бір тілегімізді осы жерде айтқымыз келеді. Аппақов жолдастан өтінішіміз бар. Сіз бізге арнап «Тау бағбандарының» вальсін жазып берсеңіз екен.

	Жастар ду қол шапалақтайды. «Өтінеміз» деп айқайлады.

	– Достар, достар,– деп Аппақов қысылып сөз бастады.

	– Мен заказбен ән жазбаушы едім. Бірақ сіздердің ықыластарыңызды аттап кету тіпті қиын. Енді ойланайын.

	– Жазыңыз. Жазыңыз. Ойыңызды жазыңыз, – деп айқайлады жұрт. – Алған әсеріңізден жазыңыз.

	– Қазір көкірегімде туа бастаған бір ән бар. Соны сіздерге арнаймын. Ол әннің аты «Айтылмаған махаббат».

	– Өлеңін мен жазамын!– деді Тоқпақов. Осы кезде Балзия Сәрсенді шапалақпен жақтан тартып жіберді. Соған жалғаса жұрт қол шапалақтап кетті. Бұл сахнаны жалғыз көрген Аппақов қолын жұлқына соғады.

	* * *

	Үшеуі машинаға мінеді. Машина бірде шиқылдап, бірде гүр ете түсіп өшіп, қақалып-жөтеліп от алмайды. Жүгіріп Бейсенов келді. Мінгісі келіп есікті аша бергенде Тоқпақов сарт еткізіп, есікті жауып алды:

	– Енді сен итер машинаны!

	Бейсенов жалтақтап жан-жағына қарайды. Амал жоқ машинаны итереді. Оған жастар көмектеседі. Машина қақалып от алып, ақырын жүріп кетті. Енді соңынан жалғыз Сәрсен ғана жүгіре итеріп келеді.

	–Ананы ала кетпейміз бе?–деді Тоқпақов.

	– Жоқ, енді қала берсін,– деді Аппақов жымиып.

	Бейсенов «тоқта» деп кузовты ұрады.

	Бірақ машинаның жүрісі жылдамдап барады. Содан кейін сасқанынан қарғып машинаның артына жабысып мініп алды. Қос қолымен төбедегі қалқан қағылған темірге жармасқан.

	Машина әлі жөнделмеген адыр-бұдыр лас көшемен шалшық суды шашыратып, бұлғалаңдап кетіп барады. Жас балалар тамашаға батқан. Айқайлап, шулап, ере жүгіреді. Кей қорадан иттер де қосылады.

	Машина селоның сыртына шықты. Маңдайдағы айнадан Аппақов балшыққа баттасқан Бейсеновтың бетін көреді.

	– Енді мінгізсек те болар ананы, – деді Аппақов.

	– Енді мінгізуге болады, – деп мақұлдады Тоқпақов.

	Айнадан тағы да Сәрсен көрінді. Ол бірнәрсе деп сөйлейді. Жалынышты мүсәпір кескінмен ыржиып күледі. Айнадан Аппақов көрінеді. Ол Бейсеновты енді ғана көргендей таңырқайды. Ұзамай машина тоқтайды. Аппақов шықты.

	– Ғафу ет, біз сені ұмытып кетіппіз ғой, достым.

	– Жарамайды, жолдастар. Кузовты соққанда неге тоқтамайсыз, – деп ренжіді Бейсенов. – Бұларың достыққа жатпайды.

	– Ғафу ет, достым, ғафу ет,– деп ебелек қақты Аппақов.– Мотордың шуынан түк естісем бұйырмасын. Мініңіз, мініңіз,– деп өзі есік ашып бәйек болды.

	* * *

	–Сендер өнер адамысыңдар. Гуманизмдерің қайда?–деп Бейсенов ызаланып келеді машинаның ішінде.– Мен жалғыз өзім машиналарыңды сүйреп шықтым. Рас па?

	– Рас, рас,– дейді Соқпақов.

	– Ендеше беттерің былш етпей мені неге тастап кеттіңдер?

	– Ғафу етіңіз, құдды біреу жағымнан тартып жібергендей тіпті есімнен шығып кеткені,– деп Аппақов кешірім сұрады.

	– Жолдың үсті болса бір сәрі. Бір қиыр түкпірдегі колхозға... Жоқ, бұларың жігіттік емес, достар.

	–Сіз ғафу етіңіз, достым,– деді Соқпақов.

	– Айып бізден. Ұсынған мойынды қылыш кеспес деген. Ал, енді сол айыбымызға мен сізге бір ән салып берейін. Музыкасы Аппақовтікі, сөзі Тоқпақовтікі.– Машинаның төбесін нұсқап,– мынау опереттаның ішінен. Сөйтіп бұл ән үшеуміздің де сізге тартқан айыбымыз болмақ.

	Соқпақов ән салады. Бұл күлкілі ән. Жолы болмаған жігіттің шеккен зәбір-жапасын паш етеді. Күн жаумай су болып, түйенің үстінен ит қапқан келеңсіз жігіт мұңын шағып, зарын айтады.

	Машина құлдилап ылдиға түсіп, тауды қапталдай ағып жатқан жолға шықты. Соқпақов одан сайын көңілдене шырқайды.

	Қашан да күлуді білмейтін, қалың қабағы салбырап сұсты отыратын Тоқпақов, артқы орындықтан мойнын созып, алға үңіліп келе жатқан. Кенет:

	– Тоқта!– деп дауыстап жіберді.

	Ән де тоқтай қалды, машина да тоқтай қалды.

	– Немене болды?

	– Не болды?

	– Әне әзірейіл,– деп Тоқпақов алдыңғы жақты нұсқап саусағын шошайтты.

	Алдыңғы жақта дөңесте, жол шетінде мотоцикльдің қасында тұрған милиционер көрінеді. Бәрі де үнсіз сұлық қалды. Тек Бейсенов қана:

	– Ешнәрсе етпейді. Тарта бер,– деді.

	– Айналайын, мен жарты правомнан айрылғанмын. Қалған жартысын бере алмаймын,– деді Аппақов.

	– Кәне, кейін шегін. Жаңа тауға қарай кеткен бұралқы жол бар. Сонымен орағытып өтеміз,– деп Тоқпақов команда берді.

	– Шегінсек ысқырып пәле қылады ғой. Қап!– деп қиналды Аппақов жүрісін баяулатып.

	– Тоқта!– деді Сәрсен.– Тез машинаңның капотын ашып шұқылай бер. Машинасын жөндеп жатқан шоферға милиция байланыспайды.

	Аппақов машинадан түсіп капотын ашты.

	Сәрсен де түсті.

	– Мен барып милицияның басын айналдыра тұрайын. Сол кезде кейін қарай тайып тұрыңдар. Ал, жігіттер, көріскенше күн жақсы. Сендермен жол жүру рақат екен, бірақ машақаттарың да бар екен. Сау болыңдар. Гуд бай.

	Аппақов капотын жауып, рульге қайта отырып жатыр.

	Сәрсен милицияны аузына қаратып ұйытып тастаған.

	Машина құйрығы бұлғаңдап, шиқылдап кейін қарай шегініп барады. Сәлден кейін оңға бұрылатын жолға жетті. Енді сол жолмен қызыл қалың бәйшешектің арасын жарып келе жатыр. Бір-екі сайдан да өтті. Кейде жол екі-үш тарамдалып, машина қалай бұрылуға білмей дағдарып іркіле бергенде, Тоқпақов желкесінен ұзын қолын созып саусағымен үнсіз нұсқайды. Бұлар тауды бөктерлеп жоғары өрлеп кеткен. Ылдида үлкен қала жатыр. Оның алыс панорамасы көрінеді.

	Аппақов рульде толқып келеді.

	– Шіркін манағы қыз... Арман еді ғой, арман..

	– Иә, нағыз арман еді,– деп Тоқпақов күңк етті.

	– Арман... арман...– Соқпақов ыза боп кетті.– Өзің де жоламай, өзгені де жолатпай. Қызғанғаның қызыл итке жем болды. Әй, сен де!

	– Жо-оқ, жем болған жоқ,– деп басын шайқайды Аппақов.– «Бозжорға» аман болса мен оны табамын.

	Сұлу қыз есіне түскен сайын Аппақов көңілі тебіреніп, ырғалып қояды. Сөйтіп отырып ыңылдап ән бастады. Бұл ғайыптан кездескен бейтаныс қыз туралы, айтылмай кеткен махаббат туралы бір жағы қайғылы, бір жағы күлкілі ән. Аппақовтың қоңыр даусына біраздан кейін Соқпақовтың күшті даусы қосылып, ән күшейе береді.

	Ұзаған сайын жол кедір-бұдырланып, өлеусірей түсті. Ән шырқап тасып келе жатқан Соқпақовтың өңіне кенет үрей жүгірді. Әлденеден шошығандай түсі бұзылып, көзі адырайып кетті. Қолындағы сағатына қарады.

	– Құрыдым!– Құрыдым!– деп дауыстады ол.

	– Не боп қалды?

	– Спектакль басталуға бір-ақ сағат уақыт қалды. Мен ендігі театрда болуым керек қой.

	– Біз де болуымыз керек, – деді Тоқпақов.

	– Сендер үлгерерсіңдер-ау. Мен... мен сахнаға шығуым керек қой. Енді қайттым?

	– Сабыр ет. Қазір қалаға тура желкесінен дік ете түсеміз.

	– Иә, мына «Бозжорға» дік ете түсірер сені,– деді Соқпақов ыза болып.

	Соқпақовтың сөзіне орай машина селкселк етіп, бір-екі ышқына ырылдап, тоқтай қалды.

	* * *

	Театрдың фоэсы.

	Жасы біразға келген бурыл бас режиссер келеді. Режиссердің көмекшісі қапталына ерген.

	– Актерлер жиналып болды ма? – деп сұрады режиссер.

	– Болып қалды.

	– Соқпақов келді ме?

	– Қазір келуге тиіс.

	– Бүгін... бүгін көрсетуіміз керек. Айды аспанға бір шығармасақ па?! Соқпақов келген бойдан маған хабарла.

	Режиссер асыға басып сахнаға келеді. Мұнда жұмысшылар декорация құрып жатыр.

	– Екінші актыны жабдықтауға кірісіңдер.

	– Задникті көтер.

	– Тоқта! Кругты тоқтат! – деген дауыстар естіледі.

	Режиссерды жас әнші Асқаров қуып жетеді.

	– Жолдас режиссер, мені ойнатасыз ба, жоқ па?

	– Жоқ. – Сахна жұмысшыларына айқайлап. – Бірінші актының көк шалғыны қайда!

	Ж ұ м ы с ш ы. Қазір төсейміз.

	А с қ а р о в. Неге ойнатпайсыз?

	Р е ж и с с е р. Сенің дайындығың кеміс. Гастрольде, гастрольде ойнайсың. Әй, Садықбек, жасыл прожекторды маған, маған бағытта.

	А с қ а р о в. Бізді ылғи гастрольге қуасыз. Гастрольді менің маңдайыма жазып қойып па. Сонда жастарды қашан көтересіз?

	Р е ж и с с е р (кекетіп). Көтер, көтер! – Осы кезде мұның сөзін қате түсінген жұмысшылар режиссер басып тұрған станокты механизмнен аспанға көтере жөнеледі: – Тоқтат! Түсір. Төмен түсір.

	– Қазір.

	– Түсір деймін.

	– Қазір. Шынжыры тістесіп қалды. Әй, Бұзаубай, балға қайда? Балғаны әкелші.

	Р е ж и с с е р (Асқаровқа). Геройды ойнауға сен әлі жассың. Ұқтың ба?

	А с қ а р о в. Неге жаспын. Менің жасым жиырма сегізде, ал геройдың жасы жиырмада.

	Р е ж и с с е р. Тем более оны қырықтағы актер ойнау керек. Ай, осылай асып қоясыңдар ма мені? Қашан түсіресіңдер?

	Д а у ы с. Қазір. Қазір.

	А с қ а р о в. Ендеше Соқпақовтың жасы да отызда ғана емес пе?

	Р е ж и с с е р. Соқпақов? Соқпақов деген ол Соқпақов... Оның атағы бар. Оны халық біледі. Ал сен кімсің? Асқаров? Сенің есімің де жоқ қой әлі. Сөйтіп жүріп премьераға сұранасың. – Осы кезде барып режиссер тұрған станок әрең деп төмен түседі. Енді кіріп келе жатқан өзінің көмекшісіне дауыстайды. – Мынау не? Жартас па?

	К ө м е к ш і. Иә, жартас.

	Р е ж и с с е р. Осындай жартас бола ма? Төмпешік қой бұл. Тағы бір станок мінгіз төбесіне.

	К ө м е к ш і. Суретшінің істегені сол. Станокты қайдан алам.

	Р е ж и с с е р. Реквизиттен ал. Тез.

	Режиссер шығып жүре береді. Асқаров та желімдей жабысып соңынан қалар емес. Қуа сөйлеп келеді.

	– Атағың жоқ дейсіз. Егер актер сахнаға шықпаса оның атағы қайдан шығады. Кісі жүрегі дауамай шегіншектей берсе... Жоқ, мұндайда не де болса тәуекел етіп, батыл қимылдау керек. Батылдық керек.

	– Батыл болсаң бола бер, шырағым, тек бақырауық болмашы.

	Режиссер есікті сарт еткізіп кабинетіне кіріп кетті. Асқаров та қалатын пәле емес, бірге кірді.

	– Әке-көке деп жалынайын. Тек бүгін, бүгін шығарыңызшы сахнаға. Бір рет сынап көріңізші.

	– Бүгін премьера. Ұқтың ба? Премьера!..

	Мен сені бұл рөлде әлі көре алғаным жоқ.

	– Аһ, көре алған жоқсыз ба? Ендеше көріңіз!..

	Әнші опереттаның бір ариясын бастап кетеді. Ол ән салып тұрғанда үстіндегі киімі, гримі өзгеріп, кабинеттің іші далаға айналып, опереттаның бір сахнасы көрінеді. Алдында қыз, енді ол әнін соған арнап зарлап-ақ тұр. Әннің аяғы кабинетте бітеді.

	– Ал, енді көрдіңіз бе?! – деді әнші шекесінен қарап.

	– Ендеше сен де көр! – деп режиссер ұшып тұрды.

	Режиссер ойнақы куплетті бастап кетті. Оған оркестр қосылды. Мұның да киімі, гримі өзгеріп кабинет сахнаға айналды.

	Қайтадан кабинет. Әнші ыржиып, мәз боп қалған.

	– Енді ойнауға рұқсат етесіз ғой, – деді ол дәмеленіп.

	– Жоқ! – деп кесіп тастады сұсты режиссер. – Искусство құрбандықты талап етеді.

	– Сонда мен ғана құрбандық болуым керек пе?

	– Мен ше? Мен құрбандық емеспін бе?

	– Сіздің енді жасыңыз асып кеткен ғой.

	– Сенің әлі жасың жеткен жоқ.

	* * *

	Үш жігіт машинаның қасында тұр. Жол шеті осы арадан біткен. Әрі қарай тауды өрлеп жалғызаяқ соқпақ көрінеді. Одан басқа бұл маңда адам баласының ізі түскен белгі байқалмайды.

	– Тоқта, тоқта! Мен тағы бір-екі бұралқы жолды білуші едім, – деп Тоқпақов шекесін түртіп ойланып қалды.

	– Жоқ, одан да сен жалғыз төте жолды білесің бе? Соны айтшы, көкетай! – деді ыза болған Соқпақов.

	– Жігіттер, ізімізбен кейін кайту керек,

	– деп Аппақов машинаға мінді. Ол машинаға от беріп еді, бірақ мотор тұтанбады. Әбден азапқа түсті.

	– Құрыдым ғой, – деп Соқпақов ыза болды. – Құрттың ғой, «Бозжорға». Жарты жолға тастап кеттің ғой.

	Соқпақов күйіп кетіп машинаның капотын жұмырығымен қойып қалып еді, мотор дүр ете түсті. Бәрі, қуанғанынан айқайлап жіберді.

	Машина манағы ізімен әр ылдиға батып шығып, қаңғалақтап келе жатыр. Бір кезде жаңбыр келе жатты. Әйнекті сырт-сырт шерте бастады.

	– Жаңбыр кеп қалды!

	– Ойбай, батып қалатын болдық қой.

	– Тарт, «Бозжорға!» Тезірек асфальтқа жетейік.

	Жаңбыр құйып бергенде бұлар да өліп-талып асфальтқа ілікті. Бұл манағы жол. Енді жолаушылар жайраңдай бастады. Машина жаңбырлатып келеді. Алдыңғы әйнектегі қос щетка бір тоқтап, бір сырғып, берекесіздеу бұлғаңдайды. Алдыңғы жақ кейде мұнартып, кейде теңселіп шалалау көрінеді. Тоқпақов жолға үңіліп, ұзын мойнын созып қатып қалған. Бір уақытта алға қарап ұзын саусағын шошайтты. Аппақов та үңіле қалды. Жол шетінде капюшоны қоқиған плащ киген біреу тұр. Сыртқы ұсқыны – милиционерге келеді. Жаңбыр жуған әйнектен бұлдырап оның денесі кейде өте үлкейіп, кейде өте кішірейіп көрінеді. Жол қапталында поселок бар. Машина тоқтамақ болып баяулай бастады.

	– Тағы не боп қалды? – деп шошыды Соқпақов.

	Тоқпақов ұзын саусағымен алдыңғы жақты нұсқады. Соқпақовтың жыларман болған кескінін көріп, Аппақов батыл байламға келді.

	– Нар тәуекел! Не де болса тіктім басымды.

	Аппақов машинаға газ берді. Әлгі автоинспектор бірде ебедейсіз сорайып, бірде ергежейлідей кішірейіп, көз алдынан кетер емес.

	– Құрыдық, қол көтерді, – деді Тоқпақов.

	Бұлар тоқталуға оңтайланып жақындай бергенде – жаңағы милиционердің бойы сорайып, ұзарып кетті де, кенет бір тұтам боп қалды. Қасына келіп тоқтай қалса – кәдімгі плащ жамылған алты жасар бала.

	– Ей, сен неғып тұрсың мұнда, – деді Соқпақов ашуланып.

	– Машина санап тұрмын.

	– Машина санап...

	– Иә, мен санай білем. Сендердің машиналарың он үшінші болды.

	– Уһ, Құдай сақтады-ау!– деп Аппақов маңдайынан терін сүртіп, қозғала берді.

	* * *

	Режиссер театрдың коридорын қуалап келе жатыр. Асығып сағатына қарайды.

	– Соқпақов! Соқпақов қайда? – деп айқайлайды.

	Алқынып декорация құрулы тұрған сахнаға кірді. Жүгіріп, қаңқиған биік станокқа шықты:

	– Міне, нағыз жартас енді болды. Тамаша! – Сағатына қарап:

	– Соқпақов қайда? Соқпақов!

	– Келмей жатыр, – деді көмекші даусы дірілдеп.

	Режиссердің түсі ашулы арыстанға ұқсап кетті.

	– Тап дегенім қайда саған?

	– Үйіне кісі жібердім. Үйінде де жоқ.

	– Сен бүгін премьера екенін білесің бе?

	– Білем.

	– Бүгін біздің не өлетін, не тірілетін күніміз екенін сен білесің бе? – Бі... бі... білем...

	– Ендеше Соқпақов қайда? Соқпақов! Режиссер ашуланып жерді теуіп жібергенде аяғының астындағы станок сынып кетіп, гүрс ете түсті. Ол енді биік станоктың ішіне сүңгіп кетті. Өзі көрінбейді. Жердің астынан шыққандай күңіренген даусы ғана естіледі.

	– Соқпақовты тап! Соқпақовты!

	* * *

	Нөсер ашылған. Ақшыл машина, томпаңдап қаланың шетіне кірді. Соқпақовтың әбден сабыры кеткен.

	– Бітті енді. Премьераны да құлаттыңдар! Мені де құрттыңдар.

	– Жеткіземіз, – деді сұсты Тоқпақов.

	– Қалай жеткізесің. Жиырма минут уақыт қалды. Жиырма минут уақыт қалды. Қашан киінем? Қашан боянам?

	– Бас қамшыны! – деп Тоқпақов әмір берді.

	– Иә, жеткіземіз, – деп Аппақов та газды басты.

	«Бозжорға» арылдап, екі-үш ырғып түсіп жүйтки жөнелді. Қаланың іші. Қайшыласқан көп машиналар. Бажылдап сигнал беріп, көп машинаны қуып озып, «Бозжорға» жөңкіп келеді. Қабағын түйіп сұстанып алған Тоқпақов ауық-ауық:

	– Бас қамшыны! – деп қояды, – Сілте «Бозжорға».

	«Бозжорға» арлы-берлі машиналарды састырып, көлденең кездескен машиналарға оқыс тормоз бергізіп келе жатыр еді. Алдан ГАИ-дың посты шыға келді. Жол шетінде мотоцикльдің жанында екі милиционер тұр. Біреуі ысқырықты берсін келіп. Аппақов, амал қанша, машинасын тоқтата қойды. Тек бар айтқаны: «Құрыдық» болды.

	Аппақов машинадан түсіп инспектордың қасына келді. Ана екеуі де ере шықты. Инспектор қолын шекесіне сарт еткізіп:

	– Документіңізді әкеліңіз, – деді. Аппақов қалтасынан документтің жұқанасын суырды. «Ғафу етіңіз» деп инспекторға ұсынды.

	– Бұл ескерту талоны ғой. Правоңыз қайда?

	– Право сіздің ауылда еді.

	– Солай... солай деңіз. Бұл көшеде қуып озуға тыйым салынған. Сіз қуып оздыңыз. Бұл бір. Жүріс жылдамдығы елу километр. Сіз сексеннен сілтедіңіз. Бұл екі. Ал мына төбесіндегі не пәле?

	– Ол афиша.

	– Афиша ілуге тек трамвайға ғана рұқсат етеміз. Ал, сіздің көлігіңіз автомобильдің санатына қосылатын сияқты. Бұл үшінші нарушение.

	Милицияның сөзін қостағандай «Бозжорғаның» моторы гүр-гүр ете қалды.

	– Өшіріп қойыңыз, жолдас.

	– Жолдас лейтенант – ол өшіп қалса от алмаушы еді.

	Жолдас лейтенант, біз асығыс едік. Спектакльге кешігіп барамыз, – деп Соқпақов жалынды.

	– Біз өте асығыспыз, жолдас лейтенант,–деді Тоқпақов лейтенанттың төбесінен төніп.

	– Иә, жолдас лейтенант, спектакльге асығып едік. Бүгін премьера. – Аппақов жалбарынам деп милицияға таяу келіп қалған екен.

	Инспектордың мұрны бір пәлені сезе қойды.

	– Тоқта, тоқта жолдас, – деді инспектор. – Курсант, әкел бері.

	Жуан курсант тіпті жеңіл қимылмен лейтенанттың қасына келіп аяғын сарт еткізді де, сорғыш сияқты қызыл қағазды қолына ұстата салды.

	– Жо-жо... – деп Аппақов шегіне берді.

	Лейтенант қағазды ширатып Аппақовқа ұсынды.

	– Мынаған үрлеңіз.

	– Ғафу етіңіз... Ғафу етіңіз, жолдас лейтенант, – дейді Аппақов қолын кеудесіне басып, басын шайқап.

	– Үрлеңіз.

	– Сіз оны қинамай-ақ қойсаңыз қайтеді, жолдас лейтенант.

	– Бөгемеңіз, азамат. Үрлеңіз, жолдас.

	Аппақов, амалсыз халге түскен. Ұртын томпайтып, тұмсығын бұрыңқырап қағаздың сыртын ала үрлеуге тырысады. Және аузынан леп шығарғысы да келмейді. Ол үрлемек болып оқтала бергенде, арт жақта тұрған Соқпақов даусын дірілдетіп әндетіп жібереді. Инспектор артына жалт қарайды. Бірақ Соқпақов тып-тыныш. Осы кезді пайдаланып Аппақов далаға үрлеп қағазды инспекторға ұсынады.

	– Үрледім, жолдас лейтенант.

	Инспектор қағазды қарайды, түк жоқ. Басын шайқайды.

	– Күдікті нәрсе. Тағы да үрлеп көріңізші.

	– Неге? Кешіріңіз, жолдас лейтенант.

	Менің өкпем нашарлау еді. Ауа жетпейді.

	– Дегенмен үрлеңіз.

	Аппақов ажалға бара жатқандай қиналады. Қарсыласуға дәрмен жоқ. Қайтадан үрлеуге оқталады. Қағазды қашық ұстайды.

	– Аузыңызға тақап ұстаңыз.

	Аппақов қағазды аузына жақындатқан болады. Ол үрлей бергенде, Соқпақов тағы да даусын дірілдетіп шырқап жібереді. Бірақ Аппақов бұл жолы дұрыс үрлеп қалады.

	– Әншілікті доғарыңыз! – деп айқайлайды инспектор Соқпақовқа жалт бұрылып.

	– Неге доғарады? Оның тамақ асырап жүргені сол әншілік! – деп Тоқпақов ара түседі.

	Аппақов у ішіп жібергендей түсі бұзылып тұр.

	– Енді бәрібір... өтіп кетті, – деп қолын бір сілтеп қағазды инспекторға ұстата берді.

	– Е, бәсе, – деді инспектор қағазға үңіліп, – бұл төртінші және ең үлкен нарушение.

	Ол енді мотоцикльге кеп, рациямен сөйлесе бастады.

	– Дежурный, дежурный. Үш дос кеңес құрып тұр.

	А п п а қ о в. Енді құрыдық. Праводан мүлде айрылдық.

	С о қ п а қ о в. Қой, бір қаракет жасауымыз керек.

	Т о қ п а қ о в. Мұндайда ақын тілі керек.

	Мен сөйлесем.

	Тоқпақов инспектордың қасына келеді.

	– Жолдас лейтенант. Біз сізді қатты құрметтейміз. Менің кеше ғана жазған өлеңім бар еді. Әлі жарық көрмеген. Соны бізге оқып берейін. (Өлеңін оқи бастайды.)

	И н с п е к т о р. Тоқтаңыз, азамат.

	Т о қ п а қ о в. Сіз қалай. Поэзияны жақсы көрмейсіз бе?

	И н с п е к т о р. Мен прозаны ұнатам. Дежурный... Дежурный саңырау боп қалдыңдар ма?

	Тоқпақов өз тобына қайтып келеді.

	А п п а қ о в. Немене? Келістің бе?

	Т о қ п а қ о в. Жоқ. Поэзияны түсінбейді екен.

	С о қ п а қ о в. Ендеше мен барайын. Соқпақов автоинспектордың қасына келеді. Жөтеліп алады.

	– Жолдас лейтенант. Жолдас лейтенант, сіз тыңдап көріңізші.

	– Нені.

	Соқпақов ән шырқай жөнеледі. Лейтенант ұнатып тыңдайды да, кенет қызмет бабы есіне түсіп кетіп, қабағын түйіп алады.

	– Тоқтатыңыз, азамат.

	– Қалай, сізге ұнамады ма? Сіз музыканы сүймейсіз бе?

	– Жоқ, құлағымның қақасы бар. Соқпақов бұрыла бергенде қасына

	Тоқпақов келді.

	– Музыканы да ұнатпайды екен.

	– Мүмкін ол мынаны ұнататын шығар,

	– Тоқпақов қалтасынан ақша суырып алды. Үндемей тік тұрған жуан курсантқа қарап ым қақты.

	Ақшаны көргенде жуан курсанттың өңі жылып сала берді. Май көрген мысықтай көзі жылтырап кетіп еді, бірақ «Дежурный!» деп ақырған лейтенанттың сұсты түрін көріп, бойын тартып алып, мелшиіп қалды.

	Лейтенант ақыры байланысқан болу керек.

	– Қазір шығамын, – деді рацияға. Содан кейін жігіттерге бұрылды. – Қане, машинаға мініңдер. Рульге мен отырам.

	– Жолдас лейтенант. Бүгін премьера. Асығыс едік. Бір жолға кешірім етіп, бізді босатыңыз, – деп жалынды Соқпақов.

	Лейтенант оның сөзін елең ететін емес.

	– Сіздің мұныңыз қалай, жолдас лейтенант? – деді Тоқпақов. Ақындар мен милицияның арасындағы ескі достық қайда? Сіз атақты Маяковскийдің айтқанын ұмытып кеткенсіз бе? «Менің милициям менің қорғаушым» демей ме еді пролетариаттың ұлы ақыны.

	– Мен сіздерді сол пәленің зорынан қорғайын деп тұрмын...

	* * *

	Ашық жүк машинасы қаланың кең көшесімен келе жатыр. Үстінде қатар тізілген скамейкаларда жастар. Түрлері таныс. Бұлар манағы «Тау бағбаны» колхозының қыз-жігіттері – театрға келе жатыр. Бәрі қосылып ән салып келеді. Қолдарында гүлдері бар. Жүздері жарқын. Тек біз білетін Балзия ғана сұлық отыр.

	– Балзия, сен неге үндемейсің? Саған не болған? – дейді қасындағы құрбысы.

	Балзия оған жауап бермейді.

	Бір кезде жастардың бірі:

	– Анаң қара. Манағы біздің композиторымыз! – деп айқайлайды.

	Сол кезде Балзия да елең етіп, орнынан ұшып тұрды. Жүк машинасы инспектордың қасынан жайлап өтті. Жастар біздің үш жігітті танып, қол бұлғайды. Балзияның көзі сүмірейіп тұрған Аппақовқа түсті. О да қызды көріп қалды. Балзия қолындағы гүлін композиторға лақтырды.

	Анау қағып алды.

	Жүк машинасы өтіп кетті. Ал, Аппақов сол машинаның ізіне қарап, гүлді көкірегіне қысып телміріп қалған.

	– Азамат! Азамат! Бөгемеңіз, машинаға мініңіз, – деп дауыстады автоинспектор.– Азамат!

	– А?– деді Аппақов ұйқыдан оянғандай.

	– Машинаға мініңіз.

	– Біз қайда барамыз?

	– ГАИ-ге.

	– Мейлі қайда апарсаң, онда апар. Бірақ сіз тамаша адамсыз, – деді Аппақов елжіреп.

	* * *

	Режиссердің кабинеті. Режиссер маңдайын, бір қолын марлімен таңып алған.

	– Бауыздап кетті. Бауыздап кетті мені

	– Өзіңіз ғой, байқамай құлаған, – деді көмекші.

	– Соқпақов! Соқпақов бауыздап кетті мені. Премьера!.. Премьера... Бұйрық дайында.

	– Қандай бұйрық?

	– Соқпақовты жұмыстан шығару жайында. Тез!

	– Қазір! – Көмекші тұра жүгіреді.

	– Тоқта. Соқпақовқа қатал сөгіс берілсін деп жаз.

	– Құп. Сөгіс деп жазайын.

	– Тоқта! Сөгіс. Сөгіс саған премьера бола ма? Қап! Бауыздап кетті-ау. – Столды жаралы қолымен қойып қалып, шыңғырып жібереді. – Уһ! – Аузына таблетка салады. – Су әкел. – Су ішеді, – Асқаровты шақыр.

	– Құп! – Көмекші шыға жөнеледі. Коридорда қарсы келе жатқан Асқаровпен соқтығып қалады.

	– Сені тез шеф шақырады. Тек байқа, өзі тым ашулы. Кәрі бурадай кімді шайнарын білмей отыр.

	Кабинетте режиссер мен Асқаров.

	– Сіз ғафу етіңіз, мен мана қызып кетіппін, – деді Асқаров. Содан кейін көп ойландым. Кісі өз мансабы үшін өнерді құрбандыққа шалмау керек екен, өнер үшін өзін құрбан ету керек екен. Сіз дұрыс айтқансыз–шынында да маған премьераға шығуға әлі ерте екен.

	– Бәсе солай ма екен! Қонды ма миыңа?

	– Қонғанда қандай. Екі-үш жыл өнерімді шыңдағанша премьераға шықпасқа ант еттім.

	Асқаровты неге шақырғаны енді ғана есіне түсіп режиссер ыңғайсызданып қалды.

	– Ә-ә... Мен бір батыл байламға келіп отырмын. Бүгін бас геройды сен ойнайсың.

	– Не дейсіз? Жо-жоқ.

	– Жас таланттарды батыл көтеру керек.

	Бар дайындал.

	– Жоқ, мен ойнай алмаймын. Менің дайындығым да кеміс. Тек гастрольде ойнамасам...

	– Немене, гастрольді сенің маңдайыңа жазып қойып па?! Қазір ойнайсың.

	– Сіз қызықпысыз, бұл премьера ғой.

	Менің тіпті атағым да жоқ.

	– Актер сахнаға шықпаса оның атағы қайдан шығады. Бар, тез боян да киін.

	– Жоқ, бұ жолы мен ойнамаймын. Өнер құрбандықты талап етеді.

	Режиссер енді жалына бастайды:

	– Көкетай, ендеше сахнаға шық та, өзіңді бір жолға құрбандыққа шала қойшы. Бар, баршы тезірек. Он бес-ақ минут уақытың қалды.

	«Бозжорға» ырғалаңдап қаланы шарлап келе жатыр. Рульде инспектор отыр. Тосын айдаушыны жатырқағандай машина күрккүрк жөтеліп, бар денесімен дір-дір етеді. Бас үйретілмеген аттай бірде орғи жөнеліп, бірде оқыс баяулайды. Инспектор әрең айдап келеді. Ауық-ауық басын шайқап қояды.

	– Апырай, ә, мына машинаны техникалық бақылаудан қалай өткізіп алдыңдар? – деп сұрайды қасындағы Аппақовтан.

	– Бұл жануар өзімнен басқа кісіге әл бермейді, – деді Аппақов.

	– ГАИ-дың бастығының аты-жөні кім?–деп сұрады әдетінше түксиіп отырған Тоқпақов.

	– Қасым Оспанұлы Жалғасов. Оның керегі не сізге?

	– Жүздің түсін білгенше, бірдің атын біл деген. Түбі керек болады.

	– Қатал адам, – деді инспектор.

	* * *

	Мемлекеттік автоинспекция бастығының кабинеті. Стол басында орта жастағы подполковник отыр. Әлгі Қасым Оспанұлы Жалғасов осы кісі болса керек. Ақырын сөйлеп тұрған репродуктордан ойнақы қызу әнді құлағы шалып қалды да, қағаздан басын көтеріп, репродуктордың құлағын қаттырақ бұрап қойды. Бұл бір опереттаның бөлшегі тәрізді, көңілді әнге хор жалғасып еркін есіп тұр. Подполковник сәл ойланып, кенет музыканың төркінін танып өңіне жылу жүгіріп еліге тыңдады.

	– Рұқсат етіңіз, жолдас подполковник,– деді инспектор есіктен сығалап.

	Подполковник үнсіз басын изеді де, есікке қырын қараған күйі музыканы тыңдай берді. Инспекторға еріп біздің үш сабаз кабинетке кірді. Әнге ұйып қалған подполковник бұларға бірден бұрыла қойған жоқ. Біздің үш жігіт кірген кезде таңырқап қалғандай болып еді, келер сәтте беттері жылтырап, бір-біріне көздерімен ым қағып, жымиып қойды.

	Подполковник күрсініп, амалсыздан репродукторды өшіріп қойды. Орнынан көтеріліп, инспекторға бұрылып, репродукторды нұсқап:

	– Аппақов, – деді.

	– Мен, – деп Аппақов бір қадам аттап еді.

	– Жоқ, сені айтпаймын, – деп подполковник қолын сермеді. – Аппақовтың опереттасынан тамаша бір үзінді беріп жатыр еді. Ай, достар-ай, өздерің де шаталып, өзгенің де мазасын алып жүрсіңдер-ау, – деп күрсініп жігіттерге өкініш білдірді де инспекторға бұрылды. Иә, немене?

	Инспектор қалтасынан Аппақовтың документсымағын алып, подполковниктің столына қояды.



	– Жолдас подполковник, біріншіден бұлар қалаға рұқсат етілген шапшаңдықтан асырып айдады, екіншіден қуып озуға тыйым салынған жерде басып озды.

	Т о қ п а қ о в. Біз премьераға асығып едік, Қасым Оспанович.

	П о д п о л к о в н и к. Қандай премьера?

	С о қ п а қ о в. Жаңағы өзіңіз тыңдаған Аппақовтың опереттасына.

	П о д п о л к о в н и к. Жанасудың жолын іздеп тұрсыздар-ау, ә?! Билеттерің бар ма еді?

	А п п а қ о в. Жоқ, билетіміз жоқ.

	П о д п о л к о в н и к. Аппақовтың опереттасына билет кеше сатылып біткен. Спектакль басталып кетті. Сонда қалай кірмек болдыңыздар ә? Сіздер өйтіп бұлталақтатпаңыздар, жолдастар.

	С о қ п а қ о в . Жоқ, біз билетсіз кіреміз.

	П о д п о л к о в н и к. Билетсіз?

	Инспектор екеуі «қалай, қалай соғады мыналар» дегендей, бір-біріне көз тастайды.

	– Иә, бізді билетсіз жібереді, – жолдас подполковник, – деді Соқпақов. – Шын айтам. Мынау алдыңызда тұрған Аппақов сол опереттаның авторы. Композитор.

	– Не дедіңіз? – деп подполковник таңырқап қалды, – Ол мұнда неғып жүреді. Жоқ, жолдас, Аппақов қазір театрда отыр.

	–Алдыңда тұрған Аппақов, – деп Тоқпақов та дүңк ете қалды.

	Подполковник Аппақовтың бетіне бір қарады, қолындағы тозған талонның бетіне үңілді.

	– Аппақов... Шамғон... Рас екен.

	Содан кейін өңі нұрланып күлімсіреп композиторға қолын созды.

	– Сізді көргеніме қуаныштымын, Шамғон дос. Менің төрттегі балам мен кемпір шешеме дейін сіздің әніңізді ыңылдап отырады. Енді үлкен дүниеге құлаш ұра бастапсыз. Подполковниктің ықыласын көріп біздің жігіттердің бетіне нұр жүгіре бастады. Бір-біріне қарап жымың ете қалысты.

	Соқпақов әрі қарай таныстырып жатыр.

	– Мына ұзын тұра Тоқпақов дейтін ақын. Бүгінгі опереттаның либреттосын жазған осы.

	Подполковник Жалғасов оны да білетін боп шықты.

	– Тоқпақов жолдас, сіздің өлеңдеріңізді ұнатушы едім. Енді драматургияға қадам басыпсыз. Құтты болсын, – деп оның да қолын алды.

	–Тоқтай тұрыңыз, – деді Жалғасов Соқпақовтың бетіне қарап. Сіз осы Соқпақов емессіз бе? Бәсе қайдан көрдім дейім әйтеуір. Тоқтаңыз... Сонда сіз... Бүгінгі афишада сіз емес пе едіңіз? Оперетта басталып кетті ғой.

	–Әй, құрысын, жолдас подполковник,– деді Соқпақов ұнжырғасы түсіп. – Мыналар құртты ғой мені. Колхозға кездесуге барамыз деп...

	– Сонда сіздің орныңызда кім ойнайды бүгін?

	– Асқаров деген әнші.

	– Асқаров?.. Естімеген әншім.

	– Естімей-ақ қойыңыз, Қасым Оспанович. Бұлар мені де құлатты, премьераны да құлатты.

	– Қапа болмаңыз, Соқпақов бауырым. Келер жолы қатырып ойнасаңыз болды ғой. Мен бүгін спектакльге барам ба деп едім. Көрмейсіз бе, жұмыстан шыға алмадым. Енді келер жолы сіз ойнағанда баратын болдым.

	Жаңа танысқан достар осылай мәз-мейрам боп қалып еді, бір кезде автоинспектор тамағын қырнап, мазасыздана бастады. Оны Жалғасов байқады. Өзінің қызмет бабы, бұл жігіттердің қандай себеппен келгені есіне түсті. Ақырындап пілтесін басқан шамдай жайнап тұрған қабағының нұры сола берді. Біздің жігіттердің де езуіндегі күлкілері өшіп, еңселері төмендей берді.

	П о д п о л к о в н и к (инспекторға). Иә, тағы несі бар?

	И н с п е к т о р. Басқа да нарушениелері жоқ емес, жолдас подполковник.

	Екеуінің көзі түйісіп қалды. Бір-бірін түсінді.

	– Иә, қиын жағдай, – деді подполковник. Содан кейін көздері жаутаңдап, телміріп тұрған үшеуіне қарады. Аяп кетті. – Иә, мен сіздің композиторлық талантыңызды жоғары бағалаймын, жолдас Аппақов. Ал, бірақ шоферлығыңыз ұнамайды. Ұнамайды...

	А п п а қ о в. Айыптымыз, жолдас подполковник.

	С о қ п а қ о в (ілесе). Айыптымыз, жолдас подполковник. – Тоқпақовты бүйірден түйіп қалды.

	Т о қ п а қ о в. Айыптымыз, жолдас подполковник.

	– Сіздің ойыңыз қалай, жолдас лейтенант, а? – деді подполковник, – мүмкін бір жолға ескертумен шектелсек қайтеді?

	– Менің де пікірім солай, жолдас подполковник.

	Подполковник Аппақовқа документін қайырып береді.

	– Ал, жолдас Аппақов, бір жолға кешірдік. Екіншіде басқа бір қуанышты жағдайда кездесетін болайық.

	– Рақмет, рақмет, Қасым Оспанович.

	– Ал жігіттер, сіздермен танысқаныма қуаныштымын. Сау болыңыздар.

	Үшеуі жамырасып алғыстарын жаудырады.

	– Тек келесі премьераға келіңізші, Қасым Оспанович, – деп жалынды Соқпақов.

	– Келем. Нағыз бір төтенше жағдай боп қалмаса, келем.

	* * *

	Әп-әдемі бау-бақшасы бар дача. Аппақов пен Тоқпақов киімдерін шөптің үстіне шешіп тастап, трусишең жуынуға әзірленген. Бұлардың қасында шаң-шаң, сатпақ «Бозжорға» тұр. Тоқпақов жүгіріп барып бір шелек су көтеріп машинаның қасына келді. Капот өзінен-өзі сарт етіп ашылып кетті. Аппақов суды радиаторға шашып жіберді. Бу бұрқ ете қалды. «Бозжорға» ыңыранып қояды.

	Енді Тоқпақов Аппақовтың үстіне шелекпен су құйып жатыр. Бұл да рақатқа батып ыңыранады. Тоқпақов машина мен Аппақовқа суды кезек шашады. Екеуі кезек-кезек ыңыранады.

	Қара сумканы көтеріп Соқпақов жүгіріп келеді.

	Веранданың алдында Аппақов пен Тоқпақов сабалақ сүлгімен үстерін асығыс ысқылап жатыр. Қастарына аптығып Соқпақов келді.

	– Ай, сен қайда жүрсің? Кетпейміз бе, тезірек, – деді Тоқпақов.

	– Енді несіне асығасың? Мені ойыннан қалдырдыңдар. Премьераны құлаттыңдар. Енді мені аштан өлтірмексіңдер ме? Жүріңдер, нәр татайық тым болмаса.

	* * *

	Бөлменің іші. Жасауы жұпыны. Ортадағы стол да жалаңаш. Бойдақ адамның үйі екені көрініп тұр. Соқпақов қара сумкадан столға нан, колбаса, басқа да ол-пұл тағамдарын алып қойып жатыр. Аппақов пен Тоқпақов бірден іске кіріскен. Сумкадан суырылған тағамға шап беріп, бірінің қолынан бірі жұлып алып құныға асайды.

	– Әй, сабыр, сабыр етіңіздерші, – деп бәйек болады Соқпақов.

	– Енді тезірек кетпейміз бе, – дейді Тоқпақов қадалып.

	– Қайда кетесің? Асқаровтың опереттаны құлатқанын көргенше шыдамай барасың ба?

	– Қой, талантты жас әнші ғой. Құлатпас, – деді колбасаны асап жатқан Аппақов.

	– Тапқан екенсің талантты. Онда мынадай да шеберлік жоқ, – деді күйіп кеткен Соқпақов. Сумкадан бір бутылка арақты суырып алды. Анау екеуінің көздері адырайып кетті.

	– Сенің мұның не? Бір пәледен құтылмай жатып.

	– Қой, қой, болмайды, – деп басын шайқайды Аппақов.

	– Күйіктен ішем, күйіктен. Маған ең кемінде қатал сөгіс дайын тұр – театрда. Бәрін бүлдірген сендер.

	– Күйіктен десең жөні бар, – деп қобалжыды Тоқпақов.

	– Жо-жоқ. Мен, ішпеймін, жігіттер.

	Т о қ п а қ о в. «Бозжорғаны» қораға аман-есен әкеп кіргіздің. Енді несіне сасасың?

	А п п а қ о в. Театрға барамыз ғой.

	С о қ п а қ о в. Асқаровты тыңдауға ма? Жоқ, тек соңғы актіге ғана барамыз. Ертерек барсақ мен асылып өліп қалуым мүмкін.

	Т о қ п а қ о в. Мен де өз нәрсемді көргенде жүрегім қобалжып отыра алмаймын театрда. Бүгінгі бастан кешкен хикаядан кейін жан шақырып алмасақ болмайды. Құйып жібер.

	Соқпақов әртүрлі ыдысқа (стакан, кружка, кесе) мөлтілдетіп арақ құйып жатыр.

	* * *

	Театр. Сахна сырты. Гримделіп, киініп алған Асқаров оның қасында режиссер. Екеуі де қобалжулы.

	– Менің жүрегім алып ұшып тұрғаны... – дейді Асқаров қолы дірілдеп.

	– Алып-ұшып дейсің бе? – Режиссер қиналып қалды. – Оның қиын екен, достым. Иә қиын. Сахнаға шығарда актер деген мұздан салқын, тастан салмақты болу керек. Әжептәуір еркексің ғой. Аптығыңды баса алмайсың ба? Тізгініңді қолыңа ал.

	– Аптығымды басқым-ақ келеді. Бірақ баса алмай тұрмын.

	– Апыр-ай, ә? Баса алмай тұрсың ба?

	– Иә...

	– Мұның қиын екен? Қобалжып, жүрегің дірілдеп тұр-ау, ә?

	– Иә.

	– Ойбай-ау, нағыз керегі сол ғой. Міне... міне, нағыз керегі сол.

	– Рас па? – дейді Асқаров елең етіп.

	– Әрине. Сахнаға нағыз керегі сол. Мен ойнағалы міне аттай қырық жыл болды. Әлі күнге дейін сахнаға шығарда жүрегім лүпілдеп, алып-ұшып тұрады.

	– Апыр-ай, рас айтасыз ба? – дейді Асқаров көңілі орнына түсіп.

	– Рас болғанда қандай. Мұздан салқын, тастан ауыр актерден өнер шықпайды. Ол өлікпен бірдей. Өнер деген от. Сенің жүрегіңнің лүпілі залдағы мың адамның жүрегін тұтатады. Құдайдан қорықпа, қазіргі сахнада құдай тек сенсің. Бар, бара ғой, бауырым.

	Жүгіріп режиссердің көмекшісі келді.

	– Соқпақов әлі жоқ? Енді қайттік?

	– Соқпақов дейсің бе? Оның маған керегі не? Асқаров тұрғанда Соқпақовтың құны маған беш тиын! – Асқаровқа бұрылып: – Бар, бара ғой, бауырым, – деп оны итермелеп, сахнаға кіргізіп жібереді. Содан кейін:

	– Ой, Соқпақов! Сені ме, сені!.. Құрттың-ау! – деп қалш-қалш етті.

	* * *

	Соқпақов жүзі жайдары, көңілді. Стол басында үш дос. Шамасы әжептәуір жылжытып алған тәрізді. Манағыдай емес, құрысқан көңдері жібіп, өңдеріне нұр жүгіріп, көздері жылтырап кәдімгідей балбырай бастаған. Бүгінгі көрген көп азап-мехнат ұмыт болған сияқты.

	– Жігіттер, шынын айту керек, Асқаров жаман әнші емес. Актерлығы да бар, – деді көңілдің кірін арылтып алған Соқпақов.

	А п п а қ о в. Мен де соны айтқам жоқ па саған.

	С о қ п а қ о в. Жо, сен сырт адамсың. Театрдың жайын мен жақсы білем. Асқаровтың даусы тамаша дауыс. Және үндемей жүріп даусын меңгеріп алған. Жоқ, Асқаров талант. Нағыз талант.

	А п п а қ о в. Дұрыс айтасың.

	Т о қ п а қ о в. Ендеше неге көтермей жүрсіңдер?

	С о қ п а қ о в. Біздің режиссер консерватор. Соқыр көргенінен жазбас деп айналдырған үш-төрт әншіден басқаларды көргісі келмейді. Ал, Асқаров сахнаға шығып көріне алмай жүр. Бүгін... бүгін ол көрсетеді. Бәс тігісем, премьера бүгін тамаша өтеді.

	Т о қ п а қ о в. Асқаровтың табысты болуы үшін.

	С о қ п а қ о в. Асқаровтың таланты үшін.

	А п п а қ о в. Асқаров тамаша жігіт.

	Үшеуі соғыстырып көтеріп тастайды. Енді сөзге сараң Аппақовтың өзі де шешілейін деді.

	А п п а қ о в. Әлгі, манағы подполковник...

	Жалғасов еді ғой.

	Т о қ п а қ о в. Иә, Жалғасов.

	С о қ п а қ о в. Қасым Оспанұлы.

	А п п а қ о в. Өзі бір жақсы адам екен. Байқадыңдар ма?

	А н а е к е у і. Жақсы кісі. Тамаша адам...

	А п п а қ о в. Өзі музыканы қандай жақсы көреді. Музыканы сүйген адам мейірімді болады. Ол кісіге жақсылық істегісі кеп тұрады.

	С о қ п а қ о в. Музыканы сүйген адам – ең абзал адам.

	Т о қ п а қ о в. Оның өлеңге құмарлығын байқадыңдар ма? Есіңізде болсын поэзияны сүйген адам – сері, асыл жанды адам.

	А п п а қ о в. Өзі нағыз мейірімді тамаша кісі екен.

	С о қ п а қ о в. Жалғасовтың ден саулығына.

	Т о қ п а қ о в. Жалғасовтың сау-саламат болуына.

	А п п а қ о в. Жалғасовтың саулығына ішуге болады.

	Үшеуі тағы да көтеріп жібереді.

	С о қ п а қ о в (стаканды қойып жатып). Идея! Қазір барып Жалғасовты театрға шақырамыз.

	Т о қ п а қ о в. Бұл идея!

	А п п а қ о в. Спектакль баяғыда басталып кетті ғой.

	С о қ п а қ о в. Соңғы актысын көрсін. Сендердің салтанаттарыңа ортақ болсын. Ал кеттік!

	Т о қ п а қ о в. Ал кеттік.

	Үшеуі шыға беріп есік алдында тоқтайды.

	С о қ п а қ о в. Ойбай, күн құйып тұр ғой.

	А п п а қ о в. Енді қайттік?

	Т о қ п а қ о в. Енді қайттік?

	С о қ п а қ о в. Тоқта... тоқта... машинамен барамыз.

	А п п а қ о в. Ойбай мен тағы да ұрттап қойдым ғой.

	С о қ п а қ о в. Оқасы жоқ. Талай пәледен құтқарған «Бозжорға» бұл жолы да құтқарады.

	А п п а қ о в. Жо-жоқ.

	Т о қ п а қ о в. Әй, біз Жалғасовқа барамыз ғой. Жалғасов біздің досымыз. Несіне қорқамыз.

	С о қ п а қ о в. Дұрыс айтасың. Біз ГАИ-де блатымыз бар. Анау-мынау емес. Жалғасовтың өзіне бармаймыз ба? Ал, кеттік.

	Екеуі Аппақовты сүйрелеп машинаның ішіне тығып жібереді.

	* * *

	Театр. Режиссердің кабинеті. Кабинетте режиссер көмекшісімен екеуі. Кабинетің іші радиоланған. Сахна естіліп тұр. Сахнада опереттаның героинясы шырқаған ән естіледі. Бұлардың үстіне комик кіреді.

	Р е ж и с с е р. Ал, дайынсың ба?

	К о м и к. Қазір шығам.

	Р е ж и с с е р. Есіңде болсын. Бұл көрініс мықты көрініс. Жұрт күлгенде, көр де тұр, ішек-сілесі қатып қалады. Тек ішектері үзіліп кетпесін.

	К о м и к. Қайдам енді, барымызды салып көреміз ғой.

	Р е ж и с с е р. Бұл ыржалақтаған бос күлкі емес, әлеуметтік, тәрбиелік мәні бар күлкі болады. Сол жағын басып көрсет, ұқтың ба!

	К о м и к. Ұқтым. Кешігіп барам. (Жүгіріп шығып кетеді.)

	К ө м е к ш і. Осы көріністі сіз өзіңіз жазып, қосып едіңіз-ау.

	Р е ж и с с е р. Әрине.

	К ө м е к ш і. Авторлар осыған көп қарсылық жасап еді.

	Р е ж и с с е р. Авторлардың дегеніне қоя берсең. (Жұмырығын түйіп.) Жо-оқ, автормен жұмысты істесе білу керек. Қазір көр де тұр, көрерменді қалай қиратар екеміз.

	Сахна. Героиня ғашығын сағынып аңсаған ариясын бітіре берген кезде сахнаға Комик шығады.

	К о м и к. Сұлу бикеш, даусың неткен мұңлы еді. Кімді сағынып, кімді аңсады екен ынтыққан жас жүрек?

	Г е р о и н я. Кімді болса да, тек сізді емес.

	К о м и к. Сіз әлдекімге қол созасыз, қайдағы тас жүрек жанға зар айтасыз. Ал, қасыңыздағы өзегі өртеніп, ғашықтық зарын

	тартқан адамды неге елемейсіз?

	Г е р о и н я. Ол кім? Сіз бе?

	К о м и к. Иә менмін. Мен сізге шын ғашықпын.

	Г е р о и н я. Шын ғашықпын? Бағила мен Сәбираға да шын ғашықпын деген жоқ па едің? Ал одан кейін Күлжамал мен Нұржамал ше? Ұзын тұра Ұрқия ше? Бәріне де ғашық едің ғой.

	К о м и к. Жоқ, ол ғашықтық емес, көңілдің желігі екен. Шын ғашық болғанымды жаңа білдім.

	Режиссердың кабинеті. Режиссер көмекшісімен екеуі.

	Р е ж и с с е р. Күлмей ме, жұрт?

	К ө м е к ші. Күлмейді.

	Р е ж и с с е р. Неге күлмейді олар?

	К ө м е к ш і. Мүмкін залдағылар жымиып отырған шығар.

	К о м и к. Маған сеніңіз, асылым. Ғашықтық дерті күн сайын меңдетіп барады. Сарыауруға шалдықтым бір сіз үшін.

	Г е р о и н я. Колхоздың жұмысына шықпай жүргенің де содан екен ғой. Сырқатың күшті болмаса игі еді.

	К о м и к. Иә, содан. Ғашық болған адам жұмыс түгіл, асқа да қарай алмайды.

	Г е р о и н я. Ендеше былтыр неге жұмыс істемедің?

	К о м и к. Мен сізге былтырдан ғашықпын. Тыңдаңызшы зарымды. (Әндетіп өзінің қайырмасын айтады.)

	Режиссердің кабинеті.

	Р е ж и с с е р. Ауыздарына құм құйылған ба, неге күлмейді?!

	К ө м е к ш і. Бұ жұрт тас боп кеткен бе?

	Неге күлмейді, бәсе?

	Р е ж и с с е р. Әкелері өлген бе бұлардың?

	Әлде көмейлеріне құм құйылған ба?

	* * *

	Түн. Жаңбыр. Көшедегі шалшық суды шашыратып, қаланы қақ жарып «Бозжорға» келеді. Арлы-берлі өтіп жатқан сирек машиналар. Бір кезде көшеде арқасымен тұрған регулировщикке қарамастан қойып кетті. Милиционер ысқырып еді. Бұлар қайрыла қойған жоқ. Сәл іркіле бастаған Аппақовқа ана екеуі жел берді.

	– Іркілме. Тарта бер.

	– Ұсақ-түйекке қайрылма.

	Машина ұзап барады. Милиционер оның номерін жазып алып жатыр.

	Көп ұзамай алдан тағы бір регулировщик ұшырасты. Ол таяғын көтеріп еді, бұлар тоқтамады. Соқпақов пен Тоқпақов терезеден айқай салады:

	– Біз ГАИ-ге барамыз.

	– Біз Жалғасовтың өзіне бара жатырмыз, – деп терезеден қол бұлғап, совет милициясына жалынды сәлем жолдайды.

	Бұлардың соңынан бір мотоцикль ерді. Бірақ «Бозжорға» қайрылмай ызғытып барады. Көп ұзамай тағы бір қуғыншы құйрығына ілесті. Ал, «Бозжорға» болса тек шалшық суды шашыратып, есіп келеді.

	* * *

	Театр. Режиссердің кабинеті. Режиссер қабағынан қар жауып түнеріп отыр. Радионы өшіріп тастады. Жүгіріп Комик келеді. Режиссер Комикті өртеп жіберетіндей боп орнынан көтерілді.

	– Неге күлмейді жұрт?

	– Мен қайдан білейін. Өзіңіздің жазған сахнаңыз. Материалы солай болған шығар.

	– Материал... Материал... Шын Комик жаназа оқып тұрып та жұртты күлдіре білу керек. Ұқтың ба?

	– Жарайды. Ұқтым, – деп Комик шегіне берді.

	* * *

	Ақыры «Бозжорға» да манағы ГАИ-ге қайтып жетті. Үш дос машинадан түсе қалып кеңсеге кіріп барады.

	* * *

	Баяғы таныс коридор. «ГАИ бастығы Ж.Жалғасов» деген жазуы бар есік. Үш дос сол есіктің алдында мөлиіп тұр. Есік жабық. Бұлардың қасына автоинспектор келді. Бұл жаңағы мотоцикльмен өкшелей қуған қызылкөз пәленің өзі болса керек. Даусы тым сұсты екен.

	– Рульде отырған қайсың?

	– Мен едім, – деді Аппақов.

	– Документіңізді әкеліңіз.

	– Біз Жалғасов жолдасқа келіп едік, – деп Аппақов қипақтай берді.

	– Иә, біз Жалғасов жолдастың өзіне келгенбіз.

	– Иә, біз подполковникті премьераға шақыруға келдік, – деп Тоқпақовты Соқпақов қостады.

	Бұлардың сөзін құлағына ілген инспектор жоқ.

	– Документіңізді әкеліңіз!

	Амал жоқ, Аппақов талай қолдан өткен «документсымағын» қайта ұсынды.

	– Мәселені ертең шешеміз. Машинаны біздің қорада қалдырасыңдар. – Инспектордың әр сөзі бұлтартпас өмір сияқты. – Мұндайда жазаның түрі біреу-ақ. Бір жылға правомен қош айтысасыз.

	* * *

	Жаңбыр жауып тұр. ГАИ-дың қорасында «Бозжорға». Қасына Аппақов келді. Ертедегі атымен қоштасқан батырдай машинаның капотын сипалайды.

	– Қош бол, жануар «Бозжорға». Бір жылға ажыратты ғой бізді сұм тағдыр. Оған дейін кім бар, кім жоқ.

	– Ер қанаты ат деген. Қанатсыз қалдырдың ғой «Бозжорға», – деп Тоқпақов та мұңая бастап еді, Соқпақов қана басалқы айтты.

	– Бұл бишараны өлтірейін деп пе едіңдер. Тіпті жақсы болды. Тым болмаса бір жыл ремонтталып, дем алсын. Содан кейін қайтадан ойнақтап шыға келеді. Ал, кеттік! Ең болмаса қол шапалақтауға үлгірейік те!

	* * *

	Театрдың сахнасы. Опереттаның соңғы пердесінің бір көрінісі. Сахнада Асқаров. Ол бір тамаша арияны құйқылжыта шырқап тұр. Оның әні залды түгел баурап алған. Барша жұрт кірпік қақпастан ұйып қапты.

	* * *

	Үлкен қаланың көшесі. Жаңбыр құйып тұр. Қай-қайдағы бір тар көшені қуалап қараңдаған үш адам жүгіріп келеді. Бұларды өкшелеп әлгі Асқаров шырқаған арияның әуені қуып келеді.

	Ауық-ауық селтиіп тұра қалып: «Мына жер төте! Бері жүр! Былай жүр!» деп бір-біріне дауыстайды. Сөйтіп жол қысқартамыз деп шалшық суды шалпылдатып, қараңғыда қайдағы бір шұқырға періп кетіп, батпаққа малтығып қалады. Кей қорада тұйыққа тіреліп, жол таба алмай дал болады.

	* * *

	Режиссердің кабинеті. Режиссер мен көмекші екеуі радиодан залды тыңдап отыр. Асқаровтың ариясының аяғын қол шапалақтау көміп кетті. «Тамаша! Браво! Асқаров!» деп айқайлап, залдағылар жер тепкілеп дүрсілдетіп алып барады.

	Режиссер манағыдан өзгеше. Көзі жайнап, көкірегін қуаныш кернеген.

	– Айтпап па едім, мен саған! Айтпап па едім! – деп айқайлайды көмекшісіне қарап.

	– Есіңде ме сенің, а?

	– Иә, сіз Соқпақовты тап деген едіңіз.

	– Соқпақов... Батылдық керек! Тәуекел керек, тәуекел! – дегенмін мен саған! Ұқтың ба?! – деп жаралы қолымен столды қойып қалады.

	* * *

	Сахна. Асқаров «ғашығымен» қосылып би билеп жүр.

	* * *

	Үш дос әлі жүгіріп келеді. Өліп-талып театрға да жетті.

	Сахна сыртындағы кең коридормен үшеуі жүгіріп келеді. Жолшыбай кездескен актерлер мен сахна жұмысшылары бұлардың түрінен шошып жалт береді. Ақыры бұлар режиссердің кабинетіне де жетті.

	* * *

	Режиссердің кабинеті. Режиссер қуанышқа белшесінен батқан. Кіріп келген үш жігітке қарсы тұра ұмтылады.

	– Тамаша! Тамаша! Жеңіс! Жеңіс, достарым!

	Келгендер әзір ешнәрсенің мәнін ұға қойған жоқ. Жалтақтап бір-біріне, содан соң режиссерге қарайды. Режиссер олардың халін елейтін емес, барған сайын қыза сөйлейді.

	– Тамаша табыс! Құттықтаймын, достар! – Үшеуін жағалай құшақтап сүйеді. – Мен бүгін тамаша талант аштым! Ән аспанына жарқыратып жаңа жұлдыз шығардым! Құттықтаңдар мені, достарым.

	– Ол кім?

	– Айтсаңызшы, ол кім?

	– Асқаров! Батылдық керек! Тәуекел керек, достарым! Асқаровты аспанға шығардым бүгін. Жастарды солай көтеру керек!

	А п п а қ о в. Құттықтаймын сізді.

	С о қ п а қ о в. Сіз тәуекелшіл, жаңалыққа жақын адамсыз. Құттықтаймын.

	Р е ж и с с е р. Ана Асқаровты құттықта! Ал, кәне, спектакль аяқталып қалды. Тез сахнаға шығамыз.

	А п п а қ о в. Біз... біздің... үсті...

	С о қ п а қ о в. Біздің үсті-басымыз лас. Мына түріміз ақын түгіл композиторға да жараспайды.



	Режиссер бұлардың түрін енді ғана аңғарып, ойланып қалды.

	– Бүгінгідей күні сахнаға бұлай шығу ұят... – Содан кейін көмекшісіне бұрылды.

	– Тез реквизитке апар. Бүгін бұларды қалай киіндірсең де обал емес. Нағыз принцше киіндір! Ұқтың ба?

	– Ұқтым.

	– Нағыз шахиншахша киіндір! Ұқтың ба?

	– Ұқтым.

	– Нағыз жапон императорынша киіндір.

	Ұқтың ба?

	– Ұқтым.

	– Тез! Тез!

	* * *

	Реквизиттің үлкен бөлмесі. Неше түрлі елдер мен ұлттардың сан алуан бояуы құлпырған костюмдері ілулі тұр. Бұрышта үюлі жатқандары да аз емес. Біздің үш жігіт шешінген. Асығыс киініп жатыр.

	Тоқпақовтың ұзын сирағы бұрынғыдан бетер сидиып кеткен. Тар ақ шалбарды бұтына сыйғыза алмай әуре.

	Т о қ п а қ о в. Әй, мына біреуің сыятын пәле емес қой?..

	Р е ж и с с е р д і ң к ө м е к ш і с і. Ол принцтің панталоны, қаттырақ тарт!

	Аппақов қатар қапшықтай кең бір пәлені кием деп, ішіне түсіп кетті.

	– Ай, мынауың қолпылдаған не пәле?

	– Ол шахиншахтың шалбары. Фасоны солай!

	– Әй, сен маған әйелдің көйлегін бергенбісің? – деп бір жақтан Соқпақов айқайлады.

	– Қайдағы әйел, ол жапон императорының кимоносы.

	Т о қ п а қ ов. Сен бізді мазақ қып тұрмысың. Бұл не пәле?

	А п п а қ о в. Иә, мынауың масқара ғой.

	К ө м е к ш і. Түк масқарасы жоқ. Шефтің әмірі солай. Өз құлақтарыңмен естідіңдер ғой. Бұл режиссердің замыслы.

	Т о қ п а қ о в. Иә, современный костюм бер.

	К ө м е к ш і. Современный костюмді мен қайдан алам сендерге. Бұл театрда современный оперетта қойылып па еді? Жалғыз спектакльдің костюмы, әне, актерлердің үстінде.

	А п п а қ о в. Жоқ, біз бұлай шыға алмаймыз.

	Т о қ п а қ о в. Біздің жұртқа күлкі болар жайымыз жоқ.

	К ө м е к ш і. Ендеше жалаңаш шығыңдар. Әне, спектакль бітіп қалды. Жұрт қол шапалақтап жатыр. Тез, тез!..

	* * *

	Сахна. Спектакль біткен. Артистердің бәрі авансценада. Көрермендер орындарынан тік тұрып аямай қол соғады. Сахнадағы артистер де мәз, бұлар да алақандарын аяйтын емес. Көпшілік «Ас-қаров! Ас-қаров! Тамаша-ша! Браво!» – деп айқайлайды. Режиссер Асқаровтың қолын қайта-қайта көтеріп, алға аттап қоразданып бас иеді.

	Бұған ілесе «Автор! Автор!» деген айқай шығады. «Ап-пақов! Ап-пақов! Тоқ-пақов! Тоқ-пақов!» деп бүкіл зал күмп-күмп етеді.

	Осы кезде сахнаға шахиншахша киінген Аппақов, XVIII ғасырдың принцінше киінген Тоқпақов, жапон императорынша киінген Соқпақов шығады. Бүкіл зал да күледі. Режиссер де, актерлер де аң-таң. Сәлден кейін режиссер есін жиып, әрқайсының атын жеке атап залға таныстырады. Зал әрқайсының атын естіген сайын қыран-топан болады. Қол шапалақтайды.

	Залдың алдыңғы қатарында Балзия. Көппен бірге мәз болып, кішкентай алақанын ойылғанша соғады. Аппақовтың көзі соған түсті. Өңі жылып қоя берді.

	Аппақов қол көтерді. Залдағы шу саябырлап барып басылды. Өзі қысылып сөз бастады.

	– Жолдастар. Достар... Жаңадан оперетта жазбақ ойымыз бар. Оны сіздерге ұнайтын, қызық етіп жазғымыз келеді.

	– Иә, қызық опереттаны енді жазамыз, – деп қояды түксиген қабағы жазылмайтын Тоқпақов.

	– Біз бүгін тамаша әнші таптық, – деді Аппақов. – Келер жолы жаңа опереттамен бірге тағы бір жаңа әншіні көресіздер.





