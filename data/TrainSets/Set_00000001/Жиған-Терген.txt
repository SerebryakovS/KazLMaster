	Амангелді Керімтаев

	Жиған-Терген





ОЙСАЛАР




	Сөз басы

	Отбасы адамзат қоғамын қалыптастыруда ең маңызды тәрбиелiк роль атқаратын институт. Кез келген адамның өзiн қоршаған ортамен алғашқы байланысы да, оған ықпал етудiң тұңғыш қадамы да отбасынан басталады. Адамның бiрден үлкен аренаға шығып, өз ықпалын қалың көпшiлiкке жеткiзе аламын десе, қателескенi. Туа бiткен қабылетi қаншама мол болса да ақылды ой толғап, салмақты пiкiр айтып, көптiң көкейiне төте жол табуы отбасынан жұғатын әсермен байланысты. Сондықтан мен әңгiмемдi өз отбасымның бiр мүшесi-ұлыммен жүргiзбекпiн. Жалпы жастарға ақыл айтып, пiкiр қосу үшiн сол ақыл мен пiкiр қоғамда беделi бар, аты көпке мәлім адамның аузынан шығуы керек. Мен өзiмдi сол биiктегi адаммын деп есептемеймiн. Сондықтан, менiң айтатын пiкiрiм мен ортаға салар ойларым тек ұлыма ғана арналады. Және менiң айтқаныммен басқалар түгiл ұлымның өзi толық келiсе бермеуi мүмкiн. Бұл әрине оның өз еркiндегi шаруа. Ұлыммен пiкiрлесу арқылы оны өмiрден жинақтаған тәжiрибеммен ортақтастыруға талпынуым оның жеке пайдасын ғана ойлағаным емес, сонымен қоса қал-қадерімше қоғам алдындағы азаматтық борышымды атқаруға талпынуым деп есептеймiн. Ұлыммен сұхбаттың негiзгi мақсаттарының бiрi-оның жасына өз жасымды “қосып берiп,” қоғамдық процестердi, күн өткен сайын күрделенiп келе жатқан өмiрдiң өзектi сауалдарын өзiмнен әлдеқайда “ересектеу” сараптап, терең жауап бере алатын азамат болып қалыптасуына үлес қосу. Мұны қоғамның даму процесiне қосатын отбасылық үлес деуге де болатын шығар. Оның нарқы (ауыз толтырып айтарлықтай болмаса да) бiр-бiрiмiздiң азаматтық болмыс-бiтiмiмiздiң бiраз мөлшерде болса да марқалануына тигiзетiн әсерiнiң салмағымен бағаланғаны дұрыс. Бүгiн азаматтық көзқарасты қалыптастыруға бағытталған ықпалды әрекеттер мемлекеттiк тұрғыдан терең ойластырылған жоқ. Бұл міндетті орындауды отбасының айналасына өз бетіммен жақындатуды борышым деп есептеймін.

	Менiң бұрын қозғаған пiкiрлерiмнiң кейбiр сәттерде кейiнгiлерiмен қайшы, кереғар бағытта өрбуi әбден мүмкiн. Оны ұстанымдарымның құбылмалылығына сiлтеуге болмас, өмiр ағысының бiрде баяу жылжып, бiрде асау толқынымен өз арнасының бағытын өзгертуiмен, қоғамымыздің даму күрделiлiгiмен түсiндiру дұрыс шығар. Өмiрдiң, қоғамның даму процесi қайшылықтармен астасып жатпаса әрi сол қайшылықтардың табиғатын терең танып, сараптап талдай алмасақ, оның сапалық өзгеру динамикасынан қалып қоямыз да оған тигiзетiн ықпалымыз әлсiрейдi. Адамның санасы қоғамда орын алып отыратын құбылыстарға тiкелей тәуелдi екенiн мойындасақ, онда менiң қандайда бiр өмiр ағымынан туындаған жағдайларға байланысты әр уақытта, әртүрлi ситуацияда айтқан пiкiрлерiмнiң белгiлi мөлшерде өзгерiстерге ұшырап отыруы табиғи нәрсе. Кей жағдайда олардың тiптi бiрiн бiрi жоққа шығаруы ықтимал. Егер ұлым менiң пiкiрлерiмдегi өзгерiстердi байқап, ол туралы өз ойларын ашық бiлдiре алатын болса, тiптi мүлде келiспейтiнiн тиянақты аргументпен дәлелдеп, пiкiрталаста жеңiске жетiп жатса, оған қуанбасам ренжiмеспiн. Қандай да болмасын сұхбаттың мазмұны, мәндiлiгi сұхбаттасыңа тигiзе алатын әсермен өлшенедi.

	Бiздiң сұхбатымыздың көбiне ортақ мәмiлеге әкелмейтiн тұстарының болмағы табиғи процесс. Ол-екеумiздiң жас айырмашылығымыздың алшақтығынан туындауы мүмкiн. Бiр мәселеге екеумiз екi түрлi полюстен қарап, оны әр түрлi сапада көруiмiз әбден мүмкін. Менiң өмiр шындығына сын көзқарасым басым, ұлымның оған сүйiспеншiлiк сезiмi басым, бiр жақты болуы да шетін құбылыс емес. Сонымен, ұлымыз екеуміздiң бір мәселеге әртүрлі көзқараспан қарап, әртүрлі байлам жасауымызға таңдануға болмайды. Осы орайда көне дүниенiң бiр мысалын келтiрейiн. Олимпия жақтан қайтып келе жатқан Диоген қария бiр шәкiртiнiң: “Олимпияда халық көп пе екен?”-деген сұрағына: “Халық көп, бiрақ адам аз екен”-деп жауап бередi. Халықты бiрыңғай сападағы бiрлiк деп санайтын жiгiттi Диогеннiң жауабы таңдантады. Ал, қарт философ болса, халықтың әр сатыдағы сапалық деңгейiн меңзеп тұр. Бұл өмiр тәжiрибесiнiң көрiнiсi. Мен пікір қайшылығына әсте қарсы емеспін. Оның болғаны дұрыс. Және біз қайшылығы мол көзқарастардың айналасында мән-мазмұны терең пікір қозғасақ, оның азаматтығымыздың сапасына тигiзетiн пайдасы жемiстi болатынына сенiмiм мол.

	Мен ұлыма екі мәселеде мызғымайтын талап қоямын. Біріншісi оның ұлтжанды-ұлтшыл қазақ болып өсуi, екіншісi айнымас мұсылман болуы. Екеумiздiң аражігіміз тек осы екі мәселеден ғана алшақтауы мүмкін. Бұл талаптарыммен ол келісер не келіспес деген бұлтаққа бара алмаймын. Әкелік диктатымды осы екі мәселенiң шеңберiнде ғана қолданамын. Басқа жағдайларда ұлыммен тең демократ болуға талпынамын. Әрине бұл шеңберде жүру мен сияқты алпыстан асқан, кешегi коммунистiк көзқарастың аясында тәрбиеленген адамға оңай бола қоймас. Бiрақ, заман бұйрығын орындамасаң, сол заманның өгейлiк торына өз еркiңмен шырмаласың.

	Абайдың бiрiншi Қара сөзiн оқысаң, дәлме-дәл менiң жасымдағы жандардың басындағы күйдi дөп басып жазған екен. Ел басқару, байлық жинау, ғылым iздеу, сопылық құрып, дiни жолға түсу әрекеттерінiң түбiне дейiн жеткiзуден түңiлген әлде жалыққан ақын: “Ақыры ойладым: Ойыма келген нәрселердi қағазға жаза берейiн, ақ қағаз бен қара сияны ермек қылайын, кiмде-кiм iшiнен керектi сөз тапса, жазып алсын я оқысын, керегi жоқ десе, өз сөзiм өзiмдiкi дедiм де, ақыры осыған байладым. Ендi бұдан басқа ешбiр жұмысым жоқ.”-деген тоқтамға келген. “Болмасаң да ұқсап бақ, Бiр ғалымды көрсеңiз.”-дегендей, Ұлы ақынның сөзiн басшылыққа алып, соңғы кезде мен де қағаз-қаламды ермек етiп жүрмiн. Бiрақ, Абайдай ел санасына сәуле шашып, жөн сiлтейтiн менде қай қауқар бар? Сондықтан айтпақ ойдың шеңберi өз отбасыммен, сенiмен ғана шектеледi. Айтар ойым пiкiр бөлiсудiң мөлшерiнен аса қоймайды. Пікірді басқаға күштеп таңудан аулақпын. Солардың ішінде саған да.

	* * *

	Балам, мен саған шама-шарқымның жеткенiнше әкенiң балаға жасайтын қамқорлығын жасауға тырыстым. Мұным әкелiк парызым осымен шектелiп қалады деген байлауым емес. Әр әкенiң өз ұрпағына өле-өлгенше хал-қадерi келгенше қамқорлық жасауға талпынатыны белгiлi. Мен де соның бiрiмiн. Қолдан келмей жатқанын көзiң көрер. Ендiгi уақыттағы екеумiздiң әкелiк-балалық ара қатынасымыз бұрынғыға қарағанда басқаша реңк алғаны жөн деп бiлемiн. Яғни, біздің арамызда “демократиялық қатынас” орнығуы қажет. Әрине, бой үйренiп қалған әкелiк диктатты уыстан сусытып жiберу оңайға түспес. Бiрақ, сен перзенттiк мойынсұнуды шебер шектей алсаң, менiң жүгімді бiраз жеңiлдетер едiң. Маған кез келген жағдайда сенiң әрбір әрекетiңе араласып, орынсыз ақылмансып, өмiрдiң барлық қыр-сырын тәптiштеп түсiндiп, ғұмырыңда жолығатын тарам-тарам жолдардың ең төтесiн саған таңдап беруге менiң күйiм де, өрем де жете бермес. Ендiгi уақытта ол таңдаудың негiзгi иесi өзiңсiң. Ал, мен сенiң бiрiншi “жан күйерiңе” айналуға дайынмын. Бұл да салмағы жеңiл мiндет емес. Менiң арманымның ең үлкенi сенiң азаматтық тұлғаңның өз замандастарыңның деңгейiнен аласармай жүргенi. Бұл арман аралас талап тiлегiм. Егер ол орындалар болса, талай шаруаның басы қайрылатынына күмәнданбас едiм. Сенiң заманға лайық азамат болуға талпынуыңның басы “Досқа достық қарыз iс, дұшпаныңа әдiл бол”-деген Абай өсиетiн орындаудан басталғанын қалаймын.

	* * *

	Өмiр әр пенденің пешенесіне жазылған, Жаратушы Иемнің шақтап берген уақыт өлшемi. Екiншi сөзбен айтсақ, адамның жаралуынан бастап ажалына дейiн жүрiп өтетiн жолының кесiктi мөлшерi. Өмiрді бастау пенденiң ажалына қарай сапарын бастауы. Оны аяқтау ажал қақпасына әкеп тiрейдi. Сапардың басы қандай қызықты басталғанмен аяғы осылай өкiнiшпен аяқталады. Бiрақ оның жықпыл-жықпыл лабиринттерiнен өтудiң қызығы сол болашақ өкiнiштi адамның ойлауына мұрша бермейдi де күн өткен сайын пенденiң бойынан потенциалын кемiтiп, болдыруын үдете беретiн азапты жол екенiн ұмыттырып отырады. Фани тiрлiктiң азабы қанша ауыр болғанмен оны бақидағы жұмаққа айырбастағысы келетiн бiр пенде жоқ. Мұны бiлiктiлiктiң саяздығына жатқызуға болмас. Оны адамның өмiрсүйгiш табиғатынан іздеген дұрыс болар. Өмiр мен өлiмнiң егiз, бiрiнсiз екiншiсiнiң мағнасы әлсiрейтiн құбылыс екенiн жұрт бiледi. Бiрақ, тиiстi қорытынды шығаруға құлшынбайды. Өлiмнiң хақтығын қаперiнен шығарып алған адамды өмiрдiң құнын таразылайтын адам деп есептеуге болмайды. Өз басым өлiмдi өмiрге қарама қарсы, оны жоққа шығаратын ұғым деп санамаймын. Керек десең, өлiм өмiрдiң ажырамас атрибуты дер едiм. Адам өлiмнен қалай қашса да құтыла алмайды. О баста өмiр пендеге өлшенiп пiшiлгенннен кейiн оның ажал атты екiншi сыңары өз шеңберiнен шығармай, дегенiн істетеді. Ажал ешқашан қателеспейдi. Үйткенi ол Жаратушы Иенiң бұйрығымен орындалатын процесс. Оның жебесiнiң ұратын нысанасы тек ондық. Ажал асып–сасуды бiлмейдi. Барар межесiне белгiленген уақытынан ерте де емес, кешiгiп те емес дәл мезгiлiнде келедi. Оның құрығынан хан да, қара да, ақылды да, ақымақ та құтылып көрген жоқ. Дана қазақ Қорқыт мысалымен ажалдан құтылам деудiң бос әуре екенiн анық көрсетiп бердi. Фәни дүниеге пенде бiткеннiң бәрi бiр жолмен келедi де бақиға басқаға ұқсамайтын өзiне тән тағдырмен аттанады. Алла тағаланың шеберлiгi де осы. Егер адам өмiрден қашан, қалай кетерiн алдын ала бiлсе, өмiр сүрудiң қызығы жоғалар едi. Арман-қиял, үмiт-сенiм сияқты болашаққа ұмтылдыратын стимулдардан айрылар едi. Бұл туралы бiздiң арамызда таяуда болған тағы бiр әңгiмемiзде сенен тiршiлiктiң мағынасын осы екi ұғымның бiрiн екiншiсi толықтыратын тұтастығын түсiне зерттей жүруiңдi қалап едiм. Ол есiңде болар. Бұл тақырыпқа тағы айналып соғармыз. Үйткенi ол мәңгiлiк тақырып.

	* * *

	Тірлікте адам дүниеде кезігетін бар нәрсені бір-бірінен ұқсастығы мен өзгешелігін танып біледі. Өйткені, өмір сәйкестік пен өзгешеліктердің қайшылығы мол жиынтық гармониясы. Өмірде ақылды мен ақымақ бар, дана мен надан бар, көмпіс пен шәмкөс бар, ынжық пен батыл бар, жігерлі мен енжар бар, зұлым мен мейірбан бар. Текті тәкаппарлық пен жағымпаз жәдігөй бар. Күншіл-міншіл мен турашыл-шыншыл бар. Ал, өмірдің жалғасындай ажал мәңгілік әлем есігіне осы сансыз өзгешеліктерді жетектеп енгізіп, бәрін бір табытқа салып, бір қалыпқа түсіріп, теңеп жібереді. Сондықтан өмірдің тартар сыйын өз қажетіңді шектеулі қанағатпен өтеу үшін, келешек ұрпақ кәдесіне үйлесімді жарату үшін жемісті пайдалану керек.

	* * *

	Балам, енді әңгiмемiздi шындық жәйлi түсiнiгiмiздiң деңгейiн мөлшерлеуге бағыттап көрейік. Шындықтың энциклопедиялық анықтамасын сен де, мен де бiлемiн. Бiлмесек, оқып аламыз. Тiптi жаттап алуға да болады. Бiрақ, оның күнделікті тірліктегі кезігетін түр-сипаты да, мінез-құлқы да ешбір энциклопедияға симайды. Мәселенiң мәнi өзімізбен сағат сайын ұшырасып жүрген, бірақ біздің көзімізге анық байқала бермейтін шындықтың өмiрдегi нақты бейнесiн тани бiлуде. Шындық шындық боп танылғанша көрмегендi көредi. Оны адам жалған деп те, сандырақ деп те қабылдауы мүмкiн. Өзiнiң статусын алғанша шындық күлкi мен мазаққа ұшырап, диуана боп көрiнетiн де кезi болады. Шындық өзiнiң азапты жолында кедергiге неғұрлым көп кездессе, солғұрлым сомдала, шыңдала бередi. Шындықтың табылуы тым қиын, бiрақ ажалы жоқ құбылыс. Шындықтың өзi өлмейдi, оны айтқан адам өледi. “Шындықтың жолы жiңiшке”-деп, қазақ бекер айтпаған. Мен саған шындық туралы пессимистiк жылаңқы ойларды көбейтiп жiбердiм бiлем. Бiрақ, одан шошыма. Ол туралы қаншама пiкiр болғанмен жеке адамның пiкiрiне қарай құбылып отыратын ырықсыз ұғым емес. Шындық өз ережесiмен тәуелсiз өмiр сүретiн обьективтi ұғым. Сондықтан шындық ешкiмнiң алдына бас иiп, еңбектеп келмейдi. Оны өзiң iздеп тауып, оған өзiң барып жүгiнуге әдеттен. Шындықты танудың жолы көп. Соның iшiнен саған өзiм ұнататын екi әдiстi есте ұстауды ұсынамын. Бiрiншi шындықты кiмнiң аузынан шыққанына қарай қабылдама. Ол антұрған әдет. Қазақтың: “Келелi сөзге құл айтса да көн”-деген дана талабы осы әдiстiң басты шарты. Екiншiсi бiраз мөлшерде адам әр нәрсеге күдiкпен (скептиктiк көзқарас деуге болатын шығар) қарау керек. Күдiктiң ғылыми жаңалықтар ашуға да, шындықты тереңiрек тануға да көмегi бар. Бiрақ, шексiз күдiктенудiң де шындықтың бiраз бетiн бүркеп, тез танылуына зияны жоқ емес. Алайда, оған қарап шындық көрiнбей қалады деп күдiктенбе. Қап түбiнде ине жатпайды. Бұл өмiрдiң аксиомасы.

	* * *

	Балам, сенiң семья құруыңды сенiмен бiрге бiз де қаладық. Сол күнге тез жетсек деп асықтық. Сен жар құшып бала сүйсем деп асықтың. Бiз келiн түсiрiп, немере көрсек деп асықтық. Ортақ тiлек орындалды. Сенiң ұлың, бiздiң немеремiз дүниеге келiп, басқа бас қосылды. Бұған құдайға мың да бiр шүкiршiлiк етемiз. Қазақта: “Үйлену оңай, үй болу қиын”-деген сөз бар. Бұл сөздiң мәнiн үй болған соң тереңiрек түсiне бастаған шығарсың. Бұл жолды бiз де бастап, сол жолмен күнi бүгiнге дейiн жүрiп келемiз. Осы сапардан бiраз түйгенiмiз, көрiп-бiлгенiмiз баршылық. Шешең екеумiз тiрлiктiң бақытын ортақ қызықтап, қиынын бiрге көтерiп, бiреуден iлгерi, бiреуден кейiн өмiр сүрiп келеміз. Бақытты семья құру дегеннiң негiзi некелескеннен кейiн екi адамның махаббатының әрi мәңгiге сақталып, әрi ерлi-зайыптыларды ортақ мiндетке жұмылдыратын ұйыстырушы күшке, айнымайтын достыққа, әрiптестiкке айналуы. Мұндай сападағы отбасын құрғандардың қуанышы мен қайғысы да, толысы мен олқысы да, жетiстiгi мен кемшiлiгi де, жеңiсi мен ұтылысы да ортақтасып кетпекшi. Оларды бiр-бiрiнен өлiм ғана айырып, оқшауландырады. Ғұмырдың осы жолында отбасының ерекше мүшесi-өзегiңдi жарып шыққан перзентiңді табасың. Ата-анаға қуаныштың да, ренiштiң де, күйiнiштiң де, бақыттың да, қайғының да көлемдiсi баламен келедi. Ол сәби болсын, азамат болсын, жақсы болсын, жаман болсын ата-анаға көз қуаныш. Кейбiреу баланы өмiрге әкелгенi үшiн оны өзiне қарыздар санайды. Ал, оның мiндет екенiн ескермейдi. Тiптi баласын қарыздар санаса да баланың әке қарызын артығымен қайтаратынын ойламайды. Бiрiншiден бала болмаса, әке деген ұлы атаққа қалай ие болмақшы? Екiншiден бала да дүниеге өз баласын әкелiп, әкесiне немере сыйламай ма? Баланың әке алдындағы қарызын өтеу-өтемеуi оның адами бiтiмiнiң сапалы-сапасыз, кiсiлiктi-кісіліксіз болып ержетуiне байланысты. Бұл әкенің бала алдындағы міндетін салмақтандыра түспей ме? Әкеден баланың ақылдырақ болып есеюiне таңдануға болмайды. Ол үшiн ең алдымен әкенiң ақылды болуы шарт. Сонда ғана әке ақылына баланың зиыны қоңсы қонады. Сонда ғана ересек буын тәжірибесiнен нәр алған өскiн ұрпақ өсудiң, дамудың жаңа сатысына көтерiлмек. Болашақ буын тәрбиесiне осы формуланы ұтымды пайдалансақ, ұлттық сапаны бұрынғысынан биiк сатыға көтерудiң негiзгi алғышарттарының бiрi қаланбақ деп ойлаймын. Ол шарт орындалар болса, отбасы да өзiнiң қоғамдық-әлеуметтiк құрылым ретiндегi мiндетiн толыққанды атқаруға жемiстi үлес қоса алады деп есептеймiн. Ұрпақтар арасындағы қарыз-парыздың мөлшерін осы тұрғыдан анықтасақ әкелік-балалық міндеттердің есебі түгенделе түспей ме?

	* * *

	Қазақта: “Жалғыздық-құдайға ғана жарасады”-деген сөз бар. Бұл адамды қоғамда жалғыз қалу қаупiнен сақтандыру ниетiнен туындаған жанашырлық, қамқорлық сөз, туған-туыстардан, дос-жарандардан оқшауланбауға байланысты айтылған ескерту. Бiрақ, адам баласы табиғатынан жалғыз. Өмiрге дара келетiнi сияқты адам сол өмiрден дара аттанады. Жалғыздықты индивидиумның iшкi әлемiн есепке алмай, оның тек ортасынан оқшау қалғаны деп ойлауға болмайды. Жалғыздық адамның санасынан үнемi орын алып, онымен әмсе рухани сырлас-мұңдас болып жүретiн ұғым. Жалғыздықтың мағынасын терең түсiнген адамға одан жақын да, жанашыр да дос табу қиын. Ал, жалғыздықпен бетпе бет келмеген адам еркiн адам емес. Жалғыздықтың дәрiсiн алмағандардың санасына құлдық психология қонақтауға өте үйiр тұрады да олар өзге түгiл, тiптi өз еркiндiгi үшiн күресуге дәрменсiз болады. Жалғыздықтың табиғатына үңiле бiлу, онымен iштей ұғыса бiлу адамның жеке тұлға ретiнде қалыптасуына септiгiн мол тигiзетiн фактор. Жалғыздық атаққұмарлар, мансапқұмарлар үшiн трагедия. Iшкi дүниесi бай, өмiрден жиған тәжiрибесi мол адам үшiн жалғыздық соншама қауiптi құбыжық емес. Керек десең, ол адамның жақсы сұхбаттасы. Сондықтан жалғыздықтың да дәрiсiн ала бiлу керек. Терең зерделi адамға жалғыздықпен сырласа бiлу зияны жоқ құбылыс.

	* * *

	Саясаттың сарабдалдығын да, сайқалдығын да жасайтын саясаткер. Осыған қарай олардың құны өлшенедi. Арзанға түсетiн саясаткер жоқ. Саясаткердiң iшiнде ең қымбаты саясаткерлiк құны арзандары. Кейде адам саясатқа перiште болып кiрiп, салдақыға айналып жатады. Өзiне халықты сендiре алған саясаткер қабылеттi саясаткер, ал, халықтың санасында өзгелерге емес, өзiне сенiм орнатқан саясаткер данышпан саясаткер. Халыққа сенбей, өзiне ғана сенетiнi ең қауiптiсi. Саясаткер де, қоғам қайраткерi де болашақ туралы ойлайды. Айырмашылығы сол: бiрiншiсi болашақ сайлау туралы ойлайды, екiншiсi болашақ буын жәйлi ойлайды. Бүгiнгi билiк басындағылардың көбi қоғам қайраткерiнiң деңгейiне көтерiлген жоқ. Олардың басым көпшiлiгi ұсақ-түйектiң төңiрегiнен айналсоқтап шыға алмай жүр. Үйткенi олар саясатқа жүрек қалауымен, қажеттiлiктен келгендер емес, өзi тәуелдi-басқаның бұйрығымен келгендер. Мұндайлар қауiптi саясаткерлердiң шоғырын көбейтедi. Олар мемлекеттiк басып-жаншу машинасының ең оңтайлы тетiктерi. Басшысы бекiтiп берген бағыттан басқа бағыт ұстауды қылмыстың үлкенi деп санайды. Жансыз роботтар сияқты жүрексiз, сезiмсiз әрекет iстейдi. Оларды жұмсау тетiгi кiмнiң қолына түссе, соның әмiрiн көзсiз, сезiмсiз орындайды. Әдетте адам қатал да болса өз көзқарасы, айтары бар адамнан қорықпайды, көзқарасы жоқ жанды роботтардан қорқады. Адам олар үшiн ойыншық. Билiк баспалдақтарында ондай роботтардың көбеюі қоғам үшін ең қауiптi симптомдардың бірі.

	* * *

	Қарапайым қазақ бiр ауыз сөзден айрылды. Пікірі жоқ, мылқау. Егемендiк өлшемiн зерделеу билiк идеологтарының ғана еншiсiне тиген. Олардың бұлбұл көмейiнен төгiлетiн үн-билiк элитасына арналған мадақ. Ел өмiрiндегi болмашы табыстың барлық сауабын билiкке таңып өзеурегенде өңештерi үзiле жаздайды. Ал, кемшiлiк атаулының обалын “кiнәлiларға” таратып бергенде, ол пақырлардың басына қара аспанды әкеп төндiредi. Бiр өкініштісі, таңдайынан тозаң боратушылардың бәтуасыз уағыздарына көлденең тұратын зиялы қауым жоқ. Көп жағдайда ұлт алдындағы парызын ұмытып, олар билiк одашыларының көп дауысты хорына қосылып кетедi. Әншейiнде өздерiн бiр-бiр таудың құлжасы деп санайтын өнер мен ғылымның шаңырақ мүйiз қайраткерлерi чиновниктердiң алдын көргенде бұрынғы айбынынан айрылып, бүгежек қағады. Осындайда Нысан-абыздың: “Құйрығы жоқ, жалы жоқ, Құлан қайтып күн көрер. Аяғы жоқ, қолы жоқ, Жылан қайтып күн көрер. Барары жоқ, байлау жоқ, Ерiм қайтып күн көрер. Бәрiңнiң де нәрiң жоқ, Елiм қайтып күн көрер”-деп күңiренгенi ойға оралады. Қыр қазағының пайымдауынша, бүгiн бiз осындай қоғамда өмiр сүрiп жатырмыз. Қоғамның бұл қалыпта ұзақ тұрақтап қалуы мемлекеттiгiмiздi әлсiретпесе, күшейтпейдi. Сонда не iстеуiмiз керек?-деген сұрақ күннен күнге көпшiлiктiң көкейкестi сауалына айналып барады. Оған жауапты кiм табуы керек? Өресi жетсе, әлбетте билiк табуы керек. Таба алмаса, оппозиция табуы керек. Халықтың қамын ойлағандары шын болса, екеуi ортақтасып iздеуi керек. Бiрақ, бiздiң қоғамдағы бұл екi институттың бiр-бiрiмен өркениеттi мәмiлеге келе алатынына бүгін сенiм аз. Олар бiрi көлге, бiрi шөлге тартатын бақа мен шаянға көбірек ұқсап кеттi. Текетiрес созыла берсе, қоғам өмiрiндегi күрмеудiң шешiмiн табуға асау тобыр аяқ астынан араласып кететiн күн туады. Тобыр “кiнәлiлердi” бiрден табады. Және оның назарына алыстағы алпауыттар мен Астанадағы iрi билiк емес, күнде көрiп жүрген шағын-орта бизнес иелерi iлiгедi. Күнәһарлық пен адалдықтың межесiн тобыр сарапқа салып жатпайды. Санасына кеселдiң құныкерiндей боп орнығып қалғандықтан, көз алдындағы кәсiпкерге бiрiншi шүйлiгедi, солардың ошағына ойран салады, көзiне түскендi жамсата бередi. “Қуырдақтың көкесiн” сонда көремiз. Билiктiң дәйексiз тұрақтылық туралы таң құрғатпай салатын азаны ол кезде арашаға жарамай, әдiра қалады. Мұндай катаклизмнiң алдын алу үшiн аттың алдымен шағын және орта бизнестiң өкiлдерi саясаттан iргесiн алыс салмай, бүгiнгi енжарлықтарынан арылып, белсендi азаматтық позицияға көшулерi керек. Шағын және орта бизнестегi азаматтар өздерiнiң үлкен саяси күшке айнала бастағанын, қоғамдағы тұрақтылық тетiгiнiң салмақты мөлшерiнiң өз қолдарына көше бастағанын сезетiн мезгiл жеттi. Егер мүмкiндiктi орайлы пайдалана алмаса, олар қолындағы барынан да айрылады, қоғам ағымына тигiзетiн ықпалдан да құр алақан қалады. Егер әрекетiн елдiк мүдделiлiкке бұрмаса, қарапайым халықтың қолдауынан айрылады. Осы ахуалдың мазмұнын таразылай алмаған саяси партиялар да қоғам өмiрiнен өiне лайықты тұғырын таба алмайды. Сондықтан олар орта және шағын бизнес өкiлдерiне ықпалын күшейтудiң ұтымды жолдарын ойластырғаны жөн. “Не iстеу керек?”-деген сауалға жауаптың бiрi осы деп ойлаймыз. Бiз жоғарыда елге әйгiлi зиялы қауым өкілдерінің көңiлге қонбайтын әрекеттерiн аз-кем сөз еттiк. Ал олардың ауыл-аудан деңгейiндегi әрiптестерiнiң келбетi қандай? Бiздiң пiкiрiмiзше, сүйкiмдерi көпті сүйсiндiретiндей емес. Ауыл интеллигенциясы да «алдыңғы арба қалай жүрсе, соңғысы солай жүреді» дегендей, «ағалар» үлгісін қайталауда. Өзi көтеретiн аса жауапты моральдық жүгiнiң салмағын үрген бүйеннен де жеңiлдетiп жiбердi. Мына қатыгез заманның қытымыр тiрлiгiнiң әдiлетсiз үкiмiне мойынсұнып, қоғамның жiгерсiз, жасқаншақ тобына айналып барады. Көп жағдайда әкiм-қаралардың заңға қиғаш әмiрiн сөзсiз құптап, көзсiз орындайтын тым елгезек, “атқа жеңiл елпекбайлар” болып алды. Бюджеттiк мекемелердiң қызметкерлерi, әсiресе мұғалiмдер, сайлау кезiнде қиянаттың көкесiн көрсетедi. Сайлаушы дауысын барымталап, билiкке жаққан үмiткердiң үлесiн түгендеуге тым шебер. Ал, тәуелсiз көзқарасы бар, еркiн ойлы, шындықты бүкпесiз айтатын, көптің мүддесiн қорғайтын үмiткерге қиянат жасауды майдан қылшық айырғандай, қыбын келтіріп, қапысыз орындайды. Бұл да құлдық сананың бiр түрi. Және болашақ үшiн үрейлiсi де осы. Көкейге: “Жеткiншек тәрбиесiн кiмнiң арына сенiп тапсырып отырмыз?”-деген күйiнiшті өкініш орнайды. Одан да өкiнiштiсi ауыл интеллигенциясы қарапайым халықтың сенiмiнен айрылып бара жатыр. Егер ахуалды интеллигенцияның өзi түземесе, ешкiм көмекке келмейдi. Ауыл интеллигенциясына “Не iстеу керектiң?” шешуiн алыстан iздеп керегi жоқ. Басты шешiм оның өз бойындағы азаматтық арына тәуелдi. Оң үлгiнi Қырғыз мұғалiмдерi көсетiп бердi. Олардың әрекетi халықтың өзiне деген сенiмiн қалпына келтiрудiң басы болды. Бiздiң мұғалiмдерге де бұл күрмеудiң шиесiн өзі тарқату керек. Билiк құлықты емес. Оппозиция алыстан күңіренгеннен көрі қыр қазағының жүдеу кейпіне оның қоңыр үйінің босағасын аттай жүріп үңілсе, ұтысы молырақ болары сөзсiз. Бiрақ билiк те, билiк оппонентерi де iннен шықпайтын суырдай.

	* * *

	Адамның өмiрi қауiп-қатерсiз болмайды. Бiрақ, қауiп-қатер әр адамның парасат-пайымының, тәжiрибесiнiң, зерде-зиынының мөлшерiне сай адам санасынан үлкендi-кiшiлi болып көрiнiс бередi. Бiреуге болымсыз қиындық үлкен қауiп боп көрiнедi. Ендi бiреуге ажалдың өзi де қорқынышты емес. Ешбiр пенде қауып сезiмiнен құтылмайды. Және басына қауiп төнбейтiн тағдыры бар пенде болмайды. Адамың басына төнген қауiпке қалай қарсы тұра алуына қарай сол қауiптiң мөлшерi анықталады. Оны лайықты қарсы ала бiлетiн адамның қолынан ерлiк-батырлық келуi әбден мүмкiн. Көне гректер: “Қауыптан ол жоқта қорық. Егер ол ұшыраса қалса, одан үркiп-қоркуға болмайды, онымен күресу керек.”-деген. Шынында қауiп төнген кезде көбiне онымен күресе бiлген ұтысқа жетедi. Қауып өзiмнен қорықты екен деп, ешкiмнiң маңдайынан сипауды бiлмейдi. Қауiп төнгенде адамға көмек қолын созатын әрекеттiң үлкенi-тәуекел. “Тәуекел түбi-жел қайық өтесiң де кетесiң”-деген қазақ. Қауып пен тәуекелдiң ара салмағын бағдарлайтын адам тағдыр тәлкегiнен қорықпайды. Оны өз шартына бағындырады.

	* * *

	Атақты Пифагор Самосский: “Жақсы заңнан жақсы әдет-ғұрып артық”-деген екен. Тәуелсiз ел атанған жас мемлекеттiң төрт аяғын тең басқан заңдары болуын талап ету максималистердiң iсi. Бүгiнгi шындық ертеңге жарамай жатқан аумалы-төкпелi өмiрде ондай талапты қалай асықтырсаң да орындалмайтыны белгiлi. Қабылданар заңдарды мемлекеттiктiң негiзiн құрап отырған титулдық ұлттың ұлттық ерекшелiгiн тереңiрек тексерiп, зерделей зерттеп жасақталғанда ғана жемiстi қызмет атқарады. Ғасырлар бойы ұлт жадына, халық санасына мықтап орныққан, руханиятының iнжу-маржанына айналған әдет-ғұрыптарды елеп-ескермеген заң актiлерiнiң өмiрiнiң ұзақ болатынына өз басым сене бермеймiн. Қарап отырсаң, бүгiн үкiмет те, парламент те заң жобаларын жасақтағанда көбiне батыстық, орыстық модельдерге көп бой ұрып кетiп жүр. Қаншама өсiмтал болса да жат топыраққа егiлген дәннiң әрi сапалы, әрi мол өнiм бермейтiнiн жан-жақты ескерiп жүргендер аз. Сен заң қызметкерiсiң. Сондықтан бұл пiкiрiдiң сен үшiн ала бөтен маңызы бар деп бiлемiн.

	* * *

	Қазақ ғасырлар бойы отаршылықтың шырмауында езгiде болған халық. Езгi бiржақты болған жоқ. Кем дегенде екi жақты болды. (Iштен де, сырттан да) Соның iшiнде қауiптiсi ұлт мәдениетiне қарсы жүргiзiлген саясат. Нәсiлдiк кемсiту мен қоса ұлттық санамызды улау жоспарлы түрде жүргiзiлдi. Ұлттық дәстүрдiң озық үлгiлерiн ұмыттыруға патшалық Ресей де, Кеңес үкiметi де жүйелi кiрiстi. Оны отаршыл саясаттың негiзгi белгiлерiнiң бiрi болсын делiк. Ендi егемендiгiн алған еркiн ұлт болғандағы сиқымыз қандай? Мен қарышты қадам жасалды деп айта алмаймын. Ондай қадам жасауға ниет көрiнбейдi. Бiз сырттан, оның iшiнде батыстан дендеп енiп жатқан мәдени экспансияның торына шырмалған күйде отырмыз. Ол торға түсiрудiң кiнәлiлерi билiктегі қаптаған “киндер сюрприздер”. Ұлттық самоидентификациядан өту процесiн алдымен солардың өздерiнен бастау керек едi. Бiрақ, олардың санасындағы ұлт өкiлiнiң сапасын сараптау анкеталық көрсеткiштен әрi аспай қалды. Ұлттық мұраттың не екенiне мән берiлмедi. Қоғамдық, тұрмыстық қатынастарды қазақи ұлт дәстүрлерiн ескерусiз қалыптастыруға ұмтылыс көп. Ол қатынастарды әлемдiк стандарт нормаларына сәйкестендiру қажет дейтiн сыңаржақ көзқарастар жанталаса қорғалды. Ал, әлемдiк стандарт деп жүргендерi Батыстық, дәлiрек айтсақ, Америкалық стандарт. Әлем деген ұғым Батыс пен Америкадан ғана құрала ма? Әлемдiк мәдениет пен өркениет солармен ғана шектеледi дейтін тұжырым қай қисынға сияды? Мыңдаған жыл бойы қалыптасып, айтып отырған сол батыстың мәдениетiн соңынан ертіп, қоса қалыптастырған бүкiлазиялық мәдениетке астамшыл көзқарасқа бiздiң дүбәрә чиновниктердiң көзсiз баруы қауiптi жағдай. Ең үлкен басты кесел-бүкiләлемдiк мәдениет ұғымынан Шығыстың құнарлы қойнауынан өрбiген, күллi адамзатқа бiрдей ортақ мәдени құндылықтарды мүлдем ескермеу. Бұл мәселеге ұлттық билiк элитасының енжар қарауы қазаққа жан ашығандық емес. Бұлардан көрi билiк тұтқасын ұстаған өзге ұлт өкiлдерi әлдеқайда iлгерi тұр. Олар біздің ұлттық мәдениетiмiздiң өркендеуiне айтарлық үлес қоспағанмен, кедергi келтiрiп жүрген жоқ. Бұрынғыдай Мәскәудің тапсыруымен ұлтшыл патриотизмдi ашық тұншықтырған саясат жоқ. Ұлтжандықты кеңестiк ұғыммен өлшеу жойылды. Бiрақ, кеңестiк санамен қоштаса алмай жүрген билiк басындағы қазақтардың болғаны өкiнiштi. Егер өз елiңнiң патриоты болғың келсе, ұлтшылдықтан қорықпа. Ұлтшылдық ұяламаған санадан қорық. Ұлтшылдарды қудалау империялық саясаттың кеселдi, улы сарқындысы, кеңестiк идеологияның ұлт санасына салған бұғалығы. Ұлтжандылық пен ұлтшылдықты бiр-бiрiнен iргесi алыс ұғымдар деп есептемеймiн. Керiсiнше олар тамыры бiр нәрден қоректенетiн егiз ұғымдар. Сенде де осындай көзқарас қалыптасқанын қалар едiм.

	* * *

	Қарабай кiм, Жантық кiм, Қодар кiм? Бүгiн бiз өмiр сүрiп отырған қоғамда олардың бейнесi бар деп ойлайсың ба? Осы сұрақтарға көп ойланып, бас қатырмастан “Бар” деп жауап беруге болады. Егер солай десек, олардың көрінісi қандай? Қарабай, Жантық, Қодар қай заманның сахнасында болмасын үнемi итжанды рөл ойнайтын персонаждар. Олардың костюмдерi мен гримдерi ғана түлкi тiрлiктiң талабына сай өзгерiп, құбылып отырады. Iшкi мазмұндарының мәнi бiр тектен жаратылғандықтан үлкен өзгерiстерге ұрына қоймайды. Бұрынғы Қарабайлар үшiн сәбидiң күлкiсiнен құлынның кiсiнегенi қымбат. Бүгiнгiлер үшiн тиынның сыңғыры қымбат. Бұрынғы Қарабайлар қотыр тай үшiн қолына құдасы түссе де көзiн ойып алуға даяр тұратын қатыгез едi. Бүгiнгiлер де соқыр тиынға бола бiрге жүрген жолдасын атып кетуден тайынбайтын қарақшылар. Бұрынғы да, бүгiнгi де Қарабайлар үшін байлықтан өзгенiң құны көк тиын, нарқы арзан дүние. Қодарлардың да бұрынғысы мен бүгiнгiсi атаққұмар, шенқұмар, нәпсiқұмар, даңғаза-даңғой, ұрда-жық дүлей, анайы күш иесi. Қоғам үшiн Қарабай, Қодарлардан да Жантықтардың қаупi үлкен. Қай заманда болмасын, Жантықтар iштегi ысқырған жыландары мен ызғыған шаяндарын сырт көзден шебер жасырып, ұрымтал сәт туа қалғанда зымияндықпен пайдаланады. Олардың айнымас пәлсапасы-“Кешегi күн кеше өттi, бүгiнгi күн өзгеше”. Сырт пошымы өзгерсе де iш сұмдығы жаңғырып отырған ол көксоққандарды бүгiнгi өмiрден де кездестiруге болады. Сондықтан, олармен күреске әрдайым дайын болмаса, момын қазақ опық жей бередi.

	* * *

	“Арқаға жұт келмесе, арқар ауып несi бар?” дегендей жағдайы келiсiп тұрса, ауыл қазағының бауыр басқан ұясынан безiп, қалаға үдере көшiп несi бар? Ауыл бағдарламасының нәтижесi кезiнде қалаға босқан халықтың ауылға қайтадан оралуынан, әр ошақтың ширатыла ұшқан түтiнiнен, әр қорадан өрген түлiк тұяғының шұбатыла шыққан шаңынан көрiнсе керек едi. Өкiнiшке орай бұл бағдарлама кезектi ұранға айналды. Ұлы жазушы, қазақ әдебиетiнiң классигi Ғабит Мүсiрепов “Адамға кезiнде көрсетiлмеген жақсылық та зиян”-деген екен. Бiздiң билiк ауылға, қазаққа десе де болады, жақсылықты не алдын ала, не дер кезiнде жасай алған жоқ. Ендi “Жау кеткен соң қылышыңды тасқа шаптың” керiн жасап жатыр. Егер ауылға көңiл дер кезiнде бөлiнсе, қыруар қаржы үнемделген болар едi. Қазақ та жылы ұясын тастап, басы ауған жаққа қаңғырмас едi. Сұңғыла жазушы Ғабит аға артына осындай жағдайдан сақтандырғандай сөз қалдырған екен. Дегенмен, кеш болса да ауылға аударылған билiктiң бетi жарық болсын, “Ештен кеш жақсы” деп жұбатамыз да өзiмiздi өзiмiз.

	* * *

	Қай халықта болса да қолдан құдай жасайтын құдай ұрған жексұрын әдет бар. Құдайдың жалғыз екенiн бiле тұра қолында билiгi барларды оған қосақтап, теңестiрiп қояды. Сөйтiп, өз қолдарынан диктатор жасап алады да оны құдайдың да, халықтың да қарғысына ұшыратады. Бұл қарғысқа ұшыраудың себебi қандай мiнездерге негiзделедi? Бұл дерттiң ұябасар орны-басшының, жағымпаздық деген жәдiгөйлікті мойынсұнуы. Жағымпаздар мадаққа үйiрсек басшыны санасына бальзам жағып, басын айналдыруды мамандығына айналдырып алған. Iшкi әлемi жұтаң басшылар жағымпаздардың жетегiндегi бұйдалаған тайлаққа айналып кетедi. Дүниенiң бар қызығынан құр қалсаң да осы әдеттен бойыңды аулақ ұста. Адамның өзiн қоршаған ортаға сүйкiмiн кетiретiн ең сұмырай мiнез-жағымпаздық. Өз ортаңда жағымпаз атансаң, сенi өзге түгiл өзегiңдi жарып шыққан өз ұлың да сыйламайтды. Мұндай жағдайға тап болу-сенiмен бiрге маған да трагедия.

	* * *

	Балам, менiң заманымда жiгiттер бүгiнгiден көрi аз мақтанған. Бiздiң буынның жiгiттерi тасбақа сияқты тырбаңдап, үнсiз еңбек етті. Тасбақа жүз жұмыртқа тапса да үн шығармайды. Бүгiнгiлер, әсiресе қолында билiк барлар, тауық сияқты болып кеттi. Тауық жалғыз жұмыртқа тапса, көршi ауылдың әтешiн оятады. Марк Твеннiң сөзiмен айтсақ, тауық жұмыртқалаған сайын бүтiндей бiр планета тапқандай шақырады. Бiздiң әкiмдер осылай мақтануды әдетке айналдырып алып, елге күлкi болып жүр. Адамның табиғатына мақтану жат қылық емес. Мақтана бiлу керек. Досыңмен мақтан. Қазақпен мақтан. Халқыңның басқа жұрт таңданатын тамаша әдет-ғұрыптарымен мақтан. Бұл отансүйгiштiкпен тамыры ұштасатын мақтандар. Мұндай мақтан үшiн сенi ешкiм табалай алмайды. Ал, мазаққа қалғың кесе, өзiңдi өзiң мақта, болымсыз iс тындырғанда жалпақ жұртқа жариялауға дайын тұр. Егер бұдан кейiн күлкiге қалмасаң, мазаққа ұшырамасаң, қалаған бәсiңдi беруге мен дайынмын.

	* * *

	Менiң тұрғылас-замандастарым нарық бәсекесiнiң мән-мазмұнына әлi де терең бойлап түсiне қойған жоқ. Бұрын Кеңес үкiметi кезiнде бәсеке мансаптың, атақтың айналасында өрбiдi. Ол бәсеке емес, күншiл қызғаныш сияқты лас ұғым болатын. Бәсеке бүгiн де сол төңiректен шығандап шығып кеткен жоқ. Әлем мойындаған шынайы нарықтық қатынастарға көшудiң қоғамдық өмiрдiң мiнезiне, сол арқылы жеке адамдардың әрекетiне, iшкi әлемiнiң сапасына тигiзетiн әсерi де мол болуы керек. Адамның бойында онымен әмсе бiрге жүретiн қасиетi-бәсекелiк сезiмi де басқа сапалық деңгейге ауысуы қажеттi шарт. Бiздiң қоғамымызда бәсеке әзiрше сауда-саттықтың, одан әрi кетсе, өндiрген өнiмдi неғұрлым көбiрек, қымбатырақ өткiзудiң шеңберiнен көлеңкесiн ұзарта алмай келедi. Ол әлi адами құндылықтардың биiгiне қарай қарышты қадам жасай алар емес. Бәсеке сенi үнемi ойланта жүретiн мәселе болуы керек. Оған сақтықпен қараған жөн. Бұл сезiмнiң адамды қоздырғыш қуаты күштi. Еркiңдi оған бақылаусыз билетiп жiберсең, опық жегiзедi. Алайда бәсеке жоқ жерде өсiп-даму да жоқ. Бәсекесiз даму процесi баяулайды. Онсыз ұйқың тыныш, тұрмысың алаңсыз енжарлық өмiрге оңай кiрiп кетуiң ықтимал. Бәсекенiң ерекшелiгi, оның сырттан келмейтiн, адамның iшкi дүниесiнде туындайтын өзiнен басқа ештеңеге тәуелсiз құбылыс екендiгiнде. Ондай құбылыс менiң де, сенiң де бойыңда бар. Егер сен бойыңда пайда болатын бәсекелiк көзқарасқа кiсiлiк келбет бере алсаң, одан келер пайда-зиянға қатыссыз өзiңдi өзiң тәрбиелеуге қол жеткiзгенiң. Бәсекенiң бойыңнан осындай дәрежеде орын алуын қалар едiм. Осы пiкiрiмнiң iшiнде керектi дәнi болса, қабылдарсың. Жоқ десең, уәжiңдi естуден, одан үйренуден қашпаймын.

	* * *

	Тiрi пенденiң жан торсық серiгiнiң бiрiн қателесу деп бiлемiн. Ештеңе iстемеген адам ғана қателiкке жол бермейдi деген сөздiң өзi қателiктен туған тұжырым. Адам болып жаратылған соң ештеме iстемеудiң өзi қателiктiң үлкенi емес пе? Ештеңе iстемеген адам ғана қателеспейдi деген де ақылды адамның аузынан шыққан сөз деп ойламаймын. Өмiрiнде ештеңе iстемейтiн адам болмайды. Бола қалса, ол адамдықтың ең төменгi сатысында өмiр сүретiн жаны бар, жәйi жоқ әйтеуiр бiр тiршiлiк иесi. Ештеме iстемеу қателiк бiткеннiң iшiндегi ең үлкенi. Кейбiреу жiберген қателiгiнен тиiстi қорытынды жасамай, әдетке айналдырып алады. Ол қателiк емес-қылмыстың тура өзi. Қателiктiң бәрi бiрдей ақымақтықтан ғана туындайды деген тұжырыммен де мен әсте келіспеймін. Ақымақтықтың үлкенi қателiк жiберiп аламын деп, әрекет iстеуден жасқанудан туындайды. Ол анық. Пенде бiткендi аз қателесетiндер, көп қателесетiндер деген екi топқа бөлу дұрыс болар деп ойлаймын. Жiберген қателiктерiн дер кезiнде мойындап, оны түзеп отыруға құлықты адам қателiкке азырақ ұрынады. Қателiгiн әдемi мойындап, одан тиiстi қорытынды шығара бiлген жанды өзiнiң iшкi кiсiлiк келбетiн кемелдендiруге жететiн қабылетi бар адам деп сенiмдi түрде айтуға болады. Қателiктi түзей бiлудiң де, немесе оны мүлде мойындамаудың да адамды қоршаған ортаға тигiзетiн оң не терiс әсерлерi болмай қоймайды. Демек, оны өмiрдiң дамуындағы әлеуметтiк кедергiнiң бiр түрi десе болады. Яғни қателiктiң де қоғамдық мәнi бар деп түсiнген дұрыс. Жеке индивидиум өз қателiгi арқылы туындатқан кедергiнi жеңе бiлуiне қарай өзiнiң мәдениет деңгейiн танытады. Бiрақ бұл мәдениеттiлiктi танытудың тиiмдi әдiсi еместігін қаперiңнен шығарып алып жүрмегейсiң. Мәдениет деңгейiн көтерудiң өзге жолы жетiп артылады.

	* * *

	Пендеге тән қасиеттер-жек көру мен жақсы көру. Осы екi қасиет өз шегiнен асқанда өзiнiң терiс қырларын ашық көрсете бастайды. Адам адамды жек көрмеу керек. Жат мiнез бен терiс әрекеттердi жек көруi керек. Бұл адамдардың бiрiн бiрi жақсы көруге жетектейтiн алғашқы қадамдарының бiрi. Бiздiң қоғамда: “Адам адамға Дос, Жолдас, Бауыр”-деген ұран бар. Бұл ұран ғаламдық деңгейдiң үгiт-ұраны. Жеке адамдар үшiн ол сөзсiз орындала қоятын үгiт емес. Көбiне адамдардың бойындағы жек көру сезiмi бiреудiң өзiнен артықшылығын қызғанғаннан туындап жатады. Ол жек көрудiң ең жәдiгөй түрi. Сен таңдаусыз, талғамсыз жақсы көру сезiмiн де шақтап ұстай бiл. Ондай әдеттің де зияны аз емес.

	* * *

	Қазақта “Әсте-әсте”-деген әдемi салт бар. Ол әлдебiр себептермен араздасқан адамдардың арасына татулық орнатуға бағытталатын әрекет. Оны орындауды әр адамның азаматтық мiндетi деп бiлемiн. Мен бiрде, осындай мiндеттi орындамақ болып Президентiмiзге бiрнеше Ашық хат жаздым. Оған себеп болған Нұрекеңмен Әкежанның арасына түскен келiспеушiлiк болатын. Екеуi де халқымыздың үлкен тұлғалары. Мойындарына өте зор жауапершiлiк алған қайраткерлер. Олардың бiр-бiрiмен ұғыспай жүруi өздерiнен көрі қоғамға тиiмсiз. Адамды үмiтi оптимист етедi. Сол үмiт жетектеп, Президентке жоғарыда айтқан хаттарымды жiбердiм. Олардың Нұрекеңнiң қолына тимейтiнiн сезсем де үмiтiме жүгiндiм. Сол хаттардың бiрiн сенiң назарыңа ұсынайын. Тыңда: “Құрметті Нұрсұлтан Әбішұлы, Сіз бодандық бұғауынан босаған елдің тұңғыш Президентісіз. Жүздеген жылдар бойы ұлттық құндылықтарын өз игілігіне толық пайдалана алмай, бай салт-дәстүрінің аясын мейлінше тарылтқан шолақ арқау, тар тұсаудың матауынан құтылып, еңсемізді тiктеуде Сіз арқалайтын жүктің салмағы аса ауыр әрі жауапты. Сіздің ұлтттық мемлекеттің басшысы ретіндегі сан қырлы міндеттеріңіздің ішіндегі ең бастысы да, қасиет-киесінің алғысты-қарғыстысы да өз ұлтыңыздың қамы үшін атқаратын қызметіңіз. Қиыр қонып, шет жайлап, еріксізден жатбауыр боп жүрген бес миллион қамкөңіл қазақтың тағдырына жауапкершіліктің де ең үлкені Сіздің мойныңызда. Ел билеудің екі тізгін, бір шылбыры өз қолыңызда тұрғанда Сіз жалпы қазақтың бүтіндігін сақтаумен бірге жалқы қазақтың бас амандығына бірінші жауапты жансыз. Халқымыздың: “Кең болсаң, кем болмайсың”-деген даналығы Сіздің адам тағдырына байланысты шешімдеріңіздің ұшар басында тұратын шамшырағы болуын қалар едік. Бүгінгідей күрделі де беймаза заманда Сіздің кең де, дана да болмауға жарты мысқал да хақыңыз жоқ. Дана да кең болуыңызды қалауымыз -ел ішінің телісі мен тентегін тезге салмау керек деген сыңаржақ талап емес, жазадан көрі тәрбие күшіне, рақымдылыққа жуық тұратын қазақы мінезге ден қоюға шақыру. Басшының кең болуы оның кісілік келбетін кемелдендіре түсетініне дау жоқ. Араға сызат салған себептің түйінін тарқатуда басшыға кешірім мен рақымнан артық қолқабысын тигізетін үрдістің болмайтынын өмір әлдеқашан дәлелдеген. Осы жорамен керіскендердің түбінде келіскені қазаққа тән мінез болған. “Шекісіп барып бекіскен ерлердің” достығы әмсе баянды болатынын Сізге айтудың өзі артық. Сіз Президент болған ұзақ жылдардың ішінде талай азаматтың озық қасиеттерін тап басып тани білдіңіз. Солардың ортасында ерекше көзге түскендері Әкежан Қажыгелдин мен оның өкшесін баса танылған-Ғалымжан Жақиянов болатын. Бірақ, өкінішке орай, бұл азаматтармен жолдарыңыз бүгін қиыс кетіп тұр. Ұлтқа да, ұлт басында отырған өзіңізге де пайдасын тигізетін ұсыныстарын ашық айтқан осы шәкірт-інілеріңіздің бірі етегі кесіліп ел шетінде жүр, екіншісі тас құрсау, тар қапаста отыр. Бұдан кім ұтты, кім ұтылды? Ұтылған-ұлтымыз бен ұлт басында отырған өзіңіз. “Ұтқандар”-бітім әкелер білтелі сөз езуінен шығып көрмеген, “бүлінгеннен бүлдірге” еншілеп қалуға әмсе дайын тұратын Сіздің жалған “жанашырларыңыз”. Бірақ, бұл-нарқы төмен “ұтыс”. Құрметті Президент мырза, кеше өзіңіз қайраусыз өтетін қара қылыштай етiп суын жетілткен Әкежан мен Ғалымжанның “күндердің күні туса” қасыңыздан табылатынына сенімім мол. Олар”қара қазандай” өкпеден биiк тұра алатын iрi азаматтар. “Аға бор, iнi тас” деген қазақтың берекеге үндеген жол-жорасын ұстап, арадағы ызғардың тоңын жібітуге Сiздiң бiрiншi кiрiскенiңiз жөн деп білемін. Құрметпен А.Керімтаев”. Қарапайым қазақтың бұл “әсте-әсте” позициясы нәтиже бермедi. Бiз сияқты саны аз халықтың азаматтарына татулық, бiрлiк керек-ақ. Сол арқылы бiз анау-мынау құқайға төтеп берер едік. Шағылуы қиын жаңғаққа айналар едік.

	* * *

	Балам, сенiң тұрғыластарыңа қазақ өмiрiнде бұрын да болған, бүгiн де орын алып отырған рулық қатынастардың қыр-сырын бiле жүргеннiң еш бiр артықтығы жоқ. Мен рушылдықты насихаттау пиғылынан мүлде аулақпын. Бұл туралы шарасыздықтан айтып отырмын. Жiкке бөлiну дертiнiң алдында жалғыз мен ғана шарасыз емеспiн, бүкiл қазақ қоғамы шарасыздық торына шырмалып отыр. Қандай құбылыс болмасын белгiлi бiр қажеттiлiктен пайда болады. Ол заманның өзгеруiмен, қоғамның келесi бiр сапалық баспалдаққа ауысуымен басқа мазмұн мен түрге ойысып, өзгерiстерге ұшырайды. Туады, дамиды, кемелденедi, тоқырайды, құриды. Бұл циклдар басқа күйде, жаңа мазмұнмен қайталанады. Қысқасы, бiр кейiпте үнемi тұрақтап тұрмайды. Рушылдық қатынастары да осындай процестердi басынан өткiзiп келе жатқан құбылыс. Оның да қалыптасқан, өркендеген, тоқыраған, қайта өрбiген тұстары, кезеңдерi болды. Бүгiнгi қоғамда рулық қатынастардың бастапқы мазмұны жоқ. Бiздiң бабалар әу баста рулық топтарды қазақтың бiрлiгiн нығайтып, сыртқы жауларына бiр тұтас күш болып, қарсылық көрсету үшiн жүз-жүзге бөлген. Ол жауынгерлiктiң, ерлiктiң, отансүйгiштiктiң бәсекесiнiң пәрмендi идеологиясына айналған. Жаугершiлiк заманда рулық топтардан құралған сарбаздардың жасағы жалпыотандық жүк арқалап, халықтық сипатқа ие болған. Кейiннен соғыс тоқтап, қой үстiне боз торғай жұмыртқалаған заман орныққанда рулық қатынастар елдiң басын бiрiктiрушi мiндетiнен айрылған. Бүгiн ол керiсiнше ұлтты бүлдiргiш факторға айналып кеттi. Рулық топтасудың халықтық сипаты құрып, азғана топтың, атаққа, байлыққа ұмтылған саясаткерлердiң кейбiр депутаттардың, атқамiнерлердiң, әкiм-қаралардың кәдесiне асып жатыр. Олар қарақан бастарының қамымен белгiлi мақсаттарына жеткенше рушылдықты қоздыру арқылы өздерiн қолдайтын жақтастарын жинайды. Жетiп алғаннан кейiн қарапайым аталастарының аузын да ұрмайды. Сонымен бүгiнгi ұрпақ рушылдықтың жәдiгөй жұрнағымен уланып, оның құрбандығына айналды. Бұл дау тудырмайтын шындық. Және бұл шындық бiздiң басшылар уағыздап жүрген ұлтаралық бiрлiктi былай қойып, қазақ iшiнiң бүтiндiгiн шайқайтын шындық. Ал осы дерттен құтылудың емi бар ма? Менiңше оны мүлде құртып жiберетiн бүгiнгi қазақтың емi де жоқ, дәрменi де жоқ. Алайда тiршiлiк заңы бойынша қандай да болмасын тығырықтан шығатын жолдар да табылмақ. Рулық бiрлiктiң ең алғаш пайда болғандағы атқарған мiндетiн жаңа сапада қайта жаңғыртып, жоғарыда айтылған руаралық бәсекенiң кiсiлiктi түрлерiн дамытып, оны ұлт мүддесiне жұмсау мүмкiндiгiн қарастыру қажет. Бұрын да, бүгiн де рушылдықты ұлт мүдесiне пайдалану қажет деген пiкiрдi қолдаған адам болған жоқ. Ол пiкiрдiң өзге емес, менiң аузымнан шыққанына сен таңданатын да шығарсың. Егер сен бұл мәселенi ұлттық идея деңгейiне көтерiп, оған бүкiл халықтық сипат беру керек деген ойымды естiсең, таңдануың тiптi үдей түсер. Рушылдықты ұлттық идея деңгейiне көтеру керек деген ойды құптамайтыныңды сеземiн, бiлемiн. Бiрақ одан басқа амал қалмаса, не iстеу керек? Уды оның өз уытымен қайтармаса болмайды.

	* * *

	Елiмiзге сырттан келiп, қауiп төндiрiп жатқан жасанған жау, құдайға шүкiр, бүгiн жоқ. Алайда, тәуелсiздiгiмiздi теңселтетiн қауiп iште. “Одан құтқаратын негiзгi жолдардың бiрi қоғам өмiрiне демократиялық қатынастар арқылы орнығатын, соның жетегiнде келетiн оң үрдiстердi батыл енгiзу. Сонда ғана елiмiздiң әр азаматы енжарлыққа бой алдырмайды, өз құқысын қорғауға қол жеткiзедi, өз елiне төнген қауiппен белсендi күреседi.”-деген тұжырым бар. Мен ол тұжырыммен толық келiсемiн әрi қызу қолдаймын. Бiрақ, ол бiрден бiр жол деген оймен келiспеймiн. Iштен төнген қауiптi бұл әдiс бiржола жоя алмайды. Бiздiң тәуелсiздiгiмiзге негiзгi қауiп ұлттық сананың, отансүйгiштiк сезiмнiң солқылдақ күйде қалғаны. “Хабар” телеарнасынан Оқу-ағарту Министрлiгi ұйымдастырған бiр мектептегi сауалнаманың нәтижесiн көрiп, жағамды ұстадым. Мектеп оқушыларының 48 пайызы Батыс елдерiнде тұруды қалайтынын бiлдiрiптi. Бұл ұлттық идеологияға мән бермеудiң жеке бiр мектептегi көрiнiсi ме, әлде оны күресiнге тастағанымыздың жалпы нәтижесi ме? Алаңдататын көзқарас. Мемлекеттiкке қауiптi көзқарас.

	* * *

	Қазақстанның мемлекеттiк органдарының, әсiресе құқық қорғау қызметкерлерiнiң арасынан М.Әуезовтiң “Абай жолындағы” Майбасарға, Н.Гогольдiң “Ревизорындағы Держимордаға ұқсас персонаждар мол ұшырасады. Бұлардың “крышасы” билiк тұтқасын ұстаған “көкелер”. “Көкелер” өздерiнiң лас пиғылдарын орындауға қолын былғап жатпайды. Майбасарлар мен Держимордаларды жұмсайды. Қолданатын идеологиялық тұғырнамасымақтары арқылы рулық, жүздiк тұтастыққа қол жеткiзу. Пайдаланатын әдiс-әрекеттерi-қисынсыз жала, тойымсыз пара, дөрекi бопса. Обьектiлерi-жазықсыз жандар, “крышасыз” бизнес.

	* * *

	Осыдан 2000 жылдай бұрын өмiр сүрген Рим императоры Веспасиан Сенатқа повинциялардан көп-көп атақты адамдарды тартқан. Сенат құрамына кiру үшiн үмiткерлер пара берген. Бұл мүмкiндiктi Веспасиан ғана емес оған ықпалы бар айналасында жүрген адамдар да пайдаланып қалуға тырысқан. Бiрақ, ақырғы шешiмдi Веспасиан ғана қабылдайтындықтан көмекшiлерi өз үмiткерлерiн императордың мақұлдауынсыз сенатқа өткiзе алмаған. Демек. үмiткерлерден түсетiн пара жеке-дара көмекшiлердiң қалтасына түспеген, билеушiмен бөлiске түсiп отырған. Пара бөлiсудiң мүмкiндiгiне имперетордың рақымы түскендер ғана ие болған. Бiрде Веспасианның бiр көмекшiсi туысқаным деп бiреудi сенатқа өткiзбек болады. Билеушi оны сенатқа өткiзiп, параны өзi алып, көмекшiсiнiң аузын аппақ қылады. Напақадан құр қалған көмекшiсiне ол: “Бұл адам ендiгi жерде менiң туысым болады, сен өзiңе жаңа туыс iзде”-деген екен. 2000 жыл бұрын болған парламентке өтудiң осыған ұқсас паралы жолы бүгiн бар ма? Кейбiр лақапқа сенсек, бар сияқты.

	* * *

	Түркi халықтарында, оның iшiнде қазақта “Бала ата-анасының қарызынан оларды Меккеге 3 мәрте арқалап барып қайтса да құтыла алмайды”-деген сөз бар. Мен бұл сөздiң мақсатына бала санасына өзi ата-анасын сыйлай бiлу үлкен парыз деген тамаша ұғымды орнықтыру үшiн айтылған халықтық педагогиканың тапқан қуатты әдiсiнiң бiрi деп қараймын. Меккеге арқалап апарып менiң алдымдағы қарызыңды өтемей-ақ қой. Бала үшiн ата-ана алдындағы парызын өтеу жолы көп. Бiр мысал келтiрейiн. Аруағы шат болғыр әкемнiң баланың ата-ана алдындағы өз парызын өтеу жәйiнда бiздiң алдымызға қоятын ерекше талабы болатын. Жарықтық: “Сендер менiң оң талабымды мақұлдайсыңдар, оны сөзсiз орындайсыңдар. Егер менiң алдымдағы қарыздарыңды өтеуге құлшынып тұрсаңдар, менiң терiс талаптарымды орындап көрiңдер. Сонда сендердiң менi қалай сыйлайтындарың көрiнедi”-дейтiн. Шынында өте күрделi талап. Орындасаң, қателiкке ұрынасың. Орындамасаң әкең разы болмайды. Бiрақ, әкем марқұм бiзге бiрде бiр орынсыз талап қойып көрген емес. Бiздi сынау үшiн айтқаны ғой жарықтықтың. Егер саған мен де осыған ұқсаған талаптар қойсам, ондай күрделi тығырықтан қайтiп шыққан болар едiң?

	* * *

	Біздің елімізде Парламент, Маслихат сайлауы өткеннен кейін тойланатын жеңіс биліктің ғана жеңісі. Сайлаушы басқадай жеңістің болатынына сенбейтін халге жетті. Кереңнің өзi айтып өзi күлетiнi сияқты сайлау өткен сайын Орталық Сайлау Комиссиясы мен әкiмдер өз сценариiмен өткен науқанның нәтижесiн өздерi бағалап, өздерi мәз болысып жатады. Айқайға қиқу қосып, жер жаһанға жар салады. Соңғы сайлаудан кейін де осы жағдай қаз-қалпында қайталанды. Сонда сайлаушылар Табиғат байлығын өз игiлiгiне пайдаланудан ерiктi түрде бас тартты деп білесің бе? Денсаулық сақтау, бiлiм алудың тегiн болғанын қаламағаны ма? Атқарушы билiктiң уақыт өткен сайын шектен шығып бара жатқан саяси амбициясын шектеп, ауыздықтай алатын өкiлеттi билiк жасақтадық деп түйгенi ме? Жаны жара қоғамның тәнi таза болатынына иланғаны ма? Жә, бұл сайлауға қатысты туған сауал делiк, ал өмiрде көптiң көкейiн бұрыннан күптi қылған басқа сауал аз ба? Олардың ауаны қалай? Солардың iшiнен топтап-iрiктеп кейбiреулерiне үңiлiп көрейiкшi.

	1. Уақыт өткен сайын қоғамның тарамысын тас кенеше тесiп, дендеп келе жатқан сыбайлас жемқорлық, парақорлық дертiне неге ем табылмай отыр? “Итiң ұры”-десе де намыстанбайтын ба едi бұрынғы қазақ? Бүгiн неге әкiмiң парақор, жемқор дегенге мыңқ демейтiн ынжық қазаққа айналып кеттiк? Ұлттық сапаның даму деңгейiне тұрпайы нарықтық қатынастардың керi әсерi тиiп отырғанына кiм дау айта алады? Нарық, нарық дегенде таңдайынан тозаң борататындар сол нарықтың бүгiнгi жыртқыш кейпiнен кiсi келбетiне кiруiн неге қаламайды? Қаламағандықтан басшы бiткен сыбайлас жемқорлық пен парақорлық торына шырмалып жатқан жоқ па? Тұрпайы нарық бара-бара көпшiлiктiң басын билiкке қарсы бiрiктiретiн қарсылық алаңына айналып кетпей ме? Мұның салмағы барған сайын ауырлай беретiн қауiптi симптом екенiн ойлап, көңлi алаң боп жүрген бiр атқамiнер табыла ма? Кемдi күндiк баянсыз, опасыз көр-жер тiрлiктен олар бойларын неге асыра алмай жүр?

	2. Қазақ өзiне тән кiсiлiктi құндылықтарынан нелiктен көз жазып барады? Басқа жұрт қызыға-қызғана қарайтын қасиеттерiмiздi уысымыздан қалай сусытып алдық? Ұлы Дала табиғатына жат қарттар үйi деген мола-тұрақ қайдан пайда болды? Оларды паналайтын негiзгi тұрғындар неге қара кемпiр, қара шалдар болды? Жесiрi мен жетiмiнiң жел жағына пана, ық жағына сая болуды адамдықың басты мiндетi санаған қазақтың қасиеттi салты неге мансұқ болды? Бiреулер балшықтан бала жасай алмай жатқанда, бiз неге ұлттың өсуiне балта шапқандай, шет елге сәбилерiмiздi шырқыратып сатып жатырмыз? Нелiктен тапқанымыздан жоғалтқанымыз молайып кеттi? Нелiктен қазақтың бойында қатыгездiк көбейiп, қамқорлық кемiдi? Нелiктен елгезектiк азайып, енжарлық дендеп барады? Нелiктен мәрттiк тұғырын ездiкке еншiлеп бердiк? Нелiктен адалдық азайып, аярлыққа жол ашылды? Сүйгенiмен жолығуға алты қырдың астына жеңгесiн қоса ала баратын қазақ аруларының бүгiнгi көп сiңлiсi тападай тал түсте тәнiн нелiктен ашық саудалайтын болды? Мұндай сорақылықтарға қабырғасы сөгiлiп жүрген қамкөңiл жандар неге азайды? Осының бәрi қордалана келiп, ұлттың бұрынғы құнды сапасын шыңырауға құлдыратып құлатып жiбермей ме? Олқылықтың үңiрейген апанын ендi немен толтырамыз, қандай қақпақпен жауып, тұншықтыра аламыз?

	3. Лауазымға орынсыз бас иiп, құл болу неге белең алып кеттi? Тәуелсiз ойлы, еркiн рухты жiгiттер неге азайды? Азаматынан азаттық рух қашқан, билiктiң бетiне тiк қарауға жүрегi дауаламайтын қоғамның қорғаныш күшi кеми беретiнiне неге мән бермеймiз? Азаматтық позиция тұншыққан тұста ұлттың қалыптасу процесiнiң де сөзсiз тоқырайтынын, халықтың үнi жоқ мылқау тобырға ойысып кететiнiн саралауға неге құлықсызбыз? Осындай күрмеудiң шешуiн тауып, азаматтық қоғам құруға талпынған бiрлi-жар озық ойлы азаматтардың оң әрекеттерiн әдейi терiске жорып, оларды ауыздықтауға дойыр күштер неге дереу iске қосылады? Неге парламент пәрменсiз, сот жасқаншақ, үкiмет дәйексiз? Қазақтың құрсағы қысырап қалғандай неге жалқыға жерiк болып, бiр ғана дара тұлғамен толғағын тоқыратып алды? Қандай дана тұлға болса да дара билiктiң әсерi оны авторитаризмге қарай бастайтын сүрлеуге түсiрiп жiбермей ме? Оның қандай дарбазаны аштыратынын саралай алатын сана тоқырады ма? Бұл бүкiл қазақты ойлантатын үлкен проблема деп неге есептелмейдi? Ұлттық кемелденуге тосқауылдың бiрi осы емес пе?

	4. Зиялы қауым мемлекеттiктi күшейтуге қажеттi негiзгi шарттар орындалды деп қанағаттана ма? Олар ұлттық тұрғыдағы мемлекеттiгiмiздi қамтамасыз ететiн тетiктер толық қалыптасып бiттi деп есептей ала ма? Әлiмсақтан Қазақ мемлекеттiгiнiң iрге тасын қалаған қазақ ұлтының атамекенiнде бiрыңғай қазақстандық ұлт құрудың қоламтасы қандай мақсатпен қаузалды деген сауалға жауап iздеген зиялы қауым бар ма? Ол пиғыл жүзеге асса, буыны жаңа туған ботадай әупiрiммен бекiп келе жатқан мемлекеттiгiмiздiң келешек пiшiнi қандай мутанттың кейпiне кiредi деп өзегi өртенген соларды көре алдық па? Әншейiнде қара жерде қасқыр соғатын екпiндерiнен адасып қалғаны қалай? Президентпен өткен кездесу кезiнде әрбiреуiнiң көкейiнде бiрыңғай қазақстандық ұлт құру идеясына тоңы қалың қарсылық тұрса да ортаға қамшы тастауға бiреуiнiң жiгерi жетпегенi несi? Бұқарлықтың жұқанасы жоғалған неткен ездiк? Ертең билiктiң үнемi жалғыз шауып бәйге ап жүрген белгiлi “бұлбұлы” Елбасының осы шетiн ұсынысын ұлттық идеяның түп қазығы деп сайрай жөнелсе де бiздiң мүйiзi қарағайдай “тарланбоздарымыз” тұяқ серпуге жарамай, қазақтың аталы сөзiнiң атасын өлтiре бере ме? Ұлттық идеологиясы жасалмаған, азаматтарының, әсiресе зиялы қауымының, бойында ұлттық идея белсендiлiк атаулыдан iргесiн аулақ салған елдiң мемлекеттiгi қуатты болады дегенге кiмнiң дәтi жетедi?

	5. Елiмiздiң аса маңызды геосаяси жағдайын ұтымды әрi ұқыпты пайдалануға өзiмiзге қарағанда өзгелер неге көбiрек, тереңiрек көңiл аударады? Құдай бере салған ұлы сыйлықтың игiлiктерiн ең алдымен қазақ қамы үшiн тиiмдi ұқсатуға келгенде неге жасқаншақпыз? Тоқпағы мықты көршiлерiмiздiң алдында орынсыз жалпақшешейлiк түптiң түбiнде өз басымызға тиетiн шоқпарға айналатынын ойлап жүрген билiк бар ма? Қазақтың қамын қазақтың өзiнен басқа ойлайтын құдайдың құлы бар ма?

	6. Қазақстандағы Баспасөз-ақпарат құралдары бұқараның бүгiнгi көңiл-күйiн толық толғай алып отыр ма? Қаймана қазақтың тiрлiк-тынысын тамыршыдай басып айтатын бiрен-саран БАҚтар неге құрыққа сырық жалғанып қудаланады? Шынайы демократия мен демократиялық декорацияның арасындағы бағыт-бағдары болжамсыз-бұлдыр кеңiстiктен шығатын жолды БАҚ айтпағанда кiм айтады? Қазақтың iргесiн енжарлықтан аулақ салуға жұмылдыратын негiзгi тетiктiң бiрi сол емес пе? Декорациялық БАҚпен декорациялық сана жасауға ұмтылу барып тұрған донкихоттық емес пе?

	7. Қазақтың ұлттық келбетi о баста қалада емес, ауылда қалыптасып, ауылдан бастау алып, қоғамдық биiк сапалы мiнезге айналатынын неге ұмытамыз? Ауылда ұлттық идеология рухани шөлмен қаталап тұрғанда әкiмдердiң өз мiндеттерiн дарақы даңғойлықпен, кенеусiз мақтанмен, белсендi азаматтық позициясы бар азаматтарды ноқталап ұстауымен атқаруы елдiктiң туын тiктей ала ма? Қоғамның дамуы адам санасының сапалық биiкке көтерiлуiмен, парасат тереңiне бойлай алуымен ғана лайықты деңгейге жетпей ме? Билiк бiр өзiне қолайлы бүйiмтайын қапысыз орындату үшiн қыр қазағын саяси процестен оқшаулап ұстауға ұмтылуы сол қазаққа жасаған қиянат екенiн бiле ме? Болашақтың осы қиянаттың жазасына есеп алатынын ойлап жүрген әкiм бар ма? Жоқ, себебi жазаны арта салатын, өздерiн тағайындаған құныкерлер дайын емес пе? Бiрақ, тарих әкім-қараларды өз бұғауынан құтқара ма?

	8. Елiмiздiң саяси кеңiстiгiндегi билiк пен оппозиция арасында өркениеттi ахуалдың орнығуына неге құлықсызбыз? Әлде феодалдық сананың деңгейiнен шығуға өремiз жетпей, әлi малтығып жүрмiз бе? Егер солай десек, оған аттың алдымен өзiмiз кiнәлi екендiгiмiзге намыстанбаймыз ба? Намыстансақ, күнәдан арылуға неге ұмтылмаймыз? Қоғамды демократиялық үрдiстер аясына енгiзуге деген зәредей болса да ниетiмiз бар ма? Бар десек, оны ең алдымен өзiмiзге қауыпты декорацияға айналдыуға неге құмармыз? Әлде демократияның орнауынан бүгiнгi өрге домалап тұрған тасымыз керi домалап, өзiміздi жазым қыла ма деп үрейленемiз бе? Әлде, оппозициясыз қоғам болмайтынын ескермеймiз бе? Бiздiң қоғамда осы екi күштiң қарасы қандай мөлшерде? Кейбiр сарапшылар айтқандай, олардың ұзын саны бүкiл халықтың 5-6 пайызын құрайтыны рас па? Рас болса, қалған жұрттың осы екi топтың бас рольге таласқан саясат сахнасындағы массовка үшiн пайдаланатын ырықсыз персонаждарға айналғаны ма? Осы лықсыма масса бәсекеге түскен “актерлардың” ойынына көңлi толмай, табан астынан экспромптқа ойысып кетсе, қуырдақтың көкесi сонда қуырылмай ма? Мұндай бей-берекеттiң алдын алуды ойластырған болашақты болжаған “режиссерлар” бар ма?

	Бұлар көпшiлiктi толғандырып жүрген өкiнiшi мен күйiнiшi запыранның уындай сауалдардың бiр шоғыры ғана. Тиегi әлi ағытылмаған сұрақ көп. Тұшымды жауап күткен халық одан да көп. Егер бұл сауалдардың түйiнi бiрден шешiледi десек, асығыстық болар едi. Ал, жылы жауып қойып, мән берiлмесе, өз астынан бiртiндеп қоздаған қордадай түлеп тұтанып, кейiн бой бермейтiн өртке айналып кетуi мүмкiн. Сондықтан билiк пен оппозиция ырың-жырың, берекесi жоқ бәсекеден биiктеп, осы қауыптың алдын алуға ортақ қам жасауға кiрiспесе, кеш болады. Бұл мәселенi шешудiң кiлтiн жалғыз билiктiң еншiсiне берiп, одан басқа қоғамдық институттар белсендiлiктен iргесiн аулақ ұстап, енжарлыққа бой алдырса, бүгiнгi ахуалдың тұманын қоюлата түспесе, сейiлтпейдi. Мұны әрбiр саналы азамат, оның iшiнде қазақтың жас жiгiттерi өзiнiң төл мiндетi деп санауы қажет. Әсіресе жастардың солардың жуан ортасында болғанын құптар едiм.

	* * *

	Бүкiл тарихты терең бiлу шарт емес, терең бiлу мүмкiн де емес. Тiптi тарихшылардың өздерi бүкiл тарихты жанжақты бiлем деп айта алмайды. Бiрақ, туған елдiң тарихын бiлуге талпыну шарт. Талпыну аз, бiлiм қорының қажеттi мөлшерiн игеруi керек. Егер сен туған елiңнiң тарихын бiлмесең, оның жалаң патриотысың. Өз отаныңның тарихын кiндiгiң кесiлген жердiң тарихымен тамырлас танығаның дұрыс. Үйткенi Ұлы Даланың әр көдесiнiң түбi тарих. Сен алдымен өзiң өмiрге келген Аягөз өңiрi туралы мағлұматың болу керек. Аягөз саны да мол, сапасы да толық құйқалы рулардың бiрi Наймандардың мекендеген жерi. Кезiнде Ұлы Шоқан Уәлиханов: “Аягуз-столица Найманов”-деген. Бүгiнгi Аягөз ауданының солтүстiк батысын Архат, Алжан, Ақадыр, шығысын тұтастай Тарбағатай тауы көмкерiп, оңтүстiгiн Балхаш көлi мен Жоңғар Алатауы жиектеп жатыр. Бұдан екi жүз жылға жуық бұрын (1831-ж) Ресей патшалығының әкiмшiлiк реформасына сәйкес Аягөз округi құрылған. Әкiмшiлiк округ деген айтарға ғана сылтау. Шын мәнiнде ол отаршылық жүйенi күшпен ұстап, нығайтып отыру үшiн құрылған әскери-саяси-әкiмшiлдiк мiндет атқаруға бағытталған құрылым едi. Өз дәргейiне қаратқан жерiн жақын туыстарына тарту ете салуға жомарт патша ағзам “Павлодар”, “Петропавл” деген сияқты округ орталығы Аягөздiң Аягөз деген ежелгi атынан айырып, Сергей атты туысының құрметiне “Сергиополь” деп өзгерткен. Бiрақ, “Атты Алла бередi”-дегендей талайына тәңiр таңып берген өзiнiң Аягөз деген қасиеттi атауынан ешкiм де ажырата алмаған. Бұл ел басына күн туып, ер етiкпен су кешкен заманда ел бастаған көсемдердiң, сөз ұстаған шешендердiң, ту ұстаған батырлардың сан рет басы қосылған мекен болған. Аягөз қаласының түбiнде Мамырсу деген кiшкентай өзеннiң арнасы бар. Бұл күнде өзеннiң суы жоқ, тартылып қалған. Арнасымен көктемде қар суы ағады да артынша кеуiп кетедi. Бiр кезде осы өзеншенiң бойында Абылай Хан Кеңесiн өткiзiп, осы жерден, iшiнде Сыбан Қу дауысты Құттыбай би бар бiр топ елшiсiн Пекинге аттандырып, осы жерде оларды күтiп жатқан. Қытай мен қазақ арасының дипломатиялық қатынасы осы жерден басталған. Осы жалғыз ғана оқиғаны бiлу Аягөздiктердi ақкөз патриот етiп жiбермесе де көкiректерiне титтей болса да мақтаныш сезiмiн ұялатары даусыз. Тағы бiр мысал. Өскемен-Алматы трассымен Аягөзден Алматыға қарай сапар шеккенде, 15-20 шақырым жүрген соң қамшыланар жақтан Қарауыл деп аталатын биiкше төбе көрiнедi. Төбе ұзыны мен көденеңi атшаптырым жазықтың ортасында жайғасқан. Тарихтан қазақ-қалмақ соғысындағы алғашқы iрi ұрыс Аягөз өзенiнiң бойында өткенi белгiлi. Бұл ұрысқа екi жақтан жалпы қарасы 70-80 мыңға жуық қол қатысқан. Ұрыс айтып отырған Қарауыл төбенiң айналасындағы жазықта өткен десетiн қариялар. Бұл қазақтардың алғаш рет басы бiрiккен қалмаққа қарсы майданы болыпты. Осы ұрыстан қазақ жеңiмпаз болып шықпаса да жауды толық жеңуге болатынына көзi жетiп, бойына рух байлап шыққан. Демек, бұл ұрыс өткен жер, қазақтар үшiн орыстың Бородиносы сияқты роль атқарған мекен деп сенiмдi түрде айтуға болатын шығар. Аягөздiктердiң мақтан қылуына тағы бiр негiз осы емес пе? Аягөз-қазақ қолының бас батыры Дарабоз Қабанбайдың iнi-серiгi, Ұлы Абылайханның өзi йығына алтындатқан тон жапқан Еспембет батырдың туған жерi. Ту түбiнде тулап өлген Қазымбет батырдың кiндiк қаны тамған жер. Әлем әдебиетінен Қазымбеттiң осы аналогын кездестірдің бе? Қабанбай туының астында Жоңғар шапқыншыларына тұңғыш рет найза тiреп, қылыш суырған Би Боранбай, Шынқожа-батыр, Бөдес, Бигелдi, Бижiгiт сияқты елi мен жерi үшiн жанын садақа еткен батырлардың отаны. Қазақ-қалмақ соғысының дауысы талмас дауылпаздары болған Ақтамбердi жырау мен Боранбай билердiң кiндiгi кесiлген өңiр. Таңдайына бұлбұл ұя салған қу дауысты Құттыбай бидiң, атағы алты Алашқа әйгiлi Ақтайлақ бидiң, атақты Барақ төренiң де дүниеге келген өлкесi. Аягөз сонымен бiрге дуалы сөзi жалпақ елге жеткен Дулат, Түбек, Сабырбай, Қуандық, алмастай жарқылдаған алапат дарынды Әрiптiң, Саркөз, Адық, Төлеу, Есенсары сияқты исi қазаққа белгiлi орақ тiлдi, от ауыз маржан сөздiң киелi мұрасын ұстаған ақындардың елi. “Туған жерден бiр уыс топырақ бұйырмаса, тозағыңнан бiр кiсiлiк орын табылар”-деп, өз сүйегiн соноу Түркiстанға сүйремей, туған жерге жерлеудi өсиет еткен өз заманының Абылай аспас асқар белi болған Байқара бидің де, қарадан хан сайланған Қисықтың да туған жерi осы өлке. Ақпанда арандай аузынан ақ көбiгiн бұрқырата шабынып тұрған бураның жүрегiн жарып жеп жерiгiн басқан анадан жаралған Жәнiбекке бата берген Қаракерей Соқыр Абыздың да туған топырағы Аягөз. Әлем әдебиетiнiң мәңгi махаббаттың мұнарасындай мұрасы болған “Қозы Көрпеш Баян сұлу” жырының бас кейiпкерлерi Қозы жiгiт пен Баян қыздың ақшаңқан адал сезiмдерiнiң түнекте табысып, ақыреттiң ақ туының астына бiрге аттанған мекенi де осы Аягөз. Бұл өңiр саған да, маған да ортақ мақтаныш. Осындай таланттарға толы, тарихы тағлымды өңiрдiң келешекте дауылға да, жауынға да қарсы қонатын әлi сан ақиықтарға толғақты боларына күмән жоқ. Туған аймақтың тарихын бiлу бүкiл қазақ елiне сүйiспеншiлiгiңдi арттыратыны даусыз. Бұл сүйiспеншiлiктi сен де өз ұлыңның бойына сiңдiре алсаң, ол әрекеттiң бiршама қоғамдық жүк арқалағаны. Сен өзiңнiң әр әрекетiңе әлеуметтiк мән беруге талпынсаң, жалпы қоғам үшiн де, жеке отбасың үшiн де пайдалы бiр iс тындырғаның. Ол өзiңнiң азаматтық бiтiмiңдi тұлғаландыра түсуге ұмтылғаның. Туған жердiң тарихына үңiле бiлу әр адамның азаматтық борышы. Сол борышты сенiң абыроймен атқаруыңа тiлек қосамын. Қазақта: “Жерiне қарай-құланы, тауына қарай-қыраны, ұлысына қарай-ұраны, ұранына қарай-ұланы”-деген аталы сөз бар. Сол қазақтың: “Тiрлiкте туған жердiң бiр тал шөбi бол, өлiде бiр уыс топырағы бол. Қасында жүрсең, жұртыңа табына бiл, жырақта жүрсең, сағына бiл”-деген баталы сөз бар. Осындай мәйектi сөздердiң мәнiне тереңдей үңiл. Ол сенiң рухани бiтiмiңдi биiктетедi.

	Аягөз Ұлы Сарыарқаның бiр пұшпағына ғана орналасқан аумақ. Ендi сол Сарыарқа туралы кейбiр деректердi сенiң қаперiңе сала кетудi жөн көрдiм. Ол ұлан байтақ Қазақ елiнiң тарихында ерекше орны бар өлке. Сарыарқаның алып жатқан аумағы жөнiнде әркiм әр түрлi пiкiрлер айтады. Бiреулер оның енiн қусырып, ендi бiреулерi ұзынын келтелеп көрсетедi. Ал, бүгiнгi географтар мен геология саласының қайсыбiр мамандары Сарыарқаны Орталық Қазақстанның ұсақ-ұсақ шоқыларының тiзбегi деп қана бiледi. Шындығында бұрын Арқа деп қазiргi Сарыарқадан әлде қайда кең аймақты атаған. Көкейге қонымдысы- Құрбанғали Халидидiң (1846-1913) тұжырымы. Оның айтуы бойынша Арқа жерiнiң ұзыны шығыста Алтай тауларының жүлгесiнен батыста Орал тауларының қырқаларына дейiн созылып жатады. Көлденеңi Ертiстiң бастауынан Алтай тауының етегiн қуалап отырып, терiстiкте Обь өзенiнiң басына дейiн жетедi. Одан әрi Омбыны қамти отырып, Челябi қаласының маңындағы Орал тауларының сауырына жетiп жығылады. Бұл Арқаның шығыс және солтүстiк шегi. Ал, батыста Челябi қаласынан Орал тауларының етегiн қуалап Ор өзенiнiң сағасына жеткен тұста шекарасы шығысқа қарай беттейдi. Одан ары Балқаш көлiнiң терiстiгi арқылы Алакөлдi қамтып, Емiлдi өрлей Ботамойнақ қырқаларынан асады. Жолшыбай Сауыр, Сайқан тауларынан өтiп, Қара Ертiске қайта оралады. Сарыарқаның шек-шеңберi осындай ұланғайыр аумақты алып жатыр. Бұрын бұл өңiр терiстiк Арқа, түстiк Арқа деп екiге бөлiнген. Осы аумақта көшiп-қонып жүрген руларды Арқа елi деп атаған. Оларды тағы да Тау елi, Ой елi деп те бөлген. Сарыарқа қойнауының қазба байлығының қоры орасан. Менделеевтiң таблицасына орналасқан элементтердiң бәрi бар. Қазақ елiнiң берекелi қазынасы да осы. Сарыарқа даласы мал шаруашылығымен айналысуға қолайлы құтты мекен. Әсiресе жылқы өсiруге таптырмайтын өңiр. Шегi мен шетi жоқ құйқалы жонның өзен сулары негiзiнен екi бағытқа-терiстiк пен түстiкке қарай беттеп ағады. Солтүстiкке қарай ағатын-Шар, Шаған, Ащысу, Түндiк, Көктал, Жарлы, Құланөтпес,Талды, Шiдертi, Өлеңтi, Сiлетi, Есiл, Нұра, Терiсаққан, түстiкке қарай ағатын-Аягөз, Бақанас, Тоқырауын, Былқылдақ, Қаратал, Қаршығалы, Жiңiшке, Жәмшi, Мойынты, Сарысу, Сарыкеңгiр, Қаракеңгiр сияқты мол сулы өзендер тобынан басқа бiр ғана Орталық Қазақстан аумағында бес жарым мыңнан астам ұсақ өзендер, бес мыңнан аса iрiлi-уақты көл бар екен. Судың көзi-тау. Жоғарыда аталған көп өзендер көзiн әлбәттә таудан алады. Тау қозғалыс басы, ағыс басы. Сарыарқаның төсiнде кезiнде Алтай, Памир, Тянь-Шань сияқты биiк-биiк заңғар таулар болғанын географ ғалымдар дәлелдеп отыр. Мезозой, кайнозой дәуiрiнен берi қарай күн көзiне қақталып, жел өтiмен мүжiлiп аласарып кеткенi туралы айтылады. Сарыарқаның ұзақ әрi құнды тарихы бар екенiн тарихшылар ашып бердi. Орталық Қазақстанда палеолит заманында адамдардың өмiр сүргендiгiне ғалымдарымыз көз жеткiзген. Сарыарқаның Ұлы Даласындағы мәдениеттiң дамуының кезеңдерiн терең зерттеген iрi ғалым Әлiкей Марғұлан өте көне заманнан берi келе жатқан тiзбектi жалғастың бар екенiн дәлелдеген. Бiз осындай қасиет пен киеге толы өңiрдiң аты елге мәлiм бiр бөлiгi Аягөз жерiнде кiндiгiмiздiң кесiлгенiн мақтан ете бiлуiмiз керек. Патриотизм сезiмiнiң бiр көзi осындай мақтанышқа төркiндегенi дұрыс.

	* * *

	Бүгiнгi буын үшiн де, келешек ұрпақ үшiн де ұлтымыздың тарихын бiлу шарт. Сенiң өткен тарих пен бүгiнгi шындықтың ара қатынасына үлкен сақтықпен қарағаныңды қалар едiм. Сен тарихшы емессiң. Сол себептен тарихшылар зерттеген кешегi де, бүгiнгi де шындыққа сене бересiң. Ал, тарихшылар кем есептегенде, қоғам өмiрi бастан өткерген үш формацияның бойында өз кәсiбiн халық санасында билiк ұстанған саяси көзқарасты қалыптастыруға қызмет еттi. Саясат өктемдiк еткен тұста қоғамның обьективтi тарихы жазылмайды, тарихшылар тарих шындығын бұрмалауға билiктiң желкелеуiмен ерiксiз барады. Ол тарихтан аулақ күлдiбадам бiрдеңе болып шығады. Тiптi реакцияшыл сипат алып кеткен кездерi де болған. Одан бiздiң буынның өкiлдерi хабардар. Өткен ғасырдың басы мен орта тұсындағы қазақ зиялылары оның зардабын мол тартты. Сөйтiп, шын тарихымыз тиянақталмады. Тарихи шындығына қиянат мол жасалынған бiздiң халықтың интеллигенция өкiлдерi тарихшыларымызға ұлт тарихын қалтарыссыз қалыптастыруға көп болып көмек жасаулары керек, әркiм ұлттық мүддеге қызмет жасаудың бiр түрi деп түсiнуі қажет.

	* * *

	Өз басының мiнiне ұқсас басқаның мiнiн сынаған адам күлкiге ұшырайды. Өткен тарихтан бiр-екi мысал келтiрейiн саған. Өмiрден үйленбей өткен көне Грек философы Эпикур өзiнiң философ әрiптесiнiң үйленбей бойдақ жүргенiн сынап, оған тездетiп тұрмыс құрып, бала сүюiне кеңес бередi. Оның артына өз орнын басатын мұрагер қалдыруды ойламайтынын тiптi қатты сөгедi. Сонда әлгi жолдасы: “Әй Эпикур, мен үйленемiн, бiрақ, мен сенiң қыздарыңның бiрiне үйленгiм келедi”-дептi мысқылдап. Бұл-жарасымды әзiлмен көмкерiлген шектелген мысал. Кейбiр сынның күлкi ғана емес трагедияға соқтырған тұстары да болған. Солтабай төренiң насыбай ататынын Құнанбай: “Сен, осы боқ сорғаныңды қашан қоясың?”-деп мiнептi. Сонда Солтабай: “Мырза, сен менiң аузымдағы насыбайды көргенше, ана шашты сайтаныңды тимайсың ба?”-дейдi. Бұл шарпысудың ақыры Қодар мен оның келiнi Қамқаның қанды трагедисымен аяқталғанын бiлемiз. Қазақтың: “Жығылып жатып, сүрiнгенге күлме” немесе “Өз басыңдағы боқты көрмей, бiреудiң басындағы шоқты көресiң” деген нақылдары осы тектес келеңсiздiктерден туғаны сөзсiз. Бiр ауыз орынсыз айтылған сөздiң адамның жанын жаралап, жоғарыда айтылғандай трагедия әкелетiнi де бар. Сен осындай ситуацияларға тап болудан сақтана жүр. Қолайсыз жағдайдан сақтана бiлу де адамның өзiн-өзі тәрбиелеуiнiң бiр түрi.

	* * *

	Ауыл интеллигенттерi сүреңсiз өмiрдiң талқысынан бұрынғы алған бiлiмiн заман талабына сәйкес толықтырудың орнына бұрынғы тапқанынан айрылып жатыр. Кәсiби сауатсыздық қаулап өршіп келедi. Келешек ұрпақ алдындағы моральдық жауапкершiлiктi ауыл интеллигенциясы ұмытты десек те болады. Мысал дегенiң пiшен-пiшен. Сайлау науқаны кезiнде үмiткерлерге, сайлаушы сенiмiне мұғалiмдердiң қолымен жасалған қиянатты айтсақ та жеткiлiктi. Олар болашақ буынды тәрбиелеудегі өздерінің киелi міндетін бiржолата жиып тастап, әкімдердің лас технологиясын көзсiз орындаушы роботтарға айналып кетті. Ол-құлдық үрейдің жемісі. Бұған енжарлықты қоссақ, ауылдағы руханияттылықтың орнына үңірейiп тұрған вакуум орнамағанда қайтеді. Егер вакуумды ел-жұртқа жаны ашитын қоғамның саналы тобы толтырмаса, ерiксiз “өзiнде ой жоқ, басында ми жоқ» жергілікті Держимордалар мен Батыраштардан басқа кім толтырмақ? Елдегі ахуал осы қалпында жалғаса берсе, көп уақыт өтпей-ақ қазақтың ұлттық рухының жұрнағын да таба алмай қалатынымыз хақ. Тағы бiр өкiнiштi жағдай сол-саны көп сапасыз бағдарламаларда қазақтың ұлттық мүдделерiнiң көрiнiсi солғын. Тiптi жоқ десең де артықтығы жоқ.

	* * *

	Бiздiң елдегi оппозициялық қозғалыс бүгiнгiдей диссиденттiк деңгейден тез арада мүдделiлiк деңгейге көтерiлмесе, оның ішінде ұлт мұратын бірінші кезекке қоятын мүдделілікке бет бермесе, қазақты соңынан ерте алмайды. Қазiр қазақ ұлты, қалай десек те бүгiн қоғамның негiзгi қозғаушы күшiне айнала бастады. Оппозиция бұл шындықтың тереңiне әлi бойлай алмай келедi. Егер бұл олқылықтың орнын толтыру бағытында жемiстi қадам жасай алса, билiкпен бәсекесiнiң маңызы артар едi. Билiк те оппозицияға жүрдiм-бардым, кесел-кердең көзқарасын шақтар едi.

	* * *

	Коррупция-мәңгілік ұғым. Мемлекет болған жерде, билiк институтының кез клген түрi барда, коррупция болмай қоймайды. Ол Азияда да, Европада да, Америкада да бар. «Коррупция-Африкада да коррупция.» Ол тек жарықтан, жариялылықтан ғана жасқанатын вампир сияқты. Коррупция әр азаматының санасына азаматтық позиция орнаған қоғамнан ғана сескенеді. Ондай қоғам өзiнiң үнi бар, әрi даусын кез келген кеңiстiкке, кез келген биiктiкке жеткiзе алатын қоғам болып саналады. Қарапайым жандар осы шындықты ұқпаса, заңды белден басқан зорлыққа әлi де талай заман көне бередi. Коррупция да әкiмдердiң қолтығындағы жылы мекенiн тастап кетпейдi.

	* * *

	Сен менi жақсы көресiң, тiптi өте жақсы көресiң. Оған ешқандай күдiгiм жоқ. Алайда, сенiң менi жақсы көруiң менiң сенi жақсы көруiммен теңесе алмайды. Үйткенi мен саған әкемiн. Әкенiң балаға деген махаббаты баланың әкеге деген сүйiспеншiлiгiнен артық болуы табиғи жағдай. Бұл-дау тудырмайтын шындық. Ол шындық Адам ата-Хауа анадан жалғасып келедi. Ол шындықты бала болып, сонан кейiн әке болып мен де бастан өткiзiп келемiн. Сен де бала болдың, ендi әке болып сол шындықты сезiнудi бастадың. Сенiң ұрпағың да осындай күйдi бастан кешiредi. Бiр қызығы ол шындықтың айналасында қызғаныш болмайды. Екiншi бiр қызығы әке мен баланың арасында адамзат жаралғаннан берi пайда болған тартыс ешқашан тоқтамақ емес. Бұл тартыстың табиғатының да өзгеше бiр ерекшелiгi бар. Өзгешелiгi сол, мұндай тартыстың ұрпақ сапасын арттыруға қызмет атқаратыны. Бiздiң мiндет әке мен баланың арасында ежелден орныққан осы шындықтарға қоғамға пайдалы әлеуметтiк мағына беруге талпыну. Азаматтық позицияның әулеттен басталатын бағалы бiр түрi осындай болу керек шығар. Сенiң пiкiрiң қандай?

	* * *

	Грек Эпикур: “Когда мы есть, то смерти еще нет, а когда смерть наступает, то нас уже нет. Таким обрразом, смерть не существует ни для живых, ни для мертвых”-дептi. Шынында да солай ғой. Ажал дегенiңiз ЖОҚ пен БАРдың екi арасындағы ұғым. Адам фәни дүниеге белгiлi бiр өлшемдi мерзiмге келiп кететiн жаратылыстың саналы түйiршiгi. Осы саналы түйiршiк жаралғанға дейiн де, жоғалғаннан кейiн де ажалдың не екенiн сезбейдi, бiлмейдi. Ажал ұғымы осы екi ортада саналы түйiршiктiң қиялы жасаған қорқынышты бiрдеңе болып өмiр сүредi. Эпикурше ойласақ, бұл мағнасыз қорқыныш. Қолдан жасалған үрей адам бойындағы орасан үлкен мүмкiндiктiң тежегiшiне айналады да оны көптеген келелi iстен шеттетедi. Сондықтан балам, бұл өмiрде бар кедергiмен ғана күресетiн деңгейге жетуге талпыну керек. Жоғымен күресiп, донкихоттықтың арнасына түсiп кетiп жүрме. Өмiрде ондай адамдар аз емес. Ол кедергiнi жеңудiң қолайлы әдiсi емес. Мұндай әдiстiң адамды күлкiге ұшыратып жататын кездерi көп.

	* * *

	Отанын қалтқысыз сүйген адамды патриот дейдi. Менiң түсiнiгiмде бұл патриоттықты толық бiлдiретiн ұғым емес. Нағыз патриот Отанымен бiрге өзiнiң отандастарын да қалтқысыз сүйетiн адам. Егер сен осы тұжырыммен келiссең, шынайы патриоттар әкiм-қаралар ма, әлде қарапайым халық па? деген сұрақтарға қалай жауап берер едiң? Әкiм –қаралардың көпшiлiгiнiң патриоттығы Отанын және өзiн сүюмен ғана шектеледi. Бүгiнгi атқамiнерлер қарақан бастың ғана қамын ойлайды. Жоғарыда айтқан тұжырымның аясына олар симайды. Сол себептен оларды толық патриоттардың қатарына жатқыза алмаймын. Менiң ойымша нағыз патриот қарапайым халық. Олардың адамсүйгiштiк сезiмдерiнiң бастықсымақтардан басым екендiгi даусыз ақиқат. Қарапайым жандар, әсiресе ауыл қазақтары бiр-бiрiне қамқорлығын, қормалдығын аяп қалмайды. Уайым-қайғысы ортақ. Қуанышы туралы сөз жоқ. Билiк тұтқасын ұстағандардың түптеп келгенде сол қарапайым халық есесiнен есепсiз байып отырғанын көре тұрып, оларды адамсүйгiштердiң, отансүйгiштердiң қатарына қалай жатқызарсың? Демек, олар толық патриоттар емес. Патриотизм күрделi мәселе. Үйткенi оның негiзiнде мемлекеттiгiмiздiң берiктiгi немесе осалдығы анықталады. Менi бүгiнгi бiздiң патриотизмнiң деңгейi қатты үрейлендiредi. Ол негiзсiз үрей емес. Айтайын. Осыдан бiрер жылдай бұрын посткеңестiк Орталық Азия елдерiмен Әзiрбайжанда: “Отаныңды қорғау үшiн қолыңа қару алып, өз еркiңмен соғысасың ба?»-деген сауалнама өткiзiлiптi. Басқа Республикаларда сауалнамаға қатысқандардың 80-90 пайызы елiн қорғауға дайын екендiгiн бiлдiредi. Ал қазақстандықтардың бар болғаны 40 пайызы оң жауап берген. Әрине бұл бүкiл қазақстандықтардың ортақ көзқарасы емес шығар. Дегенмен бiздi мықтап тұрып ойландыратын салмақты мәселе екендiгi даусыз.

	* * *

	Уақытты ең әдiл төрешi деп жатады. Уақытты әдiл ұстаз деген де сөз бар. Сонымен бiрге оның қаталдығының да шегi жоқ. Үйткенi уақыт әдiл төрешi бола тұрып, адам тағдырына ең соңғы үкiм етiп өлiмдi таңдайды, әдiл ұстаз бола тұрып, өзiнiң шәкiрттерiне оқытатын соңғы дәрiсi-о дүниеге сапар шегудi үйретедi. Уақыт өзiнiң есесiн пендеге жiберiп көрген жоқ. Одан есе алудың жалғыз жолы жалқаулықтан арылып, есе бермейтiн уақытты тiршiлiкте ұтымды пайдалануға ұмтылу. Өзге қиқаққа ол көнбейдi. Адамға өз дегенiн қайтсе де iстеткiзедi.

	* * *

	Демагогтармен пiкiр таластырып, сөз шығындауға болмайды. Оларды мағналы уәжге иландырып, жеңемiн деп үмiттену бос әуре. Иланбайды, жеңгiзбейдi. Демагогтармен диалогтың тиiмдi әдiстерiнiң бiрi оларды тыңдамау, шыдамды ауыздықтап, үндемеу. Аристотельдi сөйлей-сөйлей әбден жалықтырғанын сезген бiр мылжың: “Мен сенi шаршатқан шығармын”–дегенде ұлы ғалым: “Тыңдамасам, несiне шаршаймын”-деп жауап қайтарыпты. Сәтiмен айтылған сөз. Бiрақ, жұрттың бәрi Аристотельдей данышпан қалай болсын. Дегенмен “Ондай болмақ қайда демеу ” керек.

	* * *

	Чарлз Вилсон деген адам көп жылдар Америкадағы “Дженерал моторс” корпорациясының президентi болған. 1953-жылы оның кандидатурасын Құрама Штаттардың жаңадан сайланған президентi генерал Дуайт Эйзенхауер елдiң Қорғаныс министрi қызметiне ұсынады. Ұсынысты қорғаныс мәселесi бойынша сенат комитетiнде талқылағанда одан болашақ министр үшiн мемлекеттiң мүддесi мен фирманың мүддесiнiң қайсысы жоғары тұрады деп сұрайды. Вилсон: “Мен бiздiң елiмiзге пайдалы iстiң барлығы “Дженерал моторсқа да” пайдалы деп есептеуге дағдыланғам. Және керiсiнше. Екеуiнiң де мағынасы бiреу-ақ”-деп жауап берiптi. Бұны демократиялық елдердегi мүдделер гармониясы деп білу керек. Бiз кеңес үкiметi кезiнде ел мүддесiн жеке бастың мүддесiнен жоғары қоямыз деген ұранмен өмiр сүрдiк. Бiр адам бұған қарсы бiр ауыз сөз айта алмады. Iс жүзiнде тiптi де ондай көзқарас болған жоқ. Вилсон жалпы америкалықтарға тән ұстанымды жасырмай айтып тұр. Бұл мемлекеттiк мүдде мен жеке тұлғаның паритеттiк тұтастығының көрсеткiшi. Әрi бүкiл елдiң экономикасының даму тетiктерiнiң тиiмдi әдiстерiнiң бiрi деуге болады. Бiздiң болашақта түзілмек саяси-идеологиялық концепцияға осы тұжырымды жасқанбастан енгiзу керек. Одан ұтыла қоймайтынымызға сенiмдiмiн. Үйткенi мүдде бiрлiгi үлкен күш.

	Мен әлi де сот билiгi деген институтты сыйлаудан қалған жоқпын. Егер де бiздiң елiмiздегi орныққан бүгiнгi сот жүйесi ары қарай бұрынғыша жалғаса берсе, бұл көзқарастың бұдан әрi өмiр сүруге мүмкiндiгi қалмайтыны анық. Бұл жалғыз менiң ғана емес, көпшiлiктiң ортақ көзқарасына айналып кеттi. Халық сайламаған соттан әдiлдiк күтуге бола ма? Ондай соттар халыққа адал қызмет атқарады деген уәжге кiмдi иландыра аларсың? Бiздiң судьялар көп жағдайда ақылға қонбайтын, қисыны күлкiлi үкiм шығарады. Кейде өзi асылып өлуге бас тiккен қылмыскерге өлiм жазасын кесiп берiп жатады. Сөйтiп өз қолын өз еркiмен қанға малады. Менiң айтып отырғаным заң талаптарының әліппесіне толық сай келетiн тұжырым емес. Тек өзiме түсiнiксiз әрекеттерден туындаған пендеуи қисыннан шыққан сөз. Сот әрекетiнiң мен сияқты көп қазаққа түсiнiксiз жағдайда жүргiзiлгенiн өз басым тiптi де құптай қоймаймын.

	* * *

	Өз басым қазақ поэзиясының классигi деп санайтын Қадыр аға Мырзалиев бiр мақаласында: “Мен қазақтың үшке бөлiнгенiнен (үш жүзге бөлiнуiн айтады) сонша қатты қорықпаймын. Мен одан көпке бөлiнiп кете ме деп қоқамын. Миссионерлер қаптап кеттi. Қазақ жастарын олар өз дiндерiне тартып жатыр. Бұл өте қауыпты тенденция.”-деп едi. Бұл тамырында қазақ қаны жүгiрген барлық қазақты ойландыратын бүгiнгi күннiң аса қауыпты мәселесi. Ұлтының болашағына алаңдайтын әрбiр қазақ азаматы өз дiнiне берiктiгiн арттыруға барынша жауапкершiлiкпен қарамаса, жағдайдың ушығып кетуiне апарып соғатыны анық. Мұның алдымен қоғамдық тұрақтылыққа төнетiн қауып екенiн тереңнен тартып толғанып жүрген жоқпыз. Елiмiздiң есiгi пұтқа табынатындарға да, крестке шоқынатындарға да айқара ашық. Тұрақтылықты босбелбеу, жасқаншақ жалпақшешейлiк орнатпайды. Мемлекеттiктiң негiзiн қалап отырған ұлттың өз дiнiне берiктiгi, керек десең, оған басқа дiндерге қарағанда басымдылық сипат беруi сақтайды. Әрине бұл ұлт бүтiндiгiнiң iргесiн қалайтын бiрден бiр жалғыз шарт емес. Бiрақ негiзгiлерiнiң бiрi. Сен сияқты жас жiгiттер ұлт бүтiндiгiне керi әсерiн тигiзетiн, iштей iрiтетiн Қазақстанда қаптап кеткен миссионерлiк дiни үгiттерге қарсы тұрудың әдiстерiн терең меңгерулерi керек. Ол-ислам дiнiнiң артықшылығын көре бiлу.

	* * *

	Өткен ғасырдағы қазақ бастан кешкен нәубәттардың кезiнде билiк тарапынан жасалған қиянатқа қарсы қолға қару алып қандасқандар болмаса да өздерiнiң жеке әрекеттерiмен қарсылық көрсеткендер аз болмады. Сол үшiн басын берсе де өкiнбегендер мол болды. Қазiр халық қамын ойлап, қамыға жүдеп жүрген қазақ зиялыларының қатары көсенiң иегiндегi сақалдай сирек. Батырсынғандары бел аса алмай, ауыл үйдiң күлтөкпесiнен кейiн қайтып жүр. Бiр өкiнiштi жағдай туралы айтпауға болмайды. Кезiнде бүкiл елiмiздiң сөзiн ұстап, елiмiздiң ғана емес, бүкiл әлемдiк аренада аттары әйгiленiп, келелi iстерге мұрындық болған зиялы қауымның топжарған өкiлдерi Олжас Сүлейменов пен Мұхтар Шаханов өздерiнiң бүкiл адамзаттық биiк деңгейлерiн ұмытып, соңғы уақытта оппозиция мен билiктiң арасындағы “Челночная дипломатияға” бой ұрып кеттi. Әлдекiмдердiң қолқасымен бүгiн атқарып жүрген араағайындығы көңiлге қонбайды. Атағы Алатаудай алыптарымыздың бiр күндiк тiрлiктiң күйкi-күйбеңiне қимағандықтан көкейге оралған запыран өкiнiштерiмiздi ерiксiз айтуға мәжбүр боламыз. Бiрақ сен ол өкiнiштерiмдi айтқаныма қарап олардан менi бiржола түңiлiп кеткен екен деп әсте ойлама. Қандай жағдайда болса да олар мен үшiн ең құрметтi тұлғалардың қатарында қала бередi.

	* * *

	Маған бiздiң планета бақи дүниенiң тозағының жартысынан үлкен мекен сияқты көрiнедi. Тозақ күнаға батқандардың ғана мекенi деген сөз рас болса, жердегiлердiң жарымынан көбi сол сапаға сай келедi. Осындай ойға кiм дау айтады? Менiңше дауласқан адам ұтылады. Үйткенi бұл өмiрде өтiрiк басым, әдiлетсiздiк көп, пара алудан, ұрлықтан аяқ алып жүре алмайсың, зинақорлық молайды, үлкенге құрмет, кiшiге iзет кемiдi, кiсi өлтiру дегенiңе таңдануға болмайтын қылмыс болды. Билiк тұтқасын ұстағандар қарапайым халықтың есесiн аунатып жеп жүр. Осыдан кейiн жер шары болашақта жұмақтың ғана мекенi болады деген сөзге кiмдi сендiре аласың. Ешкiмдi де.

	* * *

	Қыр қазағының басым көпшiлiгi үйiне түймедей боп кiрiп, түйедей боп өскен қарызы еңсесiн басып, тұқыртып тұр. Мың батпан парыз арқалаудан қашпайтын, бiр мысқал қарыздан құтылуға асығатын қазақтың психикасы үшiн бұл алабөтен ауыр жүк. Тiрнектеген тұрлаусыз тiршiлiктiң ұшығына шыға алмай, қаймана қазақ бара-бара болымсызға бола тұманын қалыңдатып, күмәнiн қоюлатып жiберуге тақау тұратын жұртқа айналып кете ме деп қорқамын. Бұл тығырықтан шығуға ұлт болып жұмылу керек. Ондай әрекеттiң басында сен сияқты жiгiттердiң тұруы қажет.

	* * *

	Бүгiнгi билiктiң негiзгi кемшiлiктерi менiң ойымша төмендегiдей:

	1. Үргедектiк. Билiк сайлау атаулыдан қорқады. Әкім сайлауынан да, Парламент сайлауынан да, мәслихат сайлауынан да қорқады. Конституцияның кеудесiне демократия демін салудан қорқады. Үш адамның басы қосылған топтан қорқады. Оппозициядан зәресі қалмай қорқады. Буштан қорқады. Путиннен үркеді. Қытайдан шошиды. Күнін әрең көріп жүрген өзбек-акадан жасқанады. Ол Қазақтан ғана қорықпайды. Қазақтың шыдамды көмпістігін, кешірімшілдігін ездік, ынжықтық деп санайды. Оның шыдамы біткенде шарт сынатын мінезінің бар екенін қаперіне алар емес. Қорқытатын да, қорғайтын да қуатты қалқан жуас қазақ екенін ұмытқан. Біздің билiк «Үйде батыр, жауға жоқ, үйде шешен дауға жоқ».

	2. Жалғыздық. Бүгiнгi билiктiң адасқан қаздай жалғыз қалғанын байқау қиын емес. Ол өзі ғанаi оқшауланып қалса бiр сәрi ғой. Билiк тұтқасын ұстаған чиновниктер ел сайлаған Елбасыны да өздерiмен бiрге елден жырақтауға ұмтылады. Олар халықты құлдық психологияның қорасына қамап ұстағысы келеді. Жағымпазданудың су жаңа моделін жасақталды. “Жаңа жағымпаздар” бұрынғы Жантыққа шаң қаптырып кетедi. Билiк тұтқасын ұстағандар бұл модельді майдан қылшық айырғандай шебер пайдалануда. Бұған қоса олар биліктің бас атрибуты жағымпаздар жасағының молдығы мен құлдығы деген ұстанымға сүйеніп, кісілікті әріптестік достықты жойып жіберді. Пифагор достықты теңдік деп білген. Бiздiң билiк ондай принциптен бойын аулақ ұстап, жалғыздықтың торына қамалып қалды. Ол тордан шығуға қауқары жете ме екен?

	3. Космополитизм. Бүгiнгi билiк туған халқын сыйлай білмей, космополитизмге бой алдырды. Дәлел жыртылып айрылады. Қазақтың өз алдына шаңырақ көтеріп, егеменді ел болуына санасы кеңестiк тоқпаққа әбден жаншылған сол кездегi билiк басындағылар мүдделі болмады. Керісінше кеңестік империяны сақтаудың белсенді жаршысы болды. Туған халқының тәуелсіз ел бола алатынына күдікпен қарады. Алайда, қоғам өміріндегі ситуация өзге арнаға аунап кеткен болатын. Ел тәуелсіздігін жариялауды бұдан ары кешіктірсе, сол кезде орныққан саяси ахуал билiкке «мүйіз аңсап жүріп, құлағынан айрылған тоқал ешкінің» кебін кигізетiн едi. Бірақ, сөткесіне сексен ситуация туындаса, сексен рет құбылуға дайын тұратын билiк Жаппар Ием тастай салған тәуелсіздіктің «даяр асына тік қасық болып шаншыла кетті». Билiк ұлттың негiзгi белгісі ұлттық тілiмiздiң бүгінгі мүсәпір халге ұшырауына бірінші жауапты. Ол, тіпті келімсек Колбиннің саяси индульгенция алу үшін қазақ тіліне көрсеткен «ілтипатының» деңгейіне көтеріле алмай, соның өзін жоғалтып алды. Тіпті ол аз болғандай, қазақты ұлт ретінде жоғалтып жіберетін «қазақстандықтар» деген бірыңғай ұлт құру идеясын ұсынды. «Өз еліңде ғана емес, дүниенің төрт түкпірінде сүйкіміңді жоғалтқың келсе, космополит бол»-депті бір ақылды адам. Бiздiң билiк бүгiн сол космополитизмнiң жуан ортасына кiрiп кеттi. Бұл батпақтан шығу оңайлыққа түспейдi.

	4. Қатыгездiк. Астанада қалай екенiн бiлмеймiн, жергiлiктi жердегi жасақталған билiк жүйесi тасбауыр қатыгез, кекшіл. Оның қатыгездігі бiрiншiден билікке паталогиялық құмарлығына, екіншіден, биліктi байлыққа жетудiң қолайлы жолы деп санауына негізделеді. Билiктен айрылу олардың санасына паталогиялық қорқыныш орнатқан. Осы екі негіз жергiлiктi жердегi билiктi түрлі қатыгездіктерге жетектейді. «Досқа достық қарыз іс, дұшпаныңа адал бол»-деген принцип әкiмдердiң табиғатына жат ұғымға айналып кеттi. Және олар қатыгездiкпен ешқашан ел қуатының да, беделiнiң да артпайтынын мүлде ұмытқан. Бұл дерттен оны емдеуге жалғыз Президент емес, бүкiл ұлт болып, ұйымдаса кiрiсу керек. Президент бастау қажет.

	5. Кенеусiз мақтан. Билiк бұлбұлдары түймедейдi түйедей қылып көрсетуге маманданып алған. Эгоистік даңғазаға құрылған дарақы мақтан билік жүйесінің негізгі идеологиясына айналды. Күнделiктi өтіп жататын көбедей көп мәнсіз жиналыстар даңғаза мадаққа құрылады. Әр облыстың, әр ауданның әкiмшiлiгi жайғасқан сәндi ғимараттар мәнсiз мақтанның үлкендi-кiшiлi ордасына айналды. Осыған да Назарбаевтың жалғыз өзi кiнәлi ме?

	* * *

	Ел iшiнде орныққан пiкiр бойынша Президент-бұрынғы генсектер сияқты бет қаратпайтын супер билiк иесi. Генсектер Мәскәуден түшкiрiп қалғанда, “шашыраған вирус” ертеңiнде партаппаратқа жаппай жұғатын. Бүгiн де дәп солай. Астанадан супер-билiктiң түшкiрiгi естiлгенде жалпақ елдiң әкiм-қаралары жамырай “жаракiмаллалайды”. Елбасының аузынан шыққан әр сөзiн ыждаһатпен тыңдағанмен, бiрақ, орындауға құлшыныс жоқ. Көбiк арын сол күнi-ақ жамбасына жер иiскетедi. Себеп неде? Билiк нелiктен мұндай күйге ұрынды? Жауырды жаба тоқымай айтсақ, жауап жетi қат жер астына жасырынған жоқ, көз алдыңнан күнде көлбеңдеп өтiп жатыр. Тамыры кеше ғана қыл мойынды қылқындыра қажаған қызыл қоғамның құл көгенiне тiреледi. Елiмiз егемендiкке үдере көшкенде осы көгеннiң жалғыз бұршағын ұмытпастан, қанжығамызға байлай келiппiз де оны супер-билiктiң қолына халықты да, сотты да, өкiлеттi, атқарушы органдарды да матап ұстаудың құралы етiп ұстата салыппыз. Сонымен кеңестiк кезеңдегi партияның ел басқару үрдiсi ескi күпiсiн өзгертiп, бүгiнгi дара билiктiң бешпетiн жамылды. Сырт пiшiнiн әктеп, сырлап көркемдегенмен iшкi үңгiрде өзгерiс шамалы. Басқару әдiсi-баяғы көзбояушылық. Облыс, аудан әкiмшiлiктерi мемлекеттiк органдардан көрi бизнес-құрылымдарға көп ұқсайды. Ауыл әкiмiнiң мүсәпiр мiскiнiн көрсең, жүрегiң лоқсиды. Үкiмет дегенiңiз атқарушы билiктiң жоғарғы органы деген мәртебеге ие болып көрген жоқ. Ол мүше-мүшесi сүйексiз, буынсыз қоймалжыңдау белгiсiз организм. Өз функциясын қырғанда президент әкiмшiлiгiнiң үлкен бiр бөлiмiнiң деңгейiнде ғана атқара алады. Премьерлiк орынтаққа отырғандар сыртқы түгiн ел көзi қылып тiкiрейткенмен, бiлгенiн iшiнде бүгiп ұстауға мәжбүр. Премьер әбжiл әрекеттен көрi салбөксе жыбырмен пешенесiне Елбасы мөрлеп соғып берген межелi мезгiлi тәмам болғанша сыңаржамбастай бередi. Кембағал премьер басқарған үкiмет те жарымжан. Ондай үкiметтi бюджеттiң қара көжесiне ортақ қылмай, тарқатып жiберуден қолайлы жол жоқ. *Атқарушы билiктiң қуыс кеудесiне жан салатын әдiстер жәйiнда айтылып жатқан ұсыныстар аз емес. Ол ой қыр қазағын да бей-жай қалдырмайды. Көкейге қонымды соның бiреуiн ортаға салып көрелiк. Ол үкiметтiң тағдыры туралы. Президент мемлекет басының да, үкiмет басының да қызметiн өзiнiң қолына алуы керек. Сонда ресми түрдегi тiкелей жауапкершiлiк оған өз iсiнiң кемiсiн бұрынғыдай өзгеге аудара салуға жол бермейдi. Нұрекеңнiң өнерiн сонда толық танитынымыз анық. Бiлегiн түрiп тастап, iске кiрiсуiне тура келедi. Қара санынан қар кешiп өзi қызмет iстеген соң, жалқау-жалтақтардың жонынан таспа тiлiп тұрып талап етедi. “Өзiнiң бетiн аямаған, бiреудiң бетiн шиедей қыладының” керiн көрсетедi. Сол кезде облыстардағы, аудандардағы байбатша әкiмдер бөстең қақпай көрсiн. Бұл жауапкершiлiк-кiмнiң кiм екенiн бүкпесiз көрсететiн сапалы шарт болса, соған жеделдетiп көшу керек. *Сонымен үкiмет таратылады делiк. Оның орнын толтыратын құрылым қандай болады деп бас қатыратын жұмбақ жоқ. Президент аппаратына вице-президенттiк жалғыз лауазым қосылса жетедi. Есесiне үкiмет қажетiне жылма-жыл жұмсалатын қыруар қаражат үнемделедi. Қаншама ғимараттар босайды. Автокөлiктер қысқарады. Бойындағы жiгерiн қайда жұмсарын бiлмей есiнеп отыратын жүздеген бiлiмдi жiгiттер пайдалы iске жегiлiп, оларға төленетiн еңбек ақы есебiнен бюджеттiң жүгi жеңiлдейдi. Үкiметтен күн сайын төгiлiп жататын су татыған құжаттар селi тоқтайды. Шудасы шайыр бюрократия құриды. Президенттiк институт елдiң даму тетiгiне тiкелей жауапты болар едi.

	* * *

	Әдетте бiлiмдi азаматтарды авторитарлық билiк онша ұната бермейдi. Авторитарлық билiк басқаның өзiнен биiк тұруын әсте қаламайды. Бiреулер Александр Македонский, Шыңғысхан, Абылайхан сияқты билеушiлердi мысалға келтiрiп, олардың бiлiмдiні тыңдағанын көлденең тартады. Алайда, диктаторлардың бәрi Александр Македонский, Шыңғысхан, Абылайхан еместiгiн ескермейдi. Бұған қоса бiлiмдiлердiң бәрi Аристотель, Майқы би, Бұқар еместiгiн кәперiне алмайды. Бүгiн билiк басындағылармен зиялылардың арасында сол үлгiнiң жұрнағы бар ма? Күдiктi. Сондықтан билiк те жетiм, зиялы қауым да жетiм.

	* * *

	Надан әкімдердің құдайға сиынғанынан да астамдықтың лебi есiп тұрады. Олар құдайға күнәмдi кешiре көр деп жалбарынбайды, әкім қыл, әкім қылсаң бай қыл деп шiрене тапсырыс бередi. Осы екi тапсырыс та орындалса, құдайдың өзi болғысы келетiн пиғылы тағы бар. Сен осындай тойымсыздардан жиiркенiп, олардан iргеңдi аулақ ұстауға тырыс. Алланың адал құлы болудан артық кiсiлiктi қасиет жоқ. Қазiргi әкімдердің елге сүйкiмiнiң болмай, құдай ұрып жүргенi осы қасиеттен жұрдай боп, жүген ұстап қалғанында. Бұл елге де зиян, ел басқарып отырған Елбасының да оларға көрсеткен сенiмiн ақтамау.

	* * *

	Мемлекеттiк қызметкерлердiң саны беттiң түгi сияқты. Әдетте беттiң түгi ұстара тисе, бұрыннан да қоюлап, қаулап өседi, тимесе, ұзара түседi. Пайда не? “Қойшы көп болса, қой арам өледi”.

	* * *

	Қоғам өмiрiнде оппозициялық ахуалдың күн сайын күшейiп келе жатуына әдетте саясаттан саяқ жүретiн қыр қазағының да құлақ түре бастағанын бүгiн байқау қиын емес. Мұндай сергектiктiң пайда болуының басты себебi әкімдердiң парақорлықпен сыбайлас жемқорлықтың ұйығына белшесiнен батып, қарапайым халықтың несiбесiн аунатып жеп отырғаны. Мұндай келеңсiздiкке ең алдымен ұшырап отырған қыр қазағы. Өрімші сұлу жымдасқан таспалардың сырт сәнін қызықтап, түйіндеуін келістірмесе, қамшының өрімі сетінеп, өзегі жалаңаштанады. Жер-жердегi билiк бұтақтары бүтiндей әкiмдердiң дәргейiне көшiп, қоғам өміріндегi тарам-тарам топтарды олар берекелі бірліктің маңайына топтастыра алмай, олақ өрімшінің кебін киiп отыр.

	* * *

	Ұлыбританияның төрт қайтара премьер-министрi болған Ульям Гладстон (1809-1898) деген мемлекет қайраткерi: “Менiң сыртқы саясатымның ең басты принципi-ел iшiнiң жұмыстарын жақсы басқару.”-дептi. Бiздiң басшылар да ел басқару iсiнде осы принциптi басшылыққа алса, нұр үстiне нұр болар едi. Елдiң сыртқы iстер ведомствосындағы чиновниктер шетелдiктердiң алдында арзан абырой табуға жан сала тырысқаннан абыройымызды арттыра ала ма? Сыртқы саясаттың негiзгi мақсаты мен мүмкiндiгiн өз халқының iшкi қуатын арттырумен тығыз сабақтастыру қажеттiгiн мақсат-мiндеттерiнiң нысанасы етiп қоюлары керек қой. Сыртқы абырой ел-жұрттың қайнаған ортасына табан тiремесе оның берiк болуына күмәнiм бар. Ондай үйлесiм жоқ жерде абыройға қол жеткiзем деп дәмету бос әуре. Бақтың да, қыдырдың да, абыройдың да ошақтың үш тағанынан басталатынын дана қазақ МГИМО бiтiрмей-ақ бiлiп, ұрпаққа өсиет еткен. Әттең шiркiн, бабалар даналығын елеп жүрген дипломаттар азайып тұр ғой.

	* * *

	Егемендiгiмiздi алған мерзiм iшiнде елiмiз екi алып биге шықпаса да бiрталай оңды жұмыстың басы қайырылды. Мемлекеттiгiмiздiң iшкi пiшiнi армандағанымыздай тым келiстi келбетке ие болмағанмен, сыртқы атрибуттарының кейпi бiршама бiршама көрiктi кескiнделдi. Қазақстан Республикасы Брiккен Ұлттар Ұйымына мүше болды. Тәуелсiздiгiмiздi әлемнiң көптеген iрi елдерi мойындап, олармен елшiлiк қарым-қатынастар орнады. Тәуелсiз елiмiздiң Конституциясы қабылданып, алғашқы жолдарына Қазақстанның “демократиялық, зайырлы, құқықтық және әлеуметтiк мемлекет ретiнде..” танылатыны жазылды. Ата Заңымызда бекiтiлiп, тиянақталған осы талаптар бойынша алғашқы апыл-тапыл қадамдар жасала бастады. Алайда, транзиттiк кезеңнiң “соқтықпалы соқпақсыз” сүрлеулерiнен жаза баспай өту оңай болмады. Бұл өткелден ТМД-ның басқа елдерiмен салыстырғанда шығынсыз өттiк деп өзiмiздi өзiмiз жұбатқанмен, орны үңiрейген қателiк шаш етектен болғаны шындық. Азаттықа қол жеткен алғашқы жылдарда Тәуелсiздiк ұғымының табиғатын терең бойлап тани алмай, оны кеңестiк тар қыспақтан, Мәскәу құрығынан құтылумен шатастырып алып, үлкен олқылыққа ұрындық. Билiк тiзгiнiн ұстағандар, аспаннан түскендей саяси еркiндiктiң мол кислородына тұншықты да орнаған ахуалда бiлгенiн де, бiлмегенiн де iстеуге көштi. Тәуелсiздiк эйфориясы солығын басқан соң ел экономикасын нарықтық қатынастарға көшiру басталды. Алғашқы жылдарда тиянақты сараптаулар болмаған соң реформа имитацияның мөлшерiнде жүргiзiлдi. Бiр қуанарлығы-элита тығырықтан шығудың жолын, қателiкке ұрынудан жасқанбай батыл iздестiре бердi. Келе-келе тапты да. Бұл тұста Назарбаевтың көрегендiгi өз ролiн ұтымды атқарды. Ол провинциялық кәсiпкер Ә.Қажыгелдинге Үкiмет тiзгiнiн батыл ұстатып, алғашқы жылдары оның реформаторлық бастамаларын барынша қолдай бiлдi. Соның арқасында тұралап қалған экономикамызға жан кiрдi, бүгiнгi дамудың да негiзi сол жылдарда қаланды. Бiрақ, бұл шаралар қоғам өмiрiн түбегейлi реформалаудың мiндеттерiн орындауға жеткiлiксiз едi. Экономикалық реформа мен саяси жаңғыртуды қатар жүргiзуге көңiл бөлiнген жоқ. Саяси реформа тоқтап қалды. Бұл марафон жарысына бiр өкпесi жоқ адамды зорлап жүгiртумен ұқсас әрекет болды. Қоғам өмiрiне саяси реформа жүргiзудiң керектiгi байқала бастады. Ауру кұн сайын асқына бердi. Диагноз қойылып, сырқаттан айығу жолдары анықталса да емдеу қолға алынбады. Бiр қуанарлығы-оны алғаш айтқандар сырттан келген көп кеңесшi емес, ел iшiнен кезiнде Назарбаевтың өзi тапқан жаңа тұрпаттағы жас қазақтар болғаны. Солардың қатарынан оза шыққан билiк элитасының кейбiр өкiлдерi саяси реформаның көш соңында қалғанын, қоғамды демократиялық жолмен басқару әдiсiн айтып, бұл процестi қалай жүзеге асыру туралы тың пiкiрлерiн ортаға салды. Өкiнiштiсi-олардың қоғам өмiрiн жаңа сапаға көтеретiн реформаларға байланысты прогрессивтiк ұсыныстарының ескерусiз қалғаны. Билiк басындағы ретроград топ ұсынысты сараптауды қойып, оған ел тұрақтылығын шайқайтын қастандық деп қарады. Тiптi Президенттiң өзiн осыған иландырып, елiмiздiң заман талабына сай сапалық өзгеруiне үлкен кедергi келтiрдi. Саяси менеджменттiң ол кездегi сапасы кеңестiк жүйенiң ортанқол деңгейiнен де төмен болды. Кедергiнiң үлкенi де осы едi. Мұндай жағдай қанша кедергi болғанымен, ұстанған позициясына берiк, көзқарастарының өмiршеңдiгiне сенiмдi жас толқын талабын табанды қоя бiлдi. Бұлар да Президент шапанының шалғайынан өрiп шыққан шәкiрттерi болатын. Билiк пен олардың арасындағы орын алған ұғыспаушылық бiртiндеп оппозициялық қозғалыстың жаңа тұрпатты тобының пайда болуына ықпалын тигiзбей қоймады. Қалыптасып келе жатқан саяси ахуалдың болашақта жәйсiз текетiрестерге әкелiп соғатынына мән берiлмедi. Экономикалық реформаға басымдық берiп, оны жүзеге асырудың саяси алғышартын ұмыту түптiң түбi елiмiздi саяси-экономикалық тығырыққа ұрындыратын факторға айналатыны мүлдем ескерiлмедi. Соңғы оншақты жылдың бедерiнде оппозиция билiкке осы болжамның болатынын дәлелдеумен келедi. Бiрақ, ұғысудың нышаны көрiнер емес. Бiздiң елде үлкендi-кiшiлi мәселенiң шешiлуi Президентке тiреледi. Президент араласпаған iстiң тиянақты бітпейтініне көз жеттi. Соның бiрi сөз болып отырған реформалар.

	* * *

	Билiктi тастап кетiп жатқандардың тобы көбейiп, оппозицияның қатарын молайтып келедi. Бiрақ, олардың қарасы қанша көбейсе де халықты соңынан ерте алатын тетікті таппаса, бұрынғыша бос тыраштана береді. Биліктің де, оппозицияның да әлсіздігі осы бір негізге әлі қол жеткізе алмай келе жатқанында. Екеуі де қарапайым халықты сайлаудың қарсаңында ғана есіне алып, сайлау өткен күннiң ертеңiнде-ақ ұмытады. Уәде орындалмайды. Көңiл қалады. Бұдан кейiн олар өз соңынан кiмдi ерте алады? Олардың сойылын кiм соғады? Бұл билiктiң де, оппозицияның да бұқарамен қарым-қатысының бишаралық көрсеткiшi. Көптi көзiне iлмеген көмусiз қалады.

	* * *





Қазақстан оппозициясы қатарында штрейкбрехерлар көп деген мәлiмдемелердi естiп жүрмiз. Мен үшiн ол мәлiмдемелер күлкi тудырады. Оппозициядан билiкке, билiктен оппозицияға келiп-кетiп жататындар болса, оларға мұндай атақ әзiл үшiн ғана айтылу керек. Онда да жiлiгi татитын әзiл емес. Қоғам өмiрiнде осы екi институт күрестi антогонистiк сипатқа дейiн жеткiзсе, ол екеуiнiң де тартысының мәдени деңгейiнiң төмендiгi. Ал, билiк оппозицияға қатысты штрейкбрехерлықты қолданса, оның пайдаланып жүрген дөрекi әрекеттерi мұның қолына су құюға да жарамай қалады. Арнайы қызмет органдары ол жетесiздiкке бара қоймас.

	* * *

	Үкiмет пен халықтың билiкке қатысты бiр-бiрiмен ұқсастығы мен айырмасы бар. Ұқсастығы-екеуi де билiк иесi. Айырмасы–үкiметтiң билiкке ие болу уақыты заңмен белгiленiп берiледi. Ал, халық билiктiң негiзгi әрi үнемi иесi. Екiншi айырмасы-халық үкiмет ұнамаса, оны таратып жiбере алады. Үкiметке халық ұнасын немесе ұнамасын оны таратып жiбере алмайды. Үшiншi айырма-үкiмет халықты қанайды, ал халықтың қолынан ол iс келмейдi. Соңғы айырмашылыққа бiздiң етiмiз әбден үйренiп алған. Ол бiздiң елiмiзде жаппай сипат алып, санаға мықтап тұрып орныққан. Таяу болашақта ол кiнәраттан сананы тазарта да алмайтын шығармыз. Өз санасынан мұндай дерттi аластауға құлшына кiрiскен чиновниктердiң қарасын көре алмай жүрмiз. Шындық өкiнiштi болса да сондай.

	* * *

	И.Сталин: “Отмирание государства придет не через ослабление государственной власти а, через ее максимальное усиление.”-дептi. Бұл тұжырымды өзi қолданса да кейiнгiге үлкен ескерту-өсиет қалдырыпты жарықтық. Кеңес үкiметiнiң күшене-күшене күшейемiн деп қалай күйрегенiн күн-көсем көрмесе де басқалар көрдi. Президенттiк билiктi шамадан тыс күшейтiп, кеңес үкiметiнiң кебiн киiп жүрмесек екен деп тiлеймiн. Билiктi күшейткiмiз келсе, оны шектеудiң жолын қоса ойластыруымыз керек қой. Ол үшiн билiк те оппозиция да тиiмдi мәмiле табуы керек.

	* * *

	Оппозициялық ахуалдың қалыптасуын тек жоғарғы билiктiң төңiрегiнен iздеу дұрыс емес. Ондай ортаны көбiне көп жергiлiктi чиновниктердiң жұғымсыз әрекеттерi қалыптастырады. Жергiлiктi жерлердегi әдiлетсiздiктен ығыр болған, тауы шағылған қарапайым халық билiк атаулыдан көңлi қалады,түңiледi. Тағдыр тәлкегiне шыдамағандар тығырықтан шығудың жолын таппай, әртүрлi тосын, кейде заңсыз әрекеттерге баруы ықтимал. Егер мұндай әрекеттердi тудыратын себептер бұдан ары көбейе берсе, тұрақтылыққа төнетiн қауiптiң үлкенi де сол болады. Қоғам өмiрiнде орныққан олқылықтың табиғатына терең үңiле бiлмеудiң жәйсiз нәтижесi ең алдымен билiктiң маңдайына тиетiн шоқпар болады. Жергiлiктi атқамiнерлердiң қоғамды тұрақтандырудың кiлтiн табуға талпынбауы әртүрлi конфронтацияға соқтырады. Қауiптi оппозициядан емес, билiк өкiлдерiнiң орашалақ әрекеттерiнен iздеу керек. Сонда бiз елiмiзде тұрақты ахуал орнатуға бет түзей аламыз.

	* * *

	Бүгiн опозициялық бағыттағы партиялардың, ұйымдардың, қозғалыстардың ел өмiрiнде орныққан ахуал ауанын дәл танып, талдау мөлшерi, ол бойынша тиiстi әрекеттер жасауды ұсыну қабылетi билiк құрылымының деңгейiнен әрi биiк, әрi терең. Адам баласының табиғатына жолында кездесетiн кедергiлердi жеңуге деген талпыныс тән. Кедергi көбейген сайын, күрделенген сайын мақсаттың мағына-мазмұнына қарай, оған жетуге деген адамның қажыры артып, потенциалы ашыла түседi. Саясат кеңiстiгiнде де солай. Оппозициялық бағытта жүрген азаматтар сан алуан дөрекi кедергiлерге кезiксе де жылдан жылға есейiп марқайып, тұлғалары iрiленiп келедi. Оған септiгiн тигiзген қоғамда қандай себептер бар? Олардың түр-сипаттары, iшкi мазмұндары қандай? Менiң пiкiрiмше қазiргi Қазақ қоғамында оппозицияның пайда болып аталған дәрежеге жетуiне басты фактор билiктiң өз қойнында пiсiп жетiлдi. Мен бұл жерде оның қандай мотивте пайда болғанын айтып отырған жоқпын. Қандай мотив болса да әйтеуiр оппозициялық ахуалдың алғышартын билiктiң өз ортасындағы жалпы басқару мәдениетiнiң жетiлмегендiгi мен мәмiлегерлiк мiнезiнiң тым шәмкестiгi тудырды. Қазақстанның белгiлi бiр қоғам қайраткерiнiң пiкiрi бойынша: “Оппозициялық ортаны қалыптастырған елiмiздегi билiк жүйесiнiң Жабық Акционерлiк Қоғамға айналып кеткенi. Оны көпке ортақ ашық қоғамға айналдырмауды билiк битiн салып қорғайды. Алпыс айлалы кедергi қойылған. Оны бұзу Қытай қорғанын алудан қиын. ЖАҚтың акциялары iрiктелген таңдаулы топтың қолында. Бас пакет ЖАҚтың Бас акционерiнiң уысында. Жабық қоғамның есiк-терезесi де басқаларға жабық. Тас қапас. Тiптi сәуле де түспейдi, ауа да кiрмейдi. Мелшиген меңiреулiк орнаған. Мезгiлсiз жақ ашуға болмайды. Көнбегеннiң мойны үзiледi. Әдетте ондай мекеннiң тұрғындарында iштей болса да наразылықтың шоғы қоздай бастайды. Келе-келе мылқау наразылыққа үн бiтiп, күн шуағын көргiсi, таза ауаны жұтқысы келетiнiн айтуға кiрiседi. Әрине мұндай батылдық жабық қоғамның басшыларына ұнамайды. Талапқа табу салынады да наразылық отына май құйылады. Сонымен Жабық Қоғамның жаңа заман талаптарына сәйкес өмiр сүруге икемiнiң жоқ екенiн сол Қоғамның кейбiр өз мүшелерi бiлдiредi. Қазақстанның соңғы он шақты жылдардағы оппозициялық ой-пiкiрi жоғарғы билiктiң қойнауында қалыптасатын ерекшелiк пайда болды. Өзге емес билiктiң өзi оппозициялық қайраткерлердiң қалыптасуына “қолайлы” жағдай жасап берiп отыр”. Пiкiрiн әңгiмемiзге арқау қылып отырған бұл қайраткерiмiз де оппозиция қатарына өзi айтып отырған кедергiлердi көрiп келген адам. Әрине оның пiкiрлерiнiң iшiнде бiзге таныс емес жағдайлар бар. Бiз оны сарапқа салып, баға беруден аулақпыз. Бiз қыр қазағының күнделiктi көрiп жүрген жәйларға байланысты ғана пiкiрiмiздi ортаға саламыз. Ол оппозициялық ахуалдың орнығуына Астана мен Алматыдан алыс аймақтарда да алғышарттардың көп екенi туралы кейбiр түйгендер. Соның бiреуiн ғана айтайын. Ол жергiлiктi әкiмшiлiк институты мен халықтың арасында апандай алшақтықтың орнағаны. Әкiмшiлiктер елдегi бар наразылықтың ордасына айналып, оппозиция отына май құятын қауiптi ситуацияны тудырып отыр. Бүгiн әкiмшiлiк институтын керек қылып отырған халық жоқ деуге болады. Республиканың жоғарғы билiгi тарапынан шұғыл шара қолданылмаса, қоғам үлкен катаклизмге ұрынуы мүмкiн.

	* * *

	Қазақстандағы саяси партиялар екi топқа бөлiнген. Бiрiншiсi билiк жүргiзiп отырған саясатқа сараптама жасамай, талдаусыз, таңдаусыз қолдаушылар да екiншiсi оған сын көзбен қарап, қоғам өмiрiне пайдалы ұсыныстарын ашық айтушылар. Екiншiсiн билiктiң қуғындаулары шыңдап, шынықтырып отырады. Бұл екi топтағы партиялар “Бай баласы мен кедей баласы” деген ертегiдегi бай баласы Асанның тоғышар қылығы мен кедей баласы Үсеннiң қиындықты жеңудегi тапқыр икемдiлiгiнiң айна-қатесiз көшiрмесi сияқты. Бiреуi аялы алақанда өсiп, салулы төсек салқын үйде жатып iшер болған. Екiншiсi iшер ас, киер киiмге жарымай, күн көрiс үшiн күресте пiсiп қатқан. Билiк партияларының басында ертегiдегi бай баласыАсанның ролiндегi актерлар. Кез келген үйдiң төрiнде тайтаңдауға ерiктi. Ақ дегенi алғыс, қара дегенi қарғыс. Бюджеттен жалақы алушыларды бәрiн еркiне, таңдауына қарамай, жарғысына күштеп көндiрiп, мүшелiкке ерiксiз енгiзедi. Кесiктi жарнаны ешкiмнiң келiсiмiнсiз-ақ сыпырып алады. Қазақстанда буферлiк роль атқаратын күш жоқ. Қазақша айтқанда ара ағайын деген түсiнiк әлi орнай қойған жоқ.

	* * *

	Мен жоғарыда оппозициялық ортаның қалыптасуы туралы бірер пiкiрiмдi айттым. Соны тағы да сенiң есiңе сала кетейiн. Оппозицияның қатарын қоюлата түсетiн себептердi тек жоғарғы билiк элитасының әрекетiнен iздесек, шындықты жартылай айтқанымыз. Билiкке оппозициялық ауанды ғана емес, кей жағдайда оған орынсыз мойынсынбау актiсiн тудыратын жергiлiктi жердегi әкiм-қаралар, олардың жеке бастарының жұғымсыз әрекеттерi. Олардың бойынан ел мүддесiне бестi айғырдай шекесiнен одырая қарауды, iзеттi, кiсiлiктi қарапайым мiнездi мансұқ еткендiгiн, кенеусiз мақтан сүйгiштiгiн, мыңды айдаған байларша бiреудiң есесiнен үрiп iшiп, шайқап төгiп жүргенiн көрген қара орман халық ондай әрекеттердi бүкiл билiктiң қылығы деп бiледi. Әкiмдердiң атына сын айтуға, кемшiлiгiн көруге болмайды. Көргендердiң көзiне көк шыбын үймелетедi. Сынағанның езуiн тiлiп, жарасына тотияйын құюға дайын. Көп жағдайда әкiмге жақпағандарды қудалауда оның қас-қабағын баққан жағымпаз жандайшаптары өзiнен бiр тон, бiр кiлем асып түсiп жатады. Осындай шектен шыққан лақпа жүгенсiздiк ел ортасында жалғыз әкiмге ғана емес, жалпы атқарушы билiкке деген жиренiш тудырып, олардың онсыз да жүдеу имиджiн бұрынғыдан да төмендетедi. “Бiр қарын майды бiр құмалақ шiрiтедi”-деген осы. Мәдениеттiлiк театрда, көпшiлiк орындарда ғана өмiр сүрмейдi. Шынайы мәдениеттiлiк адамның iшкi әлемiнен орын тебуi қажет. Билiктiң де мәдениетi болуы шарт. Билiк мәдениетiн игермеген мемлекеттiң табарынан көрi жоғалтары көп. Қазаққа бұл ғылымды Ұлы Даланың Ұлы билерiнiң тағлымына үңiле жүрiп игерген жөн болады деп ойлаймын. Төл топырақтың тәрбиесi жұқпаған билiктен өз басым тұлғалы жақсылық күтпеймiн.

	* * *

	Құдыретi күштi Құдай мына дүниенi жаратқанда оның тарам-тарам салаларының бiрiне бiрiнiң үйлесiмдiлiгiн асқан шеберлiкпен сәйкестендiрген ғой. Күн мен түн, бар мен жоқ, ақ пен қара, қатты мен жұмсақ, су мен шөл, қыс пен жаз, дала мен тау бiр-бiрiне қарама қарсы ұғымдар сияқты көрiнгенмен, Жасаған иемнiң теңдесi жоқ құдырет күшiнiң арқасында олардың iшкi мазмұны тығыз тұтастық пен үндестiкке бағындырылған. Бiрiнсiз екiншiсiнiң мағынасы мүлде жоғалып кетпегенмен солғындайды. Дiн мен ел басқару да солай. Екеуiн бiр бiрiнен ажыратпай бiр тұтастықта қарастыру керек. Елдiң баламасы-мемлекет деген ұғыммен бiте қайнап бiрiгiп кеткен. Ел дiнсiз болмайды. Ендеше дiндi мемлекеттен оқшау қарастыруға болмайды. Ол мемлекеттiң ең басты тiрегi. Бiздiң дiнбасылар дiн саясаттан бөлек тұрған ұғым деп қанша жар салғанмен өздерiнiң саясаттың бел ортасында жүргендерiн аңдамайды. Олардың саясаттан шошитынына таңмын. Шамасы билiктiң дiн мен мемлекеттi бөлектеу керек деген ұстанымынан аттап кете алмағандықтары шығар. Имамдар уағыз айту мiндет деп мойындайды да уағыздың құдайға құлшылық жасауға, пайғамбардың хақтығына халықты мойынсұндыруға, имандылыққа, адалдыққа, әдiлдiкке ұйыту саясаты екендiгiн мойындағысы келмейдi. Осындай екiұдай көзқарас ислам дiнiне, мұсылмандыққа жат мiнез екенiн бiлмей ме? Бiлгенде қандай. Бiрақ, олар билiктiң терiс саясатының жетегiнде кетiп, дiннiң талап-шарттарынан айнып жүр. Менiң көзiм жеткен бiр шындық бар. Ол-Қазақ дiнбасыларының исламға байланысты ұстанымдарының билiк ұстаған саясаттың аңысын аңдап, соның ыңғайына қарай жығыла кетуге дайын тұратыны. Аттың басын көпдiндiлiкке қарай бұра беретiн билiктiң исламға бет беруi құлықсыз болып бара жатқанда дiн иелерiнiң жұмысы еселене түсудiң орнына баяулап бара жатқанға ұқсайды. Билiк пен мұсылман дiнбасыларының исламды мемлекеттiк дiнге айналдырудағы көңiлсiздiгiн әртүрлi дiндердiң миссионерлерi пайдаланып, қазақтарды, әсiресе жастарды өз дiндерiне белсендi түрде тартып жүр. Оған тиым тұрғай бөгет жоқ. Мұндай жағдайда халық қалай дiнге ұйымақ? Оның үстiне ұлттық идеология солқылдақ болып тұрғанда бiздiң мемлекеттiгiмiздiң буыны қалай бекемделе алмақ? Сен сияқты жас жiгiттердiң азаматтық мiндетiне осындай аса күрделi мәселенiiң күрмеуiн шешуге ат салыспау үлкен сын. Дiн-қазақ жастары үшiн ең көкейтестi мәселеге айналу керек.

	* * *

	Наймандар тамырының қурап, құрып кетпегенi үшiн Әлпештей кемеңгер анамыздың рухына қарыздар екенiн әмсе мойындап, естерiнде мәңгi сақтап жүруi керек. Қаршадайынан қосылған қосағынан айрылып, қайғы арқалап, қара жамылып қалса да қасиетiңнен айналайын анамыз қасырет құрсауында қалып қоймай, келiн боп ақ босағасын аттаған әулеттiң болашағын ойлап, азаматқа тән ерлiк жасап, парасаттылық танытады. Анамыздың дәл сол кезде әменгерлiк салтты орындайтындай алдында тұрған қайны ағасы, не артынан iлескен қайнысы болмаған. Найман шалдың ұрпағын жалғастырудың амалын анамыз табады. Қайны атасының бойында бала сүйетiндей қуат-күштiң сарқылмағанын естiген соң оған өзiнiң сiңлiсiн алып бередi. Әлпеш анамыз сiңлiсiн Қыз-еней деп атайды. Өзi Қыз-Енейден туған ұл ат жалын тартып мiнiп ержеткенше күтiп, әменгерлiк жолмен тұрмысқа шығады. Одан бала көргеннен кейiн өзiнiң тағы бiр жас сiңлiсiн ерiне тоқалдыққа алып бередi. Сөйтiп, Әлпеш анамыз Найман бабамыздың ұрпағының өнiп-өсуiне ұйтқы болады. Бүгiн жұмыр жердiң бетiнде тiрi жүрген екi миллионға жуық наймандар барда Әлпеш анамыздың атының ескерусiз қалғаны үлкен мiн. Кiнәнiң ауыры бiздiң буынның мойнына жүктелетiнiн мен бiлемiн. Ендi сол кiнәнi жеңiлдету жолын iздестiруiмiз керек. Сен де Найман-шалдан таралған ұрпақтың бiрiсiң. Ұлы Анамыздың аруағының алдындағы перзенттiк парызды өтеудi сен де ойластыра жүр. Орайлысы табыла қалса, шамамыз жеткенше ат салысайық. “Жұмақ ананың табанының астында жатады”-деген дана нақыл бар мұсылман жұртында. Бұл анаға деген құрметтiң ең керемет өлшемi болса керек. Бiз де осы өлшемге сай болуға тырысайық. Өзiмiз ғана емес, өзгелердi де осы өлшемнiң биiгiне ұмтылуға үгiттейiк.

	* * *

	Өмiрдiң мағынасын тереңдетiп, әрлендiре түсетiн басты өлшем-ойлы әрекетке толған тәуекел. Тәуекелге бел буудан жасқаншақ адам өзiнiң намысын, еркiндiгiн қорғай алмайды. Ондай адам маған мазақ пен қорлыққа төзу үшiн, құлдыққа көну үшiн жаралған, ерiк-жiгерден жұрдай жандар болып көрiнедi. Олар өсе де, өзгере де алмайды. Сүйсiне де, жирене де бiлмейдi. Демек өз мәнiндегi толыққанды өмiр сүруге дәрменсiз. Тәуекелге бел шешiп баруға жiгерi жетпейтiн адам қоғамға жемiстi пайдасын тигiзедi деген бос былшыл.

	* * *

	Балам, сен Шоқан мен Абайды оқы. Ерiккен уақытта емес, оларға арнайы уақыт бөлiп, зерттей оқы. Әрбiр қазақ Абай мен Шоқанның феноменiн терең игеруi керек. Ол екеуi бiр тамырдан өсiп өнген бiр қазақтың екi түрлi рухани әлемi. Екеуiнiң де ортақ мақсаты бiр халықтың жарқын болашағына, әдiстерi әр түрлi болғанмен, жөн сiлтеу. Шоқан мен Абай бiр заманда өмiр сүрсе де бiрi мен бiрi таныс болмаған. Екеуiнiң де өмiр жолынде туған халқының тағдыр-талайының трагедиялық көрiнiстерi бедерленген. Екеуiнiң де ата-аналары оларға пайғамбар есiмдерiн берген. “Нет пророка в своем отечестве”-деген қағида екеуiне де ортақ болғандай, олар өз ортасында, өз заманында өгейлiктi көп көрген. Екеуi де “Мыңмен жалғыз алысып,” өз ғұмырларын трагедиямен аяқтайды. Шоқан мен Абайдың еңбектерi әртүрлi қысымдарды көрiп барып жарыққа шығады. Мен саған осы екi тұлғаны тану керек дегендегi табан тiрер тiрегiм қазақтардың патриархалдық, таптық аңыз-сандырақ симбиоздың тұтқынынан санасын құтқару сол екеуiнiң арқасында жүзеге асатыны. Абай мен Шоқан жалпы қазақтың санасында революция жасаған тұлғалар. Екеуi ғана бүкiл бiр мемлекеттiк құрылымдар атқара алмайтын ғаламат iс тындырды. Оны түсiне бiлу сенiң басты мiндетiң. Бүкіл қазақ жастарының міндеті.

	* * *

	Ақылды адамдардың ақымақтардан негiзгi айырмашылығын олардың өлiм елесiн анық көре алмаса да оны ескерiп жүретiнi деп бiлемiн. Мен өзектi жанға әйтеуiр бiр келетiн өлiмдi жәй ғана мойындауды айтып отырған жоқпын. Өлiм деген ұғымның өмiрдiң сыңары екенiн тануды айтып отырмын. Қазақта “Тiрi өлiк” деп кейбiр тiрi жүрген пенделерге таңылатын атау-ұғым бар. Бұл дүниедегi өлiм елесiн еске түсiретiн мәнсiз өмiр сүрiп жүрген жан иесi сүлдерлер ғана. Өлiм елесi деген осылар. Мен үшiн “Жас қазақтардың” тiрлiгiн түсiну тым қиын. Олардың тыныс-тiршiлiгi маған комедия мен трагедияның ортасындағы шек-шеңберi анықталмаған әрi де емес, берi де емес, сiңiр екенi, сүйек екенi беймәлiм өлшемсiз, түсiнiксiз бiр нәрсе сияқты боп көрiнедi. Олар осы түсiнiксiз, өлшемсiз меженiң не оңына, не солына шығарын бiлмей, қамсыз-ойсыз жүрген тобырға ұқсап жүргендерiне әсте көңiл аудармайтын сияқты. Өмiрдегi көмедияның да, трагедияның да бастау алатын межесi осы түсiнiксiз аралық емес пе екен?

	* * *

	Өмiрде көп адамдар сырт көзге өзiн көргендi, тәрбиелi, жоғары мәдениеттi етiп көрсетуге тырысып, тыраштанып жатады. Ол не үшiн керек? Айналасына ұнау үшiн керек пе? Абыройын жасанды жолмен арттыру үшiн керек пе? Сол адамға мұндай жасандылықпен тапқан алдамшы абыройдың тигiзетiн пайдасының құны соқыр тиын емес пе? Мұндай әдетке, байқап отырсақ, көбiне жалаң бiлiмдi, тоқығаны аз үрген қарындар көп жүгiнедi. Тәрбиелiлiктiң мәнiн терең игермегендiктен көп ұзамай ол бейбақтар өздерiнiң мәдениеттiлiк, көргендiлiк деңгейiнiң мүсәпiр мөлшерден биiктеп кетпегенiн көрсетiп, арттары ашылып жатады. Көргендiлiк, инабаттылық, әдет-ғұрыптар туралы жазылған әдебиет те, бұрынғылардан қалған даналықтар да аз емес. Бiрақ, олардан әсерлi ғибрат алу кемiп кеттi. Мәдениеттiлiк тек мәдениеттiлiк үшiн деген тексiз ұстаным молайып тұр. Бұл тәрбиелiлiктiң әлеуметтiк салмағына жасалған қиянат. Оны тiптi екiжүздiлiкке саналы түрде бару десе де болады. Ал ендi бiраз жандар өз бойындағы дөрекiлiктi жылтырақ мәнерiнiң тасасына жасырып, мәдениеттi көрiнуге ұмтылады. Бұл да екiжүздiлiктiң бiр түрi. Бұдан көрi сол дөрекi мiнезiн жасырып жаппай шынайы болмысымен көрсеткен адам сүйкiмдiрек көрiнер едi. Сондықтан қандай жағдайда да адам шынайы бiтiмiн, таза табиғатын, тiптi қолайсыз болса да, боямасыз ашық көрсеткеннен ұтылысын ұлғайтпайды. Қашанда жасандылықтан табиғилықтың аты бәйгелi болатыны даусыз.

	* * *

	Ағылшындар: “Менi бiр рет алдаған адамның өзiне ұят. Егер мен өзiмдi алдаған адамға екiншi рет алдансам, онда өзiме ұят”-дейдi екен. Бұл ағылшындардың адамды тани бiлу әдiстерiнiң бiрi болса керек. Өте әдемi әдiс. Әсiресе қазақтарға табылмайтын ақыл екен. Бiздiң қазақ өте сенгiш, бiр алданған адамға он алданатын ақкөңiл аңқау халық. Бүгiнгi қатқыл заманда ондай мiнезден опық жеу оп-оңай. Адамның дос таңдауда аса талғампаз, өте сарапшыл болуы кiрпияздық емес, жауапкершiлiктi түсiну. Десек те менiң тәжiрибемде дос табуды жоспарлы мақсатқа айналдыру жоқ. Достықты Алланың сыйы деп санаймын. Мұны сен де қаперiңе түйе жүрсең, артығы жоқ.

	* * *

	Алдына мақсат қоймайтын пенде болмайды. Мақсат дегенiң әрекеттiң болашақтағы нәтижесiнiң болжамы. Ол адамның әрекет-қимылының бастапқы қозғаушы күшi, бағыттаушы бағдарламасы. Мақсат қоғам өмiрiнiң, қоршаған ортаның объективтi шындығымен үйлескенде, субъектiнiң мүмкiндiгiмен сәйкестенгенде мәндi нәтижеге жете алады. Мақсаттың оңтайлы орындалуына апаратын жол аз да, одан қиыс әкететiн сүрлеулер мың сан. Мақсатын айқын танып, анықтап алмаған адамның көздеген нәтижесiне жетуi екiталай. Ондай кемшiлiктер көбiнесе мақсаттың өзiн сол мақсатқа жеткiзетiн әдiстермен ауыстырып алудан туындап жатады. Бейнелеп айтқанда, ол арбаны атқа емес, атты арбаға тартқызу. Мүлде мақсатсыз болудан бұл да жақсы. Сәтсiз болса да ол iзденудiң бiр жолы. Кейде тiптi тамаша мақсатқа жету жолындағы сәтсiздiктiң өзi жеңiске жеткiзетiн жолдың басы болуы мүмкiн. Адамның кемелденуiнiң бiрден бiр басты шарты алдына мақсат қоюдан адасып қалмау. Балам, сен алдыңа әлеуметтiк сипаты бар мақсат қоюға талпын. Ол сенiң азаматтық бiтiмiңнiң биiктеуiне жәрдемiн мол тигiзедi.

	* * *

	Адамның алдына қойған мақсат-мүдденiң орындалуына септiгiн тигiзетiн еңбек, бiлiм, жiгер, сенiм, шыдам, тәжрибе сияқты ұғымдардың, қоршаған ортамен қарым-қатынас жасауға қажеттi пендеуи басқа қасиеттермен әмсе қосарлана бiрлiкте өмiр сүретiн әдеттер-Үмiт пен Күдiк. Алдымен Үмiт жәйiнда сөз қозғайық. Үмiт туралы қазақтың басқа жұртпен ұқсас көзқарастары көп. Бiрақ, ол “Үмiтсiздiк шайтанның iсi”-деп ерекше реңкi бар талапты қоса айтқан. Адам тек үмiтпен өмiр сүредi деп кесiп айтқан. Шынында да солай. Ол қазақы сананың ешқашан бөлiнбеген еншiсi. Үмiтi сөнген адам қанаты қиылған құспен тең. Өз үмiтiн сенiм сияқты онымен тамырлас ұғыммен ұтымды үйлестiре бiлген адам тiптi тұйықталды-ау деген тығырықты ситуациялардан шығуға талпынады, күреседi. Және сол күресте көп жағдайда оң нәтижеге жетiп жатады. Мысал керек пе? Ол көз алдымызда. Қазақ, әсiресе қыр қазақтары тәуелсiздiк алған алғашқы жылдарда билiкке де, қоғамға да керексiз күй кештi. Болашаққа деген сенiмi әлсiредi. Сол тұста да ол шыңыраудың түбiне түскен үмiтiн өлтiрмедi. Жан таласты. Қалаға қаңғыды. Арақ iштi. Ұрлық iстедi. Тұңғиыққа батпаудың қолдан келген амалының бәрiн жасады. Ақыры өзiнiң тағдырына өзiнен өзге арашашшы жоқ екенiне көзi жеттi. Билiкке де, басқаға да сенiмi үзiлсе де өзінің үмiтiн өлтiрмедi. Тығырықтан барақтап шығудың жолын өзi iздедi. Тапты да. Бүгiн құдайға шүкiр, ешкiмнiң көмегiнсiз-ақ өлместiң күнiне жеттi. Қыр қазағы бұрынғыдай Үкімет пен партия бар, далада қалдырмас деген масыл көзқараспен қоштасқан. Олардың ойында билік жақсылық жасай қояды дейтін сенім жоқ. Үйткенi үш жылдық ауыл бағдарламасы жалаң жарнамадан ұзамады. Сондықтан ауыл тұрғындарына одан пайда келген жоқ. Халықтың өзi талпынып, үмiтiнiң отын өшiрмедi. Қыр қазағы бүгiн билiктен көмек тiлемейдi. Кедергi жасамауды тiлейдi. Мiне үмiтпен сенiмнiң арқасында ол осындай сапалық санаға жеттi. Осы мысал да жеткiлiктi шығар. Сонымен үмiттену, кейде тiптi алдамшы болса да үмiтсiздiктен көш iлгерi. Зиянынан пайдасы молырақ. Ол адамның iшкi әлемiнiң қорғаны, сүйенiшi. Тiрi пенденiң үмiтi өлмейдi. Оның шегi адам өлген күнi тұйықталады. Үмiтсiз адам тiрлiкке сәнi жоқ қуыс қаңқа. Адамның өмiр сүруден түңiлiп, өзiне өзi қол жұмсап жататын кездерi кездесiп отырады. Бұл үмiттiң өшуiнiң белгiсi. Ендiгi әңгiмемiз Күдiк туралы болсын. Адамның үмiтсiз өмiр сүрмейтiнiне сенсек, оның күдiксiз болмайтынын да мойындауымыз қажет. Өз басым тiршiлiктiң мәнiн күдiктiң көмегi арқылы тереңiрек түсiнуге болатынына сенемiн. Үмiт пен сенiм араласқан күдiк өмiрдi әрлендiре түспесе, солғындатпайды. Күдiктен арылуға ұмтылмау керек. Керiсiнше, жүйелi түрде күдiктенуге дағдылану керек. Мұны сараптаманың тиiмдi түрi деп қарастырған жөн. Керек десеңiз күдiк-шындықты танудың қолайлы жолы, ақиқатты табудың ұтымды әдiсi. Көне римдiк бiр ақын: “Күдiк-даналыққа жетер жолдың тең жарымы”-деген екен. Мен осы пiкiрге ойланбастан қол қоямын. Саған да солай iстеуге кеңес берген болар едiм. Тек бiр ғана жағдайдан сақтануды ескертемiн. Ол-орынсыз күдiкшiлдiктен бойды аулақ ұстау. Көрiнген нәрсеге күдiктену тәуекел деген тамаша қасиеттi солғындатып, жiгерсiздiкке ойыстырып жiберуi ықтимал. Ал, ештеңеге күдiктенбеу ақылдың жүдеулiгiмен қоса өркөкiректiк пен делқұлыллықтың белгiсi. Ақылға бой алдырып күдiктене бiлу әлсiз, жiгерсiз мiнездiң көрiнiсi емес, мәселенiң мән-жәйiн тереңдеп тексерудiң жолы. Сондықтан балам, сенiң күдiк пен сенiмнiң тiзгiнiн уысыңнан сусытып алмай, тең ұстауға талпынуыңды қалар едiм. Қабылет, дарын, талант адамның сүйегiмен бiрге жаратылатын тума қасиеттер болса, кiсiлiк пенденiң бойына ана сүтiнiң дәмiн алғаш татқаннан бастап, жүре келе даритын жұқпалы қасиет. Тума, жұқпа қасиеттердiң тұрақтайтын ортақ тұғыры ар мен ұждан, ұят пен намыс болса олардың адамға тигiзер игiлiгi шексiз. Егер олар ұлттық белгiге айналса, ол ұлт жұмыр дүниенiң бетiндегi беделдi елге айналар едi. Осы бағытта қандай iс тындырылып жатыр? Оның негiзгi бастамашысы мен орындаушысы кiм болу керек? Сен осы туралы ойланасың ба? Сен тұстастар не дейдi? Бұл көпшiлiк көкейiне ұя салған мақсат па? Ал, менiң осыған күдiгiм бар. Күнде көрiп жүрген тiрлiк қанағаттандырмайды.

	* * *

	Мені көп ойландыратын бір мәселе бар. Ол-кiсiлiктiң, дарын-таланттың мөлшерiн мансаппен, атақпен өлшеуге бой ұрушылықтың басым болып бара жатқаны.. Мансапқа өз басым құндылығы салмақты өлшем деп қарамаймын. Мен үшін мансап дегенiң иттің мойнындағы қарғыбау сияқты. Егер оны шешiп алсаң, қарғыбаумен ерекшеленген ит кәдiмгi барақ иттiң бiрiне айналып кетедi. Бөрiбасарлық қарғыбаумен емес бөрi алумен өлшенбейтін бе еді? Адамның адамдық парасатын лауазыммен, алған атағымен таразылау бағалаудың ең төмен, лас түрi.

	* * *

	Бұрын-соңды жатымды, жақсы мәнер жайында айтылған сөз аз емес. Адам жұмыста, жиналыста, мiнбеде, театрда, көшеде, сапарда, бастықтың-бағыныштының алдында, үлкеннiң-кiшiнiң, құда-жекжаттың, дос-жаранның алдында, қыз ұзатқанда, келiн түсiргенде тағы басқа көп-көп ортада өзiн-өзi ұстаудың мәнерiн игередi. Бiрақ, соның бәрiн есте сақтап, майдан қылшық айырғандай үнемі мүлтiксiз орындай бермейдi. Ол тiптi де мүмкiн емес. Ал, оларды қолдану одан да күрделi. Мен саған өзiм ұнатып таңдаған бiр қолайлы әдiстi ұсынған болар едiм. Ол-өзiңдi қоршаған ортаға (ол мейлi адамдардың ортасы немесе табиғаттың аясы болсын, айырмасы жоқ) кедергi келтiрмеуге қалыптасу. Сонда сенiң мәнерiң, жүрiс-тұрысың, әрекет-тiрлiгiң әлеуметтiк мәнге ие болады. Бұл үшiн ақсүйектер қоғамының шым-шытырық мың сан ережесiн жаттаудың қажетi шамалы. Тек өзiңмен бiрге өзгелерге де қолайсыз жағдай тудырмауға қамқорлық жасауды естен шығармау жеткiлiктi. Менiң пайымдауымша, шынайы мәнердiң, биiк мәдениеттiлiктiң, инабатты көргендiлiктiң, тектi тәрбиелiлiктiң алғашқы сүрлеулерi осыдан басталады. Сен менiң бұл ұсынысымнан басқа салмақтырақ, маңыздырақ, пайдалырақ құндылықтарды ұшыратып жатсаң, оған қуанбасам ренжiмеймiн. Менiң тiлегiм-ақ сенiң заманыңның, ортаңның тәрбиелi, мәдениеттi, көргендi азаматы болуың. Ол-сенi мен маған ортақ қуаныш, ортақ байлық.

	* * *

	Өзiн өзi орынсыз мақтаған адамның құны үрген қарынмен тең. Қампиып тұрған қарыннан жел кетсе, оның формасын көзге елестету онша қиын емес. Мақтаншақтықтың ар жағында онымен сөйлескен адамды кемсiту тұрғанын ұмытпау керек. Бiреудi орынсыз мақтау да оңған қасиет емес. Өтiрiк мақтау сол мақтаған адамнан не қайыр тiлегенде, не одан қорыққан кезде бой көрсетедi. Ф.Ларошфуко: “Никогда никого не хвалят бескорыстно”-деп, бiлмей айтпаған болар. Сен әртүрлi ортада болып жүрсiң. Той-томалақтарда, кездесулерде т.б. шараларда. Сол отырыстарда мақтау-мадақтауларды көп естiген шығарсың. Соларды сарапқа салып көршi; жүрек айнытып, құсқыңды келтiретiн екiжүздi өтiрiк мақтаулардың белгiлi бiр мақсатпен айтылатынына көзiң жеткен шығар. Сен менi жалпы мақтау деген ұғымды мүлде жоққа шығарады екен деп есептеуден аулақ бол. Мақтарлық қылығы бар адамды орынды, әдiл мақтаудың сол адам үшiн де, басқалар үшiн де үлкен тәрбиелiк мәнi болады. Тек мақтау басқаның қызғанышын емес қызығушылығын тудыруы қажет. Мақтау арқылы адамның ақылдылығын немесе ақымақтығын бiршама оңай байқауға болады. Мақтансүйгiштер өзiн бiреу орынсыз мақтаса датталып отырмын деп есептемейдi. Өтiрiк мақтау кем қойғанда екiжүздiлiк. Ақылды адамдарды дер кезiнде орынды мақтау оған қанат бiтiредi. Ал, орынсыз, өтiрiк мақтау оның топшысын қайырумен бiрдей.

	* * *

	Даналықтың түп қазығы ар-ұятпен суғарылған ақыл болу керек. Менiңше, даналықтың бұдан басқа тұрақтарымен анықтамаларын осы тұжырымнан таратып айта беруге болатын сияқты. Даналықтың шындыққа қатысы өте қарапайым. Ол тiрлiктегi шындықты тiнте түгендеп бiлудi өзiне мiндет деп санамайды. Өмiрде бiлуге қажетi шамалы шындықтар аз емес. Оның бәрiн бiрдей бiлуге ұмтылу адамға абырой әпермейдi. Ол тыңшы мен өсекшiнiң кәсiбi. Даналыққа бiлмегеннен соның iшiнде бiлмегендiктен қателесу жат құбылыс емес. Қателесуден қорытынды жасамау жат нәрсе. Дана адамдар шындықты да, ақымақтықты да қарапайым адамдардан ертерек таниды. Сондықтан да даналар басқалардан қателiкке азырақ ұшырайды. Дананың кiндiк досы ар мен ұят.

	* * *

	Сен қандай адамды жақсы адам дер едiң? Көп қазақтың түсiнiгiнде басқаға зияны жоқ адамды жақсы адам дейдi. Бұл түсiнiктiң төркiнiне тереңірек үңiлсек, оның қате тұжырым екенiне көз жеткiзу қиын емес. Ешбір жанға зияны жоқ адамды жақсылардың қатарына жатқызу жақсыларға жасалған қиянат деп ойламайсың ба? Жақсы адам деп, өзiне де, өзгеге де, солар арқылы қоғамға пайда тигiзетiн әдiл, адал адамды атаған дұрыс.

	* * *

	Қоғамға қолында билiгi бар жас ақымақ қауiптi ме немесе жасамыс ақымақ қауiптi ме? Деген сауалға жауап iздеудiң өзi ақымақтық. Ақымақтыққа үлкен-кiшi деген айдар тағуға болмайды. Мәселенiң мәнiн терең талдап, бойлай барлап зерттемейтiн басшылар ақымақтықтан iргесiн аулақ сала алмайды. Кiсiлiктiң аулына ат байлап, атан шөгермегендер билiк басына отырса елдiң соры. Онда мысықтабан, қызыл көз әрекеттерге жол берiлдi дей бер. Ақымақтықтың iшiндегi қауiптiсi де, қылмысқа ең жуық тұратыны да осы.

	* * *

	Адамның рухы басқаша айтқанда жаны жалғыз. Ал, күнделiктi күйбең тiрлiктегi көңiл күйлерi мың сан. Осы көңiл-күйлер күн сайын, тiптi сәт сайын неше түрлi жағдайлардың әсерiне ұшырап, адамның рухымен сан сақты қатынасқа түсiп отырады. Одан пайда болған әсерлер рух қайнарына суғарылып, оның iшкi иiрiмдерiндегi сырларын сыртқы ортаға жария мәлiм қылады. Кез келген индивидиумның iшкi жан дүниесiнiң кескiн келбетi осындай сәттерден басталмақ. Бiз бiр немесе бiрнеше адамның кiсiлiк пiшiнiн осындай байланыстар арқылы танып бiлемiз. Көптеген қасиеттер адамдардың белгiлi бiр топтарына ортақ болады. Осы ортақ қасиеттердiң шеңберi топтық, рулық, тайпалық бiрлестiктердiң межесiнен асып бүтiндей бiр ұлттың ерекшелiгiн ашып көрсетедi. Бiздiң өз қазағымыздың ерекшелiктерiн топтастыра зерттеу арқылы оның қандай деңгейдегi ұлт екенiн шамалауға болады. Ал, бiздiң сол шамалауымыздың деңгей-дәрежесi қандай мөлшерде? Өзiмiздi өзiмiз толық танып бiлдiк пе? Ұлттық мiнезiмiздiң сапасын, бүгiнгi даму, толу динамикасын терең тiнте талдай алып жүрмiз бе? Қуантарлық ерекшелiктерiмiз мол ма? Әлде әлi де көңiлдi көншiте қояр тұстары аз ба? Сөз жоқ, бiз ұлттық белгiлерi толық қалыптасқан, әлемдiк қауымдастықта өз орны бар халықпыз. Бiздiң қазақтың талай жұрт қызыға да, қызғана да қарайтын қасиеттерi мен ерекшелiктерi жетерлiк. Оған бiз кеудемiздi кере мақтана аламыз. Қазақ деген халықтың өкiлi болғанымызға қуанамыз. Дегенмен соңғы уақытта пайда бола бастаған өкiнiштi тұстарымыз да жоқ емес. Және олардың сипаты халқымыздың бойына ежелден ұялаған тамаша қасиеттерiмiздiң кейбiреуiнiң уыстан сусып бара жатуымен көрiнуiнде. Өткенмен салыстырғанда тапқанымыздан жоғалтқанымыз мол сияқты. Елгезектiктi енжарлық етектен тартуда. Ерлiктен көрi ездiк еселенiп келедi. Қормал қамқорлықтан қатыгездiктiң қарасы үлкен. Адалдықтың адымын аярлық тұсауда. Бұдан басқа да әттегенайлар баршылық. Осындай кiнәраттар қордалана келiп, ұлттың сапалық қасиетiнiң дәрежесiн төмендетiп, төмендетудi қойып құлдилатып жiбермей ме? Бұл олқылықтың орнын қайтсек толтырамыз. Ұрымтал жолы, бағыт-бағдары қайсы? Оған қабырғасы қайысып, қан жұтып жүрген кiм бар? Билiк бар ма? Оппозиция бар ма? Күдiгiмiз үлкен.

	* * *

	Ерлiк ар-ұятқа табан тiрей алса, адамды батырлықтың ең биiк шыңына шығаратын баспалдаққа айналады. Егер де ақылға суғарылмаған әрекеттiң деңгейiнде қалса, ерлiк деген ерен ұғым көзсiз, даңғой, аңғал-алаңғасар кеудемсоқ бiр мiнездiң айналасында қалады. Қазақ:“Артық қайрат жанға қас, өткiр пышақ қынға қас”-дегенде осындай даңғой-даңғаза, мақсатсыз, мәнсiз ерлiксымақтан басының дымы кеппеген жастарды сақтандырғаны. Ерлiк деген өте iрi ұғымға жеңiл-желпi қарау әр кезде азаматтың жеке басына ғана емес, бүкiл ел-жұртқа зиянын тигiзiп отырды. Сондықтан ерлiктi, батырлықты өкiнiшке ұрындырмайтын өлшеулi шекке шақтап, ақыл парасатқа бағындыра ұстау опық жегiзбейдi. Кейде уақытша жеңiлiске көне бiлудiң өзi баянды жеңiске бастайтын кездерi болады.

	* * *

	Бiздiң елде министрлер мен әкiмдер тым жиi ауыстырыла бередi. Және билiктiң оқшантайынан солардың оңаша оқшауланып жатқаны шамалы. Тiптi, жоқ десе де болады. Әкiмнiң министр, министрдiң әкiм бола салатыны өте оңай. Оларды орынсыз ауыстыра бергеннен ұтып жатқан iс те жоқ. олар бороздаға салып қойған өгiздер сияқты белгiлi бiр шиырдан шыға алмай айнала бередi, айнала бередi. Шығу былай тұрсын ол туралы ойға алса, түстерiнен шошып оянады. Болашағынан үмiт күттiретiн, қолынан қыруар шаруа келетiн жас жiгiттердiң бағы неге байлануы керек? Олардың легi өмiрге жаңа бастама, тың серпiн әкелетiнiне неге сенбеймiз? Даму қарқынын олар үдетпесе, кемiтпес едi ғой. Одан неге шошимыз?

	* * *

	Парасат-пайымыңды байытам десең, кiсiлiк тұлғаңды биiктетем десең, бабалар даналығын, алдыңғы буын ағалардың озық ойларын жадыңа тоқуға тырыс. Бұл өзiңнiң рухани қазынаңды толтыруға талпынғаның. Оған өз тәжiрибеңдi қосып берiп, кейiнгi ұрпаққа сәтiмен табыстаудың қамын ойласаң, болашақ үшiн бағасы құнды iс тындыруға үлес қосуға ұмтылған қамқор жан болғаның. Генрих Гейне: “Өткен өмiр-адам жанының отаны”-дептi. Аталы сөз. Отанын опасыздар сыйламайды. Өткендi отаныңдай сыйласаң, сонда ғана рухани дүниеңнiң көкжиегi кеңи бередi, байлығы аса бередi. Келешегiңдi кемелдендiруге қам жасағаның. “Отан от басынан басталады”. Отансүйгiш сезiм от басының басты мiндеттерiне айналуы керек. Онсыз өз үйiңнiң берекесiн кiргiзбейсiң, ел iргесiн бекемдеуге үлес қоспайсың.

	* * *

	Құдай адамды жаратқанда ақылды оған әдiл үлестiрiп берген сияқты. Сен бұл пiкiрмен бiреудiң ақылды екендiгiн, екiншiлердiң ақымақтығын көлденең тартып, келiспеуiң де мүмкiн. Бiрақ, мен өзiмнiң пiкiрiмдi дұрыс деп санаймын. Мен де бiреудiң ақылдылығын, ақымақтығын көрiп, бiлiп жүрмiн. Бұл бiздiң бағамыз, қоғамдық пiкiр. Көпшiлiк адам өзiнiң ақылы туралы қоғамдық пiкiрдiң өлшемiмен келiсе бермейдi. Сен бiрде бiр пенденiң өз ақылының аздығын мойындағанын көрдiң бе? Көрген жоқсың. Көрсең де тым сирек көрген шығарсың. Мен де осы өмiрiмде өз ақылына разы емес бiрде бiр жанды кездестiргенiм жоқ. Кейбiреулердiң өзiнен анау ақылды, мынау милы деген көлгiрсуiне әсте сенушi болма. Ондай адамдар iштегi шындығын айтпайды. Өзiн осы жолмен жоғары бағалатқысы келiп тұрады. Бұл олақ жасырылған екiжүздiлiк. Адам өз басының бай-кедейлiгiн, арық-семiздiгiн, ұзын-қысқалығын, ауыр-жеңiлдiгiн, әлсiз-күштiлiгiн тағы басқа көптеген қасиеттерiн бiршама танып бiлуге қабылетi жетедi. Ол туралы сырт көздiң пiкiрiмен келiседi. Ақылының молдығын айтсаң да келiседi. Ал, ақылының кемдiгiн ол ешқашан да мойындамайды. Аллатағаланың шеберлiгiне таң қалмасқа болмайды. Ол пендесiнiң басына шақтап берген ақылының аз-көптiгiне қарамай разы қылып жаратқан.

	* * *

	Өнбейтiн қияли арманның құшағында ғана өмiр сүретiн берекесiз, негiзсiз үмiтiн болашаққа құр арманмен ғана қосақтауға әуестенетiн жастардың қатары көбейiп барады. Үйткенi қатығы татымсыз, жүдеу қоңылтақ тiрлiк олардың санасын бiртiндеп солғындатып, жiгерлi әрекеттен аулақтатып жiбергендей сыңай бар. Түңiлудiң түңiлiгiн серпiп тастап, жiгерлi қимылға көшуге жастардың дәрмендерi кемiп кеткендей. Үмiтi өшкен жандардың, әсiресе жастардың, күйректiкке тез бой алдыратынын ескерсек, бұл ахуалдың ұлттық сапаны регреске ұрындыруға әкелiп соғуы мүмкiн. Онымен күрес сен сияқты қызмет басында жүрген жiгiттердiң басты азаматтық мiндетiне айналуы қажет. Тек қарақан бастың қамын ғана күйттеп өмiр сүру сенiң кiсiлiк қасиетiңе үлкен мiн болатынын есiңнен әсте шығармауыңды қалаймын. Мұны әкелiк қатаң талабым да, тiлегiм де деп қабылда. Пайдасы қаншалықты екенiн дәп басып айта алмаймын, бiрақ, зиянының жоқ екенiн анық бiлемiн.

	* * *

	Президент бастаған билiк атаулының рақымды болмауға моральдық құқы жоқ. Үйткенi бiз саны өте аз халықпыз. Аягөз өңiрiнен Тойке деген қажының ұрпақтары ашаршылық шылдары Қытайға ауып, кейiн бiр қауым жұрт болып, елiмiзге қайта оралған. Кезiнде бастарыңа қиындық түскенде үдере көшiп қашып кеткенсiң деп мiнеген бiреуге Тойкенiң Ақшайық деген немересi: “Кеше мен бошалап кетсем, бүгiн мiне соңымнан төлiмдi ертiп, боталап қайттым”-деген екен. Ал, бүгiн қыр асып, шетелге қоныс аударып жатқандар кiмдер? Олар кешегi қызыл империяның қолшоқпары Голощекиннiң қолдан жасаған “Қызыл Октябрiнiң” қырғынына ұшырап, ерiксiз қиыр жайлап, шет қонуға ерiксiз мәжбүр болған сормаңдайларға үш қайнаса сорпасы қосылмайды. Бүгiнгi шетке кетiп жатқандар шетiнен үрiп iшiп, шайқап төгiп жүргендер емес пе? Әдiлдiкке жүгiнсек, бұлар ел басына орнаған уақытша қиындықтан қашқандар. Шет елдердi сағалап кеткендердiң ол жақта жандарына жағдайсыз ахуал орнағанда алдымен керi қашатыны даусыз. Бiрақ, ондай күн туа қалғанда Ақшайыққа ұқсап, ұрпағын шашау шығармай көбейiп қайтса бiр сәрi ғой. Мен сол шiркiндер қазаққа мұрнын шүйiрген шетелдiк шөпжелкелерiн ғана ертiп, не соқа бастарын ғана сүйретiп келе ме деп қорқамын. Бұрынғы қазақтардың көңiлi қалған ағайындарына айтатын “Келмесе, керуен соқсын” деген қарғысы болған. Бұл өз ошағынан жерiп, туған туысқандарынан, жора жолдастарынан безiп жүрген мизантроптарға айтылған қарғыс болса керек. Бүгiн сондай қарғысқа лайық жiгiттердiң көбейiп кетуi өкiндiредi. “Жалғыз жүрiп жол тапқанша, көппен жүрiп адас”-деген де сөз бар қазақта. Соңғы сөздiң парқына бара бiл, балам.

	* * *

	Балам, соңғы кездерде көңiлiм көшкен жұрттай құлазып, адасқан күшiктей жылаңқы күйге түсiп, ойымды торығу мен қажу, өмiрден қоңылтақсу, кейде тiптi одан жирену сияқты сезiмдер торлап алатын кездер жиi қайталанатын болып жүр. Бұрынғы бауырмалдық та, қонағуарлық та кемiп, көппен бiрге болудан көрi оңашалықты, өзiммен өзiм болуды ұнататындаймын. Көңiлге көрiктi ойлардан көрi күдiк-күмән көбiрек сығалайтын болды. Мұндай кездерде ол күйден айығудың жолын iздегеннен көрi оның құшағында қала берудi қалау басым болып барады. Бiр қызығы ашуға жиi ауыздық берiп аламын. Осындай беймаза мiнездер меңдеп бара жатқан сияқты. Бұдан құтылудың жолын табуға талпынысым да әлсiреп бара жатқандай. Бұл қандай жағдай, нендей көңiл күй? Әлде, кәрiлiк дегеннiң белгiлерi осындай пәлелерден бастала ма екен? Егер пайда бола бастаған әдеттiң, мiнездiң басы осылай болса, жалғасы қандай болмақ? Жасағанның өз пендесiн сынау тәсiлiнiң бiрi кәрiлiкке ұрындыру ма? Кәрiлiк дегеннiң қандай ұғым екенiн дәл айтқан жан бар ма екен осы? Менiңше жоқ сияқты. Адам өзiнiң кәрiлiкке дейiнгi өмiр кезеңдерiн бiр шама түсiндiрiп бередi деуге болар. Үйткенi кәрiлiкке жеткенге дейiн ой түйiндеуге оның уақыты мен мүмкiндiгi бар. Ал, кәрiлiктiң қыр-сырын тәптiштеп беруге келгенде ол мүмкiндiк жоғалады. Оны айтқызбайтын, оған өткел бермейтiн кедергi бар. Оның аты-ажал. Ал, ажалды қалай түсiну керек? Оның адам санасына орнаған бедерi қандай? Ажалға әркiм әрқалай қарайды. Соған қарай адамның рух қуатының мөлшерi танылатын шығар деп ойлаймын. Бiреулер өлiмнен қорқатыны сонша, нағыз өмiрдi бастаудан жасқаншақтап бiтедi. Ендi бiреулер өлiмдi өмiрдiң бiртұтас, құрамдас бөлiгi деп санап, еркiн өмiр сүредi. Батырлар мен ержүрек жандар осылай ойлайтын адамдардың ортасынан шығатын болар. Балам, әңгiмемiздiң барысында ажал деген ұғымның өмiрдiң ажырамас атрибуты екенiне көзiмiз жеткендей болды ғой деймiн.

	* * *

	Халықпен кезектi бiр тiкелей эфирде сұхбаттасқанда Владимир Путин Ресей мемлекеттiгi қазiргi кезеңде де әлi қалыптасу үстiнде деген едi. Сонда бұрын орыстың мемлекеттiгi қандай жағдайда болған деген сауал туындайды. Сөз жоқ бұл жерде Путин орыс мемлекеттiгiнiң болғанын жоққа шығарып отырған жоқ. Ол мән-мазмұны өте терең осы мәлiмдемесi арқылы өзi басқарып отырған елдiң мемлекеттiгiн бұдан ары қалай күшейтудiң жолын меңзеп отыр. Мемлекеттiк те тiрi организм тәріздес. Тиiстi шарттар орындалып отырса, оның даму шегiнiң шектелуi мүмкiн емес. Даму шарттары тоқталған немесе әлсіреген сәттен тоқырау басталады. Тоқырау тоқтамаса, құлдырау басталады. Құлдырау құрықталмаса, құрудың ауылы тақайды. Мен мемлекеттiгiмiздi нығайту туралы пiкiрлерiмдi баспасөз бетiнде бұрынырақ айтқан болатынмын. Онда мен тыңға түрен салғандай, ешқандай да жаңалық ашқан жоқпын. Кәдiмгi қарапайым қазақтың ойында жүрген көзқарасын ортаға салған едiм. Тағы да көптiң көкейiндегi бiр жәйға сенi ортақтастыра отырып, көңiл бөлгiм келедi. Ол-мынау. Қазақ мемлекеттiгi бұрын болған. Бұл ешбiр дау тудырмайтын ақиқат. Рас, оның сапасы түрлi қоғамдық қатынастардың тұсында түрлi деңгейде болды. Бiрде құлдырады, бiрде қайтадан жан бiтiп, түтiнi тура ұшты. Бүгiн мiне талайдан аңсаған азаттығымызды алып, Тәуелсiз ел болдық. Қазақ мемлекеттiгiнiң iрге тасының қалану эволюциясында бүгiнгiдей қолайлы жағдай болып көрген емес. Ендiгi мiндетiмiз қолдағы мүмкiндiктi толық пайдаланып, елдiгiмiздiң жығасын жықпай ұстау. Бұл бүгiн ең үлкен толғақты мәселе. Ел iргесiнiң мығым болуы үшiн орасан зор жауапты жүктi арқалайтын тұлға Ел Басы. Сол үшiн де оны жүзден жүйрiк, мыңнан тұлпар деп көптiң ортасынан ойып тұрып, халық таңдап алады. Дегенмен де мемлекеттiктiң негiзiн бекемдеу бiр ғана Ел Басының еншiсiне басы бүтiн дара тиген мiндет деген тұжырымға өз басым илана қоймаймын. Мемлекеттiкке әр азамат өзiмнiң төл меншiгiм және отандастарынан бөле-жармай құрметтейтiн ортақ байлығым дегендей позициясы болмай, оның толыққанды қуаттылығы орнамайды.

	* * *

	“Азаматтың басы дар астында емес, ар алдында иiледi”-деген ұстаным әр қазақтың бойына ұяламай, ұлттық асқақтыққа қол жеткiзу мүмкiн емес. Қазақ сияқты саны аз халықтың ұлттық идеологиясының табан тiрер принциптерiнiң бiрi осы болса мемлекеттiк негiзiмiздiң iрге тасының берiк болатынына әсте күмән келтiруге болмайды. Өкiнiшке орай, бүгiнгi қазақтың бойынан осындай қайсар мiнез өшiп бара жатқандай. Әсiресе iрiлi-уақты атқамiнерлер мен қолына қарға тышқан пысықай кәсiпкерлердiң бойынан. Олар ұлтымыздың ғасырлар бойына санасына сiңірген кiсiлiктi тәкаппарлығын сасық кеуде, пасық менмендiкпен айырбастап алған. Алты қабаттаған үзеңгi баулары шiренгенде шыдамай шарт үзiледi. Кекiр бастары ар алдында емес, пара алдында иiледi. Қанағатсыз құлқыны мен тойымсыз араны олардың жеке бастарының құнын түсiрiп, өз аттарына ғана нәлет айтқызса бiр сәрi ғой, басқа жұрттың алдында бар қазақтың абыройына нұқсан келтiрiп жүргенi күйдiредi-ақ. Бұдан да өкiнiштiсi, осындай келеңсiздiктi көре тұра: “Үй артында кiсi бар, аяғың аспаннан салбырап түскен жоқ, байқа шырақ”-дейтiн зиялы қауымның ой салар үнi тағы жоқ. Олар жасық, жасқаншақ. Ал қарапайым көпшiлiк, әсiресе қыр қазақтары тiрнектеген ит тiрлiктiң соңында тырбанып, рухын жоғалтуға айналған. Егер де мұндай мимырт тiрлiк жалғаса берсе, бiз бiраздан кейiн ұлттық құндылықтарымыз бен елдiгiмiздiң белгiсiндей ерекшелiгiмiздi жоғалтқан саны бар, сапасы жоқ тобырға айналып кетуiмiз ықтимал. Қуырдақтың көкесiн сонда көрiп жүрмейiк.

	* * *

	Сен бiр әңгiмеде маған ақын-жазушылар жәйiнда ескерту жасап, оларға сыни көзқараспен қарайтынымды құптай қоймайтыныңды бiлдiрген едiң. Сондағы айтқан уәжiң ақындар мен жазушылар қатардағы қарапайым пенде емес, тәңiр табиғатын ерекше материалдан жаратқан өзгеше жандар дегенге саяды. Мен олардың өзiм үшiн де ерекше жандар екенiн мойындаймын. Олар туралы, әсiресе олардың творчестчосы туралы бiрдеңе айту мен сияқты адамға дұрыс та емес шығар. Алайда азаматтық позиция әр адамның бойына орнайтын мiндеттi мiнез болуы керек. Кейiнгi кезде сен айтып отырған ерекше материалдан жаратылған жандардың көкiрегiне Алла байлап берген ерекше сыйын алмағайып тiрлiктiң ұсақ-түйек ырың-жырыңына былғап алған тұстарын байқағанда ерiксiзден шыққан күйiнiшке жол бермей қалмайды екенсiң. Үйткенi олар қаламгердiң азаматтық-рухани төлқұжатындай болған Ұлы Абайдың “Атаңның ұлы болма, адамның ұлы бол”-деген өсиетiнен аттап кетiп жатады. Творчество адамдары шынайы азаматтықтың тұғырына басқадан бұрын өзi жайғасуы керек те басқаларды соңынан ертуге талпынуы қажет емес пе? Мұндай үлкен мiндеттiң басы-қасында тұрған қаламгерлердiң қарым-қуаты арта бередi. Азаматтық ауыр жүктi арқалау өтеусiз қалуға тиiс емес. Ол туған халқыңның өркендеуiмен артығымен қайтарылады. Саған жауабым осы.

	* * *

	Сұхбаттаса бiлу-үлкен өнер. Менiңше сұхбаттасу өнерiн меңгеру үшiн әрi оны биiк дәрежеге жеткiзу үшiн сен ең алдымен тыңдай бiлудi бойыңа сiңiр. Тыңдай бiлудi меңгерген соң (кiтап оқу да тыңдауға дағдыланудың бiр түрi) орынды жауап бере бiлудi игеру керек. Бұл екi шарттты орындай алмайтын адам жақсы сұхбаттас емес. Сұхбаттан мағыналы нәтиже көрем десең, ыңғайы келген жағдайда қарсы жақтың уәжiне көне бiлу қажет. Орынсыз дауласуға жол бермеуге тырыс. Егер әңгiмеде пiкiрталас орын алса, аргумент сөйлейдi. Кiмнiң аргументi күштi болса, жеңiс сол жақта болады. Аргументiңнiң әлсiздiгiн сезсең мәдениеттi түрде жеңiлгенiңдi мойындай бiлуге ұмтыл. Мұны да жеңiстiң бiр түрi деп есептеу керек.

	* * *

	Оппозиция мен билiктiң күш-қуаты бiр-бiрiне тура пропорционалды болмағаны қоғамның әлсiздiгiнiң көрсеткiшi. Оны қазақ академиялық бiлiмсiз-ақ өмiрдiң өзi ұсынған тәжiрибеден түйiндеп, саралап сезген. 19-ғасырдың екiншi жартысында қазақ даласындағы оппозиция мен билiктiң тартысында орын алған кейбiр мысалды алып қарасақ та жеткiлiктi. Оразбай байлық пен билiкке қол жеткiзген озбыр билеушi. Абай оған қарсы тұрған оппозиционер. Екеуi бұршағы бiтiспес қарсылас болған. Оразбай Абайдың көзiн құрту мақсатымен исi Тобықтыны ашса алақанында, жұмса жұдырығында ұстаған шынжыр балақ шұбар төстерiнiң қолдарын қанға малып, баталасуға дейiн барған. Ол бұдан өзге де қаскөйлiктiң сан түрлiсiн ұйымдастырды. Сол Оразбай Абай дүниеден қайтканда қатты қайғырған адамдардың бiрi болған. Оның себебiн сұрағандарға: “Мен кiм? Абай кiм? Оразбайды қанша қазақ бiледi? Оразбай атымның шығуы Абайдай арысымның арқасы емес пе? Абайға мен жыламағанда кiм жылауы керек?”-дептi. Кеш болса да қарсыласын жоғары бағалағаны, әдiлдiктi мойындағаны емес пе? Мұны билiктiң оппозицияны керексiнген көзқарасы десек, қандай артықтығы бар? Ал, бүгiнгi билiк тым құрығанда Оразбайдай мiнез көрсете алып отыр ма? Әрине жоқ. Бұл оның мықтылығы емес-үлкен мiнi. Керек десең, қоғамдағы тепе-теңдiктi сақтауға құлықсыздығы.

	* * *

	Саяси аренада кейiнгi уақытта көрiне бастаған көптеген азаматтың, соның ішінде билiк басында отырғандардың да, оппозиция қатарына жаңа қосылғандардың да, жас демократтардың да ортақ кемшiлiгi-өздерiнен бұрын шыққан азаматтардың қоғамда алған орнын ескерусiз қалдыруы. Саған арыға бармай-ақ өткен ғасырдың алпысыншы жылдарында Мәскеуде оқып жүрген қазақ жастары құрған “Жас тұлпар” атты ұлттық мәдени қоғам туралы мысалды келтiрейiн. Ол ұйым тақыр жерде пайда болған жоқ. Оны ұйымдастырушылар өздерiнен iлкi буынның көзқарастарын жаңа жағдайда қандай жолдармен жалғастыру мәселесiн күн тәртiбiне қойды. Халқымыздың ұлттық-мәдени, тарихи тамырларына үңiлуге талпыныс жасады. Қазақ жастарын самоидентификация процесiнен өтуге үгiттедi. Сол үшiн олар қуғынға ұшырады. Жоғары оқу орындарынан, жұмыстан қуылды. Дегенмен, олардың бастаған iстерi нәтижесiз қала қойған жоқ. “Жас тұлпаршылардың” қатарынан кейiннен ұлттық интеллигенцияның көрнектi қайраткерлерi шықты. Олар аренадан әлi кете қойған жоқ. Ұлттық сананың орнығуына, сапасының көтерiлуiне күнi бүгiнге дейін жемiстi қолғабысын тигiзiп келедi. Сол жылдары Қазақстанның көп қалаларында бұл ұйымның әсерiмен құрылған үйiрмелер мол ұшырасатын. Бiз айтып отырған билік басындағы чиновниктер мен оппозицилық жас демократтар сол үлгiнiң тәжiрибесiнен тәлiм ала бiлсе, өздерi үшiн де ұлт үшiн де ешқандай зиян болмас едi. Бұл құлаққағыстың саған да тiкелей қатысы бар.

	* * *

	“Әдiлетсiздiкке енжар қарау-жауыздық пен сатқындықтың белгiсi”-деген сөз бар. Ауыр сөз екені көзге ұрып тұр. Егер осы шындық болса, Қазақстанда сайлау бiткеннiң бәрiнде сайлаушылар сатқындық араласқан жауыздық жасағаны ма? Мен бiздiң сайлаушыларды тұп-тура солай деуден аулақпын. Бiрақ, енжарлығын құптамаймын. Сайлаушы дауысына қиянат жасауды оны таңдау құқынан айыру деп бiлемiн. Ал, сайлау құқынан айрылған адамды бiздiң Конституция бойынша бас еркiнен айрылғандардың қатарына жатқызады. Осындай енжарлыққа сайлау сайын куә болып келеміз ғой. Неге ә сайлаушы өз дауысын іздеуге құлықсыз. Оның сыры неде?

	* * *

	Бiздiң билiк басындағылардың бәрi бiрдей Абай тағлымынан ғибрат алып жүр дегенге өз басым сенбеймiн. Кемеңгер ақын өзiнiң философиялық толғамдарға толы “Қара сөзiнiң” бiрiнде: ”Қазақ өз аулындағы бiлiмдiнi мойындамайды, бiр белдiң астындағы бiреудi данышпан десе, соған ат сабылтады. Аруақ көтерiп, пiр тұтады. Ал сол бел астындағы “данышпаны” өзiнiң қасындағы бiлiмдiнiң қолына су құя алмайтынын бiлмейдi”-деп өз замандастарын сынаған. Осындай ем қонбайтын дерттен бұрынғы да, бүгiнгi де қазақ құтыла алмай-ақ қойды. Саған дәлел керек пе? Дәлел жыртылып айрылады. Тәуелсiздiк алғаннан берi бiзге кiм келiп, ақыл айтпады, кiм келiп, кеңес бермедi? Өз елiнде қолымен қоға жұлып көрмегендер бiзге келiп аузымен орақ орды емес пе? Бiз болсақ, Абай айтқандай, оларға тәңiрiмiздей табындық, пiрiмiздей сиындық. Жарылқаған бiреуiн көрдiң ме? “Аузы күйген үрлеп iшушi” едi. Ол жоқ. Ауру әлi жалғасып келедi. Өзiмiздiң отандық ғалымдар, өнертапқыштар, мамандар “Ауылдастың аузы сасық” дегеннiң керiн киiп, назардан тыс қалды. Олардың орнын басқан “Жас қазақтардың” кеудесi есiктей. Амбициялары түйеге жүк болғандай. Озық тәжiрибе сабақтастығы үзiлген. Оны қалпына келтiрiп, ел игiлiгiне жаратуға талпыныс көрiнбейдi. Абай өкiнiшi бүгiн қаз қалпында қайталануда.

	* * *

	Ата Заңымыз: “Қазақстан Республикасы өзiн демократиялық, зайырлы, құқықтық және әлеуметтiк мемлекет ретiнде орнықтырады; оның ең қымбат қазынасы-адам және адамның өмiрi, құқықтары мен бостандықтары”-деген сөздермен басталады. Айтары жоқ, тамаша тұжырым. Қазақ елiнің мемлекеттiк құрылымның республикалық үрдiсiн қабылдап, демократиялық басқару әдiсiн қалап алғанын көп болып, қызу құптадық. Ендiгi уақытта халқымыз шынайы азаматтық қоғамда өмiр сүредi, өзiн-өзi ерікті басқаруға қол жеткiзедi деп қуандық. Еркiн таңдау, әдiл сайлау арқылы өз билiгiн орнататын болды деп құлай сендiк. Өкiнiшімізге орай, аңсай күткен тәуелсiздiгiмiз билiк тұғырына жайғасқан топтың еншiсiне бұйырып, қарапайым халық шет қалды. Демократиялық мемлекеттiктiң сырты жылтыр атрибуттары жасақталып, iшкi болмысы авторитарлық жүйенің мазмұнына қарай ойысып кетті. Билiк тұғырындағы чиновниктер Конституция талаптарын аяққа таптап, Президент алдында өз позициясын бекiтудiң тоқсан түрлi айла-шарғыларын жасап бағуда. Олар билiк байлыққа жетудiң бiрден бiрден бiр көзi деп санайды. Бұл мақсаттарын iске асыру жолында олар қылмыстық белгiлерi менмұндалап тұрған қадамдарға қымсынбай барып жүр. Билік иерархиясын ұйымдасқан жемқорлық жайлап алды. Ал, парақорлық чиновниктердiң бойын дендеген дертке айналды. Өкiнiштiң үлкенi, бұл дертке халықтың қарсылық-наразылығы мен жиiркенiшi жойылып, оны үйреншiктi iс деп қарайтын санаға ойысып бара жатуында. Ел басының сайлау сайын айтатын қатаң ескертпелерін құлаққа қыстырмай, қып-қызыл саудаға айналдырып жіберетін болды. Соның кеселінен еліміз тәуелсiздiк алғаннан бергi өткен сайлаулар Заңға сәйкес өткен жоқ. Жергілікті атқамінерлар өз айтқанын екі қылмайтын «халық қалаулыларын» құлақтан сүйреп отырып өкiлеттi органға енгізеді де Астанаға қарай жалған ақпараттарды қарша боратады. Атқарушы билік ондай «қалаулыларды» уысынан шығармай дегенін істететін, қолайына жағатын қаулы-қарар қабылдаттыратын механизмді әбжіл қолданады. Оқта-текте ел көзі етіп, депутаттарға өздерін сынауға мұрсат беріп қояды. Бірақ, сын мөлшеллі дозадан бойын асыра алмайды. Менiңше біз осындай қоғамда өмiр сүрiп жатырмыз. Қоғам бұдан да былай осы қалыпта тұрақтап қалса, мемлекеттiгiмiз әлсiремесе, күшеймейдi.

	Экономиканың қуатты көздері билiкпен iштесiп кеткен таңдаулылардың жамбасына басылуда. Олар «өз сукин сындарымыз» болса да бір сәрі-ау, ел байлығын Қазаққа үш қайнаса сорпасы қосылмайтын көлденең жүрген көк аттылардың теспей сорып, төрімізде тайтаңдап жүруі қорлық. Билiк пен байлыққа құныққан чиновниктер солардың айтқанына бұйдалы тайлақтай ілесіп, елдiң мүддесінен аттап кеттi. Сондықтан, олар халық санасына белсендi азаматтық позиция орнауынан өрттен бетер қорқады. Сондықтан, олар тәуелсіз көзқарасы бар, өз құқықтарын өзi қорғай алатын азаматтың орнына басына сарып кетсе де мыңқ демейтiн, құлдық психология шырмауынан шыға алмайтын ырықсыз масса қалыптастыруға құлықты. Талабы мен айтары жоқ меңiреу масса табан ақы, маңдай терiмен жасалған өз байлығының көлденең жүрген көк аттылар мен елдiң компрадорлық билiгiнiң басына жайғасқандардың қанжығасын майлауға көлденең тұра алмайды. Бұған дәлел-Қазақстанның жүздеген завод-фабрикаларының, тау-кен орындарының талан-тараж болуына тұяқ серiппеуi; аграрлық сектордың күйреп, қыр қазағының қолдан жасалған босқындыққа ұшырауға ерiксiз көнгенi; кiндiк қаны тамған туған жері сатылып, өз Отанында жетiмдiк көруге мойынсұнуы; құқын қорғауға дәрменсiздiгi, әдiлетсiздiкке енжарлығы. Бұл шырмаудан шығуға дем беретін, рух себетін ұлттық идеология да күні бүгін жасақталмай отыр. Алдымыз ор, артымыз жар тығырыққа тап келіп тұрмыз. *Сонда не iстеуiмiз керек?-деген сұрақ күннен күнге көпшiлiктiң көкейкестi сауалына айналып барады.

	Оған кiм жауап табуы керек? Өресi жетсе, билiк табуы керек. Таба алмаса, оппозицияның табуы керек. Халық қамын ойлағандары шын болса, екеуiнің ортақтасып iздеуi керек. Бiрақ, бiздiң бұл екi институттың бiр-бiрiмен өркениеттi мәмiлеге келе алатынына сенiм аз. Олар бiрi көлге, бiрi шөлге тартатын бақа мен шаянға ұқсап кеттi. Ондай текетiрес созыла берсе, қоғам өмiрiндегi күрмеудiң шешiмiн табуға асау тобыр аяқ астынан араласып кететiн күн туады. Тобыр кiнәлiлердi бiрден табады. Және олардың назарына алыстағы алпауыттар мен Астанадағы билiк емес, өзiмен күнде көрiп жүрген көз алдындағы шағын-орта бизнес иелерi iлiгедi. Күнә мен адалдық межесiн тобыр сарапқа салып жатпайды. Санасына бар кеселдiң құныкерi болып орнығып қалғандықтан, кәсiпкерлерге бiрiншi шүйлiгедi, ошағына ойран салады, көзiне түскендi жамсатып салады. “Қуырдақтың көкесiн” сонда көремiз. Тұрақтылық туралы салатын дәйексiз азан ол кезде арашаға жарамай, адыра қалады. Мұндай катаклизмнiң алдын алу үшiн аттың алдымен шағын және орта бизнес өкiлдерi саясаттан iргесiн аулақтатпай, бүгiнгi енжарлығынан арылып, белсендi азаматтық позицияға көшуi керек. Шағын және орта бизнестегi азаматтар өздерiнiң ықпалды саяси күшке айнала бастағанын, қоғамдағы тұрақтылыққа кепiл боларлық салмағын мөлшерлейтiн мезгiл жеттi. Ол мүмкiндiктi орайлы пайдалана алмаса, әрекетiн елдiк мүддге бұрмаса, олар халықтың қолдауынан айрылады. Осы ахуалдың мазмұнын дәл таразылай алмаған саяси партиялар да қоғам өмiрiнен өзiне лайықты тұғырын таба алмайды. Сондықтан олар орта және шағын бизнес өкiлдерiне ықпалын күшейтудiң ұтымды жолдарын ойластырғаны жөн. “Не iстеу керек?”-деген сауалға жауаптың бiрi осы деп ойлаймын.

	Халықтың рухани санасының басында қандай қоғамда болмасын зиялы қауым өкілдерінің тұратыны аян. Біздің елде солардың көңiлге қонатын әрекетi мынау едi деп, салмақты бір мысал айта аламыз ба?. Ал, олардың ауыл-аудан деңгейiндегi “iнi әрiптестерiнiң” сүйкiмдiлiгi көпті сүйсiндiретiндей емес. Ауыл интеллигенциясы да «алдыңғы арба қалай жүрсе, соңғысы солай жүреді» дегендей «көкелерiнiң» көрсеткен үлгісін қайталауда. Өзi көтерiп жүрген аса жауапты моральдық жүктiң салмағын үрген бүйеннен бетер жеңiлдетiп жiбердi. Қатыгез заманның қытымыр тiрлiгiнiң әдiлетсiз үкiмiне мойынсұнып, қоғамның жiгерсiз, жасқаншақ тобырына айналды. Әкiм-қаралардың заңға қиғаш әмiрлерiн сөзсiз құптап, көзсiз орындайтын елгезек елпекбайлар болып алды. Бюджеттiк мекемелердiң қызметкерлерi, әсiресе мұғалiмдер, сайлау кезiнде қиянаттың көкесiн көрсетiп жүр. Сайлаушы дауысын барымталап, билiкке жаққан үмiткердiң үлесiн түгендеуге шеберленіп алған. Ал ендi, тәуелсiз көзқарасы бар, еркiн ойлы, шындықты бүкпесiз айтатын, көптің мүддесiн қорғайтын үмiткердiң үмiтiне қиянат жасағанда билiк тапсырмасын сары майдан қылшық айырғандай, қыбын тауып, қапысыз орындайды. Бұл да құлдық сананың бiр түрi. Және болашақ үшiн үрейлiсi де осы. Кейде көкейге: “Жеткiншек тәрбиесiн біз кiмге сенiп тапсырғанбыз?” деген күйiнiшті өкініш орнайды. Бiр қызығы, осындай өкiнiш әңгiмеге өзек болып отырған сол ауыл интеллигенттерiнiң де аузынан жиi естiледi. Бiрақ, өкiнiштен арыға бара алмайды. Тiптi заңды жалақысына сұғылған суық қолға наразылық көрсетуге батылы жетiп, үн шығармайды. Мысал жеткілікті. Біздің Аягөз ауданында соңғы жылдары мұғалімдер өздерінің заңды жалақысын толық көлемде ала алмайтын болды. Оларды күштеп, зорлап ақысыз демалысқа кетуге мәжбүрлеп өтініш жазғызады. Немесе ай сайын еңбек ақыларынан пәленбай соманы жырымдап ұстап отырады. Осы әдіспен қолдан жасалған бюджет дефициті жабылады. Өзінің ақ-адал еңбегіне осылай жасалып жатқан қылмыстық қиянатқа көнуді қалай бағалауға болады? Әрі басқа емес, көзі ашық мұғалімдер көніп отырған соң басқалардан не күтерсің? Мұны азаматтық позицияның әлсіздігі дегеннен басқа қай қисынға телуге болады? Ауылдағы зиялылықтың мөлшері осындай-ақ.

	“Не iстеу керек?” деген өзекжарды сауалдың шиесiн көп кешiктiрмей қоғам өзi шешуге кiрiсуi қажет. Посткеңестiк елдердегi қордаланған проблемалардың шешiмi әдiлеттi сайлаудың өтуiн бүкiл халық боп талап етуге тiрелгенiн көруге пәлендей данышпандықтың қажетi аз. Әдiлеттi сайлаусыз әдiлеттi қоғам құруға болмайды. Бiрақ ол қадамға баруға билiктiң құлқы шамалы. Оппозицияның мүмкiндiгi аз. Ол үшiн сайлаушы өз қалауын бiр адамдай бiлдiретiндей белсендiлiк танытуы керек. Енжарлықты ол алдымен өзiне жасалған қиянат деп санамаса, сонан соң үмiткерге көрсеткен қиянат деп бiлмесе, оған қоса өз даусына өзi иелiк етпесе, сайлау әдiл өтедi деген бос сөз. Егер сайлаушы өз дауысын барымталатпайтын деңгейге жетсе, сайлауға байланысты түйткiл күн тәртiбiнен бiр-ақ демде жоғалар едi. Билiк сайлаушының мұндай белсендiлiгiнен үрейленедi. Өзi үрейленгендiктен басқаны да үрей торынан шығарғысы келмейдi. Қолынан келгеннiң бәрiн iске қосып, сайлаушыны өз ықпалының аясында ұстауға битiн салады. Бәсекеге шорқақ билiк оппозицияның жолына түрлi тосқауыл қоюға шеберленiп алды. Ондай масқараларға сайлау сайын куә болып жүрмiз.

	“Не iстеу керек?” деген жұмбақтың кiлтiнің сайлаушы өз қолында екенін сезінбесе, бүгінгі биліктен әділетті сайлау өткізеді деп дәметуге болмайды. Сондықтан оппозиция сайлаушы санасына жол табу үшін күресу керек. Әсіресе ауылдағы қазақтың бетiн өзiне аудару үшiн күш салғаны қажет. Алматы мен Астанада жүріп күңіренгенмен бұл мiндет орындалмайды. Қыр қазағының жүдеу-жадау тiршiлiгіне оның қараша үйінің босағасын аттай жүріп үңілсе, үгітінің ұтысы молырақ болары даусыз. *Қарапайым қазақ бүгiн сөзден айрылды. Пікірі іште бұғып жатыр, мылқау. Егемендiк өлшемiн зерделеу билiк сандуғаштарының ғана еншiсiнде. Олардың көмекейiнен төгiлетiн әуездi әуен-билiк элитасына арналған мадақ қана. Ел өмiрiндегi болмашы табыстың бар сауабын Президентке таңып өзеурегенде өңештерi үзiліп кете жаздайды. Ал, кемшiлiк атаулының обалын “кiнәлiларға”қылдай таратып бергенде, ол пақырлардың басына қара аспанды әкеп төндiредi-ақ. Бiр таңданатынымыз, таңдайынан тозаң боратушылардың даңғой уағыздарына қарымды уәж айта алатын жоғарыда сөз болған зиялы қауымның қарасы аз. Көбі ұлт алдындағы парызын ұмытып, билiк одашыларының хорына қосылып кетедi. Шанда бiреуi шыға қалса, айтары нысанасыз. Дөп тиетiн жалғыз оқ жоқ. Бытырасы бағытсыз. Бытыраңқы. Әншейiнде өздерiн бiр-бiр таудың құлжасына балайтын өнер-ғылымның мүйiзі шаңырақтай қайраткерлерi чиновниктердiң алдын көргенде айбынынан айрылып, бүгежек қағады. Қыр қазағы да «төркінін танымайтын жетілген қыздың» есігінде жүрген кедей төркіндей жасқаншақ. Осындайда Нысан-абыздың: “Құйрығы жоқ, жалы жоқ, құлан қайтып күн көрер. Аяғы жоқ, қолы жоқ, жылан қайтып күн көрер. Барары жоқ, байлау жоқ, ерiм қайтып күн көрер. Бәрiңнiң де нәрiң жоқ, елiм қайтып күн көрер”-деп күңiренетiн сарыны ерiксiз құлаққа шалынады. Аамалың бар ма? Ел ерге қарайды, ер жерге қарайды деп жүре береміз бе? Бәтуалы билік жоқ, аты бәйгелі оппозция да көрінбейді. Және екеуінің де бірін бірі жау санап, келелі келісімге келер түрі жоқ. Әрі екеуі де ай мен күннің аманында бір-бірінен үркеді. Қос үргедектің ортасынан кімді таңдарын білмей халық алаң. Мұндай әрі-сәрі күйден ерте ме, кеш пе әйтеуір бір арылудың кезі келеді. Ең жауапты сәт те сол. Оның жамбасқа оңынан келуі болашақ сайлаулардың кісі келбетті болуына байланысты.

	Тәуелсiздiгiн жаңада алған ұлттың азаматтарының тәуелсiздiгi тұрақты елдердiң азаматтарынан көп айырмашылығы болуы табиғи құбылыс. Ол тәуелсiздiкке iлесе келетiн белсендiлiк, асқақ сезiм, отарлық езгiден құтылған көтерiңкi көңiл күй, өз отанын ұлт игiлiгiне сәйкестендiрiп қайта құруға деген белсендi әрекетке жұмылу, патриоттық азаматтық позиция... тағы да басқа көптеген психологиялық өзгерiстер. Ал, бiздiң қазақ мұндай мiнездермен қандай мөлшерде табыса алды? Сен осы мәселе төңiрегiнде ойландың ба? Ойлансаң қандай өзгешелiк байқадың? Мен бұрынғы өмiрден менмұндалап тұрған айырмашылықтың атын атап, түсiн түстеуге қиналамын. Тiптi таба алмай қиналатын кездерiм көп. Неге олай, себептiң негiзi нее? Себепті қазақ қоғамының сиырдың бүйрегiндей бытыраңқылығынан iздеу керек. Билiк пен оппозицияның мақсат-мүдделерiнiң ұлттық деңгейге көтерiле алмай, ырың-жырың ұсақ-түйек амбицияның төңiрегiнен ұзап шыға алмай жатқанынан көру керек. Қатарынан шығандап шыққан бiрлi-жар тұлғалардың озық-озат ойларын тұзақтап ұстауында деп бiлу қажет. Керек десең, себеп көпшiлiк халықтың тәуелсiздiк құндылығын санасына әлi терең сiңiре қойған жоқ. Тәуелсiздiк тұтас елге шын мәнiндегi тәуелсiздiк сыйлаған жоқ. Сондықтан олардың бойында тәуелсiздiкке қуанудан көрi өткен өмiрдi өксеу басым. Бiз осы кедергiлердi жеңуге деген бiрауыздылыққа қол жеткiзуiмiз керек. Қазақтың сен сиқты жас жiгiттерi өздерiнiң азаматтық жiгерiн бiр қазанға қотарып, тың серпiн таппаса, әлi де мимырт тiрлiктiң тұтқынында ұзақ-ұзақ жылдар қала беремiз. Дегенмен мен оптимистпiн. Ел тәуелсiздiгi өзiнiң лайықты биiгiне көтерiлетiнiне шүбәсiз сенiмдiмiн. Жоғарыда айтылған өз iшiмiздегi кейбiр кедергiлер даму динамикасының доңғалағына бөгесiн болудан қалады. Бұдан арғы кезеңде қол жеткен тәуелсiздiктi сақтап қалудың күрделi жолы басталады. Ғасырлар бойы өз аумағының шеңберiнде ғана томаға тұйық өмiр сүрген ел ендiгi уақытта әлемдiк қауымдастықтың өзара қатынас ережесiн ескеруге мәжбүр болады. Яғни даму мынандай схема бойынша жүредi: Саяси, экономикалық, мәдени ерiксiз Тәуелдiлiк-Саяси, мәдени Егемендiк-Әлемдiк қауымдастықпен өзара ерiктi, саналы байланысты Тәуелдiлiк. Өркениеттi тәуелсiздiкке қол жеткiзудiң негiзгi формуласы осылай түзiлген. Одан оқшау қалу көне тарихтың қойнауында өмiр сүрген жабайы өркениеттiң үңгiрлiк дәуiрiне қайтадан желкелеп кiргiзiп жiбередi. Бұл жаһандық қағида. Оның талабына басқаны былай қойғанда, алпауыт Американың өзi ерiксiз бағынады. Американың, басқа дамыған елдердiң қуатты экономикалық, әлеуметтiк, саяси жетiстiкке қол жеткiзуiнiң, қарышты қадаммен алға басуының басты шарты аталмыш қағиданы оппозициясы мен билiгiнiң тұтас мойындауында. Дамудың локомотивi болып саналатын қоғамдық әрекеттердiң бостандығына ұтымды жағдайдың жасалғанында. Өкiнiшке орай, бiздiң қоғамда бұл үрдiс орындалып жатқан жоқ, орындауға деген талпыныс та жеткілікті деңгейде емес.

	Таңдау мен сайлау ұғымдары туралы ой бөлiсейiк. Таңдау саналы пенденiң өмiрiнен бiр сәт те ажырамайтын сараптау әрекеттерiнiң бiр түрi. Адам баласының ойлау қабылетi қалыптаса бастасымен-ақ ол таңдаудың шырмауына ерiксiз түседi. Яғни таңдауды объективтiк әрекет деуге болады. Адам iшер ас, киер киiмнен бастап Отанына дейiн таңдайды. Ол тек өзiн мына жарық дүниеге әкелген ата-анасы мен туған туыстарын таңдауға қабылетсiз. (Бiздiң бүгiнгi өмiрдiң бiр парадоксi сол, кейбiр басшылар соларды да таңдағысы келе бастады.) Ал ендi сайлау арқылы жүретiн таңдаудың тағы бiр түрi бар. Ол белгiлi бiр заңмен бекiтiлген мерзiм аясында өтетiн саяси компания. Ол кезде бiз әртүрлi билiк институттарына жеке сараптауымыздан өткен, өзiмiз таңдап қалаған үмiткерлерiмiздi сұрыптауға қатысамыз. Мұндай таңдау жоғарыда айтқанымыздай, белгiленген межеде өтетiн процесс. Қандай да бiр сайлау болмасын жақсы үмiткерлер жақсы сайлаушының қолдауын табады. Бiрақ сайлауға өкiнiшке орай сол жақсы сайлаушыларымыздың бiразы қатыспайды. Оның түпкi себебiн терең қазып, аршып жатпай-ақ қояйық. Сен мынандай шындықты ұғуға талпын. Таңдаудың сайлау деген түрiнде үмiткерлердiң бiрiн-бiрi ұтуын мен ұтыс деп санамаймын. Ұтатын да, ұтылатын да сайлаушылар. Бiздiң елiмiзде сайлауда, тағы да үлкен өкiнiшiмiзге орай, сайлаушылар емес, әзiрше қалта қалыңдығы мен әкiмшiлiк ресурстар ғана жеңiске жеткiзiп жүр. Бұл әдiстiң түбi жақсылыққа апармайтынына Грузия, Украинада орын алған оқиғалар дәйектi дәлел емес пе? Кейбiр саясаткерлер Қазақстан Украина мен Грузия емес. Қазақ енжар халық. Олар аталмыш елдердегiдей оқшау қадамдарға бара алмайды деген болжам айтады. Бұл қазақтың тектiк мiнезiне жеңiл-желпi қарау. Рас, қазақ шыдамды халық. Бiрақ шыдамы таусылғанда қазақтың өз әрекетiне ырық бермей, оң-солын танымай жанкештiлiкке бой алдырып жiберетiн кезi де болады. Ол кезде қазақ ақылдан айрылады. Қызылға жүгiретiн Испан бұқасына ұқсап, ойсыз әрекеттерге еркiн билетедi.

	* * *

	Шақырылмаған қонақтың ит ерте келгенiне не дерсiң? Мұндай қонақтың қаншалықты сүйкiмi болатыны белгiлi. Тағайындалып қойылатын әкiмдердiң жұғымы осы мөлшерде. Олар да барған жерiне өзiмен бiрге командасын ертiп барады да сол өңiрдiң тұрғындарына сүйкiмдерiн кетiредi.

	* * *

	Менiң бiр танысым қызметi өскен сайын ақымақтығын бұрынғыдан да салтанатты интонациямен бiлдiретiн болды.

	* * *

	Бүгiн әкiмнiң барынан жоғы жақсы дейдi бiр кәсiпкер. Ендi бiрi әкiм көмек жасамай-ақ қойсын, кедергi болмаса екен дейдi. Әкiмдердiң керегi жоқ деп олар әкiмдердiң әрекетiнен түңiлгеннен кейiн айтады. Бiздiң кәсiпкерлердi тексеретiн жиырма бiр орган бар. Ал әкiмдер кәсiпкерлердi қамқорлығына алып, салық базасын нығайтудың орнына жиырма екiншi тексерушiге айналып кетiп отыр. Міне мәселе қайда төркіндеп жатыр?

	“Құдадан құтыны кием деп, сары жарғақтың шүкiрiнен жаңылған” кәсiпкер әкiм жарылқайды деген азбан дәмеден әлi күнге арыла алмай жүр. Әкiмдер де кәсiпкерлердiң осы дәмесiнiң опат болмауын 5 мезгiл намазынан құр қалдырмай тiлейдi. Олар да өңешi тесiк пенде емес пе? Қайтсiн-ай пақырлар!

	* * *

	Бүгiнгi жаңадан тағайындалған ұлықтар өздерi ауыстырған ұлықтардың кемшiлiгiн кепкен тезектей терiп, абырой тапқысы келедi. Бұл бiреудiң үйi өртенiп жатқанда сойған қойының бас-сирағын үйтiп ала қоюға асығып тұратын жылпостардың қылығы.

	* * *

	Кейде маған парламентке халықтың ең сауатсыз тобы сайланатын сияқты болып көрiнедi. Үйткенi бiр де бiр заң жобасы күнi бүгiнге дейiн бiрiншi оқылымнан кейiн қабылданып көрген жоқ. Депутаттар оны кем дегенде екi оқып барып түсiнетiн болу керек. Бұл әзiл. Шындығында депутаттар қанша оқылымға жiберсе де түбi заң жобасының бәрi бiр қабылданатынын бiлiп, үкiметке қыр көрсеткенсiген болады. Билiк парламенттi өзi тағайындаған соң оқта-текте “халық қалаулыларының” ондай “еркелiгiнен” ел көзi қылып, жасқанғансыған болады.

	* * *

	Бастықтардың өз әрекеттерiн әмсе дұрыс деп санайтын әдеттерiн тұрпайылықтың бiрiншi белгiсi деп санаған жөн. Олай айтпайын десең, мәдениеттi басшы таба алмайсың.

	* * *

	Бүгiн ұлықтардың қақырығы қайма алтын, түкiрiгi түйме алтын болып тұр. Кейбiр әкiм тұсымнан кiсi үн қатып оята алмайтын зiлдi, айбарлы болсам, деп армандайды. Қарын шашы алынбаған шамшыл басшылар көбейiп барады. Таяу болашақта ол қасқалар қағанақ болып кете ме деп қорқамын. Олар елдiң жүгiн арқалаймын деп тарс-тұрс жарылып жатса қайтемiз?

	* * *

	Өз тағдырына өзi ие бола алмайтын, оны басы бүтiн бастығына сенiп тапсыратын және оған көзсiз табынатын адам құлдыққа әмсе жақын тұрады. Бастығыңды силауды оған құлдық ұрумен шатастырған күннен бастап, құлдықтың үзеңгiсiне аяқ салдым дей бер. Бұл сенiң жеке басыңның ғана мiнi емес, бүкiл жақын туыстарың намыстанатын ең үлкен қорлық екенiн бiлiп жүр. Мен үшiн ол өлiм. Осындай сұмдықтан бойыңды аулақ ұстай бiл, балам.

	* * *

	Азаматтық позицияның бiр қыры-билiкке әмсе күдiкпен қарау. Егер сен оған күдiкпен қарамасаң, билiктiң өзi саған күдiкпен қарай бастайды. Қазақы мiнездiң табиғатында күдiкшiлдiкке онша тәуiр әдеттердiң қатарынан орын бере қоймайды. Бiрақ, әкiмдерi бүгiнгiдей билiкке күдiкпен қарамасаң, олар сенi бiтеудей жұтып қоюға барады.

	* * *

	Әкiмдер маслихат депутаттарын қол астындағы чиновниктерi сияқты тағайындайды. Сол әдетпен кiнәлiнi, қылмыстыны да өзi тағайындайды. Ондай әкiмдер бiрен-саран болса қоғамға пәлендей үлкен зардап келе қоймас едi. Құдай ұрғанда олардың қатары уақыт өткен сайын көбейiп барады. Одан да өкiнiшiтiсi-соларды ауыздықтайтын тетiктiң әлсiреп кеткені ғой.

	* * *

	Бiздiң билiк басындағылардың кейбiреуi гуманистпiн деп жар салғанда айқайлары алты қырдан асады. Оларды» гуманизмi Цезарьдiң гуманизмiне көбiрек ұқсайды. Цезарь тұтқынға алынған пираттарды асып өлтiруге “аяп”, оларды алдымен суға тұншықтырып өлтiрiп алып, сонан соң барып асуға бұйырады екен.

	* * *

	Билiк басына өзiн басқадан артық та емеспiн, кем де емеспiн деп санайтын адамдар отырмай демократия өрiстен қой соңында шаңға қақалып iлесiп келетiн мұрны жырық сары атан сияқты болады да жүредi.

	* * *

	Президенттiң өз елiнiң азаматын жек көруге құқы шектеулi болу керек. Ал, жағымпаздары барда ондай сезiмге мораторий жариялағаны жөн. Үйткенi билеушiнiң жек көруi аса жұқпалы дертпен бiрдей. Оны жағымпаздары тез үдетiп, бiр ғана Президенттiң жек көруiн бүкiл халықтық сипатқа айналдырып жiберуге жандарын салады.

	* * *

	Өмiр-сараң кеденшi. Ол пенденi пәни дүниеге жалаңаш қабылдап алып, бақи дүниеге тек кебiнге ғана орап аттандырады.

	* * *

	Қызметтен босаған әкiмдердiң Президентке кеңесшi болып шыға келетiнiн ұйымдастырушылар кадр саясатына жауапты чиновниктердiң iсi. Мен бұл әдiстiң түпкi мәнiн түсiнбеймiн. Және өзiне жүктелген жұмысты алып жүре алмаған адамдарды Республика басшысына кеңесшi қылғаннан елiмiз не ұтады? Ол мұндарлардың Президентке қандайда бiр ақыл-кеңес айта алатынына күмәнiм бар. Бұл да Президентке қарсы жүргiзiлетiн жасырын әрекеттiң бiр түрi деп ойлаймын.

	* * *

	Дарындылықтың шегi болады. Шамадан тыс дарындылық болады деген тұжырым-абсурд. Ал, топастықтың шегi бар деген сөзге әсте сенушi болма. Ең аз мөлшердегi дарындылық қоғамға қашан да, қалай да әйтеуiр бiр пайдалы нәтижесiн көрсетедi. Оған мен имандай сенемiн. Ал, дүниедегi бар топастықты бiр жерге жинасаң да қосындысы нөлге тең. Зияны шаш етектен.

	* * *

	Ар-ұят әр адамның iшкi әлемiне орналасқан, оның әрбiр әрекетiн аңдитын қырағы қарауыл. Одан жасырынамын деу ақымақтықтың үлкенi. Ар-ұяттан аттап кету сол самсаған қолдың қанжарымен қанданумен тең. Ар-ұяттың құлы болуға талпын, әсте оған қожайын болуға ұмтылма. Тiптi қожайындығың қысып бара жатса, ерiк жiгерiңдi жүгенде.

	* * *

	Бiздiң елдегi бүгiнгi министрлер мен әкiмдер президенттiң беделiне нұқсан келтiрiп жүр. Жер-жердегi имамдар Дiн Исламның абыройына нұқсан келтiрiп жүр. Президент пен мүфти оларды жазалаудың орнына мақтап жүр.

	* * *

	Чиновниктер сенiң сөзiңе ешқашан сенбейдi. Үйткенi ол сенiң сөзiңнен қойылған қол мен басылған мөрдi көрмейдi.

	* * *

	“Халқыма байлық әкелдiм”-деп мақтанатын патша, әлдеқандай себептердiң салдарынан өзi басқарып отырған елiнiң басына кедейлiк орнай қалғанда: “Кедейлiктi де мен әкелдiм”-деп мойындай алса, оның әдiл билеушi екенiне шүбәләнуға болмайды. Және ондай қарапайым патшаның астындағы тағы туламай ұзақ отыратынына күмән жоқ.

	* * *

	Билiктiң жалын ұстағаннан кейiн байлыққа қол жеткiзем деп ойласаң, пара алуға көшкенiң. Байлыққа жетiп, ендiгi мақсат билiкке жету деп бiлсең, пара берудi ойластырғаның. Екеуi де қылмыс. Бiрақ, алғашқысының салмағы ауыр.

	* * *

	Өз мүддесiн ойлағандарды ғана өзiмшiл жан деу жеткiлiксiз. Нағыз өзiмшiл адам өзгенiң мүддесiнiң де өзiне жұмыс iстегенiн қалайтын адам. Дәлелдi алыстан iздеп қажетi жоқ; көз алдымызда жүрген әкiмдердiң әрекетi жеткiлiктi.

	* * *

	Азаттық бiр орнында қатып қалған тас мүсiн емес. Фәни дүниеге келген сәбидей ол талпынып, еңбектейдi. Ес кiрiп-есейедi. Дамиды-толысады. Пайымы кеңiп, парасаты өседi. Азаттық дәмiнiң бiрыңғай шекерi мен балын бермей, қатықсыз қара көже де ұсынатын тұстары болады. Қаншама қиындық көрсек те оған көнемiз. Көнбесек, ғасырлар бойы азаттық аңсадық дегенiмiз екiжүздi көлгiрсу болады. Бұл Тәуелсiздiкке қол жеткен соң, құлдықтың жаңа түрiне көн деген үгiт емес. Тәуелсiздiк тұсында да көнбейтiн кеп болады екен. Тәуелсiздiктен бұйырған сыбағаға хан мен қараның тең табақтас болмауына көнбеу керек. Азаттық рухты аяққа таптаған қиянатқа көнбеу керек. Билiк басындағылардың қара орман халықтан тәуелсiздiгiне көнбеу керек. Басшылардың билiкке жеткенше демократ боп, жеткен соң қаны шыққан автократ болып кетуiне көнбеу керек.





* * *

	Билік идеологтары бүгiнгi биліктi шағын және орта бизнес құрылымдары қолдайды деген тұжырым айтады. Астана мен Алматыда, облыс орталықтарында қалыптасқан көзқарастармен біраз таныспыз. Олар әрқилы. Ал, орталықтан жырақ ауылдардағы жағдай қалай?Үш жылдық ауыл бағдарламасы жалаң жарнамадан атын оздыра алмады. Ауыл тұрғындары одан пәлендей тұшымды көмек көрдi деп айта алмаймын. Бір-ақ қана қарапайым есепке жүгiнелiк. Биiк мiнбелерден келтiрiлген мәлiметтер бойынша ауыл бағдарламасын жүзеге асыру үшiн мемлекет қазынасынан 150 миллиард теңгеден астам қаржы бөлiнiптi. Ұзын есеппен Республика көлемiнде 150 аудан бар десек, әр ауданның үлесiне бiр мллрд теңгеден келедi екен. Мұншама мол қаржының ауылға жеткенiне кепiл бола алатын құдайдың тiрi құлы табыла қояр ма екен? Жоқ әрине. “Хабар”, “Қазақстан” телеарналары арқылы күн құрғатпай айтылатын ауылға деген “қамқорлыққа” бұдан кейiн қалай сенуге болады? Қыр қазағы бұрынғыша “Үкімет пен партия бар, далада қалдырмас” дегендей масылдықпен қош айтысқан. Олардың санасынан билік жақсылық жасайды дейтін сенім өшкен. Сондықтан, өз қотырын өзi қасып күнелтуде. Мұндай жағдайда билiк қыр қазағының қолдауы мен сенiмiне ие болды деген сөзге илана қою қиын. Халық билiктiң ауылға байланысты жүргiзiп отырған саясатына сенiммен қарамайды. Ауылдың тыныс-тiршiлiгiн Президентiмiз жергiлiктi өкiлдер мен уәзірлердің жылтырақ мәлiметiне қарап бағалайтын сияқты.

	* * *

	Өз отанын орынды-орынсыз мақтай беретiн патша қолындағы тауарының сапасын жарнамалап, тезiрек өзiне тиiмдi бағаға сатып жiберуге асығып тұратын алыпсатарға ұқсайды.

	* * *

	Кеңестiк империя қыстың көзi қырауда ғана сән-салтанатын сақтап, көктем жетiп, жылы леп ескенде мүжiлiп құритын мұз қаланың кебiн кидi. Буын-буынынан қуат кетiп, жетпiске кеп, жер тiстеген “қатыгез шалдың” әлсiреген әуселесiн көрiп, ұлдары оның қаһарынан қаймыққанды қойып жүре тыңдап, өз бiлгендерiн iстейтiнi бар емес пе? Ұлт Республикалары да қауқары кемiп бара жатқан империяның таттана бастаған қармағынан құтылуға талпынып, өз отауының түтiнiн өздерi түтетуге тырысты. Жаратқан Иемнiң ықылас нұры төгiлiп, қан төгiссiз Тәуелсiздiк жеттi. Азаттыққа жету бар да, азаттықты сақтап қалу бар. Елдiң дамуын жалаң тәуелсiздiкпен шектеу келешектi кескенмен бiрдей. Жасақталып жатқан мемлекеттiгiмiздiң бұғанасын берiк бекiтуге алдымен бүкiл қазақ қауымдаса, ұйымдаса қатыспаса, ұлттық мемлекет құру дегенiмiз бос қиялдан аспай қалады. Бұл мiндеттi орындау ел басшысының басты парызы. Азаттық кекiлi тұлданбасын десе, ол ұлтымыздың бойына ұлттық идеяның ұрығын егуге жеке азаматтың да, мемлекеттiң де барлық мүмкiндiгiн ортақ арнаға ойыстыруға қайрат жiгерiн сарқа жұмсауы керек. Президенттiктен үмiткердiң бағдарламасынан бұл мiндетке орын берiлмесе, оның ұлт тiзгiнiн ұстауға құқысы жоқ деген қатаң талап қойылуы қажет. Халық бостандыққа ұмтылғанда көсем талғап жатпайды. Ұранға ұйыйды. Азаттық үшiн жан пида деп, аруақ шақырған адамның етегiн ұстайды. Кейiнiрек басына қонған бостандықтың ыстық-суығы басылып, жаңа тiрлiктiң оң-солын таныған соң барып ұраншының кiм екенiн таразылаи бастайды. Ол кезде басшының да азаматтық позициясының деңгейi анықталып, бұдан ары көш тiзгiнiн ұстай алатындай қабылет-қарымы таразыға түседi. Менiң болашақ президент туралы пiкiрiм Ұлы Абайдың: «Кісіге қарап сөз алма, сөзіне қарап кісінi» таңдау керектiгiн ескерткен өсиетiне негiзделедi. Сiздiң сұрағыңызға тиянақты жауап осы ғой деп есептеймін. Бұған қоса, ұлттық идеяны темiрқазық етiп ұстайтын, билiкке жақсы жетуден жақсы кетудi биiк қоятын, бал тамған өтiрiктен қан тамған шындықты артық санайтын, жақсыда кек жоқ, кектiде тек жоқ деген қағиданы бойтұмардай қастерлей білетiн, үлкен дауды кiшiрейтiп, кiшi дауды ұлғайтпайтын, ел бiрлiгiн ортақ ұранға ұйытатын, Бұхардың аруағына сыйынып, Абылайдың рухын тiрiлтуге ұмтылатын тұлғаның президент болғанын қалар едiм. Сондай тұлғаны iздеп тауып, халықтың таңдап сайлап алуына Нұрекең өзi бас болып мұрындық болғаны абзал. Ол мiндеттi атқаруға үлес қосу тәуелсiз елдiң тұңғыш басшысының атақ-абыройын асқақтата түсетiнiне кәмiл сенемiн. Ұлтымыздың болашағы бүгiн ең өзекжарды мәселеге айналып тұрғанын бiлемiз. Жаһандасу процесiнiң қатыгез талабы небәрi 10 миллионның ар жақ бер жағындағы аз ғана қазақты қойып алпауыт елдердiң де халқын мазалап отыр. Жаһандасудан қос атпен қашсаң да құтылмайсың. Оның сынына бүкiл ұлттың жүрегiне жол табатын ұлттық идеяның төңiрегiнде топтасқан бiрлiгiмен, билiктiң барлық бұтақтарының құзырет паритетi орнаған кемелденуiмен төтеп беруге болатын шығар. Жер бетiнен соғыссыз, қан төгiссiз жойылып кету қаупi төнiп келе жатқанын ойлап, мазасызданып жүрген билiк бар ма? Күмән көп. Глобализация аждаһасының дем-тынысы желкеден сезiлiп тұрған мынандай беймаза заманда ел тағдырын терең зерделей алатын ұлт зиялыларының үнi неге әлсiреп кеттi? Олардың ортасынан шыққан бiрен-саран қандай сынға болсын жауап беретiн отансүйгiш, бiлiктi азаматтарды оппозицияның да, билiктiң де қатарынан алаламай тауып, оларға нардың жүгiн арқалату қажет емес пе? Бұл iсте әр қилы бағыттағы партиялар, қозғалыстар ортақ мәмiле айналасында бәтуаласып, қыр асырмайтын қысыр амбициядан тазаланғаны керек. Сайлау кезiнде сайлаушылар да үмiткерлердiң дорбасынан дәметуден бойын асырып, ұлт тағдырына араша тұруға қабылет-қарымы жететiн ұлдарына ниет-пейiлiн аударғаны жөн.

	* * *

	Сын мен сынауды орнымен пайдалану үлкен өнер. Әсiресе басшылар үшiн қолайлы құрал. Өкiнiшке орай, басшылар сынауды жұмысты ширатудың бiрден бiр оңтайлы әдiсi деп бiледi. Сынамаса, тұғырдан таятындай, жетiстiктiң бiрiн де байқамай, олқылықты ғана терiп санамалау басым. Француздың Жюль Ренар деген жазушысы өзiнiң тым сыншылдығын әжуә етiп: “Даже меня разобьет паралич, я буду критиковать чужую походку”-деген екен. Сөз-ақ. Бiздiң бағыныштыларын жан құрлы көзiне iлмейтiн надан бастықсымақтарды қасқайтып тұрып басқа ұрғандай айтыпты. Шынында сыпыра сынау азайып, оның орнын адамның бойындағы иненiң жасуындай болса да жақсылықты мадақтау басса, әлдеқайда ұтыс көп болар едi-ау. Сынмен адамды ренжiту оңай, түзеу қиын. Жақсының жақсылығын айтып нұрын тасытудан бiздер тиылмауымыз керек емес пе?

	* * *

	Бұдан 60 жыл бұрын жер бетiндегi 72 елдi қамтыған, 110 миллион адам қатысқан Екiншi дүниежүзiлiк қырғын 55 миллион жанның өмiрiн жалмап тынды. (Соның iшiнде Кеңес Одағы 20 миллион адамнан айрылды). Фашизм жеңiлдi. Бұдан 60 жыл бұрын Хиросима мен Нагасакиде алғашқы атом бомбалары жарылды. Егер үшiншi дүниежүзiлiк соғыс бастала қалса, (Құдай оның бетiн ары қылсын) жеңiс-жеңiлiс, тарих, өркениет, адамзат деген ұғымдардың мүлде жоғалатынын алдымен әлемдегi супержержавалар ұқты. Сол тұста дүние жүзiне үстемдiк жүргiзiп отырған Америка Құрама Штаттары мен Кеңестер Одағы бастап, Қытай мен Ұлыбритания қостап, әлем қауымдастығының өзара қатынас әрекетiне қуатты реттегiш тетiк орнатуға ниет танытты. Ол-Бiрiккен Ұлттар Ұйымы едi. Бiрақ, бұл ұйым өзiнiң 60 жыл тарихында өмiрдiң күнделікті өзгеру табиғатынан туындап отыратын талаптарға сәйкес әрекет жасай алған жоқ. Соңғы мезгілде БҰҰ әлемге төнетін қатерді жоюды былай қойып, оның алдын алып, бетін қайтаруға да дәрменсіз болып қалды. Ол қабылдайтын көп резолюцияларға басқа түгіл, босағасын кеше аттаған посткеңестiк Республикалар да шекесiнен қарайтын болды. Тiптi, Африкадағы тайпа аралық тартыстарға да ықпалы шамалы. Біріккен Ұлттар Ұйымының өзіне мүше елдердiң жарнасына масыл, әлсіз құрылымға айналғаны дау тудырмайтын факт. **Бiрiккен Ұлттар Ұйымының әрекетiнде пайда болған вакуумды толтырып отырған негiзгi күш бүгін жалғыз -Америка Құрама Штаттары. Жұмыр жер бетiнде Америка араласпай, әлемдiк ірі проблемалардың бірде бiрiнiң түйiнi тарқатылмайтын болды. Дәлел деген жетiп артылады. Дүниежүзiлiк терроризмге қарсы күрес басында тұрған -Америка, қырық жыл бойы қырғын жүріп жатқан Израиль-Палестина қақтығысына қазылық ететiн-Америка, Ауғанстанда Тәлiбтердi ауыздықтайтын-Америка, Саддам Хусейн, Слобадан Милошевич сияқты диктаторларға құрық салатын-Америка, Орта Азияның авторитарлық билiгiнiң демократия жолына түсуiне үгiттейтiн-Америка... Кеңес Одағы құлаған соң ол бүкiл планетадағы бiрден бiр супердержаваға айналды. Бұрын АҚШ Бiрiккен Ұлттар Ұйымының шешiмдерiн қолайына жаққан кезде ғана орындаса, ендi өз бiлгенiн iстейтiн болды. Құрама Штаттар үкiметi өз елiнiң ұпайын еселеуге келгенде өзге жұрттың мүддесiне кейде әдiлетсiз қарауға дейiн барады. Американың амбициясына тосқауыл бола алатын күш бүгiн жоқ. Дүниедегi бiрде бiр мемлекеттiң, бiрде бiр регионалдық одақтың Құрама Штаттармен теңдесе алатындай қуатты потенциалы бар деп айтуға болмайды. АҚШтың мөлшерден көп потенциалы кейбір жағдайларда әлемдiк қауымдастықтың наразылығын ескере бермейтін күшке айналып кетіп отырады. Бiрақ, әлем үшін өзектi мәселенiң түйiнiн тиiмдi шешуге БҰҰның дәрменi жетпегендіктен АҚШ олқылықтың орнын толтыруға әділ болсын ия болмасын ерiксiз кірісуге мәжбүр болып отыр. Шындығын айтсақ, әлем Бiрiккен Ұлттар Ұйымынан көрi Американың алдына көбірек жүгiнедi. Құрама Штаттардың Президентiн айтпағанның өзiнде, Мемлекеттiк Хатшысының құзыретi Бiрiккен Ұлттар Ұйымы мен оның Бас хатшысының ортақ ықпалын он орап кетедi. Әлемде бейбiтшiлiк орнату функциясының жеке-дара елдiң еншісіне беріп қою тыныштықты қамтамасыз ететін берік нышан емес. Бiрақ, өзiнен басқа күштер дәрменсiз болған соң ондай мiндеттi Американың атқаруын «шарасыздықтан» туған табиғи үстемдiк десе де болады. Уақыт өте келе мұндай үстемдiк әлемде конфронтациялық ахуалдың қалыптасуына негiз жасауы ықтимал. Ол ахуалдың қан сасыған жабайы түрі қазірдің өзінде халықаралық терроризм бейнесінде көрініп отыр. Лаңкестікпен күресте қанша қуатты десек те жалғыз Америка жеңіске жете алмайды. **Кейбiр сәуегейдiң: “Жер бетiнде бейбiтшiлiк орнату үшiн Американың үстемдiгiне қарсы тұра алатын қуатты державалардың альянсын құру керек, дүние тыныштығын қамтамасыз ететiн бiрден бiр фактор сол”-деген атүсті болжамына өз басым илана қоймаймын. Тұрақты бейбітшіліктің орнауын олар Қытай-Ресей-Европалық Одақтың аясынан iздейдi. Ол керiсiнше, тепе-теңдiктiң бейбiт кепiлi емес, қауiптi текетiрестiң ошағына айналады. Бүгiн Америка Құрама Штаттары қатыспаған бiрде бiр локалдық одақтар мен альянстар жұмыр жердiң бетiнде тұрақтылық орната алмайды. Бiздiң Жаңа Ұйым құру деген ойымызға арқау болған осы жағдай. ***Сондықтан, қандай да алпауыт мемлекеттi болмасын Жарғысына мойынсындыра алатын дүниедегi ең қуатты орган болатындай Жаңа Ұйым жасақтаудың қажеттiлiгi бүгiнгi күннiң көкейкестi мәселесiне айналып отыр. Ол қадамға өзiмiз әрекетiн онша құптамай отырған АҚШ бастаған әлемдегi iрi державалардың өздерi белсендi ынта танытарына күмәнiм жоқ. Аталмыш ұйымды құруға байланысты пiкiр әрекiдiк естiлiп қалып жүр. Және ондай ойды қолдаушылардың санының уақыт өткен сайн өсе беретiнiне сенiм мол. Жаңа Ұйым құру қажеттiгi туралы талайдан ойда жүрген кейбiр пiкiрiдi ортаға салып көрелiк.

	1. Жаңа Ұйымның алғашқы негiзiн демократиялық азаматтық қоғам орнатып үлгерген, экономикасы қарышты даму алған әлемдегi белгiлi сегiз мемлекет құру керек. Бұл пiкiрiмiзге дәйектi экономикалық, әлеуметтiк, саяси негiздер бар. Бiрiншiден, аталмыш сегiздiк елдерiнің жылдық жиынтық өнімі жалпыәлемдік өнімнің 70 пайызға жуығын құрайды. Осынша байлық жалпымемлекеттiк, жалпыхалықтық игiлiкке жұмсалып, иненiң сабағындай жiп жұртшылық назарынан сырт қалмайды. Егер мұндай мол байлық дүниежүзiлiк айналымға түспесе, өлi қазынаға айналып, өндiрушi бай елдерге де, дамушы елдерге де зиян келтiредi. Үлкен сегiздiкке кiретiн елдер өз байлығымен басқа жұртқа әрi экономикалық, әрi саяси көмек жасайды. Екіншіден, бұл елдерде техниканың соңғы жетістігіне сай жасақталған әскери қуат бар. Бұл потенциал әлемдiк қауымдастықтың ара қатынасында түрлi катаклизмдер туындауына кепiлдi тосқауыл бола алады. Үшiншiден, бұл мемлекеттерде орныққан өркениеттi азаматтық қоғам дүние жүзiнiң дамушы елдерiне демократиялық қатынастар құруға үлгi болар едi. Жаңа Ұйымды құруға ұйтқы болатын елдер осындай үш фактордың күшiмен әлемдiк қауымдастыққа кiретiн кейбiр мемлекеттердiң бетiне түскен тоталитаризм, авторитаризм, диктатура сияқты қара дақтан құтқаруға үлес қосар едi.

	2. Әлем елдерiнiң жаңа тұрпатты өркениетке одақтасып ұмтылуы 21-ғасырдың талабы. Мұндай бағытқа бет бұрмаған мемлекеттiң жетер межесi “үңгiрлiк цивилизация”. Жаңа Ұйымға кiру тәртiбiн бүкiл әлемде демократия принциптерiн орнату үшiн пайдаланатын тиiмдi тетiкке айналдыру қажет. Аталмыш державалар мәмiлеге қол жеткiзсе, Жаңа Ұйымның жаңа Жарғысының жобасын талқылағанда тек осы сегiз елмен шектелмей, Бiрiккен Ұлттар Ұйымына мүше өзге елдердiң өкiлдерiн де қамту қажет. Керек десеңіз, авторитарлық билiк орнаған елдерде демократиялық қатынастар орнату үшiн күресiп жүрген қайраткерлердi де кеңiнен қатыстырған дұрыс. Егер олар дауыс құқына ие болса, нұр үстiне нұр болар едi. (Үйткенi демократиялық қоғам орнатуға демократиялық елдердегi әрiптестерiнен олардың кем мүдделi еместiгi сөзсiз). Жарғының Бас талабы етiп, Жаңа Ұйымға мүшелiкке үмiткер елдердiң демократиялық принциптерiн бұлжытпай орындауға мiндеттенудi қою керек. Ол үшiн Жаңа Ұйымға мүшелiкке кiруге ынта бiлдiрген елдердiң Негiзгi Заңдарында жалпыадамзаттық құндылықтарға сай келетiн талаптарды мүлтiксiз орындайтын баптардың болуы басты шарт болғаны жөн. Егер жеке мемлекеттер ортақ қағидаға кереғар бағытта жүрсе, Жаңа Ұйым олардың әрекетiне сәйкес “ықпалды мiнез” көрсете алатын механизмге ие болуы керек.

	3. Бүгiн әлем мемлекеттерiнiң қай–қайсында да дамудың демократиялық бағытын, адам құқын құрметтейтiн азаматтық қоғам құруды бүкiладамзаттық өркениеттi үрдiстерге бағындыру мүмкiндiгi бар. Алайда, олардың бiразында, әсiресе Орта Азиядағы посткеңестiк Республикаларда жеткiлiктi алғышарт бола тұра ол мүмкiндiктi орындауға құлықтылық байқалмай отыр. Бұл елдердiң басшылары Жаңа мыңжылдықты адамзаттың бүгiнгi парасат биiгiне лайықты өркениет өлшемiн қанағаттандыратын деңгейде қарсы алған жоқ. Мұны олардың өз елiнiң әлемдiк қауымдастықтың лайықты мүшесi болуына қойған кедергiсi, жеке мүдденiң көпшiлiкке жасаған қылмысты қиянаты деп таныған жөн. Сондықтан мұндай проблемалары бар мемлекеттердi Жаңа Ұйымға мүше етiп қабылдауды олардың басшылары Ұйымның Жарғысын жүзеге асыруға кiрiскенше тоқтата тұру керек. Бүгiнгiдей бүкіл дүниені қымтай қамтыған коммуникация дәуірінде бiрде бiр ел әлемдiк қауымдастықтан оқшауланып, өркениеттi өмiр сүре алмайды. Тiптi азуын айға бiлеген алып Американың өзi басқа әлемнен оңаша, өз шеңберiмен тұйықталып қалуды қаламайды. Халықаралық белсендi қатынас тоқтағанда дамудың тоқырап қалатынын америкалықтар өзге жүрттан тереңiрек бiледi. Ол бүкiлпланеталық қауымдастықтың алдына өмiрдiң өзi ұсынып отырған объективтi сипаттағы талап. Жаңа Ұйым осы талаптың орындалуын толық қамтамасыз етсе, әлемдiк қауымдастықтың саяси жаңғыруында ренессанстық дәуiрдiң басталуына ұйтқы болар едi. Сонда адамзат 21-ғасырға өзiнен қалдырмай алып келген авторитаризм, тоталитаризм сияқты мерез дерттен барынша тез әрi жiгерлi құтылуға белсендi кiрiсер едi. Бұған өз басымның сенімi мол.

	4. Жаңа Ұйым құрылған жағдайда оның жаңа мекенге орналасуы қажет. Бiздiң пiкiрiмiзше бүкiл планетааралық қатынастарды жаңа талаптарға сай тиiмдi реттеп отыруға ұрымтал орталық Евразия континентi. Жер шарындағы халықтардың басым көпшiлiгi Евразия кеңiстiгiнде өмiр сүредi. Дүниенiң тыныштығына қауiп төндiретiн факторлардың денi бұрын да, бүгiн де осы құрылықта туындаған. Қалыптасып отырған жағдайдан болашақта да әлемдiк қауымдастыққа төнетiн қауiптiң осы аймақтан онша жырақтамайтынын аңғаруға болады. Үйткенi, әлемдегi мұнайдың негiзгi қоры осы континентте. Ал, мұнайлы аймақтың барлық даудың, тартыстың, соғыстың негiзгi бастауы болатындығы құпия емес. Себебi әлем әлi де iштен жанатын тетiктiң (двигатель внутреннего сгорания) тұтқынында. Әзiрше мұнайды бүтiндей ауыстыра алатын жер қойнауынан өндiрiлетiн техниканың басқа “қорегi” жоқ. Демек, адамзат дамуы мұнайға толық тәуелдi. Сондықтан тiршiлiктiң негiзгi көзiнiң бiрi-мұнай “Дайрабайдың көк сиырына” (Яблоко раздора) айналып тұр. Мұнайлы өңiрлерге ықпал жасауға мүдделiлiк әскери, әсiресе экономикалық потенциалы мықты елдерге ерекше тән әрекет. Өз үстемдiгiн орнату үшiн ол елдер әртүрлi әдiлетсiз әдiстердi қолданады. Таяу Шығыстағы бүгiнгi тынышсыз ахуал соның анық дәлелi. Ондай ахуалдың күнi ертең Каспий аймағына аунап кетпесiне кiм кепiлдiк бере алады? Кепiлдiк алыстағы Американың дара құзырында екенi ешкiмге құпия емес. Ал, мұндай өте жауапты тетiктiң жеке-дара бiр елдiң қолына көшуi әлем тұрақтылығын толық қамтамасыз ете алмайтынын жоғарыда айттық. Сондықтан ол солқылдақ, сенімсіз кепiлдiк. Каспий теңiзi бассейнiн жағалай орналасқан мұнайға бай елдiң бiрi–Қазақстан. Қазақ елi адамзат баласының төрттен үш бөлiгiне жуығы қоныстанған қос құрылықтың дәл ортасында орналасқан аймақ. Оның мұнайдан басқа да аса мол табиғи байлығы талай елдiң көз құртына айналып отыр. Бұған қоса Қазақ елiнiң орналасқан географиялық жағдайы дүниежүзiлiк маңызы зор геосаяси мүдделердi жүзеге асыруға бiрден бiр қолайлы аймақ. Сонымен бірге Қазақстанның дүниедегі ең үлкен ықпалға ие үш дiндi (Будда, Христиан, Ислам,) ұстаған елдердiң шекара-шектерi тоқайласқан аймақта жатқаны Жаңа Ұйымның Бас штабының орналасатын мекенi болуына тағы бiр салмақты негiзi бар фактор. Бiздiң бағамдауымызша Жаңа Ұйымның орналасатын мекенi болуға қолайлы орын-Қазақстан Республикасының аумағы деп санаймыз.

	Бүгiн адамзат өз қолымен жасаған қуатты мүмкiндiгiн өзiне қауiпсiз мөлшерде шектеп-шақтап пайдалана алу, бақылай алу проблемаларымен бетпе-бет келiп отыр. Тiптi дәрменсiздiк жар жағасына жетуге таяу тұр десек, артық айтқандық емес. Бұл қауiптi ең алдымен Американың өзi сезедi. Үйткенi ол жәй ғана супердержава емес, супермүмкiндiгiн шектеу амалы таусылуға жақындаған суперкүш. Ол күш қолайсыз ситуация туындай қалғанда алдымен АҚШтың өзiне қарсы бағытталатын бумерангке айналып кетуi әбден мүмкiн. Осы себеп АҚШтың Жаңа Ұйым құруға мүдделiлiгiн арттыруға тиiс. Бiр кездерде Индира Ганди: “Соғыс-өркениеттiң ауруы.”-деп, оны емдеу керектiгiн ескерткен едi. Бүгiн мұндай ескерту жеткiлiксiз. Күн тәртiбiнде адамзаттың көретiн соңғы жойқын катастрофасы-үшiншi дүниежүзiлiк соғыс деген ұғымды мүлде жою мәселесi тұр. Жаңа Ұйымның мүшелiгiне кiретiн мемлекеттердiң барлығының ортақ күшi осы ақырғы апаттың болмауына жұмсалуы қажет. Бұл мiндеттi орындау үшiн Жаңа Ұйымның құрылымдық концепциясына әлем елдерiнiң, аттың алдымен супер күшке ие елдердiң “Жеке Тәуелсiздiгiнiң саналы түрде орнамақ өзара паритеттiк Тәуелдiлiктi сөзсiз мойындауы мiндеттi”-деген талап енгiзiлуi қажет.

	* * *

	Тәуелсiз ұлттың ғана ұлттық қасиетi болады. Қазақты тәуелсiз ұлттардың қатарына жатқызуға бола ма? Күмән көп.

	* * *

	Дiннiң бiздiң санамыздан берiк орын алмауының себебi-бiздiң құдайға сенуiмiздiң мөлшерiнен. Бiз құдайдың бар екенiн күндiз ұмытып кетемiз де түнде ғана есiмiзге аламыз. Онда да ұйқтардың алдында. Яғни қол тигенде ғана.

	* * *

	Бала-жыныстық қатынастан “жұғатын iндет”. Бұл “iндеттi жұқтырғысы” келмейтiн пенде жоқ.

	* * *

	Жалқы адамды жақсы көргеннен жалпы жұртты жақсы көрген оңай. Жек көру керiсiнше.

	* * *

	Мен мәнсiз дау-дамайды екi таздың тараққа таласқан төбелесiндей көремiн. Ондай дауда жеңiске жеткендер қандай пайда табатынын ойласа, оған мүлде араласпас едi. Осы ақылды сен есiңнен шығарма.

	* * *

	Бiздiң заңдардың кемшiлiктерi екi себеппен көрiнбейдi. Бiрiншi олардың орындалмауы арқылы бiлiнбейдi. Екiншi олардың орындалу-орындалмауын тексерудiң жоқтығынан байқалмайды.

	* * *

	Кейбiр әйелдер үстiне iлiп алар киiмiнiң жоқтығына жылайды. Ал кейбiреуi кейбiр жағдайда сол киiмнен көздi ашып-жұмғанша құтылуға дайын тұрады.

	* * *

	Адам табиғатын тереңiрек таныған сайын иттердi жақсырақ көре бастайсың. Ит өз ұяласына болмаса, адамға иттiк жасамайды, керiсiнше “адамгершiлiк” көрсетедi.

	* * *

	Марксизм классиктерiнiң “Адамды адам еткен еңбек”-деген тұжырымы бар. Мен бұл тұжырымға ендi толық иланбайтын болдым. Парақорлар еңбексiз-ақ адам болып жүрген жоқ па?

	* * *

	Сен қорқақтарға күлме, олардың батырсынғанына күл.

	* * *

	Тығырыққа ақымақтар тiрелмейдi. Үйткенi олар тығырықтың не екенiн бiлмейдi.

	* * *

	Бiздiң қоғамда қарапайым адам үшiн бостандықтың қандай түрi жоқ немесе бар? Сөз бостандығы бар ма? Жоқ. Құқық бостандығы бар ма? Жоқ. Пара бермеу бостандығы бар ма? Жоқ. Бiзде тек кедей болу, мылқау болу бостандығы дамыған.

	* * *

	Өмiр сүруге кепiлдiк беру құдайдың iсiне араласу. Сондықтан өлiм жазасын жою керек.

	* * *

	Кiтап оқу техникасын толық меңгермеген адамнан жақсы ақын шығуы мүмкiн, бiрақ жақсы жазушы шықпайды.

	* * *

	Қоғамның сапасы бiлiмдiлiгiмен артады Өркениетке қарсы билiк жасайтын қиянаттың үлкенi өзiне жақпаған кiтапты өртеу. Жеке адам да кiтап оқымау арқылы өзiне де, өркениетке де қиянат жасайды. Үйткенi қоғам жеке индвидтерден құралады.

	* * *

	“Жыл адамы” деген атақты тағайындау ондай атақты алғандарды да, алмағандарды да қорлау деп бiлем. Бiрiншiсi. Бұл атақты алған адам бұрын адам болмағаны ма? Екiншi. Бұл атақты алмағандар мүлдем адам болмағаны ма?

	* * *

	Бейтаныс перiштеден түртаныс перi артық дейтiн психологияға алғашқы әкiм сайлауларында ұрынуымыз мүмкiн. Бұл көзқарасты трайболизмнiң бiр ұшқыны десе де болады. Сондықтан алғашқы сайлаудың барысында көпщiлiкке таныс рушылдықтың, жершiлдiктiң жемiсi болуы әбден ықтимал. Дегенмен алғашқы жемiстiң кермек дәмiн де тату керек. Бiр орында тұрақтап қалудың өзi керi шегiнуден кем емес акт екенiн мойындайтын мезгiл жеттi. Сайлаудың нағыз таңдауға айналуы эволюциялық процесс. Демократиялық қоғамның басты атрибуты саналатын сайлаудың алғашқы баспалдағына тұңғыш қадам жасамай бұл процестiң бағыты өзiнiң оң құбыласын таба алмайды. Ендеше әкiм сайлауына жүрексiнбей кiрiскен жөн.

	* * *

	Атақты адамдардың көбi кедейлердiң ортасынан шыққан, өте ауыр өмiр сүрген дегендi көп естiдiк, көп оқыдық. Оған сенiп, бүгiн көз алдымызда жүрген кедейлердi, қайыршыларды көрiп, болашақта олардың ортасынан да атағы алты алашқа тарайтын кемеңгерлер шығады дегенге күмәнiм үлкен. Үйткенi бүгiнгi кедейлердiң мүмкiндiгi шектелген.

	* * *

	Даңғазалық-мәдениетке қайшы ұғым. Өтiрiк айту-мәдениетке жат ұғым. Зорлық-мәдениеттi жоятын дерт. Қиянат-мәдениетке қастандық. Екiжүздiлiк-мәдениеттiң жұлын құрты. Ал осындай кеселдермен “сырқаттанған” адамға мәдениет қайраткерi деген құрметтi атақ беру қай қисынға жатады. Аягөз ауданының әкiмi Марат Әкрамов деген осы атаққтың лауреаты болды. О, масқара.

	* * *

	Қазақ иттi жетi қазнаның бiрi деп есептегенде, оның адамға сенiмдiлiгiн айтады. Рас, иттiң адамға сенiмдi серiк болғаны туралы мысалдар көп. Ал, иттiң итке достығын естiгем жоқ, көргем жоқ. Олар бiр-бiрiмен ырылдасып қана өмiр сүредi. Өз тегiмен өш болу иттердiң ата кәсiбi екенiн ұмытпаған дұрыс. Иттiң сенiмдiлiгiн үлгi етерiм жоқ.

	* * *

	Өсектiң де пайдасы бар. Ол өсек айтқан адамның жан дүниесiн танытады. Танытады да жирентедi.

	* * *

	Жас жұбайларға мезальянстық неке деген ұғымды құдалар жасап бередi. Мұндай көзқарастарды әсiресе билiк басындағылардың, ғалымдардың, өнер қайраткерлерiнiң ұл-қыздары неке құрғанда көп кездестiресiң. Некенi тұрақсыз ететiн бiр себептi осындай көзқарастардан iздеу керек.

	* * *

	Адамның бақытсыздығы туралы ұғымның мәнiн бiз бiр шама бiлемiз. Соның iшiндегi ең үлкен бақытсыздық бiр адамның екiншi адамның бақытын күндеу мен қызғану. Егер адамдар өз бойын осы кiнәрәттан тазалай бiлсе, қоғам нағыз кiсiлiктi дамудың жолына түсер едi. Амал қанша, бұл әрекетке әсiресе қазақтар әлi бетiн бұрар емес.

	* * *

	Әр шаруаны өз уақытында тындыра алған жаман әдет емес. Менiң бiр тым пысық құрдасым бар. Ол шаруасын әмсе бiр күн ерте бiтiрiп тастағанды ұнатады. Бiрде мен одан өлерiңе бiр күн қалғанда не iстейсiң деп сұрағанымда ол асылып өлу керек шығар дедi. Өмiрдiң осындай да философиялық түйiндеулерi болады екен.

	* * *

	Ақшаны мақтайтын адам аз. Әсiресе байлар мақтамайды. Солардың көпшiлiгi: “Ақша бақыт әкелмейдi”-дегендi жиi қайталайды. Бiрақ, ақшасынан безiп, оны басқаларға үлестiрiп жатқан байларды көргенiм жоқ.

	* * *

	Жаратушы ием табиғатты жаратқанда тепе-теңдiктiң қағидасын қалт жiбермей сақтап жаратты. Ал, адамдарды сол тепе-теңдiктi бұзу үшiн жаратты ма?

	* * *

	Әр адамның өмiрiнiң екi тарихшысы болады. Бiрiншiсi-әкесi. Ол-балалық шақтың тарихшысы. Екiншiсi-баласы. Ол кәрiлiк шақтың тарихшысы. Осыған қарап адам өзiн өз өмiрiнiң кейбiр эпизодтарының есте қалғандарын жинаушы ғана деп есептесе, қателескенi. Ол да өз әкесi мен баласының өмiрiнiң тарихшысы екенiн ұмытпауы керек.

	* * *

	Бойында ештеңеден де қаймықпайтын, қорқыныш сезiмiнен жұрдай адамның қанышерге, жендетке айналып кетуi мүмкiн деген тұжырымды қолдасам да оған аз да болса күдiкпен қараймын. Ал, қарайғанның бәрiнен қорқатын адамның құлға оңай айналанатынына күмәнiм жоқ. Және өзiм кейiнгiлерiнен көп қорқамын. Себебi саған түсiнiктi.

	* * *

	Бiздегi бюрократияның түр-тұрпаты, мән-мағынасы жыл өткен сайын неше түрлi жаңа мазмұн тауып келедi. Кейбiр чиновниктер бастығы көз алдында жан тапсырса да ол туралы ресми ақпараттан естiмейiнше тiс жармайтын болды.

	* * *

	Амброз Бирс деген Америка жазушысы: “Дипломатия-өз Отаныңның игiлiгi үшiн айтылатын патриоттық өнердiң өтiрiгi”-дептi. Ондай өтiрiк айту бiздiң дипломаттардың қолынан келе ме?

	Бiздiң билеушiлер өз билiгiнiң тұрақты, күштi болуын қаламайтын болу керек. Үйткенi олар күн өткен сайын өзiнiң құзыретiн арттыра бергiсi келедi. Билiк өз құзыретiнiң ұлғаюымен күшеймейдi, керiсiнше шектелуiмен күшейедi. Шектелмеген билiк авторитаризм деген сөз.

	* * *

	Жағымпаздан көрi құзғынның құлқыны аздау болады деп есептеймiн. Үйткенi жағымпаз жемтiкпен ғана қоректенiп, ал жағымпаздар жемтiк пен қоса ыңғайы келсе, билеушiсiнiң де өкпесiн шұқып жеуге дайын тұрады.

	* * *

	Министрдiң ақылсыздығы оның iстеген iсiнен көрi аузынан шыққан сөзiнен көрiнедi. Ақылдылығы керiсiнше.

	* * *

	“Егер өзiңдi бейтаныстар танысын десең, ауылға бар. Егер таныстарың да ұмытсын десең қалада тұр.”-деген нақыл шықты кейiнгi кезде. Ауыл мен қаланың психологиясын осыдан артық дәл көрсете алатын қисын жоқ шығар.

	* * *

	Аңыз шындықтың өгей әкесi. Өгей әке балаға мейiрiмдi болса, туған әкеден кем болмайды. Қатыгез болса, жауынан да артық болады. Аңыздың тамыры шындықпен үйлесуiнiң мөлшерiне қарай әртүрлi реңк алады. Тарихта аңыздың шындыққа айналған мысалдарын көптеп кездестiруге болады.

	* * *

	Ұлы адамдардың аузынан шыққан сөздерге имандай ұйығанның өзi кейде қате көзқарастар қалыптастыруы мүмкiн. Мысалы, Платон адам философия үшiн жаралған десе, Фрэнсис Бэкон керiсiнше философия адамдар үшiн жазылады дегендi айтады. Екеуi де өз заманының ғана емес, бәр заманға ортақ ұлы тұлғалар. Осы екеуiнiң қайсысына сенемiз? Екеуiнiң ортасынан бiреуiн таңдап алу үшiн өз пiкiрiң болу керек. Пiкiр тақыр жерге тұрақтамайды. Ол үшiн бiлiм қажет. Бiлiмнiң де оңайлықпен келмейтiнi белгiлi. Бiлiмдi болудың қиындығынан қашсаң, топастықтың қорасына өз еркiңмен барып кiресiң. Оның нәтижесi белгiлі. Өз пiкiрi қалыптаспаған, қалыптаса қоюы да дүдәмал, көзқарасы әрi-сәрi, толқымалы адам болып шығасың.

	* * *

	Адамдар Құдайға табынғанда, жалынғанда өзiн бұрынғысынан да ақылдырақ, байырақ ет деп сұрамай, бұрынғы деңгейiмнен төмендете көрме деп сиынса, құдай оның тiлегiн тезiрек қабылдар едi. Бiрақ қанағаттан қанағатсыздық басым ғой адамда. Қазақ баяғы бағзы заманда: “Қанағат қарын тойғызады, қанағатсыздық жалғыз атын сойғызады” –десе де қазақтардың оны кәперге алар түрi әлi байқалар емес. Әсiресе бүгiнгi “Жаңа қазақтар” оны ескермей жүр. Құдай адамды жаратқан шақта ендiгi уақытта сайтанның пәлендей қажетi бола қоймас деп ойлады ғой деймiн.

	* * *

	Жағымпаздық пен екiжүздiлiк о баста егiз туған болу керек. Олардың жаназасы жуық уақытта шығарыла қоймас. Ол екеуiнiң өкiл әкесi қай заманда да билiк болған. Жер бетiнен адамзат қоғамы жоғалып кетпей, билiк құрымайды. Ал, қандай билiктiң тұсында болмасын бұл мерез мiнездер өмiр сүредi. Олар әсiресе авторитарлық билiктiң тұсында бұл мiнез тiптi гүлдене түседi. Автократ билеушiнiң сасық қолтығы бұлардың ұя басар қолайлы мекенi болып қала бередi.

	* * *

	Әдетте адамның жеке басының қасиеттерiн оның өз замандастары бағалайды. Ал, болашақ буын атқарған еңбегiн бағалайды. Бағаның құндысы болашақ буынның бағасы болмақ.

	* * *

	Парадокс. Шындықты мойындамайтын адамдар толып жатыр. Ол бiзге таң емес. Ал, ендi шындыққа балама iздеген адамның ақыл-есiн дереу дәрiгерлiк тексерiстен өткiзген дұрыс.

	* * *

	Менi шошытатын, тiптi кейде түңiлуге дейi апаратын бiр жағдай бар. Ол адамдардың әдiлеттiкке ұмтылмауы, оған енжар қарауы.

	* * *

	Күшену әлсiздiктiң белгiсi деп жатады. Дұрыс. Алайда, күшену үшiн де бiраз күш жұмсау керек.

	* * *

	Көптiң назарын өзiңе аударам деп тыраштанудың қажетi шамалы. Ол үшiн көп ойланбастан жасай салатын бiр-ақ ақымақтық жеткiлiктi.

	* * *

	Ақылды адам керек десең, ақымақтан да үйренуге дайын тұрады, ал ақымақтар үйретуге асығады.

	* * *

	Қарақшыға қалтаңдағы әмиянды берiп, жаныңды олжалап қалуға болады. Ал, әйелiңнен мұндай арзан әдiспен құтыла алмайсың. Ол сенiң әмияныңа да, жаныңа да ие болуға ұмтылады. Және қарақшының шартына шарасыздықтан көнсең, әйелiңе өз еркiңмен көнесiң.

	* * *

	Менмендiк дегенiң кiсiлiктi мiнезден аулақтатын дерт, және өте жұқпалы дерт. Менмендiк бүгiнгi чиновниктердiң кәсiби (профессиональный) ауруына айналып барады.

	* * *

	Иттiң аты ит. Ит болғандықтан да ол хан демей, қара демей, таңдаусыз үре бередi. Үру ата кәсiбi болған соң қайтсiн.

	* * *

	Бiреулер Марста өмiр бар, екiншiлер жоқ деген болжамдар айтып дауласып жатады. Мен: “Марста ешқандай да өмiр жоқ”-деп кесiп айта аламын. Егер онда өмiрдiң жылт еткен белгiсi болса, онда бiздiң мұнай барондарымыз Марсты баяғыда-ақ оффшорлық аймаққа айналдырып жiберетiн едi ғой. Дәлелiм осы.

	* * *

	Бiр шөкiм никотиннiң жылқыны өлтiретiн күшiнiң бар екенiн баяғыдан бiлушi едiм. Ал, сол мөлшердегi никотиннiң бес минут жұмыс уақытын кемiтетiнiн таяуда ғана оқыдым. Сонда да шылым шегудi қояр түрiм жоқ. Демек темекiге деген құмарлықтың никотиннiң үрейiнен мықты болғаны ғой. Озiме өзiм неткен ысырапшыл адам едiм дегеннен әрi аса алатын емеспiн.

	* * *

	Жаман көршiден құтылудың оңай әдiсi-оған қарыз беру. Ол қарызды да қайтармайды, есiгiңдi де ашпайтын болады.

	* * *

	Артур Шопенгауер: “Үйлену өз құқыңды жартылай кемiту, мiндетiңдi екi есе арттыру”-деген. Үй болудың тым ауыр мiндет екенiн қазақтар: “Үйлену оңай, үй болу қиын”-деп ол немiсiңнен әлдеқашан бұрын айтып қойған. Бiз анау айтқан, мынау айтқан деп басқаларға көп табынамыз да өз қазағымыздың алтын кенiшiн бағалай бiлмеймiз.

	* * *

	Николо Макиавелли жұмақтан көрi тозаққа барғанды ұнатады екен. Оның пайымдауынша жұмаққа корольдар, герцогтар, байлар, шендi-шекпендiлер ғана баратын сияқты. Макиавеллидi олардың ортасы көзi тiрiсiнде әбден жалықтырған соң, осындай байламға келген шығар. Шынында өзiне ұнаған ортасынан шеттеген адамның күнi күн емесi рас қой. Одан тозақ та болса өзiнiң болмыс-бiтiмiне, табиғатына сәйкес келетiн жәйға барып мекендеген құдай жөнi емес пе?

	* * *

	Жалқаулық дегенің салыстырмалы ұғым. Тереңірек ойлап қарасаң, бұл өмірде жалқаулықтан таза тұрған адам жоқ. Ол біреудің бойынан үлкен көлемде, екіншілерде аз мөлшерде кездеседі. Бірақ, бұл әдет бойында мүлде жоқ адам да жоқ. Бастықтар әдетте тапсырмаларды жалқауларға тапсырмайды да, олардың жалқаулығын бұрынғыдан бетер арттыра береді. Бұл дұрыс тәжірибе емес. Тапсырмаларды, реті келсе, тіпті ең күрделі тапсырмаларды жалқауларға беру керек. Олар орындаудың ең оңай жолдарын табады.

	* * *

	Бизнессмендердiң бiр-бiрiмен достығы көп жағдайда иттердiң татулығынан асып кеткен жоқ. Айтақтап таластыра алмайтын иттердiң қырқысуы үшiн ортасына тастай салған жалғыз жiлiк жеткiлiктi. Бизнессмендердiң де достығына жалғыз “сүйек” жетiп жатыр.

	* * *

	Көп қазақ жалғыз жүрiп жәрмеңке ашамын дейдi. Мұнымен бизнес қайда бармақ?

	* * *

	Қарғаны қанша баптап бұлбұл етем десең де ол қарқылдаудан басқа “әуенге” үйрене алмайды. Шошқаның боқ түртпесе басы ауырады. Тексiз чиновниктi қанша сынасаң да бюрократияны ұмытпайды, пара алуды қоймайды. Оларды басқа әдiске айырбастай алмайды. Бұл олар үшiн өмiр сүрудiң басты принципi. Егер бiр сәтке солардың қатарына тұрсаң, өзiңе де, маған да тексiз деген ат жамайсың.

	* * *

	Маған ақымақты келеке еткен сайын адам ақымақтықтың жаңа түрiн ойлап таба беретiн сияқты болады да тұрады.

	* * *

	Қазақтар әйел теңдiгiн әлi мойындай қойған жоқ. Бiр ғана дәлел келтiрейiн. Еркекке қазақ “Отағасы” деген атақ берiп, әйелге “Отанасы” деген атақты неге қимаған. Бұл-дискриминация.

	* * *

	Қасқырға: “Қойды өзiң, қозыны бөлтiрiгiң жесiн”-дешi. Оның: “Екеуiн де өзiм жайғастырамын, алаң болма”-деп таңдайы тақ ете түсетiнi сөзсiз. Бүгiнгi әкiм-қаралардың қасқырдан қандай айырмашылығы бар?

	* * *

	Адамға оқта-текте нигилист болғанның да зияны жоқ. Авторитеттерге көзсiз табына берген адам олардан тiрi құдай жасап алып, өзiне өзi сенiмiн жоғалтып жiберуi әбден мүмкiн. Мұндай ырықсыз жандардан нигилистер әлдеқайда биiк тұрады.

	* * *

	Кейде ақ тер, көк терiң шықса да жеңiстiк бермейтiн көкала мылжыңдардың үндемей-ақ мысын құртуға болатынын байқап жүрмiз. Қазақ: “Үндемеген үйдей пәледен құтылады”-дегенде көкмылжыңдармен сөз таластырудың пайдасы шамалы болатынын ескерткен болар. Сөз қадiрiн талай қазақтан артық бiлген Ғабит аға Мүсрепов те: “Көттi қысып отыру үшiн де күш керек”-деп, мылжыңдардың компаниясында төзiмдi болуға үгiттеген шығар. Жалпы үндемеудi сөйлеспеу деп ұққан дұрыс емес. Үндемеу де әңгiмелесудiң, өзара түсiнiсудiң ұтымды түрiне жатады.

	* * *

	Бiрде бiр кемшiлiгi жоқ өмiрбаянға әсте сенуге болмайды. Оны өмiрбаян емес, қырық өтiрiктiң бiр түрi десе де болады. Әдетте бастықтардың көзi тiрiсiнде олардың өмiрбаянын, мемуарларын Иудалар жазады. Оған дәлел iздеп қажетi аз. Дәлелдер көз алдымызда. Иудалардың сырын бiлiп тұрып, оларға өз өмiрбаянын саналы түрде былғату, жұмсартып айтқанда бастықтардың ақылдылығы емес...

	* * *

	Қаржыға кедейлiк-жартылай кедейлiк. Жоққа жүйрiк жетпейдi. Ал, қолдағы бар мүмкiндiктi пайдаға асыра алмау, кедейлiктiң ең үлкенi. Мұндай кедейлiк қазақтарға ғана тән кедейлiк болса керек. Байлықтың да трагедииядан бiрде кем емес кедейлiкке ұшырататын кездерi болады. Ол-байлыққа арыңды саудалап қол жеткiзу.

	* * *

	Халықтың өзi таңдап сайламаған соң әкiмдерден де, соттардан да парақор деген атақ қалмайды. Қолында олардың әрекетiне араласып, ықпал ететiн тетiк болмаған соң, жоғарыдан тағайындалғандарға халық: “Текенiң көгi болсын, ағы болсын, бәрi сасық”-деген баяғыдан орныққан көзқараспен қарап жүре бередi.

	* * *

	Қазақ өмiрден өткен адамның бойынан мақтауға тұратын ештеңе таппаса, оған келген ажалды мақтай бастайды.

	* * *

	Қазақ: «Өтіріктің құйрығы бір-ақ тұтам»-дейді. Өтіріктің құйрығын өлшей білген қазақ оның тілін өлшеді ме екен?

	* * *

	Бiр немiс актеры: “Мен мәдениет министрiнен қорықпаймын, министрдiң мәдениетiнен қорқамын”-дептi. Сол немiс актерi қазақстандық министрдiң қол астында бiр жыл жұмыс iстесе, өз министрiмен жылап көрiсетiнiн бiле ме екен?

	* * *

	Қазiр қалаларда қоғамдық көлiкке мiнген жастар қарияларға төменнен жоғары қарайтын болды. Үйткенi өздерi алдымен жайғасып алған соң солай қарамағанда қайтедi?

	* * *

	Әкежан Қажыгелдиннiң оппоненттерi оны орынсыз қаралап сөйлемесе, өздерiн тұзсыз тамақ iшкендей сезiнедi.

	* * *

	Көзiне шел, кеудесiне жел бiткен ұлықтар қарапайым қалың бұқараны былай қойып, құдайдың өзiн танудан қалып бара жатыр. Жаратушы ием оларды жазалағанда оның салқынын бейкүнә көпшiлiкке тигiзбей жазаласа екен.

	* * *

	Кейбiреу өзiнен өткен көсем де, шешен де жоқ деп бөседi. Егер ол өзiнiң ең әдiл бағасын алғысы келсе, өлiп көрсiн. Сонда бiр демде өзiнiң кiм екенiн “еститiн” болады.

	* * *

	Қазiргi кейбiр дiндарлар бiр қолымен құран ұстап, бiр қолымен көтiн қасиды. Ислам дiнi мұндай басшылармен қай ұшпаққа шығады. Қазақстанда қаптап жүрген тарақандар сияқты миссионерлер қазақтың жетiмсiреген санасына өз дiндерiнiң ережелерiн сыналап тығып жатыр. Ұлттық салт-дәстүрлерiмiзге шекесiнен қарап жүрген жастардың осы дертке тез ұрынуы ықтимал. Үйткенi олар ұлттық уызды бойына жөргегiнен сiңiрген жоқ. Ұлтымыздың баға жетпес құндылықтарының негiзiнде жүргiзiлген жүйелi тәрбие алған жоқ. Дегенмен сана үшiн күрес керек.

	* * *

	Сыбайлас жемқорлар: “Адам ұрлық жасайын демейдi, оны қараусыз жатқан алтын ұры қылады”-дегендi желеу етiп заңды да, моральды да белден басып, дегендерiн iстеп жүр.

	* * *

	Ақылы көп адам қателеспейдi дегенге өз басым онша иланбаймын. Әдетте ақылды адамдар басқа жанның бәрi өзi сияқты ақылды деп ойлайды. Екiншi сөзбен айтқанда ақымақтар жоқ деп сенедi. Қателiктiң үлкенi де осы емес пе? Ақылды адамға ақылсыздық жасамау үшiн бұрынғыдан да көп ақыл керек. Өз ақылына сақтықпен, күдiкпен қарағандар басқалардан аз қателеседi деп ойлаймын. Кейде маған ақыл дегенiң ақымақтықтың мөлшерiн көрсететiн таразы сияқты болып та көрiнетiн кездерi болады.

	* * *

	Әке үшiн жаман ұлдың болуы әбден мүмкiн. Ал ендi, жаман немеренiң болмайтынына бәсiм бар. Себебi түсiнiктi.

	* * *

	Біздің қоғамда оппозицияның лагеріне де, билік лагеріне де қосылғысы келмейтіндердің саны көбейіп келеді. Олар сонда концлагерьге барғысы келіп жүр ме? Концлагерь әр адамның бойына орналасуы мүмкiн мiнез. Ол-енжарлық.

	* * *

	Дәнiккен қарсақ суырдың iнiн құлағымен қазады. Қазақтың ұрылары да қарсақ сияқты; бiр ұрлаған жерiн жағалап, айналсоқтап, одан үнемi дәметiп тұрады.

	* * *

	Христиан дiнi өлi дiн. Ең соңғы христиан (Иисус Христос) креске қағылып өлтiрiлген.

	* * *

	“Аш мысықтың гимнi-тышқанның шиқылы” дегендей фискалдық, құқық қорғау органдарының қызметкерлерiнiң құлағына бiр кәсiпкердiң шаруасы оңға баса бастапты деген хабар параның хабаршысындай болып естiледi.

	* * *

	Тәубәшiл қазақ жалақысына, зейнетақысына, жәрдемақысына билiктiң мысықтың зәрiндей болымсыз тиын-тебен қосқанына разы болып, өздерi аш-жалаңаш жүрсе де “қызыл итiм қыңыр жүгiрмесе болды”-деп жүре бередi.

	* * *

	Билiк жаңа заманның екпiндi динамикасына iлесе алмайтын болса, қоғамды дамытуды былай қойып, “Карфагеннiң күл-қоқысында” қалдырады. Мұндай жағдайлардың қалыптасуы 21-ғасырда жеделiрек жүретiн сияқты.

	* * *

	Көне Грек философы Эпикур: “Когда мы есть, то смерти еще нет, а когда смерть наступает, то нас уже нет. Таким образом, смерть не существует ни для живых, ни для мертвых”-дептi. Ажал ЖОҚ пен БАР-дың арасындағы ұғым. Адам фәни дүниеге келiп кетушi ғана. Соны бiле тұра адамдар ажалдан қорқады. Ол мағынасыз қорқақтық. Осы сезiм адамды қолынан келетiн көптеген келелi iстен шеттетедi.

	* * *

	Нюрнберг процесiндегi айыпкерлердiң аузынан: “Мен тек бұйрықты ғана орындадым”- деген бiр-бiрiне ұқсас, ортақ сөз шыққан. Бiрақ, олардың қылмыстарын сот ақтаған жоқ. Әркiм өзi жасаған әрекетiне сай жазасын алды. Біздің чиновниктер бұл туралы не ойлап жүр екен?

	* * *

	Кезiнде Александр Руцкой: “Менде қаржылық заң бұзушылық туралы 11 чемодан материал бар”-деп Б.Ельциндi қорқытпақ болған. Бiрақ, оның қырғаны шамалы. Заманбек Нұрқадiловтiң де Президенттiң атына айтып жүрген айыптаулары соған ұқсас қоқан-лоқылар ғой деймiн.

	* * *

	Қазақстандағы министрлер мен әкiмдер президенттiк билiктiң беделiн кетiрiп жүр. Имамдар исламның абыройына нұқсан келтiрiп жүр. Перзидент пен муфти солар үшiн ұятқа қалып жүр.

	* * *

	Мемлекеттiк саясат жеке саясаткердiң қарақан басының қамы үшiн жүргiзiлсе, жұмсақ айтқанда сайқалдық, дәлiрек айтсақ-қылмыс. Ал, егер саясаткер ел мүддесi үшiн сайқалдыққа барса, оны отансүйгiштiк парызын адал орындады деп бағалауға да болады.

	* * *

	Ағылшынның 18-ғасырдағы Филип Честерфилд деген дипломаты:“Мақтау деген құны арзан бақыр сияқты бiрдеңе. Алайда, билiк сарайына онсыз кiру қауыпты”-дептi. Бұл пiкiр күнi бүгiнге дейiн құнын жоғалтқан жоқ.

	* * *

	Екi жағдайда өкiнуге болмайды: Бiрiншi-кемшiлiктi түзеуге мүмкiндiк бар жағдайда. Екiншi-кемшiлiктi түзеуге еш мүмкiндiк жоқ жағдайда.

	* * *

	Өзiнiң ата болғанына қуанып, әйелiнiң әже боғанын онша қаламайтын еркектерге түсiнiстiкпен қараған дұрыс қой деп есептеймiн. Себебi олар құдай қосқан қосағының әмсе жасаңғырап жүргенiн қалайды.

	* * *

	Өз жалақысына ғана күн көрiп жүрген ұлықты бұл заманда халыққа қайырымды адам деп есептеу керек. Ел есесiнен күн көретiндердi ұры деймiз. Мұны да мiсе тұтпай, туыстарын да көптiң еншiсiне ортақтастырғандарды қалай атауға болар екен? Оларға ат та табылар, атақ та жамалар. Бiрақ, солардың жазасыз жүргенi жаныңды қинайды.

	* * *

	Ақылсыздықтың үш сатысы бар. Бiрiншi-өзiңдi өзiң ақылды санау. Екiншi-ақылдылығыңды орынсыз қайталай беру. Басқаның ақылын қабылдаудан бас тарту.

	* * *

	Бiр нәрсеге ешқашан күдiктенбеген де ақылдылықтың белгiсi емес, әр нәрсеге әрқашан күдiктенген де ақылдылық емес. Скептиктер (күдiкшiлдер) талай ғылыми жаңалықтардың аяғына дейiн тиянақты ашылуына септiгiн тигiздi

	* * *

	Теңгенi қасақана құнсыздандыру-билiк тұтқасын ұстап отырғандардың қарыздан құтылудың тағы бiр құйтырқы әдiсiн iске асырғаны, әрi сол арқылы өз қалтасын қалыңдатуды ойластырғаны.

	Бүгiнгi басшылар қол астына қолынан iс келетiн қызметкерлер емес, жалған мақтаумен жанын жадыратып жүретiн жылмаң қаққан жағымпаздар жинайтын болды.

	* * *

	Бiздiң қаржы-қаражат мекемелерiнiң қызметкерлерi дүниеде бар нәрсенiң құнын бiлетiн шығар, ал құндылықтың не екенiн бiлетiнiне күмәнiм үлкен.

	* * *

	Президент сайлауының қарсаңында сайлаушыларды туған халқының ең биiк лауазымды құлы болатынына басқадан көрi нанымдырақ иландыра бiлген үмiткердiң мерейi үстем болады. Бұл әдiстi сайлау сайын бастан өткiзiп келемiз. Парламент сайлауында да осы әдiстi сенiмдi орайластыра бiлгендердiң жеңiске жететiнiне куә болудамыз.

	* * *

	Қара саннан қар кешiп мал баққан қарапайым қазаққа тышқақ лақ бұйырмағанда, “қызыл директорлар” қолдарын нарықтың қасабының қызыл қанына бояды.

	* * *

	Ұрпағына баға жетпес рухани өсиет қалдырған кедей кемеңгерлердiң ұлы қазынасын ұмытып кететiн мирасқорлар көбейiп барады. Үйткенi кемеңгер өсиетiнiң құны артына қалдырған рухани мұрасының салмағымен емес, байлық мөлшерiмен өлшенетiн болды.

	* * *

	Менiң бiр досым ақындықтың бас белгiсi махаббат тақырыбына өмiр бойы қалам тарту деп бiледi. Бұл тақырыпқа үйленгеннен кейiн өлең жазбаған ақынды ақын емес, жәй ғана ұйқас құраушылар деп санайды. Ақын болудың дәл осындай да шарты болатынын бiлмеппiн.

	* * *

	Жұмақта орын көп болуға тиiс. Үйткенi өлгендердiң iшiнен күнәсi жоқтарды сирек көресiң.

	* * *

	Оппозицияны қуғынға ұшырату-авторитаризмге төте бастайтын даңғыл. Ақылды басшы өз жанында жүрген жақын жақтастарынан көрi оппозицияның аузынан шыққан ой-пiкiрлердi көбiрек зерттейдi, сарапқа салады. Пайдаға асары болса, жатсынбай қабылдай бiледi. Жөн бiлетiн бiлiктi басшыға оппозиция өкiлдерiнiң сын-пiкiрлерi қолтығындағы қос балдақтың бiр сыңарындай емес пе? Керек десе, оппозиция билiктiң сермесе семсерi, қорғанса қалқаны емес пе? Мырза құдайдың бiздiң әкiм-қараларға осы ақылды қимағаны несi?

	* * *

	“Жесiр әйел перiште жiгiттен көрi перi жiгiттi ұнатады.”-деген де сөз бар екен.

	* * *

	Кейде жирене бiлу де таңдай бiлумен сабақтас ұғымға айналады.

	* * *

	Арашашыға қажет ең басты қасиет-әдiлдiк пен адалдық деген сөздiң бар екенiн бiлемiн. Бұл сөз жанжалдасушылар ақылды болған жағдайға сәйкес айтылған сөз болу керек. Арашашыға сонымен бiрге жанкештiлiк те керек қасиет. Төбелесiп жатқан ақымақтарды арашалап, абырой тапқан жанды кездестiргем жоқ. Қайта екi ақымақтың арашаға түскен адамды қосылып сабайтынын жиi кездестiресiң.

	* * *

	Жоғарғы соттың төменгi соттан айырмашылығы сол, ол төменгi соттың қателiктерiн мәңгi етiп бекiтiп бередi.

	* * *

	Бiлiмi кем қойғанда кандидаттық атақпен өлшенетiн бүгiнгi политологтардан болашақты болжайтын, сауатын өмiр дәрiсiмен ашқан, жауырынды күлге көмiп сөйлейтiн бұрынғы сәуегейлер көреген.

	* * *

	Алматыдағы Сайын көшесiнен ары-берi өткен сайын: “Қара сумен-ақ қаһарлы ханның бетiн қайтарған Қарқабаттай аналардың рухын қорлаған салдақылар-ай”-деп намыстанамын.

	* * *

	“Адамның бақыты ақшамен өлшенбейдi”-деген сөздi екiнiң бiрi айтады. Бұл сөздi ақшасы жоқтар өзiн жұбатуға бола, қалтасы қалыңдар байлығына өзгенiң қызғанышын тудырмау үшiн айтатын сияқты. Егер, осы сөз шындыққа бiраз болса да жанасса, Қазақстан халқының 90 пайызы бақытты өмiр сүруде деп мақтануға болар едi.

	* * *

	Кейбiр жiгiттер баласына: “Мен сенi дүниеге әкелдiм, сен маған қарыздарсың”-деп жатады. Былжырақ сөз. Әйелiмен жыныстық қатынас жасағанда олардың ойында құмарын қандыру тұрады. Егер олардың ойында болашақ ұрпақты дүниеге әкелу тұрса, бала бiткеннiң бәрi данышпан болып туар едi. Балалары осыны айта қалса, әкелер не беттерiн айтар едi.

	* * *

	18 мың ғаламның еркек жыныстыларының iшiнде адамның еркегiнен мәдениетсiзi жоқ. Үйткенi адамнан басқаның бiрде бiрi ұрғашыға күш көрсетпейдi. Адамның еркегiнен тойымсызы жоқ. Адамнан басқаның бiрде бiрi қосағы жүктi болған соң жыныстық қатынас жасамайды.

	* * *

	Адамдардың бойында таң қалдыратын әдеттер көп. Мысалы: Көшеде кетiп бара жатқандар “Ұры” деген дауысты естiсе, бәрi бiрдей жалт қарайды. Ал, “Адам”-деп өңешiңдi қанша жыртсаң, бiр жан қарамайды. Сонда әр адамның бойында ұрлыққа жақындық тұрып, адамгершiлiкке ұмтылу жоқ болғаны ма?

	* * *

	Жорғадай жылжыған, жүйрiктей жылмиған жiгiттердi әлдеқайда жел ұшырып кеткендей қызтекелер көбейiп кеттi

	* * *

	Алтын қазықты жiбек желi тартылар ма екен қазақ жайлауында. Сол желiден шұрқырап өретiн құлын көбейе ме?

	* * *

	Кейбiр “Жаңа қазақтар” әкесiне тiрiсiнде дамбал кигiзбесе де өлген соң мавзолей тұрғызатын болды. Бұл қазаққа ғана тән әрекет болып тұр. Басқа жұрттың байлары мұндай iс жасап жатқан жоқ. Сонда бұл “Жас қазақтардың” бабалар аруағының алдындағы өкiнiшi ме? Жоқ әлде даңғойлығының, дарақылығының көрсеткiшi ме? Жетесiздiгi.

	* * *

	Киiк жортып, арқар қашқан қайран дала көлденең жүрген көк аттылардың қанжығасына бөктерiлiп кете ме деп қорқамын. Көк серкенiң көк етi жыртылғанша айыз қандырып жұлқысатын көкбөрi көкпаршылар да ендi додаға түсетiн алаңы үшiн жер иесiне ақы төлер ме екен? Соның кеселiнен қанымызды қыздыратын тағы бiр қызығымыз кемiп кетер ме екен?

	* * *

	Ғылымды ғылыммен үш қайнаса сорпасы қосылмайтын диссертация қорғаушылардан қорғаудың орнына бiз бүгiн ғылымнан нағыз ғалымдарды шеттетiп жатырмыз. Бұл ғылымды қорлау, болашаққа түкiру емес пе?

	* * *

	“Нищета и революция всегда двигаются навстречу друг другу. Или же нищета и революция не могут существовать друг без друга.”-дептi бiр “данышпан”. Ол шындық болса, бiздiң елiмiз ұшiн қауiптi жағдай туындап тұр емес пе?

	* * *

	Қорқыныштың ең соңғысы-ажал. Оның алдындағы қорқыныштар ажалдың елесi ме, жаңғырығы ма әйтеуiр бiр бейнесi мәлiмсiз тiзбек. Олар адамның санасына бiр кiрiп, бiр шығып жүре бередi. Ал, ажал ақырғы рет келетiн соңғы қорқыныш. Ол өмiр мен үрейдi бiрдей жалмайтын тажал.

	* * *

	Шаруа қожалықтарының көбiнде дәме көп те дәрмен жоқ.

	* * *

	Әдiлетi жоқ, озбырлығы көп тарамысын тас кенедей сорған тiрлiктен қыр қазағының құтылатын күнi туа ма екен?!

	* * *

	“Никогда нельзя судить о человеке по его друзьям. И у Иуды они были безупречны.”-деген сөз бар. Сондықтан да адамның кiсiлiк қасиетiн достарына қарап таразылау әрқашан дұрыс пiкiр қалыптастырмайды.

	* * *

	“СолДАТ” газетiнiң бас редакторы Ермұрат Бапидiң мақалаларын оқығанда қылпып тұрған ұстараның жүзiмен жалаңаяқ жүргендей сезiнесiң.

	* * *

	Кейбiреу асығына алтын құйып, кейбiреу теңге жағып самауыр қайнатып жатқанда, ендi бiреудiң алақан жайып, қайыр сұрағанын көретiн заман орнады. Бұл да нарықтың заңдылығы ма? Ондай нарыққа түкiргенiм бар.

	* * *

	Балыққа қара су азық болса, қармақ қауып несi бар? Жұмысы жоқтарға ұрлықтан басқа кәсiп қалған жоқ. Күн көрiс көзi жоқ болған соң ерiксiзден ұрлыққа барады. Қарап жүрiп көз жұмғанша түрме болса да бiр күнгi жарық қымбат.

	* * *





Қоян қорқақтығымен күлкiге қалмайды, батыр болам деп масқараға ұшырайды.

	* * *

	Өтiрiксiз өсек тұзы жоқ тамақ сияқты ауыздың да дәмiн кiргiзбейдi, құлақтың да құрышын қандырмайды. Өсек шындық пен өтiрiктiң арасында бiр-бiрiмен жымы бiлiнбей қиюласа бiрiккен қисынды әңгiме болу керек. Оның бiр ерекшелiгi-өтiрiкке жақындаса, тiрiлетiнi, шындыққа жақындаса әлсiрей беретiнi. Адамның табиғаты қызық-ақ. Басқаларды өсек айтпауға, өсектi тыңдамауға үгiттейдi. Ал, өзi өсек айтпаса да оны тыңдаудан құтыла алмайды. Ақылды адамдар естiген өсектiң жартысына ғана сенедi. Тым ақылдылары оның қай жартысына сенетiнiн бiледi.

	* * *

	Сыпайы адам асылып өлген адамның үйiнде арқан түгiл галстук туралы айтпайды.

	* * *

	“Отындық ағаштан оқтық мүсiн туған жiгiт.” Бұл Керей Ер Жәнiбектiң жиенi Өскембайға берген сыны екен. Бiрде Жәнiбек Ырғызбайдың үйiне келсе, оның Мырзатай деген жақсы көретiн, үлкен үмiт артқан ұлы қатты науқас екен. Ырғызбай Өскембайды Мырзатайдың садақасы етiп айналдырғалы жатады. Сонда кiсi танығыш, көреген Жәнiбек Өскембайдың бойында ерекше тектiлiктiң бар екенiн болжап, оған ара түседi.

	* * *

	Қазақстанда мемлекет басшысы болып не депутаттар болып, халықтың дауыс беруге қатыспайтын енжар бөлiгiнiң көмегiмен сайланатын әдiс қалыптасты. Басқаша айтқанда, олар бейсаяси адамдардың көптiгiнiң арқасында жеңiстi иемденедi. Дауыс беруге қатыспайтын адамдардың көпшiлiгi билiк жүйесiне iштей наразылар екенi белгiлi. Олар өз дауыстарының барымтаға түсетiнiн ескермейдi. Тiптi ескерсе де оған мән бермейдi. Егер сайлаушылар өз құқына бұдан былай да осылай құлықсыз болса, бiраздан кейiн олар ендiгi астананы Ақмоладан Ақ Мешiтке қайта көшiрiп жiберсе де елең ете қоймас. Қазақстанға Нұрекеңнiң орнына президент болып африкалық бiр зәңгi отырса да былқ етпейтiн енжарлыққа жетемiз бе деген үрей ұялайтын болды көңiлге. Әлде билiктiң iздегенi сол ма?

	* * *

	Құл болу деген жақсы да, жаман да мiнез. Ол құлдықтың түрiне қарай анықталмақ. Аллаға, адалдыққа, арға, әдiлеттiлiкке құл болу бар. Мұндай құлдық-Отанның, халықтың алдындағы парызды орындауға жол ашатын бiрегей тетiк. Ал, байлыққа, билiкке, тоймайтын пендешiлiкке құл болу адамды аздыратын жәдiгөй әдет. Осындай екi түрлi құлдықтың бiрi басым, бiрi пәс болуымен жалпы ұлтқа берiлетiн баға өлшенетiн сияқты. Қазақ көмпiс, шыдамды халық. Бiрақ шектеулi межеге дейiн ғана. Астамшылыққа ол ақылды жиып қойып қарсы шығады. “Егер құл болғың келсе, Спартактай құл болу керек”-деп едi бiрде өзiм қатты сыйлайтын Ғалымжан Мұқанов деген жазушы iнiм. Бұл қазақ бiткеннiң бәрiне, әсiресе бүгiнгi қазақ чиновниктерiне дұға болатындай ескерту емес пе?

	* * *

	“Тауына қарай қыраны, жерiне қарай құланы, ұлысына қарай ұраны, ұранына қарай ұланы демеушi ме едi қазақ. Қыран мен құлан құрып кеттi. Ұраны ұлып кеттi. Ұланын құдай ұрып кеттi.”-деген сөздi оқта-текте естiп қаламыз. Қазақтың басына осындай бұлт үйрiлiп тұрғаны рас па? Рас болса, бөрiк киген намысты қазақ құрып кеткенi ме? Жастардың жастық жалыны қайда?

	* * *

	“Болашағым бұйдалап бүгiнiмдi, Қай қазыққа байлайды шөке басып”-деген көңiл күй бүгiн екiнiң бiрiнiң ойындағы мұңына айналып барады.

	* * *

	У iшкенге уытын дайында деп жататын бұрынғылар. Уыт удан да күштi, удың бетiн тек уыт қайтарады. Сiрә, арақ iшетiндердiң басжазарын қазақтар бұрыннан бiлген екен-ау.

	* * *

	“Оқы, оқы және оқы”-деген Ленин өсиетi Қазақстанда ендi-ендi жүзеге аса бастайтын шығар. Үйткенi iстейтiн жұмыс жоқ. Жаңадан ашылып жатқан жұмыс орны тағы жоқ. Жастардың ендiгi жерде оқудан басқа бiтiретiнi де қалмады. Бұрынғыдай Алматыға барып жататын емес, Бiр ғана Сарыағаштан-ақ академиялар мен унивеситеттер ашылып жатқанда алысқа қаңғып несi бар?

	* * *

	Бүгiн жұмысқа орналасқысы келетiн адамның жасы 35тен аспауы керек. Бұл шартқа сай келсең, жоғары бiлiмiң болу керек. Жоғары бiлiмiң болса, оргтехниканы бiлуiң шарт. Оргтехниканы меңгерсең, ағылшын тiлiн бiлуiң қажет. Осының бәрiнен өтсең де сенi жұмысқа алмайды. Ендi сенен, жасың 35 тен аспаса да 40 жылдық жұмыс стажын талап ете бастайды. Жұмысқа орналасудың ең төте жолы-пара беру болды. Пара беру мен алу бiздiң чиновниктердiң жасырын конституциясының негiзгi бабына айналды.

	* * *

	Қызғаныш-iшi тар адамның iшкi ызасы. Қызғаныш пен күншiлдiк өзара ағайындас ұғымдар. Күншiлдiң қызғанышы не қызғаншақтың күншiлдiгi қауiптi емес, достығы қауiптi. Ол үндемей, үрмей кеп, қылтаңнан қабатын ит сияқты.

	* * *

	Менi әкiмдердiң орынтаққа отыра салысымен өздерiн дереу жерге қазық, көкке тiреу санайтыны таң қалдырады. Бiраз жыл өмiр сүргенде дәл бүгiнгiдей мақсаты жүдеу атқамiнерлердi көрмеппiн. Оның ең өкiнiштiсi бұл мiнездiң тәуелсiздiк алған тұста орын алып отырғаны. Ұлттың елең-алаң шағында мұндай қылмысқа бергiсiз қылығы сол ұлт үшiн трагедияға бастайтын жол емес пе? Қазiр жайбарақат, тыныш өмiр сүретiн кезең бе? Лауазымының үлкен-кiшiлiгiн есепке алмай, қызмет атқаратын ең жауапты кезең осы емес пе? Балам, сен осы талаптан шығып жұмыс iстемесең, орныңды басқаларға ерiктi түрде босатып бергенiң жөн. Сенiң орныңда халыққа сенен көрi молырақ пайда әкелетiн басқа бiреудiң отырғаны дұрыс деп бiлемiн. Оған көнгiң келмесе, сенiң орныңа келетiн үмiткерден артық iстейтiнiңдi iсiңмен дәлелдей бiлуге тырыс.

	* * *

	Ит адамды қапса, оған таңдануға болмайды. Оны-иттiң иттiгi деймiз де қоя саламыз. Ал, адам адамды қапса, ол да иттiк. Бiрақ, бұл адамның адамдықтан кетуiнiң ғана көрсеткiшi емес, иттiгiнiң де белгiсi.

	* * *

	Ловеластардың көкейiнде әйелдердiң жүрегiн жаулап алу арқылы олардың бала табатын жерiне жол табу тұрады.

	* * *

	Адам маймылдан жаралды деген ұғым ескiрдi. Бүгiн керiсiнше, маймыл адамнан азды деген ұғым белең ала бастады. Оның дәлелiн күнде көре бастадық.

	* * *

	Халықтың: “Уәде құдайдың бiр есiмi”-деген сөзi бар. Бұрынғылар уәденi құдай атымен байланыстырып, оған үлкен мән берген. Қасиеттi қағидадай мағынасы бар осы сөздi әмсе ойда ұстап, күнделiктi тiршiлiгiнде тұрақты қолданса, бұлжымас ережедей көрсе, адам өтiрiктен әмәнда аулақ жүредi. Бұрынғы қазақ антқа адалдыққа, сертке берiктiкке ерекше көңiл аударған. Бүгiнгi қазақтар да iлкiлерiнен үлгi алып, озық дәстүрлерiн ұмытпаса, құдай жарылқар едi. Бiрақ, оған күдiк көбейiп тұр.

	* * *

	Ақымақтардың жасамысы қауыпты, үйткенi оның “тәжрибесi” көп.

	* * *

	Астанада тұру үшiн асқан ақылдың керегi шамалы екенiн күнде көрiп жүрмiз.

	* * *

	Бүгiн қылмыскердi табудан куәнi табу әлдеқайда қиын болып кеттi. Үйткенi куәнiң үкiмi тез шығады. Және ол үкiм соттан тыс жерде шығарылады.

	* * *

	Үнемшiлдiкке шамадан тыс ұмтылу-өз байлығының рахатынан бас тарту.

	* * *

	Еркектер әйелдердi өздерiнен ұялшақ деп ойлайды. Ал, өздерiнiң көп жағдайда әйелдердiң әбес қылықтары үшiн ұялатынын ескермейдi.

	* * *

	Баспасөз маслихатын өткiзiп отырған бiр чиновник: “Сiздiң аса мағыналы сауалыңызға жауап берейiн десем, сұрағыңыздың құнын түсiрiп алам ба деп қорқамын”-дептi. Тұқымың өскiрдiң уәжiнiң сиқын-ай.

	* * *

	Құдай пендесi туралы әмсе ойлайды дегенге сенем. Бiрақ, пенделерi үшiн ешқашан ойламайды. Құдайдың бұл әрекеттерiнiң межесiн шатастырған адам нағыз ақымақтың өзi.

	* * *

	Өз билеушiсiн қателiкке итермелейтiн министрлер мен әкiмдер қоғамдағы өз ықпалын күшейтуге ұмтылады десек, олардың түпкi пиғылын толық танығанымыз емес. Олардың негiзгi мақсаты билеушiсiн өздерi болашақта жасайтын қылмыстық әрекеттерiне кем қойғанда арашашы жасау. Бұларды қазақстандық “Паша-мерседестер”-деп атау керек. (“Паша-мерседес” деген атау тоқсаныншы жылдардың басында Ресейдiң Қорғаныс министрi болған Павел Грачевқа байланысты тараған. Ол офицерлерге тұрғын үй салуға арналған қаражатқа мерседес сатып алыпты. Бұдан басқа қылмыстары болса да оны Борис Ельцин жазадан қорғап қалған болатын.)

	* * *

	Бүгiн бай адам деп жеке меншiк үш қабатты коттеджi, жеке меншiк 600-маркалы мерседесi бар адамдарды айтатын болдық. Егер мұндай адамның өзiнiң айта алатын жеке пiкiрi болмаса, оны нағыз бай адам деуге болмайды.

	* * *

	Әдiлдiк әмсе жалғыз. Оның үлкен-кiшiсi болады деген сәттен бастап әдiлетсiздiктiң босағасын аттадым деп есепте. Әдiлетсiздiкпен күрес басталған сәттен шындыққа жан кiре бастайды.

	* * *

	Бүгiнгi билiк өзi сынаса, оны конструктивтi сын, өзiн сынаса, деструктивтi сын дейдi. Сонда бiздiң сынымыз қандай сын? Билiгiмiз қандай билiк?

	* * *

	Марксизм классиктерi капитализм адамды адамның қанайтын қоғамы деген тұжырым ойлап тапты. Бiрақ олар коммунизмнiң адам еместердiң адамды қанайтын қоғам екендiгiн ұмытып кеттi. Капитализм мен коммунизм бiр медальдың екi бетi екендiгi ескерiлмедi. Марксизм-ленинизм жеке адамдардың тобынан тап құрудың жолын ойлап тауып, жеке адамды сол таптың таптауына қалай тастаудың әдiсiн де ұмытқан жоқ.

	* * *

	Социализм кезiнде кәсiпкерлiкпен тек жоспарлау мекемелерi айналысты да халықтың бойында бар жаңашылдықты тұншықтыруға ұмтылыс болды. Қаншама рухани потенциалға ноқта кигiзiлдi десеңшi. Кеңестiк кезеңде өндiрiстiң мешеу дамуының негiзгi себебi де осы болатын.

	* * *

	Көркемөнер қайраткерлерiнiң қандай шығармасы болмасын толғағы жеткен мезгiлде тууы керек. Ерте келгенi-түсiк. Кеш туғаны-өлiк. Өкiнiшiмiзге орай, бүгiнгi қазақ көркем өнерiнде түсiктер мен өлiктер көбейiп кеттi.

	* * *

	Ақынның сиясы жүрегiнiң қаны болғанда ғана нағыз поэзия дүниеге келедi.

	* * *

	Жаңадан пайда болған әдеби ағымда классикалық стильмен жүзуге (жазуға) мүмкiндiк туа ма екен? Бiрақ, сол ағым бар ма? Басқаны бiлмеймiн, өз басымда күдiк басым.

	* * *

	Тәуелсiз ақпарат құралдарына, жариялылыққа қарсы күрес жүргiзетiн билiк қылмысқа жақын тұратын билiк.

	* * *

	Қазақтар дарынды, талантты адамдарды көзi тiрiсiнде мойындамайды. Сонда бұл мiнездi өзгерту үшiн 1937-жылды ауық-ауық қайталап отыру керек пе?

	* * *

	Қазақ әдебиетiнiң сыншылары шығармадан көрi авторды көп сынайтын болды. Менiңше, жақсы сыншы болу үшiн өзiнiң оқығанын ғана сараптамай басқа оқушының пiкiрiн де зерттей бiлу керек сияқты. Ал, жаман сыншы дегенiмiз жазушының шығармасын оқып алып, оның көңiл күйiн бүлдiруге асығатын оқушы болу керек.

	* * *

	Кейбiр оқушыдан жақсы жазушы шығуы мүмкiн, жазушы бiткеннiң жақсы оқушы емес екенiн көрiп-бiлiп жүрмiз. Бiр қызығы олардың көбi бiрден оқытушы болып кетедi.

	* * *

	Кейбiреулер адамның санасын Авгийдiң ат қорасы сияқты сан-сапалақ сапасыз ақпаратқа толып кеткендiктен оны тазалап отыру керек деп ойлайды. Алайда, тарихта “шылапшындағы сумен бiрге баланы да төгiп алатын да” мысал болғанын ойлай бермейдi. Санамызды қандай қоқсықтан тазалауды бiлмей тұрып ол iске кiрiсу қауыпты.

	* * *

	Егер естелiк жазушылар өзi туралы шындықтан ауытқымай жазар болса, мемуары жарық көрген соң ұяттан өртенiп өлер едi. Жазушылар әдетте өзi туралы жартылай шындықты, онда да өзiне жәйлiсiн-жағдайлысын терiп жазады. Ал жартылай шындықтың оқушыны өтiрiктен бетер шатастыратыны белгiлi. Сондықтан мемуар жазуды тоқтата тұрғаннан жазушы да, оқушы да ұтыла қоймайды.

	* * *

	Өзiнiң өмiрбаянын шынайы жаздым деген жазушы нағыз суайт жазушы. Өмiрбаянын толық жазса, ұяттан өртенiп өлер едi ғой ол қасқалар. Әсiресе осы заманның жазушылары.

	* * *

	“Қойдың қарғысынан азу тiсi опырылған қасқыр жоқ”-деп, әкiмдер де халық наласына бестi айғырдай осқырынып, шекесiнен қарап жүр. Обал-сауапты таразылайтын олар жоқ.

	* * *

	“Мы матом не ругаемся, мы им разговариваем”-дептi генерал Александр Лебедь. Шынында, орыс фольклорының балқаймағын оның боғауызынан iздеу керек шығар. Қазақ та олардан кем соқпайды. Бiр қазақ сыншысы атақты “Тынық Донның” қазақ тiлiне шұрайлы аударылған тұстары боғауыз сөздерi екенiн айтқан болатын.

	* * *

	Базардың өзiне тән ережесi мен тәкаппар-тарпаң мiнезi болады. Шынында бүгiнгi базар терi-терсек, жүн-жұрқа, көр-жердi ғана пұлдап жүретін бұрынғы бақалшының берекесiз мекенi емес. Тоқсаныншы жылдардың кризисi әкелген күйзелiс кезiнде халықтың жан сақтаған орны базар болды. Күнi бүгiнге дейін халықтың негiзгi қажетiн қанағаттандырып отырған бiрден бiр құрылым да осы. Ақсағын бiлдiрмейтiн үйiрлi құландай ұйымы шымыр көп қауымның ордасы болған базар-билiктiң пәрменiмен емес, тiршiлiк заңының ерiктен тыс әдiсiмен қалыптасқан бұқаралық институт. Ол клиенттерiне ғана құлдық ұрады. Кеудесiне нан пiскен ұлықтың сесiнен қыңбайды. Өмiрдiң тай қазанында қайнауы қаныққан базар өзінің корпоративтi мүддесiн шектеудiң қандайын болса да аузын ұрып жiберетiнi бар.

	* * *

	Соғыстың екi тарихы бар. Олар жеңгендердiң көзқарасымен жасалған тарих және жеңiлгендердiң көзқарасымен жасалған тарих. Тарихшылардың үлкен қателiгi сол, олар көбiне жеңгендердiң тарихын жазады.

	* * *

	Бүгiнгi чиновниктер сұхбаттасының әңгiмесiнiң қисынын қуып сөйлегеннен көрi алдын буып сөйлегендi жақсы көредi. Сондықтан мен олармен сұхбаттасуды қойып, сөйлесуден қашамын.

	* * *

	Өнердiң ең күрделiсi өзiңнен өзгеге ұнау шығар. Алайда өзгеге ұнауға қанша күш жұмсасаң, сонша күш керi итередi. Актерлардың табысы мен жоғалтары да осыған негiзделетiн болар.

	* * *

	Әзiл мен келеке бiр-бiрiне қарама қарсы ұғым. Әдемi әзiл жан жадыратады, келеке бiреудiң жанын жаралаумен қоса өз құныңды түсiредi. Ақымақты келеке еткеннiң өзiнде ақымақтыққа жақындай түсесiң.

	* * *

	Ақылсыздықтың үш сатысы болады. Бiрiншiсi-өзiңдi өзiң ақылды санау, екiншiсi-ақылды болсаң да ақылды екенiңдi тым жиi қайталай беру, үшiншiсi-ақылдының ақылын мойындамау.

	* * *

	Бiздiң қазақтың тапқыр халық екенiне дау жоқ. Ол тiптi өмiрден өткен адамның бойынан мақтарлық ештеңе таппаса, оған келген ажалдың өзiн қисынын келтiрiп мақтап жөнелгенде жүйрiктей жылмиып, жорғадай тайпалады ғой.

	* * *

	Адам организмiн қинамайтын жалғыз ауру бар. Ол-“жұлдызды ауру”(Звездная болезнь).

	* * *

	Рақымды басшы көп жағдайда ұтысты болады. Ол кешiрiм жасау арқылы, бiрiншiден өз күшiнiң қарсыласынан басым екендiгiн дәлелдейдi. Екiншiден ақылды қарсыласына осындай жолмен-ақ оны жазалауға болатынын байқатады. Кешiре бiлу тәрбиенiң ұтымды түрi. Осы тәжiрибенi сенiң де қолдана жүруiңе кеңес берген болар едiм.

	* * *

	Қазақта: “Ақылды ұққанға айт”-деген нақыл сөз бар. Бiр ақылыңды үш рет қайталап ұқтыра алмай ит болғанша: “Әкеңнiң аузын...”-деп бiр-ақ қайқайтқан артық. Сонда өзiңнiң де айызың қанады, ана миғұланың санасы да тезiрек селт ететін болады. Ыңғайы келгенде осы бiр ұғынықты әдiстi қолданып қойсаң дұрыс болады. Бiрақ та оны жек көрумен алмастырып алып жүрме. Жек көру соңғы шара.

	* * *

	Сен мемлекеттiк қызметтегi адамсың. Сондықтан елдiк мүдденi қарақан бастыкiнен жоғары қоюың шарт. Ал, өз қамыңды мемлекет мүддесiнен артық немесе бiрдей ойласаң-ақ жұмысың жемiссiз болады деп есептей бер. Бүгiн қоғамның iлгерi басқан аяғына керi тартатын бөгесiннiң үлкенiн чиновниктердiң бойында осындай эгоистiк әдеттiң дендеп бара жатқанынан iздеу керек. Ел қамын ойлап, қабырғасы қайысып жүрген чиновниктер қадау-қадау. Мемлекеттiк қызмет дегенiң белгiлi мөлшерде жеке мүдденi құрбандыққа шалуды талап етедi. Егер iс-әрекетiңдi осындай ұстанымды басшылыққа алып атқармасаң, бұл қызметпен қоштасу керек. Мемлекеттiк қызметтiң бiраз қыр-сырын мен бiлемiн. Ол күрделi, жауапкершiлiгi ауыр қызмет. Елдiң iлгерi басуы не керi кетуi бiраз мөлшерде чиновниктердiң ұлт келешегiн ойлап жұмыс атқаруының нәтижелi немесе нәтижесiздiгiне байланысты. Өкiнiшке орай, мемлекеттiк қызметтiң барлық сатысындағы чиновниктердiң қоғам мүддесiн, ел қамын ойлап, қолдан келгенiн сол мақсатқа бүтiндей бағыштап жүргендерi шамалы. Саған айтарым: Өз қамыңды мемлекет мүддесiнен артық не тең ойласаң-ақ әрекетiңнiң жемiссiз болатынына сене бер. Әр күнiңдi, әр сағатыңды нәтижесiз өткiзудi мемлекетке төнген қауiпке қарсы тұрмау деп бағаласаң, өз еңбегiңе үлкен отансүйгiштiк мағына бере бiлгенiң.

	* * *

	Ел билiгiн қолына алғандар бiрiншiден өз басынан өзi де, өзгелер де байқаған кемшiлiктермен күресе бiлуi керек. Екiншiден, өз отандастарының бойындағы енжарлықты жою үшiн күресуi қажет. Енжарлығы бар санаға отансүйгiштiк сезiмнiң орнығуы екiталай. Отан сүю деген ұғымның ең қарапайым формуласы-азаматтың санасына “өз елiмнiң иесi мен” деген пiкiрдiң нық орнығуы. Өз отандастарының ортасында осындай ахуал орната алған қайраткердiң аты бәйгелi болады деп, толық сенiммен айтуға негiз қаланады. Керiсiнше, өз отандастарының бойына ондай сезiмдi еге бiлмеген, немесе оларды енжарлықтан арашалай алмаған басшы халық қолдауын таба алмайды. Бұл мәселе сенi терең толғандырар болса, өз елiңнiң тағдырын ойлағаның, өз Отаныңның иесiмiн деген сезiмнiң санаңнан орын тепкенi.

	* * *

	Уақыт бұл өмiрде кiмнiң қандай құны бар екенiн безбендеп отырады. Көп адам ақымақтықты жоям деп қара терге түседi. Бос әуре. Ақымақтықтан да пайда бар. Ол жоғалса, ақылдылықтың қадiрiн бағалайтын өлшем құриды. Ақымақтарсыз өмiрдiң “қызығы” азаяды. Ақымақтар мүлде жойылса, оларды ақылдылардың iшiнен iздейсiң. Бұл да ақымақтықтың бiр түрi. Ақымақтықтан құтылудың ең тиiмдi емi ажал. Бiрақ бұл бiздiң қоғам үшiн аса қауiптi жол. Ондай ем қолданылса, Қазақстанның жартысынан көбiнен айрылып қалуымыз мүмкiн. (Бұл әрине дұрыс тұжырым емес. Ауыздан күйiнгеннен ерiксiз шығып кеткен сөз ғой).

	* * *

	Егер әкiмдер мен министрлердiң Елбасына беретін ақпараттарына сенсек, біздің ел болашақта жұмақтың дәл төріне орналасадаы екен. Алайда, жұмақ қанша жәйлі мекен болғанмен пендеге тек өлген соң ғана бұйыратын орын емес пе? “Көргенiңе жартылай сен, естiгенiңе бүтiндей сенбе”-деген сақтықпен тірлік кешкен біз сияқты халық көзі тірісінде пұшпағы көрінбеген қияли пейішке әсте илана ма? Егер Елбасы осыны ескерсе, министрлер мен әкімдердің өтiрiгіне қайыс ноқта кигізер еді.

	* * *

	“Аса үлкен байлығы бар адамның нағыз азамат болуы өте қиын”-дептi Ш.Монтескье. Егер бұған сенер болсақ, Қазақстанның жоғары билiк истеблишментiнiң азаматтық деңгейiне үлкен күдiкпен қарауымыз керек болғаны ғой. Бiз олардың азаматтық келбетiн қорғауымыз керек. Яғни олардың байлығын ортаға салып ортайтып, азамат кейпiне келтiруiмiз қажет шығар.

	* * *

	Ғылымды бiлiммен сананың бiрлiк жүйесi деп қарастырған жөн. Екiншi сөзбен айтсақ, ғылым деп, бiлiмдi саналы түрде өте ұқыпты пайдалана бiоу керек. Ағылшын философы Спенсер “Наука это организованное знание”-дептi. Ғылымға көңiл бөлген мемлекетте қылмыс азаяды. Тұтқындар азайса, түрме де азаяды. Ондай мемлекеттiң бюджетi де толыға түседi.

	* * *

	Сотталмау үшiн қылмысты болмау шарт емес. Бүгiн көпшiлiктiң санасында қалталы адамдар қандай қылмыстан болмасын сүттен ақ, судан таза шығады деген пiкiр орныққан. Бiраз қалталы қылмыкерлердiң ең атақты адамдарға айналып жатқанын көрiп жүрмiз. Ал, сотталу үшiн оппозиционер болу жеткiлiктi.

	* * *

	Беларусь президентi Александр Лукашенко: “Нам, президентам, деиствительно дарят такие подарки, на которые вам надо работать всю жизнь”-деп, қымбат-қымбат сыйлықтар алатынын ашық мойындаған. Мұнымен ол қасқа не айтқысы келдi? Шамасы Лукашенко көптiң назарында жүрудiң жаңа әдiсiн таптым деген болу керек. Көзге түсудiң көп қиындығы жоқ. Ол үшiн бiр ақылсыз сөз айта салу не бiр оғаш әрекет жасай салу жеткiлiктi.

	* * *

	Екi нәрсенiң шегi болмайды. Бiрiншi ғарыш кеңiстiгiнiң, екiншi ақымақтықтың. Ал, ақылдылық ақымақтыққа керағар ұғым. Ол бар адамға бiрдей қонбайды. Сондықтан ол шектеулi.

	* * *

	Менiң дос таңдауда өз өлшемiм бар. Ол мынандай “формулалар”: “Кемшiлiксiз дос iздеген доссыз қалады”, “Көрiнгендi дос санаған адам доссыз қалады”, “Өз арын сақтамағандармен дос болған адам доссыз қалады”. “Достың қадiрiн бiлгiң келсе, доссыз жүрiп көр»

	* * *

	Құқық қорғау, фискалдық органдардың қызметкерлерiмен сәлемдескен соң саусақты мiндеттi түрде санау керек. Егер саусақтың бiреуi кем болса, таңдануға болмайды.

	* * *

	Оппозицияны ауыздықтаудың ең оңтайлы жолы-оның ұсынысын өзiне орындату. Әдетте сынау оңай, сынды iс жүзiне асыру талай адамның қолынан келе бермейдi.

	* * *

	Ақымақ болып туғаны үшiн адамды кiнәлауға болмас. Оның кiнәсi ақымақ болып өлгенiнде. Өмiр-айна. Ол кiмнiң кiм екенiн үнемi анық көрсетедi. Ақылды адам өмiр-айнаның көрсеткен көрсеткен кескiнiне құл. Ақымақ басқа айна iздеп, бедеу үмiттiң құлына айналады.

	* * *

	Қоғамдық пiкiр жәйлi сөйлесейiк. Қазақ көп жағдайда бойын көршi қолаңның, ауыл-аймақтың, ағайын туыстың пiкiрлерiне қарап, кейде тiптi соған ыңғайластыра түзейдi. Қоғамдық пiкiрдiң бiр түрi осы. Сенiң әрекеттерiңе, жүрiс-тұрысыңа, көзқарастарыңа байланысты ақыл-кеңестерiмдi, мақұлдау-құптауларымды, сын-ескертпелерiмдi, әкелiк жанашырлығымды сол қоғамдық пiкiрдiң түйiрдей бiр бөлiгi деп бiлуге болатын шығар. Адамның қоғамдық пiкiрдi санаға сiңдiру сапасына қарай пайдасы да, зияны да бар екенiне күдiгiм жоқ. Пайдасы туралы әңгiме қозғамай-ақ оның зиянына ғана тоқталайық. Ол үшiн мен үзiлдi-кесiлдi пiкiрiмдi айтпай-ақ, өзiмнiң көңлiме қонған әркiмнiң әркездерде айтқан ойларын ортаға салумен ғана шектелейiн.

	1. “Общественность покупает свои мнения так же, как покупают мясо и молоко, потому что это дешевле, чем держать свою корову. Только тут молоко состоит в основном из воды”.

	2. “Общественное мнение находит справедливым все, что льстит ему”.

	3. “Общественное мнение-это бой-баба, которая никому не позволит изнасиловать себя”.

	4. “Общественное мнение-липкая и косматая масса”.

	5. Общественное мнение похоже на привидение на старинном замке: никто его не видел, но всех им пугают”.

	6. Общественное мнение-последнее убежище политиков, которые не имеют собственного”.

	7. Общественное мнение-мнение тех, чьего обычно не спрашивают.

	Қоғамдық пiкiр туралы жетi адамның көзқарасын айттым. Олардың түпкi мазмұны тамырлас екенi бiрден көзге ұрып тұр. Бәрi де қоғамдық пiкiрге мойынсұнбайды. Оған сенбеуге үндейдi. Бiрақ бiрде бiр адам өмiрде қоғамдық пiкiрге бей-жәй қарай алмайды. Мен де, сен де солай. Жоғарыда келтiрген пiкiрлердiң авторлары да қоғамдық пiкiрге қалай болса солай қарамағандықтан ойын ортаға салған.

	* * *

	Демократияны тұншықтырушы диктатор билеушiнiң қолданатын үш түрлi тәсiлi бар: Бiрiншi: Ол аузынан шыққан сөздi қағып алып, оның парқына үңiлмей, ойсыз орындайтын жандайшаптар мен жантықтарды маңына топтастыруға ұмтылады. Жағымпаздың жарапазанын өзiн дәрiптеудiң идеологиясына айналдыруға тырысады. Екiншi: Ол өзiнiң жетiстiктерiн ғана терiп айтады. Және мұны басқалардың да қалт жiбермей қайталауын қатаң қадағалайды. Өмiрдегi көлеңкелi тұстарды ашық айтқандарды қойып, ол туралы ойлағандарды жазалауға бар. Үшiншi: Ол қолындағы бар құзыреттi пайдаланып, халықты жеке басына табындырудың мүмкiндiгiн шебер орайластырады. Табынып, табанын жаламағандарды құрыққа сырық жалғап қудалап, кейде тiптi Отанын сатқан опасыздардың қатарына қосуға дейiн барады. Сөйтiп өзiнiң саяси опатын жақындата түседi.

	* * *

	Тәрбиелi, көргендi, зиялы адам басқалардың тәрбиесiздiгiн, көргенсiздiгiн, надандығын кешiре бiледi деген сөздi жиi естимiз. Мен бұл тұжырымды әмсе дұрыс болады деген байламмен келiсе алмаймын. Сөз жоқ, кешiрiмшiл болу дегенiң жаман қасиет емес. Бiрақ, шексiз кешiрiмшiл болу ездiктiң екiншi бiр түрi. Ездiкте жоғарыда аталған терiс әрекеттерге қарсы тұрарлықтай қауқар болмайды. Адамның бойында кездесетiн паңдық, кемелдiк, дөрекiлiк, қатыгездiк, мерездiк сияқты жатымсыз мiнездермен күресе алмайтын жандардың зиялымын деп аталуға ешқандай моральдық құқы жоқ. Тәрбиелiлiктiң, көргендiлiктiң, зиялылықтың көрiнiсi осы сорақылықтармен күресе алуы деп бiлемiн. Мүмкiн ондай күрескердiң өмiрде әмсе жолы бола бермес. Бiрақ оған талпыну кiсiлiктiң анық белгiсi екенiне сенiмiм мол.

	* * *

	Күншiлдiк пен қызғаныштан айығудың ең басты емi-өз бойыңа өзгеге деген қамкорлық сезiмiн ұялату. Қамқорлық көп жағдайда адамның өзiне өзi жасайтын қамқорлықпен шектелiп, эгоистiк реңк алып жатады. Басқаның өзiңе қамқорлық көрсетуiн мiндеттiлiк деп күту, тiптi ол жәйiнда iштей болса да ойлау өзiмшiлдiк, масылдық психологияны өрбiтетiн нашар әдет. Өкiнiштiң үлкенi –адамның бойында басқаға деген қамқорлық сезiмнiң болмауы. Мұны керек десең, трагедиямен теңестiру жөн. Сенiң бойыңда рақымшылдық сезiмiнiң бар екенiн мен жақсы бiлемiн. Ол аздық етедi. Рақымшылдықты дамыта отырып, оны қолдана алсаң, нұр үстiне нұр. Бейнелеп айтқанда күншiлдiк пен қызғанышты вампир десек, рақымшылдық күн сәулесi. Вампир жарықтан қорқады. Саған ескертетiн тағы бiр жағдай-күншiлдiк пен қызғаныштың көзден таса, бүркенiш түрiн аңдай алу. Көлгiрсiп көзге мақтау, болымсыз жетiстiктi даурыға құттықтау күншiлдiк пен қызғаныштың бiр көрiнiсi десем, қателiк емес. Күншiл, қызғаншақ жандардың бойындағы ортақ әдеттердiң бiрi олардың бiреудiң өзiнен артықшылығын кешiрмейтiн дертпен улануға әмсе дайын тұратыны. Сол дерт ол бишаралардың өз түбiне жетедi. Жаратқан иемнiң шеберлiгi өзiнiң адал құлдарының санасын мұндай апаттан таза сақтауында. Ол өз пендесiне жасаған жәрдемi болу керек.

	* * *

	Мен тағы да Қызғаныш пен күншiлдiк туралы айтқым келiп отыр. Олар туберкулез таяқшасы сияқты қауыпты дерт, адамның рухани дүниесiнiң жұлынын жалмауға ұмтылатын жегi құрттай. Оның бетiн қайтара алмасаң, кiсiлiгiңдi жоғалтасың. Қызғаныш пен күншiлдiк адамның бойында кездесетiн барлық тәуiр деген қасиетке сұқтанады. Күншiлдiгi басым адам өзгенiң өзiнен бигiрек тұрғанын әсте кешiре алмайды. Жазығы жоқ жандардың өзiнен артық болуына жауша қарайтын ауруы қозады. Бұл менiң өмiрде көп кезiктiрген шындығым. Саған айтар әрi ақылым, әрi талабым – бiреудiң өзiңнен артықшылығына тек қызығумен, жәйi келсе құптай, мақұлдай қара. Ал, күншiл сезiмдi көңлiңе ұялатар болсаң, өзiңнiң одан аласа екенiң өз алдына, сен кiсiлiгiңдi де аласартуға қарай қадам жасағаның. Рухани жегi құрт дегенiң осы. Басқаның бақытын қызғанудан мен өзiңнiң бақытсыздығың басталады деп бiлемiн. Мұндай мiнезден аулақ болуды мен өмiрiмнiң бұлжымас ережесiне айналдырдым деп есептеймiн. Саған да оны өз өмiрiңнiң қатал қағидасы қыл дер едiм.

	* * *

	Жер туралы Кодекстi қабылдағандар жердiң бабалардан қалған мұра екенiн, бүгiнгi буынның болашақтан алған қарызы екенiн есте ұстамай, ұлт мүддесiне қылмысты қиянат жасады. Қашан да қарызға ұятпен, мұраға құрметпен атам қазақтың қасиеттi дәстүрi аяққа тапталды. Қазақтың өзiне де, Қазақ мемлекеттiгiне қолдан жасалған қауiп төндi. Үйткенi Жер Кодексi бойынша жер сатуға мүмкiндiк туды. Басақа жұрт үшiн жердiң қандай роль атқаратынын мен терең сараптап айта алмаймын. Ал қазақ үшiн мұндай Заң актiсiн қабылдау өз тәуелсiздiгiнен өз ықтиярымен айрылу..

	* * *

	Нағыз зиялы жанның санасына қонақтаған ойдың айналасында бiр-бiрiне қарама-қарсы екi түрлi көзқарас қатар өмiр сүредi. Бiрi сол ойды қолдайды, екiншiсi оған күдiк келтiредi. Қолдайтыны басым болса, пiкiр жария айтылады. Ал, күдiк туғызған көзқарас алдыңғысынан әлсiздеу болса, күдiгiнен бойын асыра алмай, соның ығында үнсiз қалады. Кейбiр жағдайда сол үнi естiлмеген ойдың салмағы жария пiкiрден қомақтырақ болып жатады. Өз пiкiрiн көптiң талқысына ұсынуда батылдықтың жетпей жататын кезi болады. Сол кезде әлгi құнды пiкiр iште өледi. Зиялылардың көп мiндеттерiнiң бiрi қоғамда орын алған келеңсiздiтерге, әр түрлi жатымсыз әрекеттерге деген тәуелсiз көзқарасын батыл айту. Осындай принциптi ұстанбау зиялылықтың құлдырауының көрiнiсi.

	* * *

	Паркинсонның тұжырымы бойынша қызметкерлерiнiң саны мың адамнан асқан мекеме өз өзiмен тұйықталып, ол үшiн сыртқы дүниемен қатынас ешқандай мағынаға ие емес. Бара-бара өздерiнен басқа ұйымдар мәнсiз ұғымға айнала бастайды. Бiздiң мемлекеттiк мекемелердегi қызметкерлер санының мыңнан асатынын не аспайтынын бiлмеймiн. Бiрақ, тындырып жатқан жұмысының мөлшерiне сәйкессiздiгi таң қалдырады әрi дау тудырмайды. Сондықтан елiмiздегi басқару iсiне көңiл көншiмейдi. Шаруаға қарағанда бюрократия шамадан тыс асқындап тұр. Дамуға кедергi дегенiңiз шаш етектен. Мемлекеттiк машинаның әр тетiгiне бiр адамның орнына кем қойғанда он адам иеленедi. Бюрократия өркендеген жерде бiрiн бiрi түсiнуден мүлде қалады. Лай судан балық ұстаймын деп жанталасады. Бiрақ, қармақтарына балық тұрғай балдыр iлiнбейдi. Мысалға жүгiнейiк. Аудан әкiмiнiң үш немесе төрт орынбасарлары бар. Олардың бiр-бiрден жүргiзушiлерi бар. Кiре берiсте хатшы қыздар отырады. Менiңше әр бастыққа бiр орынбасар жаткiлiктi. Басқа орынбасарлардың қызметiн сала басшылары онсыз да орындайды. Осы жағдай облыс деңгейiнде қаз қалпында қайталанады. Жұмыста тиiмдiлiк аз. Осы мәселенi сәтiмен оңтайластырса, қыруар қаржы үнемделер едi.

	* * *

	Барға қанағат еткен адам нағыз бай адам. Адамзат жаралғаннан берi байлықтың түбiне жеткен пенде болған жоқ. Мен байлыққа қарсы емеспiн. Бiрақ байып алған адамдардың көз тоймайтын дертке ұшырауына қарсымын. Адамды кедейлiктен көрi байлық өлтiредi. Байлық адамды сұлтан да етедi, ұлтан да етедi. Бiз оның мыңдаған дәлелiн көрiп жүрмiз.

	* * *

	Аллатағала өз пенделерiнiң барлық әрекеттерiн бақылап үлгермейтiн болғандықтан АНАНЫ жаратыпты деген сөз бар. Жаратушы Иемнiң үлгермейтiн iсi болуы мүмкiн емес. Он сегiз мың тiршiлiктiң оның дәргейiнен тыс қалатын бiрде бiр әрекетi жоқ. Анаға қатысты айтылған сөз адам баласына Ана қадырын таныту үшiн қолданылған теңеу. Ана жүрегiнiң мейiрiм-қамқорлығының шегiне пара пар кеңiстiк болмайды. Баласының ұйқысын бұзғызбаймын деп бiр ана өзiнiң ерiн атып өлтiруге барыпты. Бұл әрине аңыз. Аңыз болса да баласы үшiн ананың қандай құрбандыққа бара алатынын көрсететiн көп мысалдың бiрi.

	* * *

	Қоғамның дамуын жанжақты зерттеп, зердесiне түйiп алмай, терең ойластырылған негiздерге сүйенбестен жеделдету (ускорение) саясатын жүргiзем деп М.Горбачев оңбай қателестi. Ақыры саяси ажалына “жеделдетiп” жеттi. Ол жүргiзiлмек реформаның парқына тереңдеп бара алмады. Дегенмен, оның осы парықсыздығының өзiне алтыннан ескерткiш орнатса да артық емес. Соның арқасында Ресей империясы метрополиялықтан айрылып, оның боданында болған 14 Республика өз тәуелсiздiгiне қантөгiссiз қол жеткiздi.

	* * *

	Егер досыңның қандай адам екенiн бiлгiң келсе, оның өзiңнiң бастығың болғанын көр. Мансапқа қолы жеткен соң өзiнiң бұрынғы қарапайым, кiсiлiктi келбетiн сақтап калса, сенiң қателеспестен өзiң нағыз досыңды таңдай бiлгенiңдi көресiң. Бiрақ, “Бестi айғырдың жалында бестi қымыздың желiгi болатыны” сияқты, лауазым буына мастанып, өткендi ұмытып кететiн достар иттен көп. Бұл әсiресе бiздiң надан қазақтарға тән мiнез.

	* * *

	Адамның қызметi бастық пен бағыныштының арақатынас аясында өтедi. Мен саған осы қарым-қатынастарға байланысты әр заманда пайда болған, күнi бүгiнге дейiн орын алып отырған кейбiр жәйларға сенiң назарыңды аударғанды жөн көрдiм. Және олардың сыни тұрғыда айтылғандарына ғана тоқталамын. Оның себебiн айтпасам да түсiнерсiң.

	1. Ты начальник-я дурак, я начальник-ты дурак.

	2. Семь раз отмерь, а отрезать дай заместителю.

	3. Начальники часто забывают, что их подчиненные тоже люди и тоже не хотят думать.

	4. Начальник в среднем вдвое тупее, чем кажется ему самому, вдвое умнее чем кажется его подчиненным.

	5. Капитан знает все, крысы знают больше.

	6. Без головы может быть всадник, но не лошадь.

	7. Когда всадник без головы, козлом отпущения служит лошадь.

	8. Если начальство не делает подчиненным зла, то это немалое благо.

	9. Чем шестерня меньше, тем больше ей приходится вертеться.

	10. Если начальник споткнется, он налетает на подчиненных.

	11. Начальник – такой же человек, как все остальные, только он об этом не знает.

	12. Нет такого кота, которого заботило бы, что о нем говорят мыши.

	13. Он имеет репутацию сильного, поскольку знаком с дзюдо, карате, и несколькими высоко поставленными чиновниками.

	14. Начальник человек, который приходит на работу вовремя в тот день, когда подчиненный опаздывает, опаздывает в те дни, когда подчиненный приходит вовремя.

	Бiздiң қоғамда басқарудың тиiстi дәрежеге көтерiлмей, iстiң ақсап жататынына негiз болатын себептердiң бiразын кейбiр басшыларды сипаттап беретiн осы аталған себептерден iздеу керек деп ойлаймын. Жақсы басшылар табысқа қол астындағы бағыныштыларын шектеумен, тежеумен не оларды қатал қағиданың қыспағына қамап ұстаумен жетпейдi. Олар адамдардың бойына жемiстi жұмыс iстеуге ынталылықты мiндеттiлiк арқылы емес, мүмкiндiк ахуалын қалыптастыру арқылы орнатады. Үйткенi өмiр шектелген шеңбердiң iшiнде емес, еркiн кеңiстiктiң аясында ғана мәндiрек рең алады.

	* * *

	Билiк тұғырында отырған кейбiр саясаткерлер бүгiнгi таңда Қазақстан қоғамында оппозиция жоқ деп есептейдi. Ал, кейбiреулерi оппозицияның бар екенiн көре тұра оны мойындағысы келмейдi. Тiптi барын жойып жiбергiсi келетiнi де бар. Кезiнде Геббельс немiс халқының Ұлы ақыны Генрих Гейненi энциклопедиялық сөздiктен өшiрiп тастауға бұйрық берiптi. Бiрақ, оның немiс есiмiнiң немiс халқының санасынан өшпейтiнiн бiлуге деңгейi жетпептi. Геббельс өзiмен кетсiн. Бiздiң чиновниктер Геббельс емес. Одан көш iлгерi. Олар iштей болса да қандай билiк болмасын оппозициясыз болмайтынын түсiнедi. Оппозициясыз билiктiң қан тамыры тарылып, күшi әлсiрей беретiнiн ескемеу жақсылыққа апармайтынын жақсы бiледi.

	* * *

	Бүгiн қазақстанда саясаттану, экономика, заң ғылымдарының докторлары мен профессорлаына ит батпақтап, күшiк сүрiнедi. Басқа ғылым салаларында да жағдай бұдан ұзап кеткен жоқ. Неге олай? Мәселенiң мәнi осы “неге?” деген сұраққа тiреледi. Дәлiрек айтсақ, “неге” деген сұрақтың жоғалуына саяды. Мысалы Исаак Ньютонға дейiн миллиондаған адам алма сабағынан үзiлгенде жерге құлағанын көрдi. Бiрақ, бiр де бiреуi “Алма неге жерге құлайды?” деп сұраған жоқ. Ньютон таңданды. Алма неге жоғары намесе көлденең құламайды деп өзiнен өзi сұрады. Сұрады да Бүкiл әлемдiк өзара тартылыс заңын ашты.

	* * *

	Генрих Гейне: “Немiс тiлi өте бай тiл. Бiрақ, соның оннан бiрiн пайдалана алмаймыз. Сондықтан ол бiзге кедей тiл болып көрiнедi. Ал, француз тiлi кедей тiл. Бiрақ, француздар ол тiлдiң барлық мүмкiндiгiн сарқа пайдаланады. Сондықтан, француз тiлi өте бай тiл болып көрiнедi.”-деген екен. Гейне осы екi тiлдi де жақсы бiлгендiктен осындай баға берген. Қазақтар өз ана тiлiнен басқа тiлдердiң бiрнешеуiн жақсы бiле тұрып, қазақ тiлiнiң бай тiл екенi туралы ауыздарын ашпайды. Керiсiнше, қазақ тiлiнiң бағасын оны мүлде бiлмейтiндер анықтап, кедей тiл деп сайрайды. Парадокстың өзi де осындай солақай тұжырым жасауда тұрған жоқ па? Мен ана тiлiмнiң, Қазақ тiлiнiң басқа тiлдерден бай немесе кедей екенiн анықтау сияқты тұрпайылықтан аулақпын. Бiрақ, оның дүниедегi ешқандай тiлден кедей еместiгiне тiгетұғын бәсiм бар, беретұғын басым бар.

	* * *

	Тiл көкейдегi ойды көпшiлiкке жеткiзудiң ғана құралы емес, сонымен бiрге iштегi сырды жасырудың да құралы.

	* * *

	Егер қазiргi кезеңдi егемен елдiң жарқын болашаққа қадам басқан өтпелi кезеңi десек, онда осы орайдағы есептi, еселi қимылымыздың бағытын таңдай алдық па? Мақсатымыздың ұшар биiгiне адалдық пен әдiлдiктiң, адамға құрмет пен кешiрiмдiлiктiң туын тiгуiмiз керек емес пе? Бiз мұндай үрдiстi үкiлеп отырмыз ба? Бұл бағыттағы еселi, есептi қимылымыз қандай болатынын таңдай алдық па? Жоқ. Басшыларда бақсылық басым. Қандас-қарындасқа қамқорлығы жоқ, кешiрiмi аз. Беркеге әреке осындайдан орнайтынын ескерiп жүрген олар жоқ. Ондай басшыларды билiктен билiктен аластаудың тетiгiн табудың мезгiлi жеттi.

	* * *

	Абайдың поэзиясына ақынның көзi тiрiсiнде алғаш баға берген адам МәшҺүр Жүсiп Көпеев. Содан бергi бiр ғасырдың iшiнде Абай творчествосына берiлген бағаны мұхитпен теңестiруге болады. Менiң ойымша өзiнiң ерекшелiгiмен оқшауланғаны Аягөздiк ақын Ерғазы Рахымұлының бағасы. Ол: Абай-поэзияның аспаннан құлап кеткен қара құдайы”-деген едi. Бұл сөз құлаққа бiраз анайылау естiлгенмен де Абайдың ақындық кереметiн бұдан арттырып әлi ешкiм бағалай алған жоқ. Ал, қоғам қайраткерi ретiндегi Абай тұлғасына ең бiрiншi баға берген адам-Семiз Найман Серiкбай Садырбайұлы. Ол сен екеумiздiң Ұлы бабамыз. Ол туралы кейiн кеңiрек тоқталамыз.

	* * *

	Қазақта: “Аузында әзiлi жоқтың қолында шоқпары болады”-деген сөз бар. Әзiл бiлмейтiн, әзiлдi қабылдай бiлмейтiн жан дүниесi жұтаң, кедей адам. Әзiл-өмiрдiң мазмұнын қуаттандыра түсетiн допинг. Әзiл көрде ғана болмайды. Сен менiң осы айтқанымды аксиома деп сенiп, әзiлдi жөнсiз көбейтiп алып жүрме. Дәмсiз, сөлсiз орынсыз әзiл қырттықтың бiр түрi.

	* * *

	Бастық болуды жеке бастың кемдi күндiк мансап қызығына айналдырып, оны халыққа қызмет қылудан оқшаулап жiберу ұлттың өркендеп дамуына жасалған қиянатпен тең. Қазiр тұлпар мiнiп, ту ұстайды-ау деген ұлдардың сүйегiн сомдап, қимылын марқайтудың орнына олардың жiгерiн жасыту, жолын кесу белең алып барады. Жалтақтық, жағымпаздық, үргедектiк асқынып кеттi. Айтатын өзгеше ойы, қозғамақ келелi кеңесi бар азаматтарды жат санау, билiкке көлденең пiкiр айтушыны қуғындау көп. Билiкке еркiн ойлайтын, мәселенi терең талдайтын соқталы ұлдардан көрi басына сарып кетсе де мыңқ демейтiн ырықсыз-рухсыз ноқталы құлдар керек сияқты. Қазақ мұнымен қалай оңады? Елдiгiнiң нарқын қалай көтередi?

	* * *

	Мен мерей тойларды онша ұната бермеймiн. Үйткенi юбилярдың атына шамадан тыс орынсыз одалар айтылады. Қандай қарапайым адам болса да мақтауды iштей жек көрмейдi. Бiрақ мақтау шын болу керек. Кем қойғанда қисынды болу керек. Юбилейде қисынсыз мақтау, көлгiрсу селдей тасиды. Оның ар жағында жалғандық жасырынып, сыртқа шықпаған мазақ сығалап тұрады. Мұндай мақтаулар маған қандай абырой әкелмек? Бұл мерей тойдың бiр кемшiлiгi. Екiншiсi одан да жаман. Юбилейде айтылатын тостар о дүниеге аттанған адамның атына айтылатын қоштасу не еске алу рәсiмiндегi сөздерге көбiрек ұқсайды. Өлген адамды жамандамайтын қалыптасқан әдет бар. Сол әдеттiң мерей тойда да қайталанатыны ыңғайсыз-ақ. Мерей тойды онша ұнатпайтын негiзгi себебiм осы. Бiрақ, оны өзгертуге менiң мүмкiндiгiм шамалы. Әсiресе өзiмiздiң қазақтар оған мүмкiндiк бере қоймайды.

	* * *

	Бiрде Алматыдан қайтқанымда мен отырған купеге сөзшең, әзiлқой екi жiгiт келiп жайғасты. Жол бойы әңгiмемiз жарасып, Аягөзге жақсы жеттiм. Сол жiгiттердiң бiреуi екiншiсiнен: “Бiздiң Қазақстанда кiм ұрлық жасамайды”-деп сұрады. Жолдасы жұлып алғандай: Ұрлық iстеу қолынан келмейтiн адам ғана ұры емес”-деп, ойланбастан шапшаң жауап қайтарды. Менi жiгiттiң жауабы қатты ойландырды. Бұл жауаптың астарында шындыққа жақын ащы мысқыл жатқандығы дау тудырмаса керек.

	* * *

	Қазақстанның билiк пирамидасының орнықты жалпақ табанымен емес, сүйiр ұшымен тұрғанын бүгiн екiнiң бiрi бiледi. Бұл жүйенiң ғұмырының ұзақ-қысқалығы Нұрсұлтан Назарбаевтың билiк тiзгiнiн ұстау мерзiмiмен өлшенетiнi де белгiлi болды. Менi қауiптендiретiнi осы. Үйткенi Нұреке мәңгiлiк тұлға емес қой.

	* * *

	Нағыз қарапайым адамның бойынан қарапайымдылық айқайлап көрiнбейдi. Ал, менмендiк өзiн ешқашан бүркей алмайды. Ол үнемi менмұндалап тұратын даңғой да даңғаза мiнез.

	* * *

	Бiздегi билiктiң негiзгi қателiгi оппоненттерiмен пiкiр таластырудан қаймығып, жазалауға дайын тұратыны, сынды қамқорлық деп танымай, қастандық деп бiлуi. Оппозицияны қоғамның саяси емшiсi деп есептемей, бүлдiрушiсi деп санауы. Қарсылық көрсетпегендерден сақтану керек. Ал, керiскендер түптiң түбiнде келiсiп, тiл табысып, мәмiлеге келiп жатады. Билiкке жағымпаздар ғана қарсылық көрсетпейдi, тiптi күнде қорлық көрiп жүрсе де үн шығармайды. Бiрақ та олардың кеудесiне билеушiсiне деген кек қан болып қатып, байлана бередi. Олардың табиғатына жат ұғым кешiрiмдiлiк. Басшысының басынан бақ ұшқан күнi “өнерi” сахнаға шыға келедi. Билеушiге деген сатқындық пен қауiп ашық қарсыластардан емес, солардан төнедi. Жағымпаздардың пайда болу төркiнi қайда деген жұмбақтың жауабы жетi қат жер астында жасырынған жоқ. Олардың мекенi-жырақта емес, билеушiнiң қолтығының астында. Олар басқару аппаратына күнделiктi тарақанша кiрiп-шығып жүрген бюрократ чиновниктер. Бiздiң мемлекеттi басқаруда басты рольдi атқарушы солар. Кемшiлiктердi көпшiлiк президенттен, премьер-министрден көрiп жатады. Ол-шындық. Алайда, олардың қатарында тұрған негiзгi кiнәлiлердiң бiрi өзiмiз күнде көрiп жүрген кәдiмгi Заң шығарушы орган мен iрiлi-уақты чиновниктер. Парламент жақсы-жақсы Заң актiлерiн қабылдап жатады. Бiрақ, олардың орындалуын бақыламайды. Заң қандай жақсы болғанмен, чиновниктердiң қолына түскен соң, құр аты ғана қалады. Соның салдарынан Заң неше түрлi инструкциялардың шырмауында қалады. Ондай келеңсiздiктердi өмiрден сылып тастайтын ниет те, механизм де жоқ. Егерде Президент пен премьер-министрдi сынау керек болса, оларды чиновниктердiң ықпалынан шыға алмай отырғаны үшiн сынау керек. Диктатураны орнатып отырған басты тетiк президент те емес, басқа да емес, өктемдiгiн оңды солды жүргiзуге тиым салынбаған-чиновниктер.

	* * *

	Бүгiн бiздiң елiмiзде байлар мен кедейдiң қара жарысы өткiзiлiп жатқандай. Түбiнде кедейлiктiң аты озатын түрi бар. Кедейлiктiң кiндiгiн кесетiн-экономикалық тоқырау. Үкiмет өз жұмысын қаншама езуi көбiктенiп дәрiптегенмен көпшiлiк халықтың әл-ауқаты, тұрмыс-тiршiлiгi оңалып кете қойған жоқ.

	* * *

	Жоспарлы экономика дегенiмiз алдын ала ойластырылған жолмен жүйелi түрде Ол алдымен көпiр салып, сонан кейiн барып сол көпiрдiң астынан ағатын өзендi жоспарлау сияқты елестейдi.

	* * *

	Қоғам дегенiмiз адамдардың ортақ әрекеттерiнiң тарихи қалыптасқан бiрлiгiнiң ерекше формасы. Ал, тар мағынасында әлеуметтiк, саяси жүйенiң түрi. Мысалы: құлиеленiшiлiк, феодалдық, буржуазиялық, социалистiк формациялар немесе белгiлi бiр әлеуметтiк қатынастар бiрлiгi. Бүгiн бiз аты белгiлi болғанмен, заты әлi де толық танылып болмаған, көпшiлiкке бейтаныс қоғамда өмiр сүрiп жатырмыз. Оның даму бағыты қай жағаға бет алып барады? Кiсiлiк келбетi қандай? Бұл туралы бiр-бiрiне кереғар сан алуан, әртүрлi көзқарастар тым көп. Оның қайсысы дұрыс, қайсысы терiс екенiн аңдау қиын. Ол үшiн мүмкiн әркiмдердiң әр кезде қоғам жәйiнда айтқан пiкiрлерiне көз жүгiртсек, көмегi тиiп қалар деген дәмемен сенiң назарыңа солардың бiразын ұсынып көрейiн:

	1. “Общество тогда только будет совершенным, когда не будет нищеты”- П.Буаст-француз ғалымы.

	2. “Общество обьязано давать пособия, а не подаяние тем, которые не виноваты в своей бедности”-П.Буаст.

	3. Общество-это коромысло весов, которое не может приподнимать одних, не понижая других”.-Ж.Ваньер-

	4. “Здоровое общество всегда в самом себе найдет лекарство против своих заболеваний, а если нет, то ему уже никакое лекарство со стороны власти не поможет”-Неизвестный.

	5. “Общество виновато во всем, что совершает в его пределах: всякая дрянная личность самим фактом своего существования указывает на какой-то недостаток в общественной организации.”-Д.Писарев-русский публицист.

	6. “Общество-свод из камней, который обрушился бы, если бы один не поддерживал другого”- Сенека- древнеримский писатель и философ.

	7. Куда бы человек ни пошел, где бы ни спрятался, люди обязательно найдут его, навяжут ему свои повадки, а по возможности и общество”-Г.Торо-Американский философ.

	Бұл пiкiрлер қоғамның ғылыми анықтамасы емес, оның кейбiр ерекшелiктерiне жеке адамдардың жеке көзқарастары ғана. Бiз өмiр сүрiп отырған қоғамның мiнезiнде осы ерекшелiктердiң белгiлерi бар ма? Әлде жоқ па? Олардың болу-болмауына қарап та кейбiр қорытындыға қарай жылжи түсуге болатын сияқты. Басқаша айтқанда, қоғам туралы, оның жетiстiк-кемшiлiгi туралы қоғам да, сол қоғамның бiр мүшесi ретiнде сен де ұтылмайсың. Ол қоғамға да, саған да пайдасыз емес.

	* * *

	Үндiлер ұлылыққа жетуде адамның жолында алты түрлi кедергi кездесетiнiн айтады. Олар:

	1. Ынжықтық.

	2. Қорқақтықтан, үрейден құтыла алмау.

	3. Әйелдiң ақылын талғамсыз алу.

	4. Мақсатқа жету үшiн керек жағдайда, уақытша болса да өзi туып-өскен жерiн қиып кете алмаушылық.

	5. Өмiрге тоқмейiлсiп қарау.

	6. Ауру.

	Өз ойыңша, сенiң бойыңда осы аталған әдеттер бар ма? Бар болса, қайсысы басым, қайсысы әлсiз екенiн саралай алдың ба? Сараласаң, олардан құтылудың жолын ойластырдың ба? Егер олардан құтылудың қамына кiрiсе алсаң, ұлы болып кетпесең де соған қарай қадам басқаның.

	* * *

	Үндi халқының Ұлы перзентi Джавахарлал Неру елiнiң азаттық алу жолындағы күресте бiраз өмiрiн түрмеде өткiзген. Қапаста жүрiп-ақ ол көптеген тарихи еңбек жазған. Соның бiрталайын өзiнiң iзiн басқан қызы Индира Гандиге арнаған. Олар әлемдiк тарихты қамтыған хаттары болған. Түрмеде жүрсе де ол адам тәрбиесiнен қол үзген жоқ. Қызын тарих тағлымын алуға баулумен қатар болашақ үшiн де еңбектендi. Мұнымен қоса Неру өзiмен бiрге түрмеде тұтқындардың да қандай ситуацияға тап болса да өмiрге құштарлығын сарқып алмауына қолғабысын шамасы жеткенше тигiзiп отырды. Мысал: Бiрде түрме бастықтары оған түрменiң ауласына орнатылған дар ағашын орнатқан фундаменттi қопарып алып, оны басқа жерге апарып тастауға бұйрады. Бұл жұмысқа ол қасындағы тұтқын жолдастарын жұмылдырады. Жұмысты атқару барысында Неру жазалаудың бұрын-соңды кездескен неше алуан қанқұйлы түрлерi туралы әңгiме айта жүредi. Бұл дүниеден күдерiн үзген тұтқындағылар дар ағашының фундаментiн тазалауға зұлымдықтың дәл өзiнiң қолқа-жүрегiн жұлып алғалы жатқандай құлшыныспен кiрiседi. Фундаменттi тазалап бiткенде олардың кеудесiнде еңселерiн басқан әдiлетсiз өмiрдiң қиянатына қарсы тұра алатын сенiм пайда болады. Сөйтiп, Неру өз Отанының тәуелсiздiгiне жету жолындағы күреске қылмескерлердiң де мүдделiлiгiн оятты.

	* * *

	Максим Горький: “Мен Лев Толстойдың “Соғыс пен бейбiтшiлiгiн” оқымаған орысты мәдениеттi орыс деп санамаймын”-дептi. Мен де Мұхтар Әуезовтiң “Абай жолын” оқымаған қазақты мәдениеттi қазақ деп есептемеймiн. Бұлай деп кесiп айтуға дәйек-дәлелдерiм мейлiнше мол. Оны тiзбелеп жатпай-ақ қояйын. Дұрысы Әуезов әлемiне сенiң өзiң үңiлiп, өзiң талдағаның. Сонда сен бiр жағынан христиандық, екiншi жағынан конфуцийлық, үшiншi жағынан (Бұл ең ықпалдысы) исламдық рухани әлемдердiң қазақ даласының өркениетiне, (Конгениалдық дәрежесi әр сатыда болса да) тигiзген әсерiнiң мөлшерiн Абай феноменi арқылы бiлесiң. Әуезовтi қоса танисың.

	* * *

	Кезiнде Мұхтар Әуезовтiң оппоненттерi оны өткен заманның жыршысы, кеңестiк шындықты жазуға қаламы шорқақ деп кiнәлаған. Бұл жеке дара Әуезов талантына ғана емес, жалпы көркем өнерге шығарылған қиянатты үкiм. Сол тұстағы тұрпайы социалогизм сыншыларының Әуезов шалқарының айдынында құлаштауға қарымы кемшiн, тереңiне сүңгуге тынысы тар болды. Оның үстiне қас талантқа деген күншiлдiктiң күшiгi қоса шәуiлдеген соң жазушыға көзқарастың қандай сипат алатыны белгiлi. Мұнымен бiрге Әуезовтiң бүкiл творчествосын таптық көзқарастың өлшем бiрлiгiмен безбендеу басым едi. Ондай бағалаудың қара бұлты жалғыз Әуезовтiң ғана емес жалпы қазақ өнерiнiң көптеген дүлдүлдерiнiң басына үйрiлген болатын. Оның жасыны оларды шетiнен жайратып салды. Сөйтiп, қазақ интеллигенциясын көшбасшыларынан айырып жетiм қалдырды. Билiктiң өнердi саясаттың қолына су құюшыға айналдыруы осындай трагедияға әкеп соқтырады. Жаратқан Ием жар болып, Әуезов опаттан аман қалады. Бiрақ, ол ажалдан басқа кеселдiң бәрiн басынан өткiзедi. Оның бар “кiнәсi” өз туындыларын таптық тар құрсаудың шеңберiнен асырып, әлемдiк универсалдық категорияның деңгейiне көтергенi болатын. Кешегi, бүгiнгi шындықтың құндылықтары мен қатыгездiктерiнiң нәр алатын тамырының тұтастығына Әуезов оқушысын астарлап, шебер иландыра алды. Осы тұрғыдан қарастырғанда жазушыны өткен өмiрдiң өксеушiсi деп айыптау жалғыз Әуезовке емес, шындық деген киелi ұғымға жасалған қиянат. Бiр мысалды қарастырып көрейiк. Айтпағым-қатыгез билiктiң қоғам өмiрiне, жеке адамға әкелетiн нәубеттерi мен трагедиялары туралы көрiнiстер. “Абай жолында” Құнанбайдың қолымен орындалған Қодар мен Қамқаның қазасы ненi аңғартады? “Көксеректегi” Көк шолақтың қанды азуынан ажал тапқан Құрмаштың жан түршiктiрер трагедиясы ненi байқатады? М.Әуезов осы қан жұтқызған қаралы қайғының екеуiнде де қоғамдағы тасбауырлық пен жыртқыштықтың дүлей күшiн керемет шеберлiкпен кейiптеп берген. Бiреуi феодалдық жер иелену саясатының, екiншiсi кеңестiк империяның бодандық езгiсiнiң көрiнiсi. Әуезов қатыгездiктiң екi қоғамдадағы бiтiмiн анық көрсетедi. Қос көкжалдың адамға қастық-қиянаттарының қатыгез табиғатын нанымды етiп бейнелеген. Құнанбайдың қолымен жасалды деген қылмысты қиянат қазақ өмiрiнде ежелден берi келе жатқан, көпке таныс жер тартысынан туындап отырған күштiлердiң әлсiздерге көрсететiн типтiк зорлық. Ал, Көксеректiң қимылы қазақ даласына күшпен таңылған, бiр ұлтты бүтiндей жұмыр жердiң бетiнен жойып жiберуге бағытталған жан түршiктiретiн, қанқұйлы саясаттың бет бейнесi. Қандас қарындасты бiр-бiрiне жау қылудың көрiнiсi. Халық арасында кең тараған аңыз бойынша Түркi жұртының түпкi тегi Көкбөрi деп саналады. Ол анасынан айрылып, жетiм қалған баланы бөлтiрiктерiмен бiрге емiзiп асырап адам етедi. Бұдан бiз қасқырдың аналық қамқорлық қасиетке ие болғанын көремiз. Ендеше Әуезов нелiктен оны ұрпағына қастандық жасаған жауыз қылып суреттеген? Жазушы бұл сауалдың жауабын алыстан емес, жаңа орнап жатқан қоғамның қойнынан iздеуге меңзейдi. Бұл қоғам қайрымсыз, қатыгез. Әкесiнен баласын айырып, жатбауыр қылды. Жас буынға Павлик Морозовтардың әрекеттерiн үлгi жасап, тәрбиеледi. Сталиннiң аты шулы қағидасы бойынша әкесi үшiн бала күймейдi. Бұл қағиданың астарына терең үңiлмей жеңiл-желпi қарасаң, “Күн көсемнiң” керемет “әдiлеттiлiгiне” иланып қалу қиын емес. Ал, шын мәнiнде мұның төркiнi нағыз сұрқия саясатқа барып тiреледi, ұрпақтар арасын алшақтатудың зымиян әдiсi байқалады. Көксерек өзiне қамқор болып, жақсылық жасаған бейкүнә бала Құрмашты тамақтап өлтiредi. Түз тағысы болғандықтан Көксеректiң стихиясы-еркiн әрекет. Байлап-матауға ешқашан көндiкпейдi. Еркiндiгi шектелген соң өзiне жақсылық жасаған жандардың қимасы-баласын мерт етуге барды. Адам мен қасқырдың арасындағы орныққан қайрымдылықтың (Аңыздағы болса да) үйлесiмi дөрекi зорлықпен бұзылған тұста осындай қанды трагедияға ойысып кететiнiн Мұхаң көркем тұспалмен шебер суреттеген. Көксеректiң қатыгездiгi Аққасқаның азуында кеңiрдегiнiң қырқылуымен аяқталады. Бұл Әуезовтiң билiктiң құлағына жеткiзсем деген қоңырауы болатын. Бiрақ, сол тұста тұспалды ескеруге құлағы жабық билiкке бұл қоңырау үнi Әуезов ойындағыдай күйде жетпедi. Керiсiнше ол кездегi билiк Әуезовтiң емеурiнiн өзiнiң артына байланған қоңырауға айналдырып жiбердi.

	* * *

	Өнер, ғылым, билiк бiр-бiрiмен жымдасқан бiрлiгiн, өзара үндестiгiн, бiрiне екiншiсiнiң қамқор әсерiн өркениеттi түрде үйлестiре алмаса, мемлекеттiктi нығайтудың қуатты көзiнiң бiрi әлсiрейдi деп есептеймiн. Сондықтан өнердiң, ғылымның, билiктiң басында осы үндестiк пен үйлесiмдiлiктi орайластыра алатын басшылардың отырғаны дұрыс. Сонда аталған үш тағанның ошағының отын үрлеп, ұлттық мемлекеттiгiмiздiң алауын жалындата алатын биiктерге қадам басамыз. Егер ол ниеттi iске асыруға әрекет жасалмаса, мемлекет өзiнiң дамуына кедергi келтiрiп, тоқыраудың тар ноқтасына өз еркiмен бас сұққаны. Өкiнiшке орай, бұл күн тәртiбiнiң өзектi мәселесiне айналып отырған жоқ. Билiк қана өз күшiн барған сайын еселей түсуге көңiл бөлуде. Ал, өнер мен бiлiмге деген көзқарас солғын. Өгей баланың жаутаңкөз тiрлiгi қалыптасты. Олардың өзара қатынасының ұзын-ырғасы билiк тарапынан оқта-текте айтылып қалатын қара дүрсiн нұсқаулар мен ғылым мен өнер аулындағы бұлбұлдардың оның алдында сайрап беретiн екiжүздi дифирамбыларымен ғана шектеледi. Мұндай байланыспен билiктiң қанаты қалай қатаймақ? Өнер мен ғылымда творчество ахуалы қалай қалыптаспақ? Демокраия үрдiстерiне басымдылық беретiн мемлекеттердiң өнерi мен ғылымы билiкке емес, ұлтқа қызмет iстейтiнi белгiлi. Тiптi тоталитаризм тұсында да бұл iстi дұрыс арнаға салудың мүмкiндiгiн табуға болады екен. Мысал келтiрейiн. Отан соғысынан кейiнгi жылдары Қазақстан билiгiнiң басында академик Дiнмұхамед Қонаев отырды. Ғылымының тiзгiнiн академик Қаныш Сәтпаев ұстады. Жалпы өнерге жетекшiлiктi, ресми түрде болмаса да, академик Мұхтар Әуезов жүргiздi. Үшеуi де нағыз дарынды ғалым болды. Әрқайсысы да өнер табиғатын жете бiлдi, ғылымның жаңғыртушы ролiн терең түсiндi. Ғылым мен өнердiң өркендеп, дамуына билiк тұтқасын ұстаған Қонаев қолынан келген бар мүмкiндiктi жасады. Сондай оң үйлесiмдiлiк орнағандықтан Қазақстанның ғылымы мен өнерi кеңестiк қыспақта болса да жақсы қарқынмен дамыды деп толық сенiммен айтуға болады. Бұл сөз жоқ елiмiздiң мемлекеттiгiнiң iрге тасын қалауға қосылған үлес болды.

	* * *

	Кеңестiк кезеңде билiктiң тоталитарлық режимi өмiр сүрдi. Тоталитаризм тұсында билiктен қиыс ойлағандардың қандай жағдайға тап болатынынан олардың тағдыры немен тынатынынан бiз терең хабардармыз. Соның өзiнде оппозициялық күштер өмiр сүрдi, билiкке қарсы тұра бiлдi. Және қарсылық қарақан бастың қамы мен билiк пен байлыққа жету үшiн емес, ел мүддесi үшiн жүрдi. Ондай күрестерден Қазақстан оппозиционерлерi де оқшау қалған жоқ. Алаш көсемдерiнiң ұлт тәуелсiздiгi үшiн бастарын бергенiн бiлемiз. Ғабит Мүсрепов бастаған алтаудың Сталинге хатын оппозициялық әрекет емес деп кiм айта алады? Мұхтар Әуезов Қаныш Сәтпаев, Ермахан Бекмаханов, Ахмет Жұбанов тағы басқа қазақ зиялылары ұлт мүддесiн ойлағаннан өзге қай қылмысы үшiн қуғындалды? 20-ғасырдың алпысыншы жылдары Мұрат Әуезов бастаған қазақ жастарының Мәскеуде құрған “Жас тұлпар” ұйымы ұлт мүддесi үшiн құрылмады ма? Iлияс Есенберлин, Олжас Сүлейменовтер ұлттық рухтың асқақ болғанын қалағаны үшiн Мәскеудiң қырын қабағына iлiнде емес пе? Қазақ зиялыларының бағына 20-ғасырдың екiншi жартысында Республиканы парасат-пайымы мол, ақылды, бiлiмдi, қайрымды қайраткер Дiнмұхамед Ахметұлы Қонаев басқарды. Ол қызыл империяның қанды құрығын бiрде бiр қазақтың мойнына салдырған жоқ. Әкелi-балалы Мұхтар-Мұрат Әуезовтердi, Iлияс Есенберлин мен Олжас Сүлейменовтi партияның кәрiнен қорғап қалуда өте шебер әрекет жүргiзе бiлдi. Димекең билiк басында болған кезеңде Қазақстанның экономикасы, ғылымы, мәдениетi қарышты қадаммен iлгерiледi. Кеңес Одағының құрамындағы Республикалардың ортасында мәртебесi үстем, шоқтығы биiк болды. Бүгiн Қазақ елiнiң басқа жұрттан тұрқы озып тұруында Қонаевтың сүбелi үлесi бар деп, нық байлам жасай аламыз. Кезiнде сол Қонаевтың да оппоненттерi болмай қойған жоқ. Димекеңнiң бiраз мезгiл науқастанған тұсын пайдаланып, оның көзi тiрiсiнде-ақ сыртынан кебiн пiшiп, өзара кресло бөлiскен топ болды. Науқасынан сақайып, тағына қайта отырғанда, солардың бiрде бiреуiн қара есекке терiс мiнгiзiп, мойындарына құрым байлатқан жоқ. Ол кiсi билiктен кеткеннен кейiн сол оппоненттерiнiң сирек бiреулерi бомаса, басым көпшiлiгi оның парасатты кiсiлiгiн жоғары бағалай бiлдi. Мұндай тұлғаның қарсыласы болу қауыпты ахуалға соқтырмайтынына олардың көзi толық жеткен едi. Үйткенi ол қарсыластарына қазақтың: “Өкпеге қиса да өлiмге қимайтын” даналығына жүгiнген басшының келбетiн көрсеттi. Сол жылдардағы оппозицияға сол тұстағы билiктiң көрсеткен кешiрiмшiл мәрттiгiн бүгiнгi билiк басындағылар үлгi ете бiлсе, кiсiлiктiлiктiң ұлы тәлiмiн игеруге ден қойған болар едi. Өкiнiшке орай, бүгін астамшыл Азнабайлар мен олардың ұр да жық, сойылшыл поштабайларының әдетi үстем болып болып тұрғандай.

	* * *

	Олжас Сүлейменовтiң есiмi тек әдебиет тарихында емес, қазақтың ұлттық санасының өркендеп, дамуында да алтын әрiппен жазылып қалады деген тұжырымды толық сенiммен айтуға болады. Олжекең өзiнiң алғашқы қадамынан бастап өзгеге ұқсамайтын қуатты үнiмен, терең толғамымен көптiң назарына iлiктi. Бұған оның өз ой-пiкiрiн айтудағы ерекше батылдығын қоссақ, ақынның тұлғасы даралана түседi. Олжекең ешқашан да ресми билiктiң идеологиялық шеңберiнiң шегiне сиып көрген жоқ. Сол үшiн ол билiктiң жылы қабағына iлiнiп көрген жоқ. ( Бұл жерде мен Димаш Ахметұлының Олжекеңе деген елден ерекше ықыласын есепке алып отырған жоқпын). Қазақтың бiртуар тұлғаларының тағдырын орынсыз солақай сындардан, жәбiрлеуден қорғауда Олжас үлкен кiсiлiк, тiптi ерлiк деседе сиятын, мiнез танытқан қайраткер. Бiр мысалға жүгiнейiк. 1987-жылы қыркүйектiң 28-жұлдызында Олжекең Мұхтар Әуезовтiң 90 жылдық мерей тойына байланысты баяндама жасайды. Бұған дейiн ешбiр ақпарат құралдары жарияламаған сол баяндамадан үзiндi келтiрейiн. “К тому времени (к 1957г) Мухтар Ауэзов завершил свою главную книгу, благодаря которой термин “Казахская литература” стал выражать в стране и мире вполне осязаемое, реальное понятие. К имени автора прибавлялись все новые, все более возвышенные эпитеты. 70-летие отметили без него. Оценки таланта не опускались ниже определения “выдающийся”. К 80-летию он называется “великим”. К нынешней дате тонус эпитетов заметно понизился. Выразилась ли в этой трансформации более трезвая оценка творчества? Однако народное отношение к Ауэзову же не зависит от қақих-либо определений. Хан-Тенгри возможен только в системе гор, где есть вершины самых разных степеней, подготавливающих взлет семитысячника. Поднимая Абая, возвышая сознание народов, М.Ауэзов поднял в глазах мира и себя. Не это ли лучший, самый гуманный способ роста. Любой другой метод неоднократно доказал свою бесперспективность в жизненном опыте личностей и народов. Только вместе, поддерживая и возвышая друг друга мы сами восходим на свою высоту. И эта формула диалектического взаимодействия человека с миром вполной мере выразилась в судьбе М.Ауэзова, определив ее высокую типичность и уникальность. Большую литературу возбудили в России 20-ые годы. В национальных Республиках были столь же наполнены творческим горением. Казахстан тоже не исключение. И здесь проявились яркие таланты. Но об этом мы теперь можем судить лишь по отрывочным сведениям. В официальной же истории это десятилетие-вырванные страницы. Причина-вульгарный социологизм, который называл даже философию Абая “буржуазным хламом”. Сегодня можно лишь удивляться как уцелел М.Ауэзов в те горькие в памяти тридцатые годы. Есть биографии, в которых отражены пути развития общества во всей диалектической сложности. Это биография М.Ауэзова. Он при жизни был счастлив. После долгого гонения в 1957 году награжден орденом Ленина. Лились слова величия. Это был миг торжества и смущения Ауэзова. Ему в 1949 году присуждается Сталинская премия первой степени. Он первый писатель-действительный член Академии Наук Казахской ССР. Но и эта золотая броня не может защитить М.Ауэзова от местных “Янычарских”. Непотопляемость Мухтара Ауэзова выводит их из себя. В 1951 году новая волна атак. Обвинения все те же-“певец феодализма”, “буржуазный национализм”, “идеолог Алаш-Орды”. Время идет, в мире происходят великие перемены, у нас ничего не меняется”. Одан ары Олжекең баяндамада Мұхтар Әуезовтiң елуiншi жылдардағы тағдырына Дiнмұхамед Қонаевтың қалай араласып, ара түскенi туралы айтады. Осы баяндамада екi ұлы тұлғаға билiк тарапынан жасалған әдiлетсiздiктiң бетiн ашады. Желтоқсан көтерiлiсiнен кейiн күйiп тұрған уақытта билiкке өз атына осындай сын айтылуы қайдан ұнасын. Сол күннiң ертеңiнде-ақ Димекеңнiң орнына келген Геннадий Колбин Республиканың ең жоғарғы билiк элитасы қатынасқан жабық жиналыста осы баяндамаға қатысты сөз сөйлеген. Бұл сөз де ақпарат құралдарында бұдан бұрын жарияланып көрген жоқ. Оның мәтiнi төмендегiдей: “В организации юбилея Ауэзова были допущены серьезные издержки. Многочисленная аудитория Дворца им. Ленина представлена в основном лишь одной национальностью как бы получилось подчеркнутое отношение к М.Ауэзову: Уважают его лишь соотечественники по нации, хотя безусловно уважают и представители других наций. В докладе целый ряд моментов носит явно сомнительный жарактер в оценке политических работников, которых огульно оценили как неполноценных. А их было много за все время с момента создания партийной организации. Прозвучали нотки преследования в период культа личности Сталина лишь творческой интеллигенции и в большей мере Казахстана, когда как репрессиям подвергались люди из числа партийного и советского актива и другие. Смещение акцента в период культа личности бросало мостик на сегодняшнюю деиствительность и звучало как недоверие партийному руководству. Имели место и другого порядка. Некому оказалось проверить и материалы, подготовленные КазТАГом к печати в прессу. Возникает вопрос: почему все это пройзошло? Управлял ли кто-то, организовал ли? Или дело было пущено на самотек? Надо проанализировать, почему пройзошло это, как это стало возможным? Это результат того, что отдел культуры ЦК Компартии Казахстана взял на себя лишь функции подготовки всякого рода оформительных дел концертных программ, пригласительных билетов и т.д. Кто же руководил организацией дела, в результате чего были допущены эти и другие недостатки в проведении мероприятия? Ответственность лежит в полной мере на отделе культуры ЦК и ЦК Крмпартии в целом. Оценку этому явлению надо дать на заседании бюро ЦК, а материал подготовить с объективной оценкой положения дел. Да и вообще разобраться: было ли это результат самостийности или управляемый кем-то, да и есть ли в этом какая-то проблема, или проблематики не существует в оценках этого мероприятия. Товарищам Камалиденову, Смаилову подготовить материал для разговора на бюро 6 октября в порядке оценки проведенного мероприятия и что надо предпринять, чтобы этого не происходило или это считать нормой для наших дальнейших действий в работе”. Колбиннiң сөзiнiң астарында қандай зымияндықтың жатқанын байқау қиын емес. Бiрiншiден, ол ел ішінде беделi аса үлкен Д.Қонаев пен Олжасты сынау арқылы сол кездегi бас көтерер қазақ чиновниктерiнiң үнiн шығармай, тұншықтырып ұстау едi. Екiншiден, Ресейдiң ұлт Республикаларында өнердiң өмiрмен қоғамдық-саяси байланысын әлсiретуге бағытталған ежелгi империялық пиғылын одан ары күшейте беру болатын. Сол кездегi Орталықтың төл өнерiмiздегi ұлттық құндылықтар мен ерекшелiктердi жою саясатын қолдаған итаршы космополиттердi Олжас Орталық Комитеттiң Пленумдарында аяусыз сынады. Сондай бiр кезектi пленумда ол: “Скептик (Өзi)-это пчела с жалом, которую невежественный садовник (Камалиденов сияқтылар) отгоняет от заповедного сада. Но именно пчела, вторгаясь в цветок опыляет его. Охраняя от мохнатого разбойника нектар, мы губим будущие плоды”-деген едi. (Олжекең осындай теңеудi саясаткерлерге ғана емес, ғалымдарға да қолданады.) Олжас қандай қылықтары үшiн билiк басындағылардың терiс қабағына iлiне бередi? Оған деген билiктiң остракизмi қашан тоқтайды? Асқар Егеубаев деген өз пiкiрiн ашық айта алып жүрген ғалым бұл туралы: “Олжас Сүлейменов өзiнiң ақындық, азаматтық тәуелсiздiгiн туған елiнiң тәуелсiздiгiнен әлдеқайда бұрын алған ақын”-деп, өте дәл айтқан. Олжекең үнемi пiкiр бостандығына ұмтылған азамат ақын. Оның билiкке ұнамайтын мiнезi де осы. Билiк тым еркiнсiп кетудi қаламайды. Ал, нағыз ақын, азаматтық позицияны ту қып ұстайтын ақын билiк талабының тар шеңберiне сия ма? Музаға қиянат, адамзат санасының өркендеуiне қиянат. Ол қиянатқа Олжастай арыстан тұлға көне ме? Әрине жоқ. Еркiндiктiң, тәуелсiздiктiң қандай ұғым екенiн терең ұғыну үшiн сен Олжас сияқты ақындарды көбiрек оқы. Бүгiн көп саясаткер ақын-жазушылардың қоғамның саяси өмiрiнде болып жатқан жайларға енжар қарайтынын сынайды. Олар кей жағдайда мәселеге терең талдау жасамағандықтан осындай айыптаулар айтады. Творчество адамдарына ашық айқайдан көрi тұспалмен айту тән. Сенен сұрайтыным-сол тұспалдардың астарына үңiле бiл. Қазақтың табиғатына айқайдан тұспал анағұрлым жақынырақ тұрған. Қанға сiңген әдетпен ат кекiлiн кесiсiп қоштаспайсың деген талаптың орайы жоқ екенiн ескер.

	* * *

	Балам, сен Олжекең туралы оның кейбiр әрекетiне менiң сыни көзқарасымды үзiлдi-кесiлдi пiкiр деп ойлама. Үлы ақынның аңғал батырларға ұқсап, оқта-текте оқыс басқан қадамдары оның ұлылығына нұқсан келтiре алмаса керек. Менiң жоғарыда кейбiр айтқандарым тұрақталған пiкiр емес, әттеген-ай деген өкiнiш қана. Кейде мен өкiнiшiме у қосқандай етiп айтқан тұстарым болған. Керек десең, ол менiң Олжекеңе деген шексiз мол құрметiмнен туған деп есепте. Соған дәлел ретiнде кезiнде баспасөз бетiнде жарық көрген Олжас ағама айтылған бiр назымды назарыңа ұсынайын. “Бүгiнгi күннiң тiрi Шоқаны-Олжекем-ау, Евроазиялық тұтастықтың тұғырнамасындай болған әлемдiк маңызға ие идеяңнан қос құрылықтың патшаларына еншiлеп беруге артығымен жеткен ақылың өз елiңнiң оппозициясы мен билiгiнің әрекетiн саралауға неге жетпей қалды? Бiтiмгерiм-Олжекем-ау, адамзатты атомдық апаттан арашалау мақсатымен жұмыр жердiң ортақ қазнасындай болған “халықтық дипломатияны” жүргiзген нар тұлға емес пе едiң, сол биiктен “Челноктiк дипломатияға” неге құлдилап кеттiң? Аламан бәйгенiң алдын бермей, жалпақ жұртқа олжа салатын Құлагердей топжарғаным-Олжекем-ау, алапат екпiнiңнен тосырқап қалуың қалай? Жолында жүк қалдырмас Қара Нарым-Олжекем-ау, белiң неге сыр бердi? Тас жұтқан жолбарысым-Олжекем-ау”, жүрегiң неден шайылды? Асқар биiк Алатауым-Ожекем-ау, асқақ басыңды ауыл-үйдiң ұсақ-түйек ырың-жырыңына неге сұқтың? Тегеурiнiң темiр Ақ-Иығым-Олжекем-ау өр кеудеңе кәрiлiк сығалап, “тышқаншыл болып” кеттiң бе? Тәңiр тектес тәкаппарым-Олжекем-ау, бәтуәсiз билiк пен осқырынған оппозицияның арасына фельдъегерь боп, елпектегенiң қайткенiң ойбай сығыр?” Осы ширығудан менiң Олжекеңнен түңiлуiмдi емес, үлкен тұлғаның кейбiр жаңсақ әрекетiне деген өкiнiштi ғана байқауға болады деп ойлаймын. Қысқасы қорытындыңды өзiң шығар.

	* * *

	Балам, бiздiң буын төл тарихымен шөлден қаталап барып табысқан буын. Мұндай жағдай бiздiң халықтың өзiне тән тарихи мұрасының жоқтығынан немесе кедейлiгiнен емес, мұраларымыздың ұзақ-ұзақ жылдар бойы құлыпта жатқандығынан туындады. Бiздiң көне тарихымызда мәдени, рухани байлықтарымызды жасаған тұлғаларды былай қойып, оның бер жағындағы 18-19-ғасырлардағы қазақ хандарының өмiр тарихы, олардың ұлт үшiн атқарған келелi еңбектерi бiз үшiн жұмбақ болды. Олар туралы шындықты ашық пiкiрталаста дәлелдеу былай тұрсын, егер олар патшалық не кеңестiк империялар идеологтарының анықтап берген көзқарастарынан қиғаш кетсе, құрыққа сырық жалғанған қудалаудың астында қалатын болды. Қазақтың соңғы ханы Кенесары Қасымов туралы шындықты жазғаны үшiн қазақтың маңдайына бiткен марқасқалары қандай қуғын, қысымға килiкпедi десеңшi. Бiз кезiнде патшалық Ресейдiң құрамында болып, оған Кенесарыдай қарсы тұрмаған Жәңгiр ханның өзiн “хан емес, қасқыр” деп танытуға тырысқан идеологияны оқып өскен буынның өкiлiмiз. Сол Жәңгiр ханның қандай тұлға болғанына аз кем көз жүгiртiп көрсек, ол туралы бiздiң қаншама уақыт терiс пiкiрдiң ықпалында жүргенiмiздi байқау қиын емес. Жәңгiр-хан Бөкейұлы (1801-1845) қазақ топырағындағы соңғы хандардың бiрi. Ол бар болғаны 44-ақ жыл өмiр сүрiптi. Орыс, немiс, араб, парсы тiлдерiн жетiк бiлген. Патшаның жарлығымен генерал-майор әскери атағын тұңғыш иемденген қазақ. Жәңгiр шен қызығына бiрыңғай бой ұрған қара дүрсiн надан билiк иесi емес, заманының алдыңғы қатарлы ағартушы қайраткерi болған тұлға. Өзi құрылтайшылық жасап, мектеп ашқан. Бай кiтапханасы болған. Шахматты өте жақсы ойнаған. Жәңгiр мектебiн оқып бiтiргендердiң ортасынан көптеген атақты, бiлiмдар адамдар шыққан. Бұл мектептiң түлектерi кейiн Мәскеу, Петербург, Қазан, Омбы, Уфа, Орынбор, Саратов қалаларындағы сол кездегi алдыңғы қатарлы жоғарғы оқу орындарын бiтiрiп, Ресейдiң көптеген аймақтарында биiк дәрежелi қызметтер атқарған. Олардың iшiнде бiрталай өнер адамдары да болған. Олар: атағы бүкiл Алты Алашқа әйгiлi күйшi Дәулеткерей Шығаев, үздiк роман-повестер жазған жазушыларға бәйге жариялап, өз қалтасынан қаражат шығарған, Лермонтовтың “Қашқын” поэмасын қазақ тiлiне аударған атақты ақын Шәңгерей Бөкеев, Ресей телеграф департаментiн басқарған, қазақтан тұңғыш генерал-лейтенант атағын алған, Балқан соғысының батыры, Императорлық Географиялық қоғамының мүшесi болып сайланған, құнды ғылми еңбектерi үшiн күмiс медальмен марапатталған, Шоқан Уәлихановқа, Семенов-Тянь-Шанскийге дос болған Махамбет-Садық Бабаджанов, Дағыстандықтарға кириллицаға негiздеп, тұңғыш Әлiппе жасап берген Бекмұхаметов Мақаш, тағы басқалар. Жәңгiр төрт некелi болыпты. Бiрiншi әйелi-Жүзiм, Қанжығалы Бөгембай батырдың шөбересi. Екiншi әйелi-Фатима-тоташ, Орынбор аймағының мүфтиiнiң қызы. Үшiншi әйелi-Айсұлу, жастай дүние салыпты. Төртiншi әйелi-Зылиха, есаул Қарауылқожа Бабажановтың қызы. Жәңгiрдiң әйелдерiнiң iшiнде Фатима-тоташ жанжақты сауатты, өз заманындағы алдыңғы қатарлы әйелдердiң бiрегейi болған. Ол татар, қазақ тiлдерiнен басқа орыс, немiс, француз тiлдерiнде таза сөйлеп, сауатты жаза бiлген. Фатима-тоташ туралы Ресей баспасөзiнде материал көп басылған. Петербургта шығатын “Сын Отечества” журналында Император Николай бiрiншiнiң қабылдауында болып, патша ағзамның өзiмен биге түсiп, құйын үйiруi талай бикештiң өзегiне өрт салғаны жәйлi жазған екен. Жәңгiр хан мен дауылпаз ақын Махамбеттiң арасында орнаған қырын қабақ қатынастар туралы бiз ақын творчествосын, өмiрiн, Исатай Иаймановпен бiрiгiп бастаған Ұлт-азаттық көтерiлісiн зерттеушi ғалымдардың еңбектерiнен там-тұмдап, бiржақты ғана бiлемiз. Бiрақ, ол еңбектерде кеңестiк идеология талаптарының тар шеңберiнен шыға алмай, бiрталай шындықтың бетi бүркеулi қалған сыңайлы. Жәңгiрдiң де, Исатай-Махамбеттердiң де түпкi мақсаттары қазақтың қамы екендiгiне бүгiн көзiмiз жетiп отыр. Бiрақ, екi жақ бұл мақсатты iске асыру тәсiлiне келгенде келiсiмге келе алмай, көзқарастары керағар кетедi. Бiздiң ойымызша, Исатай-Махамбеттердiң саясатында бiр жақты сойылшыл радикалдық әрекеттер дендеп кетiп, олар Жәңгiрдiң әрiден толғаған икемдi саясатына терең бойлай алмай қалған. Осы түсiнiктердiң төңiрегiндегi шиеленiс асқынып барып, кейiнен бiтiспес жаулыққа ауып кеткен. Жәңгiр шашын алдырғанда ұстарадан ұшына жабысқан дертпен алты күн арпалысып жатып, жарық дүниеден өтедi. Өлерiнiң алдында ол Махамбет пен Исатайды шақыртып алып: “Әй қос тентек-ай, бiрiң ағам, бiрiң iнiм, бiрiң батыр, бiрiң ер кiмге қарсы қол жинағаныңды бiлмей өттiң-ау. Ақыры балақтағы өкпеге аспандағы менi саттыңдар. Кiнә қай-қайсымызда жетерлiк. Кеш. “Қара албасты басқырсың” деу маған емес, қатындарыңа айтатын қарғыстарың едi ғой.”-деп, назасын бiлдiрiптi. Сөйтiп, Жәңгiр хан сары орыстың мұздай темiр құрсанған самсаған сары қолына сойыл мен садақтан өзге қаруы жоқ қазақты байлап бергiсi келмеген саясатына наразы батырлардың өкпесiн өзiне қалдырып, о дүниеге батырларға өз наласын арқалап аттанады. Кеңестiк идеологияның сыңаржақ нұсқауының салдарынан бұрын өткен тұлғалардың саясаттағы ұстанымдарына билiкке қолайлы бiржақты баға берiлiп келгенi мәлiм. Сенiң тұстастарың, әсiресе билiк маңайында жүрген жас буын өкiлдерi тарихымыздың ақтаңдақтарын өз замандастарына әдiлеттi түсiндiруге тырысулары керек. Тәуелсiздiгiн жаңа алған елдiң азаматтары өз халқының тарихын терең талдап, тани бiлуi парыз. Отансүйгiштiк қасиет азаматтық санаға көп фактордың бiр-бiрiмен өзара жымдаса үйлескен жиынтығымен орнығады. Сондай факторлардiң бiрi туған елiңнiң тарихына құрметпен қарау.

	* * *

	Бостандық ұғымын жалпақ қазақ әлi санасына толық сiңiрген жоқ. Түсiнуi мүмкiн емес деп ойлаймын. Үйткенi оларға бостандық аспаннан түскендей сыйлық болды. Қазақ бостандығына ең алдымен Жаратқан Иемнiң жар болуымен, сонан соң Михаил Горбачевтың мүсәпiр жiгерсiздiгiнiң «көмегiмен», ақыры Славян елдерi президенттерiнiң Беловежде Одақ құрамынан шығып кетуiнiң арқасында қол жеткiзгенiн кiм де кiм болмасын терiске шығара алмайды деп ойлаймын. Сол тұстағы қалыптасқан ахуал Қазақстанды өз тәуелсiздiгiн жариялауға ерiксiз итермелеген жағдай тудырды. Тәуелсiздiкке қай жолмен болмасын жету қай халық үшiн де бақытты тағдыр. Қазаққа да солай. Қолына қару алып, қанға бөгiп, азаттығын алған елдер көп. Бiз құрбандықсыз келген тәуелсiздiгiмiз үшiн күн сайын Құдайға мың шүкiршiлiк айтып отырсақ артық емес. Әрі азаттыққа ең қасиетті, киелі құндылық деп қарайтын көзқарас қалыптастыруымыз керек.

	* * *

	Сәттiлiктiң құнын сәтсiздiкке ұшырағандар жолы болғыштардан тереңiрек бiледi десем, артық айтқандық емес шығар. Егер осы категорияның адамдарының бойына қызғаныш деген “қызыл ит” орнаса, ол соры қайнағандарды құдай қос қолдап ұрды дей бер. Олар өзiнен өзгенiң жетiстiгiн жұмсарта айтқанда кездейсоқтық деп есептеуге дайын тұрады. Ал, өзiнiң дiттеген мақсатына жете алмауын өзгеден көретiн сұмырай әдетi бар. Бұл пенделiк мiнездiң ең жұғымсыз түрiнiң бiрi. Өкiнiшке орай осы мiнез басқа жұртқа қарағанда қазақтарға тән болып бара жатыр. Сен осы мiнездi өңiң тұрғай түсiңде көрмеуге тырыс. Бұл адамның бойындағы оң қасиеттi кемiрiп құртатын мерез әдет.

	* * *

	Кiшкентай ғана торғай алып еменнiң iшiнiң құрттан, сыртының өрттен аман болғанын тiлейдi екен. Отансүйгiш әр азамат елiнiң қамын осы торғайша ойласа, ұлт болашағына қосқан үлкен үлесi деуге болар еді. Атам қазақ: “Жаныңды қинасаң, ерлiк оңай, жақыныңа бұрмасаң, билiк оңай”-деп, әдiл басшыға тән қасиеттi анықтап берген. Алаш көсемi Ә.Бөкейханов та: “Бас пайдадан көрi ел пайдасын ойлау керек”-деген артына өсиет қалдырған. Азаматтары осы өсиеттi орындаған елдiң бiрлiгi артып, тiрлiгi жанданбақ. Бiрақ, бүгiнгi қазақтың iлуде бiрi болмаса бұл өсиетке үндес әрекет жасап жүргенi бар ма? Аз. Неге? Әлде елдiк мұраттың жеке мүдденiң алдындағы реңiнiң пәс болуы объективтi сипатқа ие болды ма? Қалай десек те, осы екi мүдденiң арасындағы өзара байланыстың арқауы мүлде үзiлiп қалмайды. Тiптi өте әлсiз мөлшерде болса да iшкi үйлесiмдерiнiң жұқанасы қалады. Егер ол да жойылса, қоғам өмiрiнде әртүрлi катаклизмнiң орын алуына жағдай жасалынады. Халқымызда: “Татулықты ұрыс-керiс бұзады, ерлi-зайыптыны терiс жүрiс-тұрыс бұзады, тынық күндi жел бұзады, арнаны сел бұзады”-деген даналық бар. Бұлар үйлесiмдiлiк жоғалғанда пайда болатын табиғи, тұрмыстық, этикалық катаклизмдер. Саған жеке басыңның мүддесiн елдiк мүддеден не биiк, не тең, не төмен қой деген кеңес беруден аулақпын. Бiрақ, олардың үндес үйлесiмiн таба бiлуiңдi қалар едiм. Сонда сенiң осы әңгiменiң басында айтқан еменнiң бүтiндiгiне тiлеуқор кiшкентай торғайдай өз елiңнiң болашағына қормал азамат болатыныңа сенімім арта түсер еді.

	* * *

	Бiлiмдар адам бiлiмiн көп пайдасына жұмсамаса, өз басын қақпасына қара құлып салып қойған қараудың қоймасына айналдырады. Ондағы қазнаның пайдасын не өзi, не басқа көрмейдi. Мұндай сынды қазақ ғалымдарының атына айтуға бiздiң моральдық құқымыз бар ма? Шындыққа жүгінер болсақ-Жоқ. Үйткенi мемлекет тарапынан оларға жасалып отырған қамқорлық жоқ. “Байтал түгiл бас қайғы” дегендей ғалымдар бiлiмдерін iске жұмсау түгiл қара бастарын қалай асырап сақтауды бiлмей қалды. Атақтары Алатаудай, атқарғаны одан кем емес ғалымдарымыз ғылым ордасынан айрылып, далада қалды. Қазақ ғылымына жаңа леп әкеледi-ау деген жас ғалымдар ашқан жаңалықтары өз елiнде қажет болмай, басқаның кәдесiне асып жатыр. Сенің осы пiкiрге қарсы айтар уәжің бар ма? Айта алмайтын шығарсың.

	* * *

	Балаға ақылды шамадан тыс көп айта бергенмен оны тәрбиелi азамат етiп өсiру екi талай. Ол әке ақылынан көрi оның жүрiс-тұрысынан, iс-әрекетiнен көбiрек үлгi алады. Әсiресе, ұлдарға ақылдан көрi үлгi әсерлi болатынын әмсе есiңде ұста. Ұлыңа ықпалыңды көбiрек тигiзгiң келсе, оған деген әкелiк мейiрiмiңдi жасырыңқырап жүргенiң дұрыс болады. Бұған қоса онымен әңгiмелескен кезде паритеттiк ахуал орнатуға тырыс. Егер ұлыңа: “Сенi жаратқан мен. Сондықтан менiң үстемдiгiм ғана жүредi” десең, оңбай қателескенiң. Ал, ол: “Мен болмасам, сен әке атағын алар ма едiң?” десе не дер едiң? Әдiлдiгiнде бала болмаса, адам қалай әке атанбақ? Сондықтан балаға жалаң ақыл айтудан аулақ болған жөн. “Ақылды бол, ақылды бол” деп жалықтыратын әкеге ұлы: “Қалай?” деген жалғыз сұрақ қойса, қандай жауап алар едi? Ақылды болудың ғылыми формуласы жоқ. Оның өмiрлiк формуласы-үлгi.

	* * *

	Бiздiң “халық қалаулылары” сайлау кезiнде өздерiне қол ұшын берген билiктiң тапсырысын орындауға келгенде iстiң мән-жайын зерек зерттеп, терең талдап жатпастан жамырай сөйлеп, қу бастан қуырдақтық ет алады. Бiр кезде лоббизм туралы Заңның қабылдануына қарсы болғанның бiрi болдым. Ол пiкiрден бүгiн қайттым. Ондай заң болмаса да жасырын лоббистер өз айтқанын астыртын орындатып жүр екен. Жер туралы Кодекстiң осы жолмен қабылданғанына күмән жоқ.

	* * *

	Дала соты бұрын қылмысты тексерiп, құныкердi анықтағанда сорғалаған қан, сойдақталған iзге куәнiң жан берген айғақ сөзiн терең сараптан өткiзiп барып түспеушi ме едi? Бұл дәстүр бүгiн адыра қалғанға ұқсайды. Кезкелген мемлекеттiң заң жүйесi бүгiнгi озық үлгi мен кешегi соқталы ұлттық үрдiске табан тiремесе, әдлдiктi құндылық деңгейiнен төмен, көкжасық құжатсымақтар дүниеге келедi. Қазақ басқаның жылтырағына қызыққыш халық. Әсершiлдiк пен қызығу жалпы жаман қасиет болмаса да шегiнен, шеңберiнен шығып кеткенде пайдасы да аз әдет. Елiмiздiң Заң актiлерiнде осындай әсiре қызығушылықтан туындаған кемшiлiктер молынан ұшырасады. Есiм ханның Ескi жолы, Қасым ханның Қасқа жолы, Тәуке ханның Жетi жарғысы, Дала билерiнiң дана үлгiлерi, Абай жазған ұлттық Заң нұсқалары ұмыт қалды. Заңнамаларымызда солардың рухы жоқ. Бұл бiздiң Заң актiлерiнiң тектiк тамырының құнарсыз топыраққа егiлгенiн көрсетедi. Менiңше бұл түбiрiмен қате методика. Мемлекеттiң өзгешелiгiн, оның түр тұлғасын, ұлт табиғатының ерекшелiктерiн көрсете алатын дәстүрлердi ұмыту жақсылық емес. Елiмiздiң заңнамасының мазмұнын өзiмiздiң ежелден берi орныққан дәстүрлерiмiзге сүйене отырып жасақтасақ, одан ұтпасақ ұтылмаймыз. Бiздiң заң саласының ғалымдары осы мәселелердi айтуын айтып, одан әріге аттап баспайды.

	* * *

	Бағыныштысының әрекетiне рұқсат беру құқына ие болған бастық тиым салу құқына да ие деген сөз. Тиым салуды жақсы көретiн басшы қызметкерлердiң жауапсыздығын да туындата отырып, оны қылмысқа итермелейтiн негiздi де қалайды. Пенденiң табиғатына бостандыққа ұмтылу, тән. Тиым салу (мейлi ол пайдалы боса да)-бостандықты шектеу. Адам ата мен Хауа ана жеуге тиым салынған алманы жеп қойып, жұмақтан қуылды емес пе? Адамның табиғат болмысына, әрекетiне тиым салу бостандыққа ұмтылдырудың қозғаушы күшi болу керек. Еркiндiгi жолында жасаған әрекетi тамұққа апаратынын бiлiп тұрса да пенде одан тайсала қоймайды. Үйткенi жазасы жоқ, сонымен қоса еркiндiгi де қатаң шектелген жұмақтан көрi тозақтағы тiрлiк анағұрлым қызықты. “Сен жұмаққа баруды қалайтын боларсың”-деген сұраққа Вольтер: “Маған тозақ көбiрек ұнайды, үйткенi ондағы компания көңiлдiрек”–депті. Еврейлердiң де: “Тозаққа қарағанда жұмақта тиым салу көп”-дейтiн сөзi де жолы азапты болса да бостандықты биiк санағаннан туған болу керек. Егер бастық өз қызметiнде еркiндiк пен тиым салудың ара жiгiн оңтайлы орайластыра бiлмесе, басқарып отырған ұжымның берекесiн өз қолымен құртушы болып шыға келедi.

	* * *

	Сарапшылар (Эксперттер) дегенiң ештеңенi зарттеп, тексермейтiн адамдар. Олардың белгiлi бiр мәселеге тұрақтаған көзқарасы болады. Зерттемек мәселе өз көзқарасының аясына сиса, баяғыдан қалыптасқан өлшемдерiмен кездемелей салады. Егер мәселе ол өлшемнiң аясына симаса, үстеме құн алады өзiне таныс әдiстiң шеңберiне сиғызып жiбередi. Сарапшы мән-жәйға тереңдеп үңiлiп, тексерiп жатпайды. Бiрақ, бiлмейтiнiн бiлгеннен артық етiп, шебер жасыратын қабылетi бар. Сарапшылардың көбi зерттемек мәселенi зерттеудi доғарған адамдар.

	* * *





Бiздiң санамызға адамға әмсе сенiммен қарау керек деген ұғым орныққан. Адамға сенудi мен өте жақсы қасиет деп есептеймiн. Бiрақ, мен адамға толық сенудi оны жете танып бiлген соң бастау керек деп санаймын. Бұл талаптың қателiгi жоқ екенiне жұрттың бәрi иланатын болар. Алайда, адамға сенбеу үшiн де оны жақсы бiлу керектiгiн терiске шығара қоймассың. Қазақ: “Атымның сыры өзiме мәлiм”, “Сырын бiлмейтiн аттың сыртынан жүрме”-деп жатады. Адамға талғаусыз, таңдаусыз сену соқыр тәуекелге барумен бiрдей. Ондай тәуекелге адам тығырықтан шығатын жол таусылғанда ғана баруға мәжбүр болады.

	* * *

	Тiрiлер жерлес емес, нағыз жерлестер-өлiлер.

	* * *

	Бостандықтың мәнiсiн былжыратып жiбердiк қой деймiн. Бұл қасиеттi ұғымды санаға тереңдей сiңiру үшiн билiк пен оппозиция қоғам атты әкенiң егiз перзентiндей мүдделi екенiн түсiнулерi керек. Оппозиция дегенде, билiктiң өз қолымен тұсауы кесiлген, оның сызып берген шеңберiнен шығандап шығып кетпейтiн, өрелеген аттай адымын аша алмайтын жасанда оппозицияны айтып отырғаным жоқ. Қоғамдық өмiрде қатпарланып қалған қасаң жүйенiң көнiн жұмсартуға күш салып, (иiн тұтас қандырып жiбермесе де) ұлт көсегесiн көгертудiң жөн-жосығын билiкпен қоса iздесетiн оппозиция туралы айтып отырмын. Ондай оппозиция бiзде бар ма? Мен бар деп, толық сенiммен айтамын. Бiрақ, ол маған жетiм сияқты боп көрiнедi. Көсемдерiнiң шоғыры ғана анық байқалады да соңынан ерген халықтың қарасы мол емес. Халық билiктi де қолқа-жүрегiмен қолдап отырған жоқ. Оның соңынан да еркiмен еріп жүрген ел жоқ. Үреймен ередi. Жетпiс жыл бойы санасын торлаған үрейге шырмалып қалғандықтан ередi. Бiздiң билiк халықтың осы менталитетiн пайдаланып, оны өзiнiң айтқанына көндiредi, айдауына жүргiзедi. Бiрақ, таң атпайын десе де күн қоймайды. Бұл әдеттен де арылатын сәт келедi. Сөз бостандығы жоқ халықты азаттық алған халық деп есептеуге болмайды. Мен айтар сөзiме тосқауыл болмайтын, бiлдiрер пiкiрiме қыңыратқып қарамайтын билiкке бес мезгiл намазымнан тастамай батамды берер едiм. Өкiнiшке орай бүгiн аузы қисық болса да байдың ұлы ғана сөйлеп, ерiктi ауызға бөрiктi бас сиып кетiп тұр. Ал, оппозиция өгей ұлдың кебiн киiп, жақ ашса жазаланатын болды.

	* * *

	Мысық тышқан аулағанда қамбадағы астықты күзету үшiн ауламайды. Құлқыны үшiн аулайды. Құқық қорғау органдарының қызметкерлерi де сол мысықтың кебiн кидi. Олар мемлекеттiң, елдiң байлығына басқаның қол сұқпауын қадағалауы мүмкiн. Бiрақ, олар өз мүддесiн әсте естерiнен шығармайтын болып алды. Қылмыскердi табуын табады, ұстауын ұстайды. Алайда оларды сүттен ақ, судан таза етiп құтқарып жiберудiң жолын да шеберлiкпен игерген. Оның жолы-пара, жазықсыз жандарды “жаптым жала, жақтым күйемен” қылмыскер жасау. Мынандай өте сорақы бiр мысал келтiрейiн. Таяуда бір танысымның қойы қолды болып кетiп, учаскелiк полицейге өтiнiш бередi. Полицей: “Ақсақал бiр қой берсең, жоғыңды тауып беремiн”-дейдi. Мiне бiздiң құқық қорғаушылардың тiрлiгi осындай болып барады.

	* * *

	Байлықтың мәнiн сен қалай сараптайсың? Байлықты үстi үстiне еселеп, есепшоттарға немесе шұлыққа тығумен ғана шектелу тоймас мешкейлiктiң, тоғышар мешеулiктiң көрсеткiшi емес пе? Ондай байлардың боқтықтан бойы аспайтын сасық қоңыздан артықшылығы қанша? Бай болғысы келмейтiн пенде бұл өмiрде кемде-кем Байлық кiмге бұйыруы керек?-деген сауал қойылса мен ойланбастан: “Қайрымды адамдарға бұйыру керек”-дер едiм. Үйткенi қайрымды адам ақылымен байлығын өзiне де өзгеге де шарапаты тиетiн қоғамдық-әлеуметтiк деңгейге көтере алады. Қайрымсыз байлар өзiнiң қара басынан басқаларға пайда әкелудi әсте ойламайды Қай заманда да бай адамдарды көпшiлiк онша ұната қоймаған. Бүгiнгi бiздiң қоғамда да солай. Оның үстiне бiзге, бай адамға ата жауындай қараған кеңестiк көзқарастың аясынан шыққан жандарға байларға жылы жүзбен қарау тiптi қиын. Бiрақ, ол санадан құтылу керек. Құтылып қана қоймай өзiмiздiң жаңа қалыптасып келе жатқан ұлттық буржуазияны, егер ол қайырымды болса, қолдауымыз керек.

	* * *

	Тұлғалар тоқыраған қоғам да тоқырауға бiр қадам жақын тұрады десем, қателесе қоймаймын. Бұл-бiр. Екiншi, қоғамға қажеттiгi кем тұлға да тоқыраудан сырт тұрмайды. Кейбiр саясаттанушы бүгiнгi Қазақстанды тоқырау құрсауына толық шырмалған қоғам деген байлам айтып жүр. Ендi бiреулерi тоқырауға қарай жылжып келе жатқан, бiрақ әлi де болса оның алдын алуға болатын мүмкiндiгi бар сатыдамыз деген пiкiр айтады. Бұлар ақиқи шындық па, әлде негiзi солқылдақ жорамал ма? Менiңше осы екi тұжырымның екеуiнiң де жартылай қисындары бар сияқты. Ол қисындар қоғам өмiрiн реформалаумен тiкелей байланысты. Реформалар елiмiзде жартылай жүргiзiлiп жатқандықтан соның өзi қоғамның толыққанды, жанжақты дамуына кедергi, сол қоғамның басында отырған билеушi топтың бойдағы потенциалының бүтiндей ашылуына көп тосқауыл болып отырғаны байқалады. Елде әзiрше экономикалық реформаларға ғана көңiл бөлу бар да саяси реформа толыққанды жүргізіліп отырған жоқ. Әрi берiден соң экономика объективтi процесс. Ол өз дегенiн ерiксiз орындатады. Сондықтан оның барар бағытын жiтi бақылап, тамыр соғуын дәл танып отырмаса, қоғам дамуының тежегiш күшiне айналып кетуi ықтимал. Бұл ахуалды аңдай алмау билiк бұтақтарында отырған тұлғалардың тоқырай бастауының көрсеткiшi болу керек. Демократиялық реформаны жүргiзбеу оған кiнәлi тұлғаның бiрден бiр тоқырау көзi. Демократиядан қашқанда баратын меже-автократия. Автократтар ашықтықтан қорқады. Көптен iргесiн аулақ ұстайды. Халықтан оқшау қалған басшының тамыры солады. Оның тоқырауы жеке басының ғана трагедиясы болса бiр жөн. Авторитарлық жүйенiң тұсындағы билушi тұлғалардың жеке басындағы тоқырау ұлттық дамуға бөгет болады. Тұлғалар тоқырауына ерекше қауiппен қарайтынымның себебi де осы.

	* * *

	Петр Чаадаев: “Құлдыққа қорланбаған халық құл болу үшiн ғана жаралған халық”-дептi. Құлдық психолгиядан қазақ таза ма? Жоқ. Таза деуге менiң аузым бармайды. Құлдықтың адам жеркенетiн кейпiн күн сайын көрiп отырып, өзiмдi өзiм, оған қоса сенi қалай алдай алармын. Адамды басшының каһары құл етпейдi. Құлдыққа мойынсұну құл етедi. Кейбiр адам үшiн бостандықтан гөрi құлдық құрығында жүрген жеңiл. Тегiнде құлдық ешкiмдi де өз бұғауында зорлап ұстамайды. Одан адамның өзi құтылғысы келмейдi. Құтылу оңай да емес. Оны жеңу әрекетiн адам алдымен өзiнiң санасымен күрестен бастау қажет. Өз бойына орныққан үрейден арылуға күш салуы керек. Адамдардың тағы бiр категориясы бар. Өздерi басқаны құл ету үшiн тырысады. Бұл өзін өзі құлдықтың торына қамаудың бір түрi. Құлдықтың ең ғажап түрі-Жаратушыға құл болу. Оны Жаратушыға құл болудан бас тартпайтын бостандық десек те болар.

	* * *

	Кейде кiсiлiгi кiсесiне жетпейтiн жандардың кемшiлiгiне ренжiсек те соның өзiнен де тәрбиелiк дән iздеу керек. Бiреудiң бойындағы ұсқынсыз қылықтан жиiркене бiлу де сондай әдеттен өз бойын тазалауға ұмтылғаны. Әсер алатын озық үлгiнi кез келген адамнан таба беру мүмкiн емес қой. Осылай барға қанағат қылатын сәттер де болады.

	* * *

	“Мегаполис” газетiнiң бiр санында жарияланған иiс сезу, iздеу қабылетi кемiп, қартайып кеткен бiр қасқыр итке (овчаркаға) Қазақстан кеденшiлерi айына 10 мың теңгелiк күтiмақы белгiлегенi туралы бiр материалды оқып, көңiлiм құлазып кеттi. Кейбiр категориядағы топқа берiлетiн төлем ақының құны овчарканың айлық жуындысына жетпейтiнi түңiлтпегенде қайтедi?

	* * *

	Ақпарат құралдары бүгiнгi билiктiң бейнесiн жасауда бiр кездегi Жамбыл-Жәкемнiң Сталинге “теңеу таппай қиналғанының” кебiн кидi. Бiрақ, Жәкең Күн көсемдi жағымпаздықпен мақтаған жоқ. Жамбылдың басына бақ Сталин билiгiнiң кезiнде қонды. Көңiлiнде қаяу жоқ таза қарт Сталинге көзсiз сендi, оны ынты-шынты ықыласымен ұнатты. Жағымпаздану дегенiңнiң не екенiн бiлмей өттi. Шартына келмесе, қиқар шалдың кiмнiң болмасын, соның iшiнде Сталиннiң де “қызын ұрып” жiберетiнi көпке белгiлi. Ал, қабырғада 21-ғасырдың сағаты тықылдап тұрғанда, билiктi жосықсыз мадақтап, жөнсiз одалату ешкiмге де абырой силамайтыны белгiлi болса да қаламгерлерiмiздiң талайының айнымас кәсiбiне айналып бара жатқандай. Олар көкiрегiне Алла силаған дарынды кемдi күндiк тiршiлiктiң ұсақ-түйек қажетiн қанағаттандыруға пайдаланып жүр. Сөйте тұра Жәкеңе күлетiнiн қайтерсiң. Осындайда мынандай бiр ащы мысал ойға орала бередi. Бiр көзi жоқ Карфагендiк атақты қолбасшы Ганнибал өзiн екi көздi етiп бейнелеген суретшiнi келемеж етiп, профилiнен бейлеген суретшiге үлкен разылық бiлдiрiп, мол сыйлық берiптi. Бiздiң басшыларға да Ганнибалдың осы мiнезi жұқса, жағымпаз одалардың тамырына у тарап құрыр едi. Онда ақын-жазушыларымыздың да, олар жалған мадақ арнайтын басшылардың да абыройлары ортаймас едi.

	* * *

	Адам өмiрiнiң үштен бiрiне жуығын ұйқыға, сегiзден бiрiн қоректену мен тағы басқа қажеттерiн өтеуге, төрттен бiрiн еңбек етуге, көлемдi мөлшерiн сөйлеуге жұмсайды деген есеп бар. Бұл ұлт пен ұлысқа карай жiктелмей жасалған өлшем. Әрi елгезек те, енжар да емес адамдарға арналған орта көрсеткiш. Егер қазақтардың ғұмыр кестесiн әлдеқалай бiреу зерттей қалса, бiздiң ұлттың еңбектiң есесiнен уақытын сөз бен ұйқыға зая ететiнiне көзiн оңай жеткiзер едi. Мұны да жалпақ қазаққа орта көрсеткiш десек, жалқау қазақтың тiрлiгiн шамалай бер.

	* * *

	Арман мен қиял адамн санасының ажырамайтын кiндiктес егiз сыңарлары. Олардың көздеген нысанасы-мақсат. Мақсат болғанда, орындалу әдiсi әлi толық айқындалмаған мақсат. Адамзат тарихында орындалған арман мен қиял аз емес. Бүгiнгi шындықтың көбi кешегi арман мен қиял. Егер бүгiнгi арман мен қиялымыз ертеңгi шындыққа тез айналып жатса, онда бiздiң болашаққа деген сенiмiмiздiң iргесi берiк қаланғаны десек болар. Алайда, шамадан тыс қиялшыл, арманшыл болудың да зияны жоқ деп айта алмаймын. Орынсыз арман мен қиял уақыттың жебiр тайлағына айналып кетедi. Қияли армандау адамды бүгiнгi ақиқи тiршiлiктiң шеңберiнен шығарып, оны әлдеқандай бұлыңғыр-бұлдыр сағымның құшағына апарып қосып жiберуi мүмкiн. Көктен қайта жерге жетем дегенше есiл уақытың бос өтiп кетедi. Арман мен қиялды шектеп ұстамаса, оның да адамға тигiзетiн зияны болады екен.

	* * *

	Көзқарасы жоқ, басқалардан өзгеше мiнезi жоқ адамды ешкiмге жазығы жоқ момын, тiптi жақсы адам деп жатады. Өз басым ол пiкiрге қосылмаймын әрі ондай адамдардан керек десең, қорқамын да. Ондай жан көбiнесе өздерiн ортасынан оқшау, бейсаяси ұстауды қалайды. Бұл түбiрiмен қате пiкiр. Өзiнiң бағыт-бағдарын, өмiрге көзқарасын анықтамағандар өзгелердiң қолшоқпарына оңай айналып кетедi. Өзiн саясаттан сырт ұстағанды қалап жүрiп, басқалардың қолжаулығына қалай айналғанын өзi сезбей қалады.

	* * *

	Жылқы адамға адал қызмет атқарады. Атын шығарып, абырой әпередi. Ақан Серiнiң Құлагерi, Бошайдың Үш қарасы, Мұхтар Мағауиннiң әкесiнiң Нарқызылы көп дәлелдердiң бiрен-сараны. Жүзден жүйрiк, мыңнан тұлпар шыққан дүлдүлдерден бастап қойшы тақымындағы Қой торыға дейiн қазақ ортасының ажырамас компонентi ретiнде сол қазақтың қалыптасуына тигiзетiн оңды әсерi үлкен. Жылқы қадiрiн мен басқалардан кем бiлмеймiн. Үйткенi мен жылқышының ұлымын. Жалпы кiмнiң ұлы болуда да мән бар. Мысалы қойшының немесе сиыршының ұлының бойында жылқышының ұлына қарағанда еркөңiл мiнезi күшті болмайды. Әке кәсiбiнің тәрбиеге тигiзетiн ерекшелiгі бар деп ойлаймын.

	* * *

	Алматы қаласының әкiмi болып тұрғанда Виктор Храпунов мырза қаланы сумен қамтамасыз ету туралы француздармен шикiлi-пiсiлi мағынасы бар бiр мәмiле жасасқанда бiр ақсақалдың: “Сиыр сатып, сырға алған енеңдi ұрайын”-деп күйiнгенiн естiген едiм. Алатаудың сай-саласын толтыра сарқырап ағып жатқан саумал бұлақ, салқын бастауларымыздың кәусәр суларын француздардан ақыл сұрамай-ақ iшсек, iшiмiз өтушi ме едi? Әлде, Храпунов мырза су сатып пайда тапқысы келдi ме? Завод-фабрика сатамыз, жер сатамыз, тән сатамыз, тiптi бала да сатып жатырмыз. Ендi сатылмаған ауа ғана қалды. Бұрынғылар: “Көресiңдi көрмей, көрге кiрмейсiң”-деп осындайдан айтқан-ау.

	* * *

	Тәуелсiздiктi өксеп жеткенiмiз рас болса, өткен өмiрдiң бiрлi-жар тұрмыстық артықшылықтарын аңсап көксей беруден бойымызды биiктете бiлуiмiз керек. Бүгiн кейбiр саяси партиялар мен қоғамдық құрылымдардың өкiлдерi елiмiзде орын алған қиындықтар мен олқылықтардың себебiн социалистiк жүйенiң құлауынан iздейдi. Бұл шарасыздықтан, уақытша қысталаңнан шығудың мүкiндiгiне сенбегендiктен пайда болған көңiл жабырқауы.

	* * *

	Әдетте саяси ұйымдарға адам өзiнiң өмiрде қалыптасқан саяси, әлеуметтiк керағарлықтарды жою үшiн немесе өз көзқарасымен үйлесiмдi өзгерту үшiн кiредi. Ал, кейбiр ұйымдарға мүшелердiң билiктiң күшiмен, зорлығымен енiп жатқанын қалай деп түсiнуге болады? Мен оны президенттiң имиджiне саналы түрде жасалған қастандық деп есептеймiн. Бүгiн президент командасындағы көп чиновниктер оның атынан сөйлеп, көңiлге қонымсыз әлдененi жиi айтады. Ел басының беделiне осылай нұқсан келтiрiп жүргенiн сол шiркiндер сезе ме екен?

	* * *

	Жеке басқа табыну халықтың ұлттық деңгейiнiң төмен көрсеткiшi деп санаймын. Қалай санасақ та бұл қылықтан мүлдем арылып кету оңай емес. Осы сұм әдеттiң жаны сiрi, қазасыз екен. Уақыт өткен сайын түрiн өзгертiп, түбiрiн көктетіп келе жатыр. Жеке басына табынуға тұрарлық тұлғаға табынғанның айыбы жоқ десiп жатады. Дау жоқ. Бiрақ, табыну сол тұлға көз жұмған соң басталса дұрыс болар едi. Бүгiнгi өмiрде керiсiнше. Қазақтың:“Өлi қазақтың жаманы жоқ, тiрi қазақтың жаманнан аманы жоқ.”-деген өнегелi сөзi ұмыт қалды.

	* * *

	Халықты теңiзбен теңеу ақындардың музасының жемiсi. Шын мәнiнде теңiз дегенiңiз оңынан да, терiсiнен де соға беретiн желдiң бағытына, күшiне қарай толқиды, тулайды, күрсiнедi. Соқпаса, жайбарақат, момақан күйiнен аумайды. Көп болса, күрсiнер. Күрсiнер де тыншығар. Ал, халықты өз табиғатына жат сырт күштiң ырқымен ерiксiз, берекесiз лықси беретiн сұйық масса дап есептеу дұрыс емес. Оны аяқ астынан үйiрiлген құйынның қақпақылында дөңгеленiп кете беретiн ебелек деп санауға болмайды. Халық ғасырлар қалыптастырған әдет-ғұрпы, мiнез-құлқы, салт-дәстүрi, өзгеден ерекшеленген өзгешелiгi бар ұйымдасып, қауымдасқан құрылым. Ол дауыл мен жауынға ығудың орнына қасқайып қарсы тұра алады. Оның ҚҰДАЙдың өзi таңдап қойған аты-ХАЛЫҚ. Сондықтан да халық теңiз емес.

	* * *

	Оқта-текте өтiрiктiң де «пайдасы» болады екен. Өтiрiк болмаса, адам кейде шындықтың қадiрiн терең түсiнбей ме қалай? Бiр мысалға жүгiнейiк. Премьер-министр болып тұрған кезде Иманғали Тасмағамбетов бiр мәселенiң былшығын алам деп, қылшығын суырып алғаны бар. Ол шетелдерде Қазақстанның жоғары билiк басындағы чиновниктерiнiң әр түрлi заңсыз жолдармен жинақталған мол көлемдегi ақшаларының төркiнiн ақтауға бағытталған мәлiмдеме жасағаны белгiлi. Бұрын ол ақшаның бар-жоғына халық дүдәмалданатын да көбiне бұл ақпарға оппозицияның өз ұпайларын арттыру үшiн ойдан құрастырған жаласы деп бiлетiн. Осы “жалаға” соңғы нүкте қоймақ болған Тасмағамбетов өтiрiктiң шиiн шығарып, оппозицияның елдi сендiре алмай жүрген шындығының бетiн ашып бердi. Оппозицияның айналмай жатқан диiрменiне су құйып жiбердi. Осы арада бiр түйткiлдiң болуы да ғажап емес. Тасмағамбетовтiң бұл жолғы өтiрiгi кейбiр жасырын мақсатқға бағындырылуы мүмкiн. Сырт көзге Парламентте осы мәлiмдемемен жоғары лауазымды дөйлердi кiнәдан ақтап алушы жанашырдың сыңайын танытқан болып көрiнiп, түп мақсаты етiп басқаның беделiне нұқсан келтiрудi ойлауы ықтимал. Сөйтiп, ойына алған мақсатына жетудiң шытырман соқпағын әдейi шиырлады деуге саяды. Оқта-текте өтiрiктiң де «пайдасы» болады деуiмнiң себебi осындайдан туындайды.

	* * *

	Қазақ саясаткерлерiнiң бiр артықшылығы-болашақты басқадан бұрын болжайтындығында. Және өз болжамы орындалмай қалса, оның себебiн шебер негiздеп бере бiлуiнде. Басқаға жарлы болса да қазақ көрiпкел жауырыншы саясаткерлерге бай-ақ.

	* * *

	Ерлiк туралы бiрер ойымды тыңда. Ерлер соғыста ғана танылмайды. Олай десек, бiз ерлiк деген ұғымды төмендетiп аламыз. Олар әртүрлi күтпеген тосын ахуалдардың кейiпкерi. Ерлiк дегенiң өмiрдiң күнделiктi тiрлiгiнен көрiне бермейдi. Ол көптiң басына түскен төтенше бiр жағдайларда адамның өзiне ғана емес өзгеге де пайдасын тигiзетiн оқшау әрекетiнiң көрiнiсi. Ел мен ердiң бақыты ортақ, кiндiгi бiр болғанмен өмiрдiң бiр әдiлетсiздiгi бар. Тiрлiкте ердiң орны тар. Көбiне олар еленбей, шапанын даңғойлар жамылады. Бiр өкiнiштi жәйт-өмiрден лайықты бағасын алмай өткен ерлердiң орнын клоундардың иемденiп жататыны.

	* * *

	Бүгiн дiн түгiл құдайды да ұмытып, кеудесiне нан пiскен надан басшылар көбейiп бара жатыр. Бiрде қалтасына басқан “бакстың” буынан жер баса алмай жүрген бiр бастықпен әңгiмелескенiм бар. Байлыққа әбден елтiген ол сорқайнаған қасында жүрген пенденi қойып, құдайдың өзiне де шекесiнен қарайтын болыпты. “Байлықты маған құдайы қып құдай берген жоқ, өзiм таптым”-деп көпiрдi әлгi малғұн. Құдайдың кәрiне iлiнсе, “байтал түгiл бас қайғы” боп кетерiне кiсi кейпiндегi ол хайуан пысқырмады да. Өкiнiштiсi сол, ондай ақымақ басшының жалғыз еместiгi, халықтың дiнге ден қоюына кедергi болуы, өзiн “құдайдан былай” санамайтыны.

	* * *

	Махатма Ганди: “Құдайда дiн болмайды”-деген екен. Шынында да Дiндi де, сол дiнге сенетiн де, сенбейтiн де пенденi өзi жарататын болған соң Құдайға дiннiң керегi қанша?

	* * *

	Ел iшiнде билiкке деген наразылық жоқ деген бос сөз. Наразылық бар. Бiрақ ол әзiр от басының айналасында ғана айтылып жүр. Бiтеу жара күйде. Ауруда бiтеу жарадан қауiптi дерт болмайды. Ол асқына келiп ағзадан шыққанда, оған дауа табу екiталай. От басында ғана айтылып жүрген наразылықтар да қоғамның бiтеу жарасы iспеттес. Ол да мезгiл жеткенде сыртқа шығатын саңлау iздейдi. Таппай қоймайды. Сол кезде қауiптi көше ұранына айналып кетуi әбден мүмкiн. Ал оны тоқтата алатындай бүгiнгi билiктiң тұрпайы күш қолданудан басқа амалы жоқ. Билiктiң ығын сағалаған политологтар болашақты болжап, бал ашқанда қара суды терiс ағызып, қара жерде қасқыр соғады. Одан да масқарасы бұған билiк имандай ұйыйды.

	* * *

	20-ғасырдың аса көрнектi мемлекет қайраткерлерiнiң бiрi Уйнстон Черчилль: “4 бала тәрбиелеп өсiруден бүкiл ұлтты басқарған оңай”-дептi. Мiне, ұлы адам бала тәрбиесiнiң қаншама жауапты әрi өте ауыр мiндет екенiн осылай мойындаған. Сенiң тұңғышың өмiрге келдi. Басқару өнерiне үйрететiн “ұстазың” ендi қасыңда. Үйрен, шынық.

	* * *

	Атақты Цицерон өте аласа бойлы күйеу баласы Лентулдың белiне өзiнен ұзын қылыш байлап алғанын көрiп: “Күйеу баламды қылышқа таңып тастаған кiм?”-деп ашуланыпты. Бiздiң дәуiрден бұрын болған осындай келеңсiздiк күнi бүгiнге дейiн қайталануда. Қол көтермейтiн шоқпарды белге байлап тыраштанатындар әлi де азаяр емес. Сен басқа қателiктер жiберсеңде лентулшалап масқараға тап болмауға тырыс.

	* * *

	Жалақорлық адамзатпен бiрге туып, бiте қайнаған мерез қылық. Одан бiржола құлантаза құтылу мүмкiн емес. Оны жоятын әдiстер әлсіз. Заңдарымызда жалаға жаза белгiленген. Бірақ пенде жазаланған сайын жалақорлықтың шоғы қоздап, көрiгi гулеп келедi. Жалақорлықтың дауасы-оған қоғамдық жиiркенiштi қалыптастыру. Жалақорларға вампирмен күрес әдiсiн қолдану қажет. Вампир әдетте түнекте әрекет жасайды. Жарық сәуледен зәре-құты қашады. Қоғамдық сәуле-жариялылық. Жалақорлыққа да сол жариялылықты қарсы қою керек. Бұл әдiстi бұқаралық деңгейге көтере алсақ, асығымыз алшысынан түсер едi. Жаланы ауыздықтай алмай түңiлгендiктен болар, кейде жалақорлық мүлде жойылып кетсе, адам адалдық-әдiлдiк, ақтық-пәктiк деген ұғымдардың қадiрiн танымай кететiн сияқты болып көрiнедi.

	* * *

	“Ақтабан шұбырындыда“ қазақ “Елiм-айлап” зарлап едi, ендi ел аман жұрт тынышта “Жерiм-айлап” сорлады. Бiр кезде жау зарлатса, бүгiн өзiмiздiң төл Үкіметiмiз сорлатып отыр. Ол алғашында Құдайдың қарғысы тиген мүгедек заңды парламентпен қосылып егiз толғақпен өмірге әкелдi. Айы-күнi толмай дүниеге келген шарана араға жыл салмай басын қыбылаға берiп, жан тапсырды. Көп ұзамай үкiмет қайта “жүктi” болып, халыққа қарсы, қазақтың мүддесiне қайшы, тағы бiр заң дүниеге келдi. Бұл жолы парламент бiраз бұлқынып, мiнез көрсеткiсi келiп едi, одан ештеңе шықпады. Жер саудаға түсiп, сатылатын тауарға айналды. Оны қолдайтын қара орман халық жоқ. Қарсы. Қарсылық түптiң түбiнде ушыға берiп, одағай оқиғаларға ойысып кетуi әбден мүмкiн. Оның шет-пұшпағы қылаң берiп қалды. Бiз әлi де үмiтiмiздi үзбеймiз. Жер туралы Кодекстiң бауы берiк болмайтынына сенемiз. Үйткенi жерсiз қазақтың күнi қараң.

	* * *

	Ел мен жер емшектес егiз ұғым. Дербестiктiң шарты-жерге иелiк. Жерiнен айрылған ұлттың ұлттық тұтастығы қоса жоғалады. Бүгінгі жер мәселесiнде қарапайым қазақ ұтылды. Бұрын бiреудiң боданында жүрсе де туған топырақтың әр шөкiмi үшiн қазақ жан алып, жан берген. Тәуелсiз ел боп, өз қолымыз өз аузымызға жеттi-ау деген заман туғанда көз алайтқан көршiнiң ыңғайына жығылып, жер берiп құтылатын болдық. Жiгерсiздiктi басынған көршiлер ұпайын еселеп жатыр. Ет үйренген өзбектiң бопсасына шыдамайтын бүгежектiк аюдай ақырған орыс пен айдаһардай ысқырған қытайға қалай азу бiлесiн? Айдың-күннiң аманында жер үлестiру жалпы жұрттың таңдауы емес, байлықтан басқа ойы жоқ тайқы маңдай талайсыз чиновникктiң қалауы. Өзектi өрттей шарпыған өкiнiш те сол. Абылай саясаттың алпыс айласын қолданып, туған жердiң тоқымдай да шаршысын тебiнге түсiрмедi. Хан Кене арыстандай арпалысып өттi. Алаш көсемдерi көлденең өткен көк аттыға бөктерте беретiн “Қазақта басы артық жер жоқ”-деп, жер бүтiндiгi жолындағы күресi үшiн итжеккенге айдалды, атылды. Әлихан Бөкейханов Столыпин идеясымен үндес большевиктердiң жоспарын орындатпай тастады. Столыпиннiң де, большевиктердiң де дiттегенi-жер қойнауындағы кенішті игеруден қазақты шеттетiп, ен байлықты сүлiктей соруға бөгеттi жою болатын. Кеңестік билік өз жоспарын iске асыру Алаш көсемдерi тiрi тұрғанда мүмкiн емесiн бiлiп, олардың көзiн жойды. Бұдан кейiн де жерге қатысты үн шығарғандар қуғындалды. Жер Кодексiнiң қазақ ұлтының тамырына балта шабатынын соқыр ғана көрмес. Тағдыр тәлкегiмен жұмыр жердiң бетiнде тарыша шашылып, өз жерiнен жарым уыс топырақ бұйырса деп жүрген бауырларымызға елiмiздiң алып аумағынан ошақтай орын тимейтiн қауiп бар. Жер мәселесi алғаш көтерiлгенде-ақ ол қазақ зиялыларының қолдауына ие болған жоқ. Олар қарсылық акцияларын ұйымдастырып, мерзiмсiз аштық жариялауға мұрындық болды. Билiктiң жер тағдырын кеудемсоқтықпен шешуiне сол кездегi Парламент қарсы тұрды. Бұдан әрі билiк өз тактикасын бұл кедергiнi жоюға бағыттады. Ол 1999-жылы Парламент сайлауында айдауға жүрiп, айтқанға көнетін депутаттар корпусын жасақтады. Бас көтерген бiрен-саран зиялыларды күлшелеп, жерге жеке меншiк құқын енгiзу үшiн бар айла шарғыны қолданды. Ақыры тiзеге салып, Тасмағамбетов үкіметі қазіргі қолданымдағы Жер Кодексін қабылдаттырды. Әмсе ләппайлап тұратын парықсыз парламент билiктiң дегенiн iстеп тынды. Сөйтiп, жер астының қазынасын сыртқа тасып баюмен қоса жер бетiнiң байлығын iште сатып, қалта қалыңдатудың заң қорғауындағы мүмкiндiгi туды. Қазақтың қанынан бабалар қасиетi қашып кетпесе, жер тағдырын бұдан ары тәлкекке салу ұзаққа созылмас.

	* * *

	Қазақтың ерекшелiктерi туралы

	Ұлт дегенiң белгiлi шекарамен межеленген аумақтағы ортақ экономикалық қатынастары, ортақ тiлi, басқалардан ерекшеленген мiнез-құлқы, әдет-салты қалыптасқан адамдардың қауымдасқан бiрлiгi. Осындай өзгеден оқшау, өзiне ғана тән белгiлерiмен ерекшеленген халықтың бiрi бiз қазақтармыз. Ендi ұлтымыздың кейбiр дара бiтiм болмысы туралы ой қозғайық.

	1. Қазақ қонақпен қосақталған халық. Оның ұлттық өнегесiнiң тамырының сусындайтын құнарлы көздерiнiң бiрi қонақтан жұқтыратын үлгiсi. Сондықтан әрбiр қазақ қонақты өз шаңырағының аты-жөнi жиi өзгерiп отыратын жан-ұя мүшесiнiң бiрi деп бiлген. Қонақтың еншiсiне басы бүтiн тиетiн үйдiң төрi. Қазақ өзi аш құрсақ отырса да жылы жұмсағын қонағына сақтаған.

	2. Бұрыннан келе жатқан: “Қазақ басқа мұсылман жұртындай дiнге берiк халық емес”-деген ұғым бар. Осы төркiндес пiкiрдi кезiнде Шоқан Уәлиханов та айтқан. Өз басым бұл пiкiрмен келiсе қоймаймын. Қазақтың Исламға ұйығаны ешкiмнен кем емес. Қазақ дiнге берiктiктi фанатизммен шатастыратын кейбiр топтың соңынан көзсiз iлесудi дiнге ұйығандық өлшемi деп қарамаған. Халқымыз дiн табиғатын өзгеден тереңiрек зерделеп, сараптаған. Сондықтан қазақ соқыр сенiмнiң жетегiне ермей, одағай, жабайы әрекеттерден бойын аулақ ұстайды.

	3. Қазақ байлыққа, дүниеге тойымсыз емес. Кейбiреулердiң бүкiл ғұмырының мәнi санайтын бұл өлшемге қазақтың түкiргенi бар. Бiрақ, қазақ атаққа тойымсыз халық. Ол үшiн битiн салады. Алайда, қазақты қаншама атаққұмар десек те ол мансапқұмар емес. Мансапты атақ әперетiн әдiстердiң қолайлы компонентi деп санайды. Атақ үшiн қазақ абсурдқа дейiн барады. Бiр мысал келтiрейiн. Әкем қайтыс болғанда (ол кiсi тоқсаннан асып қайтты) “Әкеңнiң бiр киiмiн бермедiң”-деп, өкпе айтқан бiраз адамдар болды. Мұндай өкпе саған әрi орынсыз, әрi күлкiлі болып көрiнуi мүмкiн. Үйткенi сен ересек буынның менталитетiн бiле бермейсiң. Өкпешiлер жалаңаш жүргендiктен, иығым бүтiнделмедi деп өкпелеген жоқ. Олар жерлеуге жиылған халықтың алдында атаусыз қалғандарына өкпеледi. Мiнеки қазақ қаралы жиында да атының қалайда бiр аталып қалғанын қалайды. Соны да өзiне абырой санайды.

	4. Қазақ өзiнен көрi өзгенi көп сыйлайды, өзгеден көрi өзiн көп сынайды, өзiнен көрi өзгеге көп қамқорлық жасайды. Осы қасиеті басына шоқпар болып тиiп жатса да қорытындысы аз халық.

	5. Рушылдық қазақтың қанына терең сiңген, тiптi ұлттық белгiмiзге айналып кеткен антұрған әдет. Жаугершiлiк заманда сиырдың бүйрегiндей бытыраңқы қазақтың басын бiрiктiрген бiрден бiр тиiмдi фактор болған ру-ру болып топтасу өз мiндетiн атқарып болған соң тоқтап, тоқырап қалған жоқ. Керiсiнше, басқа қырлары ашылып, терiс әсерлi түрлерi жандана түстi. Ендi ол қазақтың басын бiрiктiретiн емес, ыдыратушы күшке айналып кеттi. Рушылдықпен күрестiң имитациясы кешегi Кеңес дәуiрiнде де, бүгiнгi тәуелсiздiк тұсында да жасалып жатыр. Бiрақ, шындығында күрес кеше де болған жоқ, бүгiн де жоқ. Ол қазақ ортасында билiк тұтқасын қолда ұстаудың негiзгi бiр әдiсiне айналып, уақыт озған сайын сыртқы пiшiнiн жасырғансып, iшкi мазмұнын “өркендете” түсiп келедi. Рушылдық бүгiн халқымыздың қанына сiңген, ұлттық мiнезiне дендей енген айықпас дертке айналып кеттi. Тiптi ұлттық апатқа апарып ұрындыратын қауiп десек те болар. Маған онымен күрес донкихоттық әрекет iспеттес көрiнедi. Қазақта уды умен қайтаратын әдiстер бар. Мысалы қалың өрттi алдынан шолақ өрт қойып сөндiредi. Рушылдықпен осы тектес әдiспен күресу қажет. Бұл туралы менiң өз ұсыны-пiкiрлерiм бар. Оны кеңiнен талқыға салу қажет. Мүмкiн ол мәселе көпті қызықтырар. Онда тiптi жақсы.

	6. Қазақтың батыры да, ақыны да көп халық. Көсемi мен шешенi де аз емес. Есерi де жеткiлiктi. Қазақ өте қабылеттi халық. Алайда жалқаулықтан оның алдына түсетiн жұрт аз. Қазақтың жанына майдай жағатын сүйiктi мақалдарының бiрi-“Таудай талап бергенше, бармақтай ғана бақ бер.” Бұдан қазақтың басына қонатын бақ-дәулетке талаптан, еңбектен көрi құдыреттiң күшi арқылы жеткiсi келетiн масылдық пиғылға жақындығын байқауға болады.

	7. Қазақ бұрын малын жанының, жанын арының садахасы етуге дайын болған. Өсер ұрпағын ұлт ұранындай болған осы тектiлікке даналықпен тәрбиелеген. Адамға байлықтың да, билiктiң де мәңгi жолдас емес, өткiншi, баянсыз дүние екенiн құнттаған. Ар-ұят жеке адамның санасында орныққан қоғамның жады. Адам өлi болсын, тiрi болсын оның рухына телiнетiн ұғым да осы ар-ұят. Адамның кiсiлiк деңгейi осы құндылықтың мөлшерiмен өлшенген.

	8. Бүгiнгi қалталы қазақ барлық дәрежеге бiр демде жеткiсi келедi. “Жаңа қазақтардың” белгiсi ең соңғы модельдi автокөлiк, үш-төрт қабатты ерекше салтанатпен салынған вилла, шетел банкiнде ашылған жеке есепшот. Олар мақтанға жерiк. Бойларын қызғаныш торлап алған. Қызғанышын өзгенiң бақыты, байлығы, лауазымы, ақылы, бiлiмi, дарыны қоздырады. Басында бiлiмi болмаса да қалтасында ғылым кандидаты, ғылым докторы деген атақтардың табақтай-табақтай куәлiктерi бар. “Жаңа қазақтар” тым шәмкес, дөрекi.

	9. Кейде менiң көкейiме егер қазақ тарихында Абай болмаса, бiздiң ұлттық парасатымыздың деңгейi қандай мөлшерде қалар едi деген бiр ойлар сығалап қояды да Абайдың болғанына мың тәубә қыламын. Онымен қоса бүгiн “абайсыз” жүрген қазақты көрiп қынжыламын. Абай даналығынан тағлым алуды былай қойып, оны мойындамайтын жастарды көрiп, түңiлуге дейiн барасың. Қара сөзiнiң бiрiнде Абай: “Қазақ өз аулындағы бiлiмдiнi мойындамайды, бiр белдiң астындағы бiреудi данышпан десе соған ат сабылтады, аруақ көтерiп, пiр тұтады. Ал, сол бел астындағы “данышпанның” өзiнiң қасындағы бiлiмдiнiң қолына су құя алмайтынын бiлмейдi”-деген сын айтқан болатын. Осындай ем қонақтамайтын дерттен қазақ күнi бүгiнге дейiн арыла алмай-ак келедi. Шынында қазақтың өз iшiнде топ жарған тарлан боздар бұрын да табылған, келешекте де табыла беретiнiне сенемiн. Оған сендiретiн құдыреттiң өзi сол Абай. Тек бiз Абай сынаған әдеттен құтыла бiлуге талпынуымыз керек. Осы әдеттен құтылған күннен бастап ел бiрлiгiнің, ұлт қуатының арта түсетiнiне менiң күмәнiм жоқ. Жастарға да күмәндәнбауға кеңес берер едiм.

	10. Мен қазақ болып жаралғаныма разымын, қуаныштымын, бақыттымын. Ол үшiн тағдырыма мың шүкiрлiк етем. Кейбiр кездерде өз халқын мендей сүйетiн адам жоқ деп ойлап, эгоистiктiң толқынына қойып кететiн шақтарым да болады. Бiрақ, туған халқын сыңаржақты, талғамсыз сүюдiң жеткiлiксiз екенiн де жақсы бiлемiн. Трибуналық жарнама-сйiспеншiлiк ұлттың кемелденуiне пайда әкелмейдi. Өз ұлтын Абайдай сүйген, әрi Абайдай сынаған адам аз шығар. “Қазақтың жауы қазақ”-дегенде ол қазақтың бiрiмен бiрiнiң барымталасқанын, сойылдасқанын ғана сынамайды, оның “қор болып, құрып бара жатуына” негiзгi себеп болған iшкi дүниесiнiң мүсәпiрлiгiне қапаланып күйiнедi, тiлiнiң уын төгедi. Абайдың сол кездiң қазағының жонынан таспа тiлуi бүгiнгi қазақтар үшiн тәрбиенiң әлiп-биiндей емес пе? Соңғы бiр ғасырдың iшiнде Абай дәрiсiмен бойын түземеген бiр де бiр нағыз зиялы қазақты табасың ба? Ендiгi уақытта да ондай қазақты табу қиын болатын шығар. Бұл зиялы қазаққа байланысты жасалған тұжырым. Онымен тоқмейiлсуге болмайды. Әлi оған ерте. Бұлай ойлауға негiз де жетерлiк. Бүгiн Абай мен қоса құдайды да мойындағысы келмейтiн түсi қазақ, iшi кiм екенi белгiсiз, өз жатынын өзi жат көрген космополиттер аз ба? Космополиттердiң қай елде, қай жұртта жүрсе де өгейлiктiң гөй-гөйiн түбі бір тартарын ол бейбақтар қашан да бiлмейдi Ең өкiнiштiсi, осындай дүбәралар билiк құрамында битше өрiп жүр. Және күн сайын көбейiп келедi. Мұндай ахуалдың қазақтың ұлттық өркендеуiне, мемлекеттiгiнiң бекемденуiне үлкен кедергi екенiн қаперден шығаруға болмайтынын ойлаған билiк элитасы бар ма? Менiң оған күмәнiм көп. Үйткенi президенттiң бастамаларын iлiп әкетiп, тап тұйнақтай орындап жатқандар аз. Жалғыз президент не бiтiрсiн.

	11. Қазақ бәйге дегенде бәсiн де, басын да аямаған халық. Бәйге кезiнде алпыс екi тамырында қан ойнап, ұйқылы енжарлықтан бiр-ақ сәтте құлан таза айығады. Қосқан аты топтан озып, жалғыз қара болып, жұлдызша ағып, зымырап келе жатқан қазақтың жан дүниесiн қазақтан басқаның түсiнуi мүмкiн емес. Осы сәтте оның бүкiл болмысы, бiтiм табиғаты дүниенiң басқа тiршiлiгiн түгел талақ қылады. Осы сәтте қазақ жұдырықтай жүрегiн кеудесiнен жұлып ап, тұлпарының тұяғының астына лақтырып кеп жiберуге барады. Осы сәтте бүкiл мынау жұмыр жер қазақтың күй табағындай шыр айналады. Жер қозғалса да қозғалмайтын Ұлы Мұхтар Әуезов бәйгеден қара үзiп келе жатқан бiр дүлдүлдiң шабысын көрiп тұрып, қасында тұрған адамның желкесiн шеңгелдеп мытып тастапты. Қас қағым сәтте қалғыған қазақты дүр сiлкiндiрiп, рухын оятып қанаттандырып, керек десең жындандырып жiберетiн ат құдыретi, бәйге құдыретi осындай. Атты ер қанаты деп бекер айтпаған. Қазақ аттың құнын ердiң құнымен балаған, жүйрiк атты ел ырысына теңеген. Сондықтан болу керек халық өзiнiң батыры мен бағыланына пырақты өзi таңдаған. Мен саған елдiң игiлiгiндей болған екi тұлпар туралы екi мысал келтiрейiн. Бiрiншi мысал. Қазақ халқының Бас батыры Қабанбай бабамыздың тақымына толымды тұлпарды Тарбағатайдың оң-терiсiн тұтаса жайлаған қалың Найман болып таңдап тапқан. Ол Қазақ-Қалмақ соғысында болған ондаған жеңiстi жорықта Қабанбайдың тақымында ойнаған Қу Бас тұлпар болды. Екiншi мысал. Ол Ақан серiнiң “Баспа бас қызға бермес” дүлдүлі, атағы алты Алашқа жайылған Құлагер. Құлагердi құнан кезiнде Ақанға нағашылары таңдап сыйлаған. Қарап отырсаң, осы екi тұлпардың екеуi де халықтың қалауымен сүйiктi ұлдарына бұйырған. Бұдан басқа да ондаған мысалды қазақ өмiрiнен табуға болады. Соның бәрi жалқы мақсаттың айналасындағы жасалған ауыл арасының болымсыз сый-сияпаты емес. Қазақтар оған ұлттық деңгейдегi мағына берген. Мұндай ерекшелiктердi өзге халықтың басынан кездестiру қиын.

	12. Қазақтың жалшысы байға өкпелi болса да байдың малына қиянат жасамаған. Өзiн қанаушы байдың малын жан иесi деп барлық күшiн салып, бағып-қаққан. Мүхтар Әуезов “Абай жолы” эпопеясында боранда ыққан қойды аман сақтап қаламын деп, суыққа ұрынып, ауруға ұшырап өлген Иiс кемпiрдiң ұлының бай үшiн емес, жазықсыз хайуан үшiн жанын бергенiн жазады. Бiздiң елде қалжыңға құрылған бiр мысал бар. Қожайынының қорлығына шыдамай қашып бара жатып бiр құл соңында қалып бара жатқандарға: “Жылқы суғарылмай қалмасын”-деп тапсырыпты. Қазақ бiр-бiрiмен сәлемдескенде: “Мал-басың аман ба?”-деп, жан амандығынан мал амандығын бұрын сұрайды. Кейбiреу мұны қазақтың малжандығы деп мiнеп жатады. Мен мұны ұшқары пiкiр деп есептеймiн. Қазақтың сәлемдесуiнен малмен баламаланған қоршаған ортаның бүтiндiгiнен, тыныш өмiрдiң берекелi тiрлiгiнен хабардар болғысы келiп отырған ниеттi аңғаруға болады.

	13. Құйып алар құлақ, түйiп алар сана болса, атадан балаға мұра болып қалған ұлағатты сөздер аз емес. Қазақтың қанатты сөздерiн, мақал-мәтелдерiн, шешендiк сайыстарын терең зерделеген адамға алар тәлiм көп. Алайда бүгiнгi жастардың халқымыздың осы құтты қазынасын игеруге құлықсыздығы алаңдатады. Оның орнына батыстың құны арзан, күлдi көмеш өнерiн қызықтау басым. Өзiнiң төл тамырынан нәр алмаған жемiстiң өсуi мүмкiн, бiрақ ол шешек атпайды, гүлдеп жарытпайды. Сол сияқты өзiнiң ұлттық негiзiнен алыстаған адам өгей ұлына айналады. Қазақ “У iшсең-руыңмен” немесе “Жалғыз жүрiп жол тапқанша, көппен жүрiп, адас”-дегенде қандай жағдайда да туған елдiң төл перзентi болып қалуды меңзеген.

	* * *



	Сенiң тектiк тамырың

	Әркiм өзiнiң тектiк төркiнiн осал демейдi. Оларға сенер болсақ, ауыл сайын бiр көсем, шаңырақ сайын бiр шешен болғанға ұқсайды. Қайсысының шын, қайсысының жалған екенiн тексеру бiзiдiң мiндетке кiрмейдi. Өткеннiң өтiрiгiн әшкерелеуден бүгiнгi ұрпақ не ұтады? Керiсiнше, кемшiлiгiн жасырып, жақсылығын үлгi етiп, өскiн буынды тектiлiкке ұмтылдыру дұрыс деп бiлемiн. Жалпы өткеннiң өнегесiн ұмытпау, оны бүгiнгi буынның зиынына сiңiрiп, үлгi етудiң пайдасынан басқа зияны жоқ. Ендi өзiмiздiң шыққан тегiмiз жәйлi аз-кем сөз қозғайық. Мен де бабаларым туралы субъективтiкке бой ұрып, мақтанның жетегiнде кетуiм мүмкiн. Бiрақ, шама келгенше әдiл айтуға тырысармын. Үйткенi әдiлдiгi жоқ пiкiрдiң өмiрi ұзақ болмайды. Әрi пiкiр айтушы өзiнiң ары алдында қиянат жасайды. Тыңдап көр.

	Бiздiң тектiк тамырымыз құнарлы топырақтан нәр алады. Түп бабамыз-Ақсопы. Ақсопыдан-Ақжол, Ақжолдан-Найман. Найманнан Үйелеш, Күйелеш деген екi ұл туып, ол екеуi де перзент көрместен ерте көз жұмады. Үйелештiң жары Кiшi Жүздiң қызы Әлпеш атты анамыз атасының ұрпақсыз қалмауын ойластырып, оған төркiн жұртынан бiр сiңлiсiн қосады. Оны өзi “Қыз Ене” деп атап, қайненесi ретiнде құрметтейдi. Найман шалдың кіндігінен тараған кейінгі ұрпақтары ол анамыздың азан шақырып қойған атын ұмытып, Қызеней деп атап кеткен. Қызенейден екi қыз, бiр ұл дүниеге келедi. Әлпеш анамыз атасының артында қалатын белгi болды деп, ұлдың атын Белгiбай деп қойыпты. Найман келiнiне алғысын айтып, өзiне ұнаған тең құрбысымен тұрмыс құруға рұқсатын бередi. Алайда, Әлпеш анамыз алғаш келiн болып түскен елiн қиып кете алмай, Белгiбайдың ержеткенiн күтiп, орнын суытпай отырып қалады. Белгiбай ержеткен соң, әменгерлiк жолмен онымен некелесiп, Келбұға, Кетбұға деген екi ұл дүниеге келедi. Кейiн жасы ұлғайған шақта Әлпеш анамыз Белгiбайға өзiнiң Айсұлу атты тағы бiр сiңлiсiн алып бередi. Белгiбай мен Айсұлудан Сүгiрше деген ұл туады. Сүгiршеден-Төлегетай, Төлегетайдан-Қытай туады. Қытай жалғыз болған соң Төлегетай бабамыз оның ұрпағы қытайдай көп болар ма екен деп, ұлдың атын ырымдап, Қытай деп қояды. Қытайдан-Қаракерей, Садыр, Матай, Төртуыл деген төрт ұл туады. Қытай жастай көз жұмып, одан қалған 4 немересiн Төлегетай-бабамыз өзi тәрбиелеп, ержеткізедi. Олардың төрт Төлегетай аталатыны осыдан. Бiз сол төрт Төлегетайдың бiрi Қаракерей-бабаның ұрпағымыз. Қаракерейден тарайтын хан батыры Дарабоз Қабанбайдың ел қорғаудағы теңдесі жоқ ерліктері мен феноменiн сана төрiнде, жүрек түбiнде құрметпен сақтап, аруағына үнемi сиынып жүруiмiз керек. Бұдан кейiнгi тектiк тармағымызды тарқатуды кейінге қалдырып, әңгiменi одан бергi аталарымыз жәйiнда өрбiтейiк.

	Бiздiң төртiншi атамыз Садырбай Бекшойынұлы Қаракерей iшiндегі Семiз Найман табына жатады. Ол мыңды айдаған бай, қайрым-шапағаты ерекше мол, қолы ашық мырза, құдай деген адам болыпты. Әр ел, әр жерден азып-тозып, жер ауып, күйзеліп келген кедей-кепшiк, жарлы-жақыбайларға рақым жасап, жатсынбай қолтығына тартып, паналатқан екен. Кейiн солардың көпшiлiгi Садырбайдың демеу-сүйеуiмен үйлi-баранды, малды-жанды болып кеткен көрiнедi. Олардың ұрпақтары күнi бүгiнге дейін бабамыздың атын алғыспен еске алып, дұғасынан құр қалдырмайды. Садырбайдың өз кiндiгiнен тараған бiздер мен олар ет жақын туыстардай тату тәттi өмiр сүрiп жатырмыз. Бұл береке-бiрлiктiң күнi бүгiнге дейiн ыдырамауы кейінгі ұрпақтың ата дәстүрін құрметтей білуіне төркіндейді. Үлкендердiң айтуына қарағанда Садырбай бабамыздың болашақты болжай алатын көрiпкелдiк қасиетi де болған сияқты. Бiрде Садырбайдың жылқысына жау тиiп, оның 18 жасар жалғыз ұлы Серiкбай жау соңынан жалғыз аттанғалы жатып: “Әке-ай, мен қашанғы жалғыз боламын, артымнан iлесер iнiсiз өтемiн бе?”-дегенде әкесi: “Жалғыз ұлға Жасаған ием жар бола көр. Құдайым саған тоғыз қатын алғызып, ұрпағыңды ұлғайтсын”-деген батасын берiп жауға аттандырыпты. Әке батасы қырын кетпей, Серiкбай тоғыз қатын алыпты. Садырбай да Серiкбайдан соң он тоғыз жылдан кейiн Ахметжан деген тағы бiр ұл сүйедi. Мен сол Серiкбайдың шөбересiмiн.

	Ендiгi сол Серiкбай бабамыз жәйiндағы сөзге кезек берейiк. Серiкбай туралы Абайға арналған энциклопедияда былай жазылған: “Серiкбай Найманның биi, iрi батыры, Ол Құдайберген деген ұлына Абайдың Дiлдәдан туған Райхан деген қызын айттырған. Райхан бiрнеше жылдан кейiн қайтыс болады. Абай құдалығымды одан ары жалғастырам деп, өзiнiң немере туысы Ақбердiнiң Қарындаш деген қызын Құдайбергенге бергiзедi. Серiкбай би мешiт-медресе салғызып, балаларын оқытқан. Көзi ашық, көкiрегi ояу салауатты кiсi болған. Абайдың баласы Әбдiрахман қайтыс болғанда арнайы барып, ақынға көңiл айтқан. Абай мен Серiкбай би туралы керей Тышқанбай Ырыздықбайдың (Социалистiк Еңбек Ерi) естелiктерi Абайдың Семейдегi әдеби-мемориалдық музейiнде сақтаулы”.

	Әкесi Серiкбайдың жалғыздығына қарамастан, жасынан сауда керуендерiне қосып, Тәшкен, Бұхар, Самарханға, Ресей, Қытайға жiберiп, ширатып баулып, шынықтырып отырған. Серiкбай бәр болғаны жиырма-ақ жасында болыс болып сайланады. Сол кездiң талабы бойынша жасы жиырма беске толмаған адам болыс болып сайлануға құқылы болмаған. Алайда, ел-жұрттың ықылас-қолқасының Серiкбайға ауып, болыс сайлануының екi себебi болған сияқты. Бiрiншiден, ол алыс-алыс ел мен жердi аралап, көп бiлiп, көп тоқып, қатарынан ерте ержетiп есейедi. Екiншiден, оны Атымтайдай жомарт Садырбай сияқты асылдың сынығы деп таңдады. Садырбай бiр жұтта малы қырылып, құрық сүйретіп қалғандарға 100 түйе, 200 жылқы, 500 қой үлестiрiп берiптi. Сондай-сондай жақсылықтары үшiн алғыстарын айтқан жандарға: “Баталарың жалғызыма дарысын”-дейдi екен. Серiкбай да: “Менiң осылай өсiп-өнiп, көктеп-көгеруiм әке шарапаты”-деп әкесiне деген ықыласын үнемi бiлдiреді екен.

	Серiкбай зерделi зеректiгi, әдiлдiгi, көпке беделiмен қоса бiтiмi iрi, батыр тұлғалы күш иесi болыпты. Жасынан күреске түсiп, ол өнердi бар болғаны 18 жасында мүлде доғарады. Оған мына оқиға себеп болған болу керек. Керей-Найман бас қосқан бiр аста Серiкбай Керейдiң атақты түйе палуаны Даумен белдеседi. Белдескен бойда өзiн сығымдай бүрiп, табанын жерге тигiзбей жерден қаңбақша жұлып алған күшi басым жiгiтке Дау: “Балам, жауырыным жер иiскеп көрмеген едiм. Сол қалпымда кетейiн. Босат менi. Әкең Садырбайдың алдында батамды берейiн”-дейдi. Серiкбай аға палуанның тiлегiнен аттап кетпей, оны құрсауынан босатып жiбередi. Дау Серiкбайды жетектеген бойда әкесiнiң алдына әкелiп: “Байеке, ұлыңа менiң оң жақта отырған қызымды айттыр. Құдай қосқан құда болайық”-деп, табан астында ойына келген тiлегiн бiлдiрiп жiбередi. Садырбайдың: “Батыр, ұлым жалғыз болған соң, өрiсiн алыстан салайын деп, Ұлы Жүз Үйсiнге құда түсiп қойып едiм. Менi қинамасаң қайтедi?”-деген жауабына тоқтамаған Дау: “Менiң қызымды Серiкбай алса, одан қари-қари ұл сүйедi, дәр-дәри қыз көредi. Және бiр айтарым-менiң қызымның үстiне ұлың тоғыз қатын алса да қой дерiм жоқ. Әгәрәки қолқамды құп алмасаң, жалғызыңды қарғаймын да жалмаймын”-деп бiр-ақ кеседi. Серiкбайдың жолына жан айтуға даяр әке батырдың қолқасын ерiксiз қабылдап, сол жерде еріксіз төс қағыстырып, құда болып шыға келедi. Көп ұзамай келiн келiп түседi. Ол Өрiм атты анамыз болатын. Әкесiнiң айтқаны келiп, ол анамыздан Абдрахман қари (Қари қажы), Тәңiрберген қари (Шәйiт қажы), жоғарыда аталған Құдайберген (Болыс қажы) деген ұлдары мен қажылыққа барған екi қызы туады. Бұл анамыз үйiне келiн болып түскен соң Садырбай бабамыз Үйсiндегi құдасының аяғына жығылып, айып-ажынасын берiп, әуел баста айттырған келiнiн әкелiп Серiкбайға қосады. Ол кiсiнiң бұрын-соңды ел iшiнде кездеспеген оқшау шешiмiмен бұл келiнiнен тұңғыш немересi дүниеге келгенше ұлына Даудың қызының отауының босағасын аттауға тиым салыныпты. Ол немересiнiң азан шақырып қойылған аты Мұхамедкерiм екен. Садырбайдың ернi тиген тұңғыш немересi болғандықтан ағайын-туыс еркелетiп, оны Керiмтай деп кетiптi. Бiздiң ауылда ол кісіні көбiне Әбзи қажы деп атайды. Бiз Керiмтайдың ортаншы ұлы Қабжанның ұрпағымыз.

	Серiкбай мен Абайдың құда болуына да күрес себеп болады. Арғын-Найман бас қосқан үлкен бiр жиында Серiкбайдың Жаманбаладан туған Қасымжан деген немере iнiсi Абайдың кенже iнiсi Оспанмен күресiп, оны жығып кетедi. Ұлы ақын iнiсiнiң жығылғанына намыстанып, майданның қарама-қарсы бетiнде отырған Серiкбайды белдесуге шақырады. Серiкбай бұл кезде салмағы 140-150 келiдей, қайрат-күшi әбден толысып, алыпқа айналған кезi екен. Екеуi майданның ортасында бетпе-бет кезiккенде Абай бiр сәтке ғана тұтана қалған тыз етпе намысқа бой алдырып алғанын мойындайды. Белдесемiз деп шыққан екi дос сол майданнан төс түйiстiрiп, құда боп тарқасады. Абайдың қызы Райханның Құдайбергенге жар болу тарихы осындай. Райхан анамыз келін болып түскен соң көп тұрмай, дүние салады. Абай қызының қазасынан кейін Құдайбергенге Ақбердi деген немере туысының қызы Қарындашты алып бередi. Абай мен Серiкбай бiр-бiрiнен iргелерiн өмiрi ажыратпай өткен адамдар. Екi үлкен тұлғаның ортасындағы достық өлер өлгенше арасына ешбiр сызат түспей, биiк парасатпен табысқан, терең тамырлы, өзек-арқауы сетiнемей кеткен ерекше достықтың үлгiсiндей болады. Бұл достық сан сынақтан сыр бермей өтедi. Бiр мысалға ғана тоқталайын.

	Серiкбай Тобықтымен Абайдан бұрын құда болып, тұңғыш ұлы Керiмтайға Жаман Тобықты Әбен Бiтiмбайұлының Бәти деген қызын алып берген. Әбеннен Бәти анамыздан көзiң көрген, өзiңе батасын берген Шәкiр туған. Шәкiр Әбенов-халық ақыны, фольклоршы, сазгер. Алғашында ауыл мектебiнде мұсылманша хат танып, кейiннен Семейдiң үш жылдық приходская школасында оқып, бiлiм алады. Фашизммен соғысқа өзi тiленiп барып, Брянск майданында жаралы болып елге аман оралады. Сталиндiк репрессияға ұшырап, 20 жылдай қуғын-сүргiнге ұшырайды, түрмеге жабылады. 1991-жылы Тәуелсiз Қазақстанның Қазақстанның тұңғыш президентi Нұрсұлтан Назарбаевқа бата берген дуалы ауыз абызымыз болатын. Шәкiр нағашымыз бiздiң әулеттi ерекше құрметтеп, сыйлаушы еді. Шәкiрдiң әкесi Әбен қажы 1898-жылы Мұқырға болыс сайлауы кезiнде Тобықтының үш жарым мың ақ боз айдаған көкжалы Оразбай Аққұлұлымен сыбайласып, Абайды соққыға жығып, өмiрiне қастандық жасайды. Серiкбай осы оқиғаға байланысты: “Абай жалғыз Тобықты емес, қалса Орта Жүздiң, озса Алты Алаштың Абайы, ортақ арысы. Бiз оның тұщы етіне ащы таяқ сiлтетiп қойып, тек отыра алмаймыз. Мен керек болса, қалың Найманның ортасынан келген құныкерiмiн. Қазақта ердiң құны елу түйе деген өлшемді жаза бар. Бiрақ, Абай қатардағы қазақ емес. Оған қамшы көтерудiң өзi қиянаттың үлкенi. Сондықтан болған iстiң жазасы үшiн жүз түйе айып салынады”-деген билiк айтып, Тобықтының телiсi мен тентегiн, соның iшiнде Абайдан бұрын құда болған Әбенді де Абайдың аяғына жығып бередi. Кейiн Оразбай мен Әбен бастаған топ Абайдың үстiнен тағы пәле-жаланы қарша боратып, басына қауiп бұлтын төндiргенде, Серiкбай Абайды жақтап, қалың Найманның атынан Омбының степной генерал-губернаторына талап-арыз (пiргауар) түсiредi. Сөйтiп, қос құдасының ортасынан әдiлiн қолдап, Абайдың ақталып шығуына септiгiн тигiзедi. Ұлы Абайдың “Досқа достық қарыз iс, Дұшпаныңа әдiл бол” деген қағидалы өлеңi мен Серiкбай бабамыздың достық ұстанымын бiз бойтұмар етуiмiз керек.

	Серiкбай қатарынан тоғыз мәрте болыс боп сайланады. Ол өз еркiмен оныншы сайлаудан бас тартып, мұсылмандықтың қажылық парызын өтемекке Меккеге барып қайтады. Сол жылдары ел iшi партия болып жарылып, жiк-жiкке бөлiнiп, бiрлiгi ыдыраған соң жұрт жиылып кеңесiп, Серiкбайдың билiк тiзгiнiн қайтадан қолға алуын қолқалайды. Көп тiлегiн аттап кете алмаған ол арада төрт-бес жыл өткен соң қайта болыс болып сайланады. Тағы да қатарынан 2-3 сайлау ел басқарып, соңынан билiктен бiржолата кетедi. Пайғамбар жасына келгенде дүниеден озады.

	Серiкбай билiк жүргiзген кез ел iшi тыныш, барымта-сырымтасыз, партиясыз мезгiл болыпты. Жер дауы, жесiр дауы, құн дауы туындай қалса, әдiл шешiмiн тауып, ел шеңберiнен сыртқа тарамай, бейбiт бiтiммен бiтiп отырыпты. Бұл iсте Серiкбай Ұлы Даланың билер сотының озық дәстүрiне жүгiнiп жұмыс iстеген, Абай үлгiсiне ден қойған. Мұнымен қоса ол ел бiрлiгiн сақтаудың, көптiң қамын ойластырудың тың жолдарын батыл қолданған. Соның бiрi “Қара шығын” салығын ауыздықтау едi.

	Қазақ даласында жалпақ елдi қан қақсатқан “Қара шығын” атты болыстар салатын салықтың түрi болған. Бұл Ресей патшалығының тиiстi заңымен, жарлығымен бекiтiлген мiндеттi салығы емес. Оның мәнi М.Әуезовтiң сөзiмен айтсақ: “Болыстың сойысына, қонақ күтiмiне, мiнiс берiсiне деп ел басына үлестiрiп салатын салық. Өзiнiң есебi де, шегi де жоқ. Халықты жебей сауып, ұлық атаулы алатын жем-пара осы. Белгiлi өлшеуi, мөлшерi жоқ бұл шығын, анық қараңғы жолмен алатын жем болғандықтан, оның атын жұрт “қара шығын” дейдi. ...бұл iстi болыстар мерзiмдi “қор” етiп алады. Жүздеген қойлар саны, көп ат майы, ақша-пұл, көп мүлiк болса, болыспен шырайы жақсы билер, елубасылар, старшындар әр рудың бiр шошағы-атқамiнерлер осы “қарашығыннан” үлес алып жүредi.” Бұл салықты Серiкбай ауқатты атқамiнерлерге ғана салған. Онда да сирек. Негiзiнен мұндай шығынды өзi көтерген. Немесе қатын сабап, бала ұрғанға, ұрлық iстеп, бiреуге қиянат жасағанға жаза ретiнде көтерткен.

	Бұрын қазақ байлары ұры ұстаған. Ол кездегi қазақ ұрылары кәсiптiк мәртебеге дейiн көтерiлiп, басқа халықтардың ұрыларындай жырым жеген ұрлық жасамаған. Ел iшiндегi тайынша-торпақ, тай-жабағы олжалауды ұрлық деп есептемей, бойларына мiн санаған. Қазақ ұрылары алыс-алыс елдерге барып, ұрлығына ерлiк араластырып отырған. Олар басқа жұрттың өздерi сияқты ұрыларымен iштесе араласып, нашарды аунатып жеп жүрген обырлардың малын алып, Робин Гудтiк мiнездердi де байқатқан. Қалай десек те ұрлықтың аты ұрлық. Ұрлықтан опа тапқан бiр пенде болмаған. Соны терең түсiнiп, Серiкбай өзi басқарған елдiң ұрысын тиған. Тек ұрыны ғана емес ұрыны қолдаушыны қоса жазалаған. Жазалағанда оны дуаннан солдат шақырып, байлатып-айдатып, етегiн кесiп, ел шетiне қумаған, қазақы жолдың үкiмiне жол берген. Ұрыны жазалау мен тәрбиелеудi қатар қолданып, Абай әдiсiне ден қойған.

	“Абыройдың тұрағы-ошақтың үш бұты”-деп қазақ тегiн айтпаған. Серiкбай өз заманының белгiлi адамдарының бiрi болғанда, оның абырой-беделiнiң негiзi от басының берік берекесiнен басталады. Серiкбайдың алдынан көлденең өтетiн өз әулетiнiң ортасында, ауыл-аймақта тiрi жан болмаған. Үйткенi ол күрмеуi қиын iстiң түйiнiн өзi негiзiн қалаған “Әкем баласы” атты әулеттiк-туыстық ұйымның талқысына салып орайластырып шешiп отырған. Мұны дала демократиясының өзiнше бiр белгiсi десе де болатын шығар. Талқыға түскен ойдың ұшығына жетуде жас демей, кәрi демей, көпке ортақ тең мүмкiндiк туғызған. Ортаға тасталған ұсыныстың құндылығын анықтауда “Сақалдының сөзiне қарағанда мақалдының” ұтымды ойы биiк қойылған. Жиын тоқтаған байлам Серiкбайдың өзi бас болған барлық ағайынға орындалуы мiндеттi қағида болған. Ағайын арасына осындай берекелi ахуал орнатқан Серiкбайды туған-туыс, ауыл-аймағымен қоса қалың Найман сыйлады. Найман сыйлаған соң Орта Жүз сыйлады. Ұлы Жүздiң бiр жиынында төбе би болғаны ол кiсiнiң есiмiнiң жалпақ қазаққа белгiлi болғанын көрсетсе керек.

	Серiкбайды өзiнен үлкен, кiшi ағайындары түгел құрметтеген. Оның да негiзiн өзi қалаған. Екi мысал келтiрейiн. Серiкбайдың өзiнен жетi жасы үлкен Кәрiбжан қажы деген немере ағасы мiнезi қатал, алған бетiнен қайтпайтын, ауыл сыртынан сәлем бермей өтiп бара жатқан жолаушыны шақырып алып, үйiне зорлап қондырып, көнбегенiн дүрелеп, аттанарда ат жетектетiп, шапан жауып жiберетiн әдетi болған. Серiкбай адуын ағасының алдынан кесе көлденең өтпей, айтқанын екi етпеген. Ел iшiнiң бiр дауында ол Кәрекеңнің қия тартыңқырап, даудың әлетiн терiс арнаға бұрып бара жатқанын байқап, дер кезiнде араласып, тоқтатпаса кеш болатынын бiлiп, оның алдын орап, сөзiн бөлiп жiбередi. Iнiсiнен мұндай мiнез көрмеген ол ашуға мiнiп, оның йығынан салып қалады. Осы кезде Серiкбай алып денесiн шапшаң қозғап, орнынан атқып тұра келедi. Үй толы Керей-Найманның игi жақсылары мынандай оқыс қимылдың арты қандай сойқанға апарып соғар екен деп, тiксiнiп қалады. Серiкбай кереге басынан сегiз таспа дырау қамшыны жұлып алып, Кәрiбжанға ұстата берiп: “Қажы-ау алақаныңызға қатты тидi ғой, мына қамшымен ұрсаңыз еттi”-дептi. Мұндай қылықты көргендер аға силаудың үлгiсiне тәнтi болып тарқасыпты.

	Екінші мысал: Серiкбай өзiнен он сегіз жас кiшi iнiсi Ахметжан қажыны бетiнен қақпаған. Ахметжан ат жалын тартып мiнген соң Серiкбай ағайын арасындағы барлық шаруаны соған сеніп тапсырған. Еш нәрседен қолын тартпаған. Серiкбай-бабамыз ұлғайыңқырап қалғанда жаңадан үй салғызады. Сол үйге қызыққан Ахметжан ел қыстауға қайтқанда басқалардан ертерек көшiп, Серiкбайдың жаңа салдырған үйiне бұрын келiп кiрiп алады. Серiкбайдың көшi келерде дүниеге жаңа келген Бекмұхамет деген ұлының бесiгiн жаңа үйдiң төбесiне шығарып қояды. Мұны көрген Серiкбай iнiсінің еркелiгiне бiр ауыз сөз айтпастан көштiң басын бұрғызып, өзiнiң ескi қыстауына барып қонған екен.

	Өзiнен үлкен-кiшiнi осылай құрметтеген Серiкбайды да туыстары пайғамбардай сыйлаған. Серiкбай әулетiнде еншi бөлiсу болмаган. Iшер ас, киер киiм, мiнер көлiк ортақ қазаннан бөлiнген. Ағайын арасының уыздай ұйыған берекесi осылай қалыптасқан. Сол береке күнi бүгiнге дейiн қаз қалпында сақталып келе жатыр десем, артық айтқандық болар. Бiрақ, сол дәстүрдi құрметтеу, үлгi ету жоғалып кеткен жоқ. Ол дәстүрдi қайта қалыпқа келтiре алмасақ та оның қолдан келетiндей мүмкiндiгiн жалғастыруға бiз мұрындық болуымыз керек. Бұл дәстүр өзгелерге де үлгi болса, оның аясы кеңiп, үлкен әлеуметтiк мән-мағынаға ие болатынына көңiл аудару қажет.

	Серiкбай бабамыздың өзiм көрген ұрпақтарының iшiндегi ерекше құрмет тұтып, қадiрлеген туысым Камал аға Кәдiржанов еді. Ол Серiкбайдың жоғарыда айтқан бiрi қари, бiрi қажы, бiрi сопы, бiрi болыс болған “алтын балық үйiрiндей” ұлдарының сарқытын iшiп, батасын алған адам. Сол батадан нәрленгендей, Камал ағам да өз заманының ақтаңкер азаматы болып өттi дүниеден.

	“Екi шалдың ортасында өскен бала дана болады”-деген нақыл сөз Камал ағаның өмiрiнен алынғандай. Ол кiсi де бабасы Серiкбай сияқты 18 жыл бойы әкесi Кәдiржан мен оның iнiсi Қабжанның ортасында жалғыз ұл болып өсiптi. Керiмтайдан тараған бүткiл әулеттiң Жасағаннан жалбарына сұрағаны бiр Камалдың саулығы болыпты. Екi қарт өз бойындағы барлық нәрi мен барын соның жолына айтыпты. Оның қатар құрбысынан кем болмауының қолдан келген қамын iстеп, Қазан, Мәскәу шаһарына жiберiп оқытыпты. Камал аға да әке еңбегiн ақтап, атаның ғана дара перзентi емес, бүкiл қазаққа ортақ ұл бола бiлдi. Табиғаттың өзi мырза өлшеммен мол пiшкен дархан даладай сыртқы бiтiмiне iшкi әлемiнiң қатпар-қатпар сырға толы қазыналы байлығы да сай едi. Мен үшiн Камал аға әдiлдiк пен адалдықтың эталоны болды. Жалғыз ағайын туысқан емес, қолынан келсе, бүкiл қазаққа қамқорлық етуге дайын тұратын. Ол бiреуге жақсылықты ешқашан басқа бiреудiң есесiнен жасамайтын. Таза қамқорлықтың үлгiсiн көрсететiн. Ағаның кiсiлiктi ерекшелiктерi ғажап едi-ау шiркiн.

	Камал аға өмірінің серігін де қапысыз таңдаған адам. Ол кісімен қырық жылдан артық отасқан Маймуна жеңгеміз ағайын берекесінің шырайын кіргізуші, ақылды адал жар болды. Ер күтімі, бала тәрбиесі, туысқан сыйлауы ерекше еді. Ол кісінің қарапайымдылығына, кішіпейілдігіне таң қалатынбыз. Камал аға сияқты ұзақ жылдар басшы қызмет істеген, (кәсіпорын директорынан министрге дейін) абырой атағы мол адамның зайыбы, Димаш Ахметұлы Қонаев сияқты Қазақ елінің ширек ғасырдан астам уақыт бірінші басшысы болып, оның өркендеп дамуына аса зор еселі еңбек сіңірген, әлемге аты әйгілі мемлекет, қоғам қайраткерінің әпкесі, Еркін, Алтай, Қайрат сияқты алтын асықтай ұлдардың анасы болса да ол кісі еш уақытта кеудесін көтеріп көрмепті. Үлкенге құрмет, кішіге ізет көрсетудің үлгісіндей жан еді. Камал ағамыз бен Маймуна тәтемнің татулығы мен сыйластығы олардың ұзақ өмірлерінде бір сәтке де солғындамаған ерекше сезім болды. Жанұялық бақыттың қайнар бастауы осы ерекше сезім еді.

	Ағаның жалпы өнерге, оның iшiнде поэзия мен әнге құмарлығы ерекше болатын. Ол туралы өз көзқарасымнан аулақтатып, самородок ақын Кәкiмбек Салықов ағаға айтқызайын. Әншiлiгi жәйлi әсерiн ол былай деп жазған: “Қарғам-ау, сен қандайсың мен дегенде, Құриды ынтызарым сен дегенде”-деп шырқай жөнелгенде нағыз сахнадағы халық әншiлерiнен аумай кеттi. Жан-жүрегiмен берiле тебiренiп, “Қарғам-ау”-деп қабырғасы қайысқандай елжiрегенi бiр тыңдаған адамның есiнен мәңгi кетпестей сезiм селiне орап тастады. Түстi металлургияның Кәдiржановы екенiн есiңнен әп-сәтте жоғалтып жiбердi де, күнде әндетiп жүрген сал–серiлерден аумас қылық көрсеттi. Ол ол ма, тебiренiстi кезiнде көздерiн тас жұмып, бiр еңкейiп, бiр шалқайып, қас-қабағымен сүйкiмдi қимылдар жасап, ән сөзiне лайықты мимика қосқанда аузымызды ашып қалдық. Шын құмартып аңсары ауған сәттегi жас жiгiттей шын ықыласпен тебiренген сайын дауысы ашыла түстi, ажарына ерекше сән кiрдi. Тынысы өрге шапқан сайын кеңейе түскен тұлпарша өршелене түсiп, әннiң әсем толғаныс, сұлу оралымдарын мүлтiксiз жеңiлдiкпен орындағаны қандай тамаша. Тар аядан талмай көтерiлген құс қанатты әннiң ең қысылатын жерiн де еркiн игердi. Кей кезде кең даусына екi қолмен жедел көмек бергендей көңiл желпiнiсiне тыныс серпiлiсiн қосты. Содан кейiн әдемi етжендi саусақтарымен домбыраның екi iшегiн сипай қағып, екiншi толқын өрiсiн бастады. “Аршын төс, алма мойын, беу қарағым, Бал татыр сiлекейi шөлдегенде”-деп ән ырғағын шалқыта түскенде тас балқып, мұз ерiп кетердей ерекше жылумен толғантты. Тыңдаушының да ет жүрегiн елжiреттi, өзi де рахаттанды. Екi қолмен сұлуды аялағандай, екi көзi бiр көруге тоймағандай әрекет жасаса, ақырғы сөздерiне келгенде Ләйлiнi iздеген Мәжнүндей масаурады. Бұл көрiнiстердi айтып жеткiзу өте қиын, тек тыңдау керек.”

	Камал ағаның ақындығы мен үшін мүлде бейтаныс қыры. Маған анда-санда ауылда тұратын Қалиасқар деген құрдасына шығарған екi шумақ қана өлеңiн оқып берiп, оған балаша мәз болып қуанатын. Және әрбiр оқығанында сол екi шумақ өлеңнiң не бiр жолын, не бiр сөзiн өзгертiп оқитын. Бiр шумақ өлеңнiң кем дегенде оншақты вариантын оқыды-ау деймiн. Ағаның көзiнiң тiрiсiнде өзiм бiлген “ақындығы” осымен ғана шектелетiн. Оны бiз “Түйе мiнген қазақтың төрт ауыз өлеңi болады” дегенге жорып, онша мән бермей жүре беретiнбiз. Сөйтсек, нағыз ақын екен. Ақын болғанда, сұлу сезiмнiң ақыны екен. Тағы да Кәкiмбек Салықовтың түйгенiне жүгiнейiк. “Камал ағамыздың өндiрiстiк, әлеуметтiк бүкiл азаматтық өмiрi жеке дара сөз болып жатыр, бола бермек. Ал ақындық қазынасына келсек, оның деңгейiн, көлемi аз болса да, сөз саптау сапасы, құлаш ұрып, құлшынып жеткен өресiн, поэзиялық шырқау шыңын ақ қайыңдар арасындағы әдемi тұнық көлдей мөлдiр өлеңдерi танытады. Егер талай-талай жинақтары шыққан ақындардың өлеңдерiнiң iшiен осынша асыл дүние табылса мақтан етер едiк. Ендеше аз да болса саз, шағын болса да өз ағын-арнасы бар Камал Кәдiржанов атты ақынның тамаша өлеңдерiн неге мақтамаймыз, неге мақтан етпеймiз... Камал ақынның өлеңдерiнiң бар болмыс, тұрпат-тұлғасы, жал-құйрық әсем жабуы өмiрдiң өзiнен аңдап қалған, сезiмтал жүрек таңдап алған үзiктер”-дептi ақын ағамыз. Қарап отырсақ, Камал аға бар болғаны отыз шақты өлең жазыпты. Бұл оның ақындық дәрменiнiң кемдiгi емес, талғам жауапкершiлiгiнiң күштiлiгi болар.



	Бiр өлеңiнде ол:

	Өлеңдi көп жазуға обалсынам,

	Сөз қадiрi ауыр ғой қорғасыннан.

	Өлең сөзге сұңқардай талғам керек,

	Қара күштi қайтсiн ол тер малшынған.

	Өңмеңдеген еркектей өлеуресең,

	Мерт болады сұлулық болмашыдан.



	-деп, музаға қиянат жараспайтынын, поэзия деген адамның жүрек сөгiнiң кәусәрiна сұңқардың биiк талғамымен қарау керектiгiн меңзейдi. Өзi де сол талғамды ережедей ұқыптап ұстап, өлеңнiң қасиеттi киесi өзi келiп санасына сыбырлаған сәтте ғана қалам ұстаған сияқты. Сондықтан, «Кен кеулеп, жез жентектеген» алып металлургтің сезімтал жүрегінің бір миуалы мекеніне нәзік сырлы, құлын мүше сұлу жырлар ұя салыпты...

	Мен Камал ағамның бойынан сан түрлі кісілікті қасиеттердің кездесуін кездейсоқтық деп есептемеймін. Оларды тектік тамырдан терең нәрленген мәуелі бақтың ырысты жемісі деп білемін. Сенiң де осы бiр iрi тұлғаның ұлағатынан сусындай жүруiңдi қалаймын.

	* * *

	Ақылды адаммен ақымақтың айырмашылығының бiрi мынау. Ақылды адам кейбiр сәттерде ақымақтың әрекетiн қайталауы мүмкiн. Ал, ақымақтан ақылдылық күтуге бола қоймас. Тағы бiр өзгешелiгi-ақылды адамға ақылдысың десе, ыңғайсызданады. Ақылсызсың десе, дауласып жатпайды. Ақымаққа ақылдысың десе, қуана құптап, ақымақсың десе, қара тырнағынан әлi кеткенше жауласады. Ақылдың басқа байлықтан айырмасы сол- көп қажетiне жұмсаған сайын молаяды. Ақылын көп жарнамалаған адам көп кешікпей ақымақтардың қатарынан табылады.

	* * *

	Қазiр одашыл ақындар көбейiп кеттi. Олар ұлықтарды мақтағанда құйынды құрықтап, желдi жүгендеп жiбереді. Дарынның тұғыры ақынның жүрегi емес, жоғары лауазымдылардың қас-қабағына, езуiне, отырған креслосына орныққан сияқты. Бе-еу, боқ дүние-ай десеңшi!

	* * *

	Қазақтың жақсылары мен жайсаңдары жағадан алған жасанған жаудан жеңiлген жоқ. Оларды етектен тартқан бөрi сүрiндiрген.

	* * *

	Тарихты бұрмалаудың ауыр күнә екенiн бiле тұра тарихшылар билеушiлерiнiң ырқына көнiп, шындықтан шеттеп кетедi. Ерте ме, кеш пе ол қылмысты әрекеттiң әйтеуiр әшкереленетiнiне өзге жұрттың көзi әлдеқашан жетсе де тарихшылар қорытынды шығарар емес. “История слишком серьезное дело, чтобы доверять историкам”-деген сөз тарихшылардан әбден түңiлген бiреудiң аузынан шыққан болар.

	* * *

	Мансапқа менiң әкем асқақ қарады. Алғаш бастық болғанымда ол кiсi “Сен бұрын қатардағы көп иттiң бiрi едiң, ендi қарғылы ит болдым десеңшi”-деп, мансабыммен қоса өзiмдi қалжың еттi. Марқұм оны адамның бойындағы басты құндылық деп әсте есептеген жоқ. “Мансапқұмар адам күн санап әрiптестерiнен оқшауланып, жалғыздықтың торына шырмала беретiнiн бiлмейдi. Лауазым ақылды басшыны даналандыра түседi, ақымақ басшыны бұрынғысынан да бетер ақымақ етедi”-деп отырушы едi жарықтық.

	* * *

	Балам, сен кеңсенiң мимырт тiрлiгiнiң тасасында қалып қойма. Ел болашағы үшiн бойыңдағы потенциалды барынша сарқа жұмсап, жемiстi жұмыс iстеуiң қажет. Жемiстi жұмыс дегендi өзiңе тапсырылған мiндеттi регламенттi шекпен шектеп, тек соны тиянақты орындау десең, бар әрекетi тар шеңбердiң iшнде шыр айналудан аса алмайтын тиiнге ұқсаған жадағай клеркке айналасың. Мына беймаза заманда мемлекеттiк қызметтегi қазақ жастарына ел алдындағы жауапкершiлiкке жеңiл-желпi, жүрдiм-бардым қарауына болмайды. Ондай әдет жастардың жеке бастарының ғана азаматтық болмысын мешеулетiп қоймайды, бүтiндей қоғам дамуына кедергi факторға айналып кетедi. Ар-намысты бол. Адал-әдiл бол. Парадан жиiркене шошы. Енжарлықты санаңа сығалатпа. Кiсiлiк сапаң мен интеллектуалдық қуатыңды үнемi биiк саты да ұстауға талпын. Кiсiлiк мансапқа тәуелдi емес. Мансапқа кiсiлiк көрiк бередi.

	* * *

	Әзiл-Құдайтағаланың өз пендесiне жасаған ғажап сыйы. Бойында әзiлдей бiлетi қасиеттiң бар-жоғына қарай адамдарды бақыттылар және бейбақтар деп екi топқа бөлуге болатын шығар. Әзiл жыл маусымдарының iшiнде көктемге ұқсайды. Ол жүрек сызын, жүйке тоңын жiбiтеттiн күннiң шуағындай. Орнымен, әдептiң тiзгiнiн үзбей айтылған әзiл адам жанын жадыратады, сергiтедi, қуат бiтiредi, қуантады. Әзiл 18 мың ғаламның iшiнде тек адамға бұйырған олжа. Мырза Құдай сыйлаған осы олжаны рәсуә етпей ақылмен, есеппен пайдалану керек.

	* * *

	Бiреуге тек сырт көзге ұнау үшiн жаны ашыған боп жақсылық жасау екiжүздiлiктiң бiр түрi. Мiнезi қатал болса да бiрбеткей жандар шынайы жақсылықты екіжүзділерден көбiрек жасайды.

	* * *

	Шыдам жақсы қасиет. Бiрақ, шамадан тыс шыдамдылықтың пайдасынан зияны көп. Кейде тым ұзақ шыдам торығуға, енжарлыққа ұшыратуы мүмкiн. Ұзақ шыдай беруге өмiр өлшеулi.

	* * *

	Бiздiң елде билiктiң кез келген сатысында отырған басшылардың кадр саясатында қолданатын әдiсi-өзiнен ақылды, қабылеттi адамның маңайында болмауы. Олар билiк биiгiне жалғыз өзi ғана көтерiлгiсi келедi. Ағылшын философы Фрэнсис Бэкон: “Человек схож с обезъяной-чем выше залазет, тем заметнее голая задница” деп, осындай өзiмшiлдiктi байқап айтқан шығар. Мұндай сорқайнаған басшы “қызыл иттiң қызғанышымен” итшiлеп жеткен биiгiнен құласа, жалаңаш көтенi шақшадай басын сақтап қалуға шыдамайтынын ескермей ме екен?

	* * *

	Керек тастың ауырлығы жоқ дегендей адам бойындағы мiнездердi, әдеттердi жақсы-жаманына қарамай сарапқа салғаннан, одан өз әлiмiзше пайдасын ала бiлсек, ұтпасақ ұтылмаймыз. Сондай әдет пе, әлде мiнез деймiз бе бiлмеймiн, сараңдық туралы да сөз қозғайық. Сараңдықтың табиғатын танып, бiле жүргеннен зиян жоқ. Жаратқан Ием дүниенi пендесiнiң қажетiн өтеу үшiн жаратқан. Алланың кеңдiгiнде шек жоқ. Бiрақ кейбiр адам осы мырзалықты мiсе тұтпай, азсынады. Мұның аты-тойымсыз қанағатсыздық. Қанағатсыздықтың төркiнi сараңдық десек, қателасе қоймыспыз. Сараңда қанағат пен тойым болмайды. Ол үшiн пайдадан басқа ұғым жоқ. Болуы мүмкiн де емес. Сараңдар үшiн байлық та, атақ-дәреже де, қысқасы дүниедегi бар игiлiктiң қайнар көзi пайда табу болып көрiнедi. Олар сараңдықтың бақытсыздықтың бiр түрi екенiн әсте түсiнбейдi. Сараң жан ақылды, тiптi дарынды болуы мүмкiн. Бiрақ, ол ешқашан сүйкiмдi болмайды. Сараң адам пайда табам деп, есекше еңбектенедi. Сол байлығын жоғалтып аламын деп, көжекше дiрiлдеп өтедi. Есiмi есiмде жоқ бiр естi адам сараңның пиғылы жәйiнда: “Подарите ему весь мир, и он потребует еще оберточную бумагу”-дептi. Сараңдық адамның арын солдыратын, ұятын тоздыратын, рухын мүгедектендiретiн нағыз мерез мiнез. Сараңдық жеке адамның басымен ғана шектелсе, оның өкiнiшi азырақ болар едi. Ал, сараңдық қоғамның тiзгiнiн ұстағандардың әдетiне айналып кетсе, қасыреттiң үлкенi. Онда сараңдықтың әлеуметтiк трагедия деңгейiне көтерiлгенi. Сараңдықтан сақ бол. Оған жиһад жариялауға әмсе дайын жүр.

	* * *

	Итаршылық деген мiнез мен мұндалап көрiнбейдi. Ол кiсiлiктi қылықтың күпiсiмен ыңғайлы бүркенiп, елеусiз жүредi. Итаршылық ситуацияларда ғана танылады.

	* * *

	Құқық қорғау органдары туралы көпшiлiк санасында жазалаушы құрылымдар деген түсiнiк берiк қалыптасқан. Оның негiзi жоқ емес. Құқық қорғаушылар қылмыстың алдын алу басты мiндет деп санамайды. Қылмысты әрекеттердiң себеп-салдарын сүзгiден өткізiп сараламайды. Бас салып жазалауды бiрiншi орынға қояды. Мен қылмыстың жазасыз кетуiн қолдамаймын. Бiрақ құқық қорғау органдарының тәрбиенi жазамен ауыстырып жiберетiнiнiне қарсымын. Олар тәрбиенi былай қойып, қылмысқа сәйкес жаза қолдану принциптерiн мансұқ қылған. Қылмыстың мазмұнымен өлшемдес жаза болмаған жерден қиянат басталады. Содан барып, қиянатқа орайлас наразылық пайда болады. Жолсыз жаза кектенуге жол ашып береді. Қоғам тұрақтылығын әлсiретедi.

	* * *

	Капитализмде адамды адам қанайды. Коммунизмде адамды қоғам қанайды. Адам қай қоғамда да қаналудан құтылмайды. Өзгешелiгi- капитализ тұсында адам өз еркiмен қаналады. Коммунизмде мемлекеттің зорлауымен қаналады. Адамның табиғаты әрқашан бостандыққа, еркiндiкке ұмтылатындықтан, коммунизмнен көрi еркiндеу капиталистiк жүйенi қалайды.

	* * *

	Конституцияны Ата Заң деп деп жүрмiз. Егер осылай атауды дұрыс деп мойындасақ, басқа заң актiлерiне де ат берiп, айдар тағайық па? Оларды көтеретiн жүгiне қарай Ана Заң, Аға Заң, Iнi Заң, Ене Заң деп өзгерте салайық па?. Ыңғайы келсе, жынысын да анықтап, бөлiп жiберейiк пе? Әлем тiлдерiне ортақ атау болған Конституция деген сөзден неге қашамыз? Халқымыздың тiлiне төл сөзiндей сiңiп кеткен терминдердi өзгертумен тiлiмiзді байытып жарытпаймыз.

	* * *

	Абырой-атаққа қол жеткiзу қиын. Ал, оны төкпей-шашпай сақтай алу одан да қиын. Атақ-даңққа ие болған адам Аяз бише тәубәсiнен жаңылмаса, өзiнiң де, жеткен биiгiнiң де қасиетiн арттырар едi. Атақ пен даңтың құны адам өлгенде белгiлi болады. Бiреулердiң тiрiсiндегi дүркiреген даңқы мен атағы көзi жұмылысымен көп ұзамай буға айналып кетедi. Бiреудiкi өзi өлсе де бұрынғыдан да ұлғайып, мәңгi сақталып қалады.

	* * *

	Кемшiлiксiз дос табам деп талпынушы болма. Жалғыз қаласың. Достықты сақтаймын десең, досыңды аз сына, кемшiлiгiн кешiре бiлуге дайын тұр.

	* * *

	Пiкiр таласында шыдам керек. Бiрақ, тым шыдамды болам деп, үндемей қойсаң, мылқау атанасың. Көп сөйлесең, мылжың атанасың. Пiкiр таласында шыдамның шегiн межелей бiлген адам жақсы сұхбаттас бола алады.

	* * *

	Кейде жеке адамның табиғатын, бiтiм болмысын танып бiлуден бүтiндей бiр топтың не ұлттың мiнезiн, ерекшелiгiн толығырақ та, тереңiрек те тануға болады.

	* * *

	Көсем де, шешен де тiршiлiктiң есiгiн бала болып ашады, екеуi де шешен болып, көсем болып жүре келе қалыптасып, сол өмiрден дана боп көшедi.

	* * *

	Заңның құлы бола бiлген билеушi өз халқының еркiндiкте өмiр сүруiне өлшеусiз үлес қосады.

	* * *

	Шешендiктiң табиғатына қажет шындықты айта бiлу ғана емес, қажет емес шындықты жасыра да бiлу тән.

	* * *

	Бiр жiгiттiң 50 жылдық мерейтойына ауданның игi жақсылары тегiс шақырылды. Әкiмнен өзге қонақтар межелi мезгiлден кешiкпей жиналды. Той аудан әкiмiн тосқандықтан уақытынан 2 сағат кейiн басталды. Әкiм де келдi. Тойды сол ашты. Алғашқы 3-4 тост той иесiнiң атына айтылған соң тiлек арнасы әкiмнiң ауылына қарай аунай бастады да бiраздан кейiн юбиляр ұмытылып, жұрт жаппай әкiмдi мадақтауға кiрiсiп кеттi. Әкiмiмiз мәз. Әкiм мәз болған соң юбиляр сорлы одан бетер мәз. Әкiм масайған соң қалғандар да тартынбай iшiп, әбден естен айрылды. Той соңына қарай кейбiреулерi той иесiне әкелген тарту-таралғысын әкiмге сыйлап, оның алғысын алып жатты. Мiнеки бiр мерейтойдың сиқы осындай болды.

	* * *

	Өткен күннiң рахатын ғана аңсайтын адамның жiгерi кемидi, келешекке үмiтi шектеледi, бүгiнгi күннiң артар жүгiнен қашады. Болашақтың негiзi бүгiннен бастап қаланатындығынан түңiлген күйреуiк жандар келешегiн тонауға кiрiседi.

	* * *

	Оқи бiлу-өнер. Адам үш түрлi сапада оқиды. Бiреу оқиды. Бiрақ, ештеңе түсiнбейдi. Екiншiлерi оқиды, түсiнедi. Осымен ғана шектеледi. Үшiншiлерi оқып-тоқумен қатар кiтапта ашық айтылмаған емеурiндi аңғара алады. Мұндай оқушылар өкiнiшке орай, алдыңғы екеуiне қарағанда әлдеқайда аз. Саған айтарым-көп оқы. Бiрақ, пайдалы дүниенi жүйелi түрде оқы. Оқу қорытумен қатар жүрмесе, пайдасыз.

	* * *

	Шұбыртпалы Ақжолтай Ағыбай батыр: “Менiң абыройым ошақтың үш бұтынан басталады”-деген екен. Мән-мағынасы өте терең тұжырым. Сұңғыла батыр өз отбасына сыйлы адамның өзiне лайықты орынды қоғамнан да ойып тұрып алатынын меңзеп отыр.

	* * *

	Үндемеу керек сәттi бiлу де ақылдылықтың бiр белгiсi болу керек. Пiкiрталас кезiнде кейде үнсiз қалу пайдасын тигiзiп жатады. Бұл да диалогтың тиiмдi түрлерiнiң бiрi. Пайым-байлауы жоқ даудан қандай бархадар табасың? “Мылжыңды мылқау жеңедi”-деп қазақ бекер айтпаған.

	* * *

	Астанадан Алматыға келе жатқан ұшақта “ақаңа” сылқия тойып алған 2 генерал былапыт сөздер айтып, салондағы жолаушылардың мазасын кетiрiптi. Оларға ешкiм ескерту жасамаған соң әлгi екi “батыр” дөрекiлiктерiн одан сайын үдете түседi. Мұндай әдепсiздiкке бұдан әрi шыдамаған Садуақасова Елдана деген қыз генералдардан бейбастақты доғаруды талап етедi. Бiрақ, қос “батыр” дөрекiлiкiн жалғастыра бередi. Анайылықтың ақыры Алматыға келген соң, Елдананың ықпалымен қос генералды тәртiп сақшыларының қарсы алуымен аяқталады. Елданадан салонда ер адамдар жақ ашпай отырғанда шатаққа араласуының себебiн сұрағанымда ол: “Бiрiншiден, осындай командирлерi бар Қарулы Күштерiмiзге жаным ашыды. Екiншiден, сол ұшақта бiзбен бiрге әлемге аты мәшһүр Айман Мұсаходжаева ұшып келе жатқан болатын. Маған ана антұрған генералдар сол мақтанышымызды қорлап, ұлттық өнерiмiзге тiл тигiзiп, оны ластап келе жатқандай болып көрiндi. Мен мәдениеттiң Қарулы күштерден де күштi екенiне екi генералдың көзiн жеткiзгiм келдi”-дедi. Қазақтың әр азаматының мәдениетке деген көзқарасы мен оны қорғай білуі осы тектес болса, ұлтымыздың мәдениетiнiң де, сапасының да көсегесi көгере түсер едi.

	* * *

	Тәуелсiздiгiмiздiң беки түсуiне көп ұлтты болғаннан көп құдайлы, көп дiндi болған қауiптi екенiн түсiнуiмiз керек-ақ. Соңғы жылдары елiмiзге әртүрлi миссионерлер жорығы жиiлеп кеттi. Оларға билiк тарапынан қойылып жатқан тосқауыл жоқ. Керiсiнше ислам дiнiнiң орнығып, одан әрi қарай дамуына кедергiлер көбейiп бара жатқандай. Кедергінің үлкенін біздің дін басылардың өздерінен іздеу керек. Олар Ислам дінінің ғылыммен, өркениетпен біртұтас прогрессивті табиғатын халыққа танытуда дәрменсіздік танытып жүр. Уағыздары авторитарлық сипатқа, догмалық мазмұнға ие теологияның деңгейімен шектеледі. Қазақстанда теократиялық басқарудың үлгілері көрініс беріп қалады. Мұсылмандар қауымы өз мүфтиiн өздерi сайлай алмайды. Мүфтидiң кандидатурасын Астана кесiп пiшiп бередi. Мұны көрiп, бiлiп отырған жергiлiктi әкiмдер өз бiлгендерiн iстейдi. Олар құдайдың үйi саналатын мешiтке әкесiнiң үйiне келгендей тайтаңдап кiредi. Имамдарды тұрғызып қойып есеп алатындары да кездеседi. Имамдар халыққа айтатын уағызының бiр саласы етiп әкiмдердi мадақтауды таңдап алған. Ислам дiнiн сыйлап, құрметтеудiң түр сықпыты осындай болған соң, әлгi миссионерлер басынбағанда қайтедi.

	* * *

	Сен өз досыңның кiм екенiн айтсаң, мен сенiң кiм екенiңдi айтып беремiн”-деген бiр өлшем бар. Ол өлшеммен өз басым жартылай ғана келiсемiн. Бұл адамды толыққанды бағалаудың критериi емес. Жаман достары барлардың бәрi жаман бола бермейдi. Сол сияқты жақсы достары барлардың бәрi жақсы баомайды. Мысалы Иуданың көп досы мiнсiз жандар болған. Ал Иссустың Иуда сияқты көксоққан досы да болған. Осы екеуiн достарына қарап бағалау әдiлетсiздiктiң сорақысы емес пе? Даналардың дос таңдаудағы кездескен кемшiлiктерi тарихта мол ұшырасады. Және бұдан олар көп зардап шеккен. Бұл әдiлдiк пе, әдiлетсiздiк пе?

	* * *

	Бостандығымыз берiк болып қалыптасуы үшiн әдiлдiкке, адалдыққа, ар-ұят басымдылығына, Заңға мойынсынуға өзiмiздi өзiмiз күштеп көндiруiмiз қажет. Бұл құндылықтарды аттың алдымен басшылар қабылдауы керек. Тек атақ пен даңққа, мансап пен байлыққа, жеке тұлғаға табыну бостандықты сақтау емес, оның шегесiн босату екенiн әр азамат естен шығармауы ләзiм. Бостандық таңдамай-талғамай, көрiнгенге сауырын талғамай сипата беретiн шопанның астындағы қалың сауыр қой торы емес. Ол тәкаппар, шәмкес. Ынжықтар мен енжарларға осқырына, үрке қарайды. Үйткенi бостандық отансүйгiш ұлтжандылардың қаны мен терiнен нәр алып, тамырланады. Кейде басқыншылар мен тирандардың қанына жерік болады. Бұл өте күрделi ұғым. О. Бисмарк: “Свобода-это роскошь, которую не каждый может себе позволить”-деп, бекер айтпаған. Бостандық заңғар шыңдардың қойнауынан тарайтын саф ауа. Оны өкпесi әлсiз адамға тым көп мөлшерде жұтқызып жiберсең, тұншығып өлуi мүмкiн. Сондықтан, бостандықты сақтықпен пайдаланған жөн. Менiң ойымша бостандықты сақтаудың бiрiншi постулаты-алдымен өзiңнен өзгенiң бостандығын сыйлап, құрметтей, шама келсе, қорғай бiлу.

	* * *

	Сыншыл, шыншыл құндылықтарды күншiл, мiншiл былшылға айналдырып бара жатқан жоқпыз па деген деген күдiктер ойға орала бередi. Бұл күдiктiң негiзi де жоқ емес сияқты. Оны күн сайын көріп біліп жүрміз ғой.

	* * *

	Атеист болғаннан ең құдай қарғаған дiнге кiрген артық. “Құдайға сенбеушiлiк-жер бетiндегi үлкен дiннiң бiрi”-деген пiкiр оқығаным бар. Оған сенсек, атеизм де дiннiң бiреуi болғаны ма?

	* * *

	Бүгiнгi бишiкештер лауазым қасиетiн ит тартқан терiдей қылып, далба-дұлбасын шығарды. Соны көрiп, Алаштың топжарғандарын аңсайсың. Ел қамын жеген Едiгелер солар екен ғой.

	* * *

	Қазақстанның сыртқы саясат бомондтары бүгiн Қағбасынан жаңылып, намазын қай бағытқа қарап оқитынынан жаңылып барады. Олар бiресе қыбыласын мұхиттың ар жағынан іздейді. Бiресе орысқа мөлиедi. Бiресе жайнамазын «күн астына» қарап жаяды. Мұндай жалпақшешей саясат жақсылыққа жеткізбейтiнiн қаперiне алар емес.

	* * *

	Орыстың дворян-офицерлерi анкета толтырғанда: “Наградой не унижен”-деп жазады екен. Олар марапатқа биiктен, танауын шүйiрiп қараған. Қазақ тектiлерi де солай болған. Абай, Құрманғазы, Махамбеттердiң “Абай”, “Құрманғазы”, “Махамбет” деген аттарынан басқа жанама атақтарын, марапаттарын естiмеппiз. Бүгiнгi қазақтар атақ-даңққа, жалған мәртебеге неге ғана қаулының пәрменiмен жетуге құмар? Түсiнiксз-ақ сорақылық.

	* * *

	Қулық пен өтiрiк бiр-бiрiмен кiндiктес ұғымдар. Екеуiне де ортақ ұқсастық- өзгенiң есебiнен ұпайларын түгендеуге септiгiн оңтайлы тигiзетiндiгi. Қулық бiраз мезгiлге дейiн өзiн байқатпай өмiр сүре алады. Ал, өтiрiктiң құйрығы тұтаммен өлшенген. Ғұмыры келте. Қулық та, өтiрiк те абырой әпермейтiн жексұрын қылықтар. Сондықтан бұл әдеттерден iргеңдi аулақ ұста. Шамаң келсе, басқаларға да әсерiңдi тигiзуге тырыс. Бұл қоғамның тазалануына қосқан үлесiң болады.

	* * *

	Сөз бостандығына, пiкiр таласына тиым салу ел бостандығын әлсiретуге жетелейдi. Алары кетсе де айтарын жiбермейтiн қазақты аузындағы сөзiнен айыру қиянаттың үлкенi, жазаның ауыры. Сондықтан, сөз бостандығын орнатуға қоғам да, билiк те мүдделi болу керек.

	* * *

	Ел iшiнде көрiпкелдiк қаптап кеттi. Бұл ненiң нышаны? Үмiт үзiк, лайықты өмiр сүру әркiмнiң қолынан келмейтiн, мүмкiндiк шегi тар тұста пенденiң қиялдан басқа амалы қалмайды да, торығудың торына барып шырмалады. Тiршiлiктiң тәлкегi шаршатқан жандар бiр сәтке болса да шарлатандардың шатпағына ұйып, сандыраққа сенуге дайын тұрады. «Көрiпкелдер» мұндай сәттi құр жiбермей, “көмекке” асығады.

	* * *

	Балам, сенiң мiнезiң майда, табиғатың кең. Бойыңа қайырым-мейiрiм сияқты қасиеттердiң дәнiн егiп, жемiсiн жинауға талпынып өсiп келесiң. Оған қуанамын. Дегенмен мынандай беймаза, қасаң заманның әдеттерi сенiң осындай кiсiлiктi мiнезiңе қай деңгейде шендесе алар екен деген сауал менi ойландыра бередi. Ұлы Абайдың: “Әркiмдi заман сүйремек, Заманды қай жан билемек? Заманға жаман күйлемек, Замана оны илемек”-деген дана сөзi сан күрмеудiң шешiмi бола алады. Осы Ұлы сөз әмсе көкейiңде жүрсiн.

	* * *

	Еш нәрсеге ешқашан күдiктенбеген де ақымақтық, әр нәрсеге үнемі күдiктену де ақымақтық.

	* * *

	Ақымақтықты орынсыз келекелеген сайын өзiң де ақымақтыққа жақындай бересiң.

	* * *

	Ақылсыз болудың мынандай үш түрлi жолы болады екен. Бiрiншiсі-өзiңдi өзiң ақылды санау. Екiншi-ақылдымын деп жар салу. Үшiншісi-басқаның ақылын алудан үнемi бас тарту.

	* * *

	Ақымақтықтың тағы да екi белгiсi бар. Бiрiншiсi-пайдасыз нәрсе туралы көп сөйлеу. Екiншiсi-өзiне қатысы жоқ нәрсе туралы көп сөйлеу.

	* * *

	Өзінің ақымақтығын сезген адамды ақымақ деуге қимайды екенсің.

	* * *

	Ақымақты мақтау оған жасалған қастандықпен тең.

	* * *

	Ақымақтық-менмендіктің, атаққұмарлықтың, шенқұмарлықтың, даңғойлықтың ноқта ағасы. Қызғаныш осылардың кенже інісі.

	* * *

	Досыңның сеніп айтқан сырын ашсаң, сатқынсың. Өзіңнің сырыңды ашсаң, ақымақсың.

	* * *

	Қоғамнан сырт тұратын адам болмайды. Бар болса, ол не құдай, не хайуан.

	* * *

	Досыңды мақтағаның-өзiңдi мақтағаның. Ал, өзiңдi өзiң мақтағаның-досыңды мақтау емес.

	* * *

	Өзгелердiң өзiңдi танымағанына қапаланба, өзiң өзгелердi тануға талпын.

	* * *

	Заң мен жарлық көп елде қылмыс та көп.

	* * *

	Маскүнемнен хайуан қанағатшыл. Маскүнем арақ та iшедi, су да iшедi. Хайуан су ғана iшедi.

	* * *

	Өмiр адамға сыйға берiлмейдi, қарызға берiледi. Сондықтан қарыздың парызын дұрыс өте.

	* * *

	Өзгеге кешiрiмiң мол болсын, өзiңе талабың мол болсын.

	* * *

	Кешегi күннiң шәкiртi-бүгiнгi күн. Кеше мен бүгiндi бағаласаң, болашақты бағамдайсың.

	* * *

	Ажал-адам әрекетiнiң ақыры. Одан ары не жұмақ, не тозақ.

	* * *

	Дәрiгерлер дерттi емдеймiн деп қателiкке ұрынады. Олардың басты мiндетi дертке жеткізетін себепті емдеу екенін естерінен жиі шығарып алады.

	* * *

	Біздің саясаткерлер сөз сөйлеуді жақсы меңгерген, бірақ, қай уақытта қалай үндемей қалуды игермеген. Олардың кемшіліктерінің үлкені де осы.

	* * *

	Орыстың ұлы жазушысы Антон Чехов: «Бақытты адамдардың есігінің сыртында қолына балға ұстаған біреу өмірде бақытсыздардың да бар екенін, бақыттан соң бақытсыздықтың келетінін қолындағы балғамен есігін тоқылдатып, үнемі еске салып тұру керек»-депті. Шамасы Чехов Аяз би туралы даналықты естіген болу керек.

	* * *

	Абырой-атақ бүгін әкімшілік кеңістіктің аумағымен өлшенетін болды. Өкініштісі сол, абырой мен атақтың таразысы кісілікті мінез, парасатты пайым болмағандықтан ұлықтардың лауазым мөлшерімен безбенделеді. Ауылдың, ауданның, аймақтың, елдің көлеміндегі атақ-даңқы дүркіреп шығатындар ауыл, аудан, облыс аумағындағы әкімдер, ал, ел көлемінде уәзірлер, одан да биік шенділер. Олардың көзіне басқа абырой мансаптың қолына су құюға жарамайтын бірдеңе болып көрінеді. Бұл азғын заманның белгісі болса болар, озғын заманның келбеті емесі анық.

	* * *

	Заң талаптарының шамадан тыс қаталдығы оның орындалмауының кепілі.

	* * *

	Жастық пен кәріліктің арақашықтығы тым келте.

	* * *

	Данышпандардың басын біріктірем деу даналық емес, балалық. Олардың басы әсте бірікпейді.

	* * *

	Отаның үшін өлуге болады. Бірақ отан үшін өтірік айтуға болмайды.

	* * *

	 «Өмір туралы көп көп толғандым. Күн өткен сайын ол маған бұрынғыдан да түсініксіз болып бара жатқандай. Неге біз өмірге тойымсызбыз? Өмір-ойын емес пе? Одан адам жеңімпаз болып көрген жоқ... Өмір сүру қиын. Бала азаппен дүниеге келеді. Кәрі адам соңғы демін азаппен үзеді... бірақ, сүрініп жүрсе де, құлап жүрсе де адам ажалдың айқара ашық құшағына енуге ұмтылмайды. Ажал мейрімді емес пе? Ал, өмір азап. Біз сонда да өмірді сүйіп, өлімді жек көреміз.»-дейді Джек Лондон. Өмірге мұншама құштарлық адам өмірінің қамшы сабындай қысқалығынан шығар.

	* * *

	Енжарлық пен жалқаулық адамның тек жаны мен тәнін ғана жүдетіп қоймайды, қоғамдық тірлік субстанциясының қайнар бұлағы-мақсат, мұрат, әрекетті де солдыратын дерт. Сондықтан сен осы кеселдермен күресе біл.

	* * *

	Көне Үнділердің айтуынша бес түрлі ұмытшақтар бар екен. Олар - ұстазын ұмытатын шәкірттер, үйленген соң анасын ұмытатын ұлдар, мақсатына жеткен соң көмек жасағандарды ұмытатындар, адасып жүріп жол тапқан соң жөн сілтеушіні ұмытатындар, дертінен айығып алған соң емшісін ұмытатындар. Бүгін мұндай ұмытшақтар біздің арамызда бар ма? Бар десең, кешегіден аз ба? Аз болса, қоғамның өзін өзі емдеу мүмкіндігінің өскені. Көп болса, азудың бір көрінісі емес пе?

	* * *

	Мен сенен құдайға діни делдалдардың көмегінсіз-ақ сенуіңді қалаймын. Құдайдан тілеріңді діни диллерлердің жеңгетайлығынсыз-ақ тіле.

	* * *

	Өз ой-пікірін еркін, тәуелсіз айта алу бақыттың бір түрі. Ондай мінезге ие болу өте қиын. Демек, бақытты болу да оңай емес.

	* * *

	Ерлікке ұмтылу-адамның өзін өзі сыйлауға-сыйлатуға ұмтылуы. Ерлікке ұмтылу азаттығынан айрылған не азаттығы шектелген едің өкілдерінің арасында көп кездеседі. Азаматтарының санасында мұндай сезім оянбаған ел құлдықтың бұғауынан құтылуға құлықты бола қоймайды.

	* * *

	Басшының парасаттылығы қоластындағы қатарынан озған, тәуелсіз ой-пікірі барлардың әрекетіне (ел мүддесіне қайшы келмейтін) деген көзқарасының төзімділік мөлшерімен өлшенеді. Азаматтық қоғамның нығаюына да, әлсіреуіне де әсерін тигізетін басты фактор осы мінез деп ойлаймын.

	* * *

	Менің тым тұйық мінезді бір досым бар. Оның езу тартып күлгенін сирек көрем. Үстемесіз кредит берсең де оны күлдіру қиын.

	* * *

	Егер адам санасынан «Менікі», «Сенікі» деген ұғымдар жоғалса, ұрлық та жойылар еді.

	* * *

	Біраз жыл бұрын баспасөз бетінде Қазақтың дарабоз қолбасшысы Қабанбайға батырға топырақ бұйырған жер туралы үлкен дау болғанын білеміз. Қабдеш Жұмаділов батыр бабаның мүрдесінің жатқан жері Қазақ-Қытай шекарасының әлеті деп дәлелдесе, басқасы Қараөткел төңірегі деп білді. Дау қызды-қыздымен біршама дөң асты. Өз басым осы дауға араласқандардың ешқайсысының да жеңіліс таппайтынын сездім. Әрі олардың бәрінің де жеңімпаз боп шығатынына сенгем. Тарихта ол тақылеттес даулар болған. Мысал керек пе? Келтірейін. Аты аңызға айналған көне Грек ақыны, антикалық дәуір әдебиетінің ұлы ескерткіші «Илиада» мен «Одиссеяның» авторы деп танылған Гомердің туған жері туралы талас күні бүгін жалғасуда. Элладаның жеті бірдей қаласының халқы өз қаласын Ұлы ақынның дүниеге келген мекені деп өзеурейді. Жеңімпаз әлі анықталған жоқ. Ол өмірі анықталмайтын да шығар. Осы даудан Гомер ақынның атағы кеміген жоқ. Ғасырлар өткен сайын арта түсіп келеді. Сол сияқты Қазақ Қабанбайдың да атағы бұл даудан аруақтана береді. Батырға қазақ даласының әр төбесінен ескерткіш орнатса да көптік етпейді.





МАҚАЛДАР МЕН МӘТЕЛДЕР




	Абыройдың тұрағы-ошақтың үш бұты.

	* * *

	Мағынасыз қаталдық-қатыгездiк қосылған ақымақтық.

	* * *

	Елдiң абыройын асқақтату үшiн мың ақылды көп емес, бiр ақылды аз емес.

	* * *

	Түңлiгi бiрдiң тiрлiгi бiр.

	* * *

	Кiсiге жүгiнбе, iсiңе жүгiн.

	* * *

	Қуға қу ымыртта жолығады.

	* * *

	Бар деген өтiрiктен жоқ деген шындық артық.

	* * *

	Ғалымның менмендiгi басқадан гөрi өзiне сор.

	* * *

	Сүйек көмiлгенмен сөз көмiлмейдi.

	* * *

	Нағыз әулие өз басындағы әулиелiктi өзi танымайды.

	* * *

	Қан қарызы өтелмей қалмайды.

	* * *

	Қыран ұясын қиянға салады.

	* * *

	Адам-Алланың пәниге жiберген уақытша аманаты.

	* * *

	Киелi жерге перi жоламайды.

	* * *

	Ұқпас құлаққа сөз айту сiңбес жерге су құйғандай.

	* * *

	Өсекшiнiң езуi қиғаш.

	* * *

	Мақұл сөзге мал екеш мал да маңырайды.

	* * *

	Өлiм құшағына қазақ қана өлеңдетiп кiредi.

	* * *

	Күй-қазақ көңлiнiң нәрестесi.

	* * *

	Қанат ұшса ғана қатаяды.

	* * *

	Құт жұттан шайқалады.

	* * *

	Талаптың түлегi-табыс.

	* * *

	Қазақтың жалшысы байға өкпелесе де, байдың малына өкпелемейдi

	* * *

	Қара жер қарыз арқаламайды.

	* * *

	Даңқтың жарапазаншысы-дақпырт

	* * *

	Тiрiсiнде бұра тартқан бидiң өлгенде жарты мұрты жидіп түседi.

	* * *

	Бақ-кемдi күндiк тiрлiктiң несiбесi, даңқ-мәңгiлiктiң несiбесi.

	* * *

	Құлын байланбаған желi жетiм, қозы-лақ көгенделмеген бұршақ жетiм.

	* * *

	Ұлттың бiрлiгi-елдiң iрiлiгi.

	* * *

	Ит төлеуi-бiр күшiк.

	* * *

	Қас ақымақ қасындағысын қарақтайды.

	* * *

	Терек ұрлағанның үйiнен бұтақ табылады.

	* * *

	Бiр жазаға екi қаза жүрмейдi.

	* * *

	Әдiлiн айтса, құлға да көн.

	* * *

	Күйе күйдiрмейдi, күйелейдi.

	* * *

	Иттер ырылдасып амандасады.

	* * *

	Ит иесiнен ауылға жақындағанда озады.

	* * *

	Ырысы кеткеннiң итi ұрысы кеткен соң үредi.

	* * *

	Пиғылы жаман құдайды кiнәлайды.

	* * *

	Бесеудiң басы болғаннан алтаудың аяғы болған артық.

	* * *

	Жүрек батыл болмай, қимыл батыр болмайды.

	* * *

	Боларжiгiт батырмен бастас, данамен достас болады.

	* * *

	Жауға жалынғаның елiңдi сатқаның, досқа тарылмағаның абырой тапқаның.

	* * *

	Тазы жүйрiгiн түлкi сүймейдi.

	* * *

	Өзi өтiрiкшi өзгенiң шын сөзiне сенбейдi.

	* * *

	Бетеге де өз түбiрiнен көктейдi.

	* * *

	Аурудың жұғатын жүз жолы бар, шығатын бiр жолы бар.

	* * *

	Жетелi төбет желге үрмейдi.

	* * *

	Қыран да күннен биiк ұша алмайды.

	* * *

	Байпағыңды суламай балық ұстаймын деме.

	* * *

	Әдiлдiкке айып жұқпайды.

	* * *

	Дөрекiлiк-ақымақтың әзiлi.

	* * *

	Уәдеге ұқыптылық-ұяттың ұясы.

	* * *

	Сандуғаштай сайраған әбжыландай арбайды.

	* * *

	Бұлбұлдай әсем үнi бар, жыландай айыр тiлi бар.

	* * *

	Табытыңның тарлығын сезсең-өлмегенiң.

	* * *

	Бәсеке-сауданың ажары, саудагердiң ажалы.

	* * *

	Бағы тайған елдiң батыры болмайды.

	* * *

	Жоқтан өзгенi сөйлеген боқтан өзгенi жемейдi.

	* * *

	Кiрейiн десең, жер қатты.

	Өлейiн десең, жан тәттi.

	* * *

	Қырғын келсе, хан да өледi.

	* * *

	Қысыр кеңес қыр асырмайды.

	* * *

	Ертең айтар дауыңды бүгiн сайла.

	* * *

	Суда шалшық жаман.

	Адамда тантық жаман.

	* * *

	Босқа үрген ит бөріге жем болады.

	* * *

	Есек құлағынан, есер қылығынан танылады.

	* * *

	Қанаттыға алтын тордан қисық бұтақ артық.

	* * *

	Ұшпаған құс оққа ұшады.

	* * *

	Қайыршыдан байығанның қанағаты тоймайды.

	* * *

	Жалынудан бағыну бағана артық.

	* * *

	Ит үрудi үйренiп туады.

	* * *

	Иттi сүйекпен ұрсаң, қыңсыламайды.

	* * *

	Ақымақтың өзiнен гөрi соңына ерген қауыпты.

	* * *

	Күшiкте сес болмайды, жағымпазда ес болмайды.

	* * *

	Қасқа айғырдың құлыны тым құрығанда төбел туады.

	* * *

	Ақымақтың ала-құласы болмайды.

	* * *

	Алғысты жiгiттiң аты бәйгелi болады.

	* * *

	Бөрiбасар төбет айдалаға үрмейдi.

	* * *

	Күштегенге күшiк те көнбейдi, айламен арыстанды ноқталауға болады.

	* * *

	Ерден бақ таярда, қатыны құтырады.

	* * *

	Жақсыда кек жоқ, кектiде тек жоқ.

	* * *

	Ынтасызда құлақ жоқ.

	* * *

	Қоңырау ұрлағың келсе, құлағыңа құлық толтырып ал.

	* * *

	Тiршiлiгi татымсыздың тәңiрден тiлерi көп.

	* * *

	Кереңге түс жорытам деп әуре болма.

	* * *

	Сақау қыз май сұраймын деп шай сұрайды.

	* * *

	Бал тамған өтiрiктен қан тамған шындық артық.

	* * *

	Ата баласының ат меңiндей белгiсi болады.

	* * *

	Көргенсiзбен құрдас болма,

	Опасызбен сырлас болма.

	* * *

	Кiшкене мұрынның есесi бетте.

	* * *

	Қақпақты найзамен ашпайды,

	Күлдi қылышпен шашпайды.

	* * *

	Ұры-қайыршының жиенi.

	* * *

	Баласыз болса, ел сарқылады,

	Сағасыз болса, көл сарқылады.

	* * *

	Көмбеге көмген де ие, көрген де ие.

	* * *

	Адасып көрмеген iз қадырын бiлмейдi.

	* * *

	Ақылды адам ақымақтан да бiрдеңе үйренедi.

	* * *

	Тентек ұлды теке сүзедi.

	* * *

	Нар ботасын қарпып сүйедi,

	Жолбарыс күшiгiн жұлқып сүйедi.

	* * *

	Төрде әкiм күлсе, есiкте жағымпаз ыржияды.

	* * *

	Жасыңда байқарың болмаса,

	Қартайғанда айтарың болмайды.

	* * *

	Өсетiн ұлда арман көп.

	Өшетiн ұлда жанжал көп.

	* * *

	Бабалар сөзi-даналық көзi.

	* * *

	Ақыл сақалдыға қонбайды, мақалдыға қонады.

	* * *

	Тоймасқа берме, толмасқа құйма.

	* * *

	Байтал мiнсең, құлын жоқ.

	Сайқал алсаң, құның жоқ.

	* * *

	Жақсы жiгiттiң майлығы мен сулығы бiрдей.

	* * *

	Екi баланың ортасындағы шал-бала.

	Екi шалдың ортасындағы ұл-дана.

	* * *

	Бiр қазақ кем қойғанда екi ақылын айта жүредi.

	* * *

	Үйiрлi құланның ақсағы бiлiнбейдi.

	* * *

	Түлкi алған итке сын жүрмейдi.

	* * *

	Күнiне алты түлкi алса да тазының ит аты қалмайды.

	* * *

	Диiрменнiң маңындағы тышқан дүрсiлден қорықпайды.

	* * *

	Ұрының күндiзгi ұйқысы күдiктi.

	* * *

	Опасыз итаяқтан сары су iшедi.

	* * *

	Ұрлыққа құныққан қатынды да ұрлап алғысы келедi.

	* * *

	Түлкiнiң түбiне жететiн–бұлаңдаған құйрығы,

	Басшының абыройын кетiретiн-орындалмаған бұйрығы.

	* * *

	Бұхардың аруағы жебемесе, Абылайдың рухы тiрiлмейдi.

	* * *

	Простой тұздың көтiне көзiр алты тұз құяды.

	* * *

	Қанаты жоқ қыран болмайды,

	Дауасы жоқ тұмар болмайды.

	* * *

	Құстың сәнi қос қанаты.

	* * *

	Қайратсыз басшы – айбатсыз.

	* * *

	Қасқа бастан қайызғақ iздемейдi.

	* * *

	Суайт сол құлағымен оң құлағын қасиды.

	* * *

	Қасқырдан бақташы қойсаң, малдың соры,

	Шошқадан бақшашы қойсаң, баудың соры.

	* * *

	Әлдиiңде қапы жоқ, бiрақ келген ұйқы жоқ.

	* * *

	Жылан шақпайды дегенге сенбе,

	Ит қаппайды дегенге сенбе.

	* * *

	Жабыдан жығылғанды тұлпарға мiнгiзбейдi.

	* * *

	Қос құдайға табынған дiнсiз өледi.

	* * *

	Қайрымды жүрек қартаймайды.

	* * *

	Мияулаған мысыққа тышқан ұстатпайды.

	* * *

	“Күшiгiм-күшiгiм”- дей берсе, төбеттi де күшiк қылып жiберуге болады.

	* * *

	Төбеттiң ең жаманы да өлекшiнiн таламайды.

	* * *

	Бүкiр шалқасынан жатып ұйқтауды армандайды.

	* * *

	Өз кемшiлiгiн саралай алмаған басқаның жетiстiгiн бағалай алмайды.

	* * *

	Бiр ауылдың жаман атын шығару бiр-ақ ақымақтың олынан келедi.

	* * *

	Ақылды удан дәрi жасайды,

	Ақымақ балдан зәр жасайды.

	* * *

	Жолбарыс құрып кеткенде сiлеусiн болып өледi.

	* * *

	Ақылдыға мас болса да ақымақтық дарымайды, Ақымақтан сау жүрсе де ақымақтық арылмайды.

	* * *

	Менмендiк-ақымақтықтың экраны.

	* * *

	“Мен, мен”-деп сөйлеу мен мұндалап тұрған ақымақтық.

	* * *

	Өзiң туралы көп сөйлеу-мақтанудың әдiсi,

	Мақтану-әлсiздiктiң белгiсi.

	* * *

	Ауруды жасыру-ажалға асығу.

	* * *

	Байталды ауылдың өрiсiне сәуiрiк жайылғыш келеді.

	* * *

	Түйенiң түсiне есек те өркештi боп кiредi.

	* * *

	Мылқаулардың ортасында кекеш шешен.

	* * *

	Байын қызғанса, мылқау қатынға да тiл бiтедi.

	* * *

	Үлкен дауды кiшiрейте бiлген ұтады,

	Кiшi дауды ұлғайтпаған ұтады.

	* * *

	Ажал қақпайтын қақпа жоқ.

	* * *

	Билiкке жақсы жеткеннен жақсы кеткен артық.

	* * *

	Әйелiнен ұялған баласыз қалады.

	* * *

	Әкесi үйлендiрген ұл әйелдiң қадырын бiлмейдi

	* * *

	Бiреуге көр қазсаң, өз бойыңды өлшеп қаз.

	* * *

	Қарға жалғызсырамайды, жалғыз қалғанды қалайды.

	* * *

	Қасқырдың өлiмiне қарсақ қайғырмайды.

	* * *

	Ит адамға жек көргеннен үрмейдi, үру-оның ата кәсiбi.

	* * *

	Айт күнi сатылған құл әмсе тоқшылық болады деп ойлайды.

	* * *

	Ақшаның жалғыз ғана кемшiлiгi бар-ол оның жеткiлiксiздiгi.

	* * *

	Иттер құтылып кеткен түлкi үшiн таласпайды,

	Айдалада қалған жiлiк үшiн таласады.

	* * *

	Барақ ит үргенде бөрiбасардан кеммiн деп үрмейдi.

	* * *

	Кемшiлiксiз дос iздеген жалғыз қалады.

	* * *

	Өзiне үкiмiн жүргiзе алған әкiм–әдiлдiктi ұмытпаған әкiм.

	* * *

	Досыңа сыр айтарда досыңның да досы бар екенiн ескерiп айт.

	* * *

	Сорға батқан атанды атан ғана шығара алады.

	* * *

	Иттен қашқан қасқырдың қасиетi шамалы.

	* * *

	Бiлмеске билiк жүрмейдi, бишiк жүредi.

	* * *

	Өлi қазақтың жаманы жоқ,

	Тiрi қазақтың жаманнан аманы жоқ.

	* * *

	Ақымақ намаз үйренсе, маңдайын жарады.

	* * *

	Баласыз адам сынық мүйiз арқардай, сыңар топшы сұңқардай.

	* * *

	Төбелес “боқ жемеден” басталады.

	* * *

	Әдiлдiктiң тамыры тасқа ексең де қурамайды.

	* * *

	Екi таудың шүйгiнiн аңсаған арқар аштан өледi.

	* * *

	Ақылды түйенi де, түйменi де таниды,

	Ақымақ түйенi ғана таниды.

	* * *

	Ғұламалық бiрге бiтедi,

	Шарапаты мыңға жетедi.

	* * *

	Ашықсаң да ұры болма,

	Ашынсаң да долы болма.

	* * *

	Қанден ит үргенiмен жағады.

	* * *

	Содырдың ажалы сойылдан.

	* * *

	Құл құтырса, құдыққа түкiредi.

	* * *

	Мылжыңнан мылқау сүйкiмдi.

	* * *

	Қалмаққа қазақтың бәрi Қабанбай болып көрiнедi.

	* * *

	Асты қорласаң құстырады,

	Ердi қорласаң, тыштырады

	* * *

	Ажалы таяған тышқан мысықтың табанын қасиды.

	* * *

	Жетiмге ақыл бергенше бақыр бер.

	* * *

	Нарықтың қасапшысы әкесiне сүйек сатады.

	* * *

	Тышқан соқыр мысықтың барына сенбейдi.

	* * *

	Сұлу қатынның байы өлсе, сегiз қатынның ұйқысы қашады.

	* * *

	Ешқашан мақтанбайды дана кiсi,

	Мақтану әлсiздiктiң жарнамасы.

	* * *

	Бiлгенiн айтпайтын дана болмайды,

	Көргенiн айтпайтын бала болмайды.

	* * *

	Итте ұят болса, дамбал киер едi.

	* * *

	Қасқырдың қайғысы тұманның тарқауынан басталады.

	* * *

	Парасат тұлпар тектес, тектiнiң маңайынан шықпайды, тексiзге сауырын да сипатпайды.

	* * *

	Кедей үйге қонған екi қонақ бiрiн бiрi жақтырмайды,

	Үй иесi екеуiн де жақтырмайды.

	* * *

	Ақымақ исламды қабылдағанмен мұсылмандар көбеймейдi, “кәпiрлер” азаймайды.

	* * *

	Өрттi таза сумен ғана өшiру шарт емес.

	* * *

	Әтештiң шақыруы-түлкiнiң гимнi.

	* * *

	Жүз досың болса, көп емес,

	Бiр қасың болса, аз емес.

	* * *

	Ауырғаныңды сезгенiң-өлмегенiң.

	* * *

	Алтын артқан атан да алабота жейдi.

	* * *

	Қасыреттiң тұрағы - қасиетсiздiң жүрегi.

	* * *

	Су сатсаң, су иесi Сүлейменнiң киесi ұрады,

	Жер сатсаң, жер иесi Қыдыр атаның киесi ұрады.

	* * *

	Қарғыстан қарғы таққан алғыстан алқа тақпайды.

	* * *

	Батыр қартайса-барымташы болады,

	Ұры қартайса, сопы болады.

	* * *

	Құдайға қуғаннан көрi қашқан көбiрек сыйынады.

	* * *

	Ортақ ұранға ұйымаған елдiң бiрлiгi болмайды, тiрлiгi оңбайды.

	* * *

	Сегiз ешкiге сексен теке қосқан лаққа жарымайды.

	* * *

	Әкесi кiсi ұрып көрмегенмен төбелеспе, төбеңдi ояды.

	* * *

	Мысық тышқанды иесi үшiн ауламайды, өңешi үшiн аулайды.

	* * *

	Бiреудi сенiмен қосыла жамандаған сенi сыртыңнан жосыла жамандайды.

	* * *

	Орманды қорғайтын арыстанды орман да қорғайды.

	* * *

	Кектенген көрден де тұрады.

	* * *

	Қотыр шiбiш екi текенi сүзiстiредi.

	* * *

	Бiр атқа мiнгеспе, мiнгескен соң көтiң айрылса да үндеспе.



	* * *

	Терең өзен көбiктенбей ағады.

	* * *

	Күле бiмесең, ыржима.

	* * *

	Таздан тарақ сұрама, шамына тиесiң.

	* * *

	Әкiмдiгiңе сенбе, әдiлдiгiңе сен.

	* * *

	Жағымпаздың тiлi жауыр қылғанша жалайды.

	* * *

	Кедейдiң аяғына кез келген етiк шақ.

	* * *

	Аузымен орақ орған артымен масақ тередi.

	* * *

	Жалғыз түлкi жетi бөрiнi жетектейдi.

	* * *

	Сауықшылдың басы-сайтанның сахнасы.

	* * *

	Басы шалмалының ақылы шамалы болса, шариғаттың соры.

	* * *

	Пұшыққа айна, тазға тарақ сыйлап алғыс алмайсың.

	* * *

	Әкiм жылы қараса, жағымпаз түстiк жегендей қуанады.

	* * *

	Талантың болса, табынушы табылмайды деп қам жеме.

	* * *

	Балталымен алысқаннан қалталымен қағысқан қауыпты.

	* * *

	Арсыз басшыға лауазымның уы да бал татиды.

	* * *

	Ата-ананың тiлегi-ұлының ұядан кетпеуi, қызының қиядан қайтпауы.

	* * *

	Көргендiлiк көк базарда сатылмайды.

	* * *

	Қазақстанда ұрлық жасай алмайтындар ғана ұры емес.

	* * *

	Оппозициямен күрес-көлеңкемен күрес. Көлеңке жеңiлмейдi, жығылмайды.

	* * *

	Азар елге албасты басшы болады.

	* * *

	Иттердiң достығы орталарына сүйек тастағанша ғана. Бизнесмендердiкi де.

	* * *

	Қыран күнге кiрпiк қақпай қарайды.

	* * *

	Жариялылық-қоғам өмiрiнiң кондиционерi.

	* * *

	Сауда ар мен құнның жекпе-жегi.

	* * *

	Бауыржан шала тентек емес дана тентек.

	* * *

	Бала таптыру қиын емес, әке болу қиын.

	* * *

	Жас ақымақтан жасамыс ақымақ қауыпты.

	* * *

	Төзiм тамаша қасиет, бiрақ, шексiз төзуге өмiр келте.

	* * *

	Сынның жоғалуы-билiктiң тоқырауы.

	* * *

	Әдiлдiк пен ұяттың ұясы бiр.

	* * *

	Ұяты жоқ ұлықта ұялу жоқ.

	* * *

	Ақыл таусылған жерден ақымақтық басталады.

	* * *

	Аш қасқыр өз күшiгiн жейдi.

	* * *

	Ашулы бөрi өз құйрығын өзi шайнайды.

	* * *

	Мылжыңды саңырау ғана жеңедi.

	* * *

	Досыңның досы да дос, қасыңның қасы да дос.

	* * *

	Бiр жалаңашты жүз қарақшы да тонай алмайды.

	* * *

	Диюлар өзара қанша қырқысса да адамға қарсы бiрiгiп соғысады.

	* * *

	Сұлу болса да бiреудiң сөзiне сенгенше, қыли болса да өзiңнiң көзiңе сен.

	* * *

	Адамдар бiр-бiрiне әрi шәкiрт, әрi ұстаз.

	* * *

	Патша патша емес, уақыт патша.

	* * *

	Түйе ұрлаған да ұры,

	Түйме ұрлаған да ұры.

	* * *

	Тағдырынан түңiлген құл болып өледi.

	* * *

	Жаман көршiден құтылғың келсе, қарыз бер.

	* * *

	Қазақтың жақсысы-қонақтың құлы.

	* * *

	Қасқырдың тiлеуiн құзғын тiлейдi.

	* * *

	Ашынасына сенген алғанынан айрылады.

	* * *

	Ит ұрлықты адамнан үйренбейдi.

	* * *

	Шабақ балық үйiрiмен жүредi.

	* * *

	Патшаға жақын жүргеннiң ажалы қашық жүрмейдi.

	* * *

	Өзiне сенбейтiн адам өзгеге өмiрi сенбейдi.

	* * *

	Жан сұлулығының мекенi-шындық.

	* * *

	Қорқақ адам құлдыққа жақын тұрады.

	* * *

	Тарлан талант тiрлiкке икемсiз.

	* * *

	Күтiмi келiспесе, келiн күң болады,

	Түтуi келiспесе, жiбек жүн болады.

	* * *

	Қарияны құрметтеген балаға даналық дариды.

	* * *

	Жан сұлулығының өлшемi-қызғаныштан тазалық.

	* * *

	Ұлттық таным тоғышарлыққа ұшыраса,

	Ұлттық даму тоқырауға ұшырайды.

	* * *

	Ақылдыға ақылсызсың десе дауласпайды.

	Ақымаққа ақылсызсың десе жауласады.

	* * *

	Байысаң, елге пайдаңды тигiз,

	Батыр болсаң жауға найзаңды тигiз.

	* * *

	Саусақ жұмылғанда жұдырық,

	Ашылғанда қылдырық.

	* * *

	Құныңды жүз жылқыға бағаласаң,

	Арыңды мың жылқыға бағала.

	* * *

	Ортақ тiрлiк болмаса,

	Оңған бiрлiк болмайды.

	* * *

	Ана тәрбиесiн алған қыз ептi,

	Әке тәрбиесiн алған ұл естi.

	* * *

	Ақымаққа құдайдан құда жақын.

	* * *

	Жердi сатқаннан көрде жатқан артық.

	* * *

	Ұрлық-кедейлiктiң көрiнiсi,

	Ақымақтық-тексiздiктiң жемiсi.

	* * *

	Кенеусiз айтылған билiк түсiк,

	Келеңсiз айтылған билiк құсық.

	* * *

	Ақынның сиясы-жүрегiнiң қаны.

	* * *

	Арсыз беттiң шырайын шапалақ кiргiзедi.

	* * *

	Менмендiк-мен мұндалап тұрған ақымақтық.

	* * *

	Халқына қан жұтқызған хан қанға қақалып өледi.

	* * *

	Рақымсызға кiсiлiк қонбайды.

	* * *

	Қалыңдық ойналған соң қыздың жарты құны кетедi.

	* * *

	Еркелiктiң ең үлкенi елге еркелеу,

	Еркелетудiң ең үлкенi-елдiң еркелетуi.

	* * *

	Сұңқар сауысқанға сұқтанбайды.

	* * *

	Қыран қияда туады, қияда түлейдi, қиядан құлап өледi.

	* * *

	Майлы қайысқа ит жерiк.

	* * *

	Қоспа мiнiс айырады.

	* * *

	Жапалақ сипағанмен сұңқар болмас.

	* * *

	Ұядағы жұмыртқаны жыланнан қорғағаның, аспанға қыран ұшырғаның.

	* * *

	Тәжiке көпте тәртiп жоқ.

	* * *

	Бүгiнгi саудагер бит терiсiнен биялай тоқиды.

	* * *

	Тереңнен шыққан су нәрлi,

	Тереңнен толғаған сөз нәрлi.

	* * *

	Алыстан шабынған бурадан буыршын қорықпайды.

	* * *

	Құлағының шұнақтығы сұңқарға мiн емес,

	Құйрығының шолақтығы тұлпарға мiн емес.

	* * *

	Қасқыр байлағанға көнбейдi,

	Шошқа айдағанға көнбейдi.

	* * *

	Қос атпен қусаң да өтiп кеткен өмiрге жете алмайсың.

	* * *

	Әр әке атышулы ұлым, аты шықпаған қызым болса деп тiлейдi.

	* * *

	Шынар ұрығын етекке шашпайды.

	* * *

	Арыстаннан адам үш рет қорқады. Бiрiншi-iзiн көргенде, екiншi-ақырғанын естiгенде, үшiншi-өзiн көргенде.

	* * *

	Жүрек батыл болмаса, қолың батыр болмайды.

	* * *

	Текенiң тасқа шықпаса тұяғы қышиды.

	* * *

	Көп ақымақтың ағасы болғанша, бiр ақылдының iнiсi бол.

	* * *

	Жаман жiгiт бақтың қонғанын бiлмейдi, ұшқанын бiледi.

	* * *

	Жалғыз атты жарыстан қалмайды.

	* * *

	Қанша жуан болса да жалғыз емен үй болмайды,

	Қанша ақылды болса да жалғыз жiгiт би болмайды.

	* * *

	Арақ пен алқаш бiрiн бiрi түбiне дейiн iшедi.

	* * *

	Ұрысы жырынды болса, иесi өледi.

	* * *

	Жүлде жалғыз, жүйрiк көп.

	* * *

	Қазақ мал бағуға шебер, мақал айтуға шебер.

	* * *

	Қызғалдақтың құлпыруы да тез, қырқылуы да тез.

	* * *

	Қан жұқпаған қын жақсы,

	Қан жұтпаған хан жақсы.

	* * *

	Ақыруымен есек тұлпар болмайды.

	Қарқылымен қарға сұңқар болмайды.

	* * *

	Сұрамшақ болғаннан ұялшақ болған жақсы.

	* * *

	Тектiлiк ата күшiмен жаралады, ана сүтiмен дариды.

	* * *

	Айғырдың қоры өз үйiрiн тепкiлейдi.

	* * *

	Аңыз-шындықтың өгей әкесi.

	* * *

	Өлiм биiн тiрiлер билейдi.

	* * *

	Қоссыз қазақ болса да доссыз қазақ болмайды,

	Нансыз қазақ болса да әнсiз қазақ болмайды.

	* * *

	Тышқаны көп үйдiң мысығы жатпайды.

	* * *

	Жетiм қыздың жеңгесi көп.

	* * *

	Иттi қонақ сүйкiмсiз.

	* * *

	Кiшкене мұрынның есесi бетте.

	* * *

	Ескерген адам ескiсiн сақтайды,

	Ел болам деген жұрт естiсiн сақтайды.

	* * *

	Тексiз келiннiң тiлi ұзын.

	* * *

	Досыңа әзiлiңдi асырып айтсаң да басынып айтпа.

	* * *

	Меңдуана жеген ешкi қасқырға шабады.

	* * *

	Ай айғайламай туады.

	* * *

	Жаман бүркiт тағыға түспей, тазыға түседi.

	* * *

	Сақалдының бәрi мақалды болмайды.

	* * *

	Әйелi азған елдiң ертеңi жоқ.

	* * *

	Жауға жалынған құл болады.

	Досқа тарылған несiбеден құр қалады.

	* * *

	Қызғаншақ адам кiнәмшiл.

	* * *

	Базар бай, алушы кедей.

	* * *

	Тураушыдан туғаның болсын.

	* * *

	Арқан бойы жердiң тұсау бойы төтесi бар.

	* * *

	Ойсыз ұлдан мисыз құл артық.

	* * *

	Бала жасау оңай, әке болу қиын.

	* * *

	Жын салқыны-есерлiк.

	* * *

	Қасқырды сұрлығы үшiн өлтiрмейдi,

	Ұрлығы үшiн өлтiредi.

	* * *

	Құл болсаң, Спартактай құл бол.

	* * *

	Қараңғыда жылқының бәрi қарагер.

	* * *

	Сүттi сиырдың сүзгенi сөкет емес.

	* * *

	Базарда қой қымбаттаса, қотыр тоқты құтырады.

	* * *

	Жердiң кiндiгi-мас адам.

	* * *

	Неке болмаса, талақ болмайды.

	* * *

	Дар ағашы бассыздарға қауыпты емес.

	* * *

	Басы жоқтар дардан қорықпайды.

	* * *

	Ит құйрығымен күледi.

	* * *

	Иттiң кемшiлiгi-адамға сенетiнi.

	* * *

	Өлi болғаннан кәрi болған жақсы.

	* * *

	Ырымшылдық-әлсiздердiң гимнi.

	* * *

	Шыдамдылықтың әлiппесi-шыдам.

	* * *

	Тыныштықтың бiр түрi-құлақ үйренген айқай-шу.

	* * *

	Түсiнiксiз тыныштық-үрейдiң дабылы.

	* * *

	Қоянның қорқақтығы күлкiлi емес, батырлығы күлкiлi.

	* * *

	Әзiл-шымшыма шындық.

	* * *

	Қалжыңнан қорқатын адам тышқаннан қорқатын Қажымұқан сияқты.

	* * *

	Ғалымның басы-бiлiмнiң қоймасы.

	* * *

	Сатушыға сөз керек,

	Алушыға бөз керек.

	* * *

	Қызғаншақта мейрам жоқ.

	* * *

	Жұмақтың жауы әйел.

	* * *

	Ақылы жоқтың нақылы да жоқ.

	* * *

	Уәдеге ұқыптылық-ұяттың қорғаны.

	* * *

	Арзан iстiң нарқын көтерген маңызды iстiң құнын түсiредi.

	* * *

	Ерекектiң айнасы-әйелi.

	* * *

	Ақымақ патша ұсынған басты да, кесiлген басты да тебедi.

	* * *

	Шеберге сайлау жоқ, таңдау бар.

	* * *

	Ұлы адам екi мәрте өледi; алдымен қатардағы пенде өледi, соңынан ұлы адам өледi.

	* * *

	Қауырсыннан құс жеңiл.

	* * *

	Күнде жасармаған махаббат күн сайын қартаяды.

	* * *

	Бәсеке-сауданың өмiрi, саудагердiң өлiмi.

	* * *

	Ақылсыз адам жүйесiз ойлайды.

	* * *

	Өнердiң қиыны-өзiңнен өзгеге ұнау.

	* * *

	Бай байлықтың соңынан жүгiредi,

	Кедей байдың соңынан жүгiредi.

	* * *

	Шынардың ұрығы ойда өспейдi.

	* * *

	Ауыр iстен қорықпа,

	Ауыр сөз айтудан қорық.

	* * *

	Қараның уәзiрi-қатыны.

	* * *

	Тiрлiк келте, тiлек көп.

	* * *

	Жүлде жалғыз, жүйрiк көп.

	* * *

	Мақұл сөзге мал да маңырайды.

	* * *

	Соғыста өлген ердiң құны сұралмайды.

	* * *

	Қорыққан қоян iнiне симайды.

	* * *

	Өтiрiктiң өлiмi тыңдамаудан басталады.

	* * *

	Үндемейтiн ақымақ болмайды.

	* * *

	Жiгiттiң мәрттiгi отансүйгiштiктiң биiк баспалдағы.

	* * *

	Өлі боғаннан кәрі болған жақсы,

	Тірі болған соң ірі болған жақсы.

	* * *

	Ашу-бiр сәттiк ақымақтық.

	* * *

	Ақымақпен достасқаннан ақылдымен қастасқан жақсы.

	* * *

	Кемеңдi өртеп, теңiздi құрғата алмайсың.

	* * *

	Мылжыңнан мылқау сүйкiмдi.

	* * *

	Бай байлыққа жүгiредi,

	Кедей байға жүгiредi.

	* * *

	Арақ iшу-ақымақтыққа жаттығу.

	* * *

	Батылдық-жеңiстiң басы, бiрақ әлiппесi емес.

	* * *

	Шындық өзiн өзi қорғайды.

	* * *

	Достардың тәнi басқа, жаны бiр.

	* * *

	Байлықтың бапкерi сараңдық.

	* * *

	Ажал жалғыз болғанмен, оған барар жол сансыз.

	* * *

	Мылтықтан үн шыққанда муза тұншығады.

	* * *

	Қанағатсыз бақытқа да тойымсыз,

	Байлыққа да тойымсыз.

	* * *

	Жеңiмпаздың жарасы тез жазылады.

	* * *

	Ақылдыдан үйрене білу да, ақымақтан жирене білу де олжа.

	* * *

	Математика екі жартыны қосып, бір бүтін шығарады, Өмір екі жарты естіні қосып, екі ақымақ шығарады.

	* * *

	Паңсу ақымақтықпен қоңсы.

	* * *

	Ақылдың моласы-ақымақтың құлағы.

	* * *

	Белгісіз дерттің емі жоқ.

	* * *

	Күнәліні жақтама, кінәсізді даттама.

	* * *

	Соғыс тынбайды, тынығады.





ӨЛЕҢ-ЕРМЕК




	Ару өзен Аякөз



	Сүйікті жыр-Аякөз бастан маған,

	Санамдағы жатталған дастан маған.

	Аягөздің ең алғаш жағасында,

	Күләй қызға сырымды астарлағам.



	Сылқым өзен басталып бұлақтардан

	Сүйкімді үнi сыңғырлап сыр ақтарған.

	Аягөздiң тұтқын боп жағасында,

	Күләй қызға сезiмiм тұзақталған.



	Ағысқа орап, Аякөз музаларын,

	Естiп аққан Баяндай қыз арманын.

	Ару судың бойында Күләй сезген,

	Мен арнайтын өзiне жүз ән барын.



	Аякөзде сан асау үйретiлген,

	Серiлiк қып, құс салып, үйрек iлгем.

	Бозбала шақ артта қап, осы маңда,

	Бала сүйiп әкелiк күйге кiргем.





	Бәйбiшеме



	Сенімен мәңгі,

	Табысты өмiрбаяным.

	Өзіңмен күнде,

	Жалғасты өмiрбаяным.

	Төрт бала көрдiк,

	Немере сүйдiк бұл менiң,

	Сенiмен соавтор,

	Боп жазған өмiрбаяным.



	Мен саған Қозы,

	Сен болып менiң Баяным.

	Пайғамбар жасқа,

	Мінеки жақын таядым.

	Қырық жыл бойы,

	Жүректің бірге соғуы,

	Бұл менiң мәндi,

	Ең толық өмiрбаяным.



	Шөлдесем маған,

	Жүрдің сен саумал бұлақ боп.

	Шаршасам маған,

	Жүрдің сен демеп, қуат боп.

	Балтырым сыздап,

	Ауырып басым қалғанда,

	Жаныңмен емдеп,

	Жүрдің сен ұшып құрақ боп.



	Қырық жыл мiне,

	Келесiң тұғыр-тұрақ боп.

	Туыстар, достар,

	Көрген жоқ саған жырақ боп.

	Бақиға анау,

	Асықпа жаным, тұра тұр.

	Фәниде мынау,

	Қойылар саған сұрақ көп.





	Қариялар



	Қариялар шалқыған дариялар,

	Алтын балдақ тұғырлар бақ ұялар.

	Сырын олар құпия сандыққа сап,

	Жырын олар жаһанға жариялар.



	Даналықпен санаңды шынықтырып,

	Қормал қарттар жүретiн сыр ұқтырып.

	Келмей қалсаң, шартына шалт кететiн,

	Таспа алатын жоныңнан тiлiп тұрып.

	Бiр ауыз сөз ал кейде шығын қылмай,

	Кешiретiн кiнәңдi бiлiп тұрып.

	Бауыздайтын мақтамен қан шығармай,

	Қияқ мұрттың астынан күлiп тұрып.



	Iлiнсе де кәрiлiк құрығына,

	Жуытпаған жасуды жұлығына.

	Қара нардай қарттарым пысқырмаған,

	Майлығымен тағдырдың сулығына.



	Кемiсе де қайраты айбат қалған,

	Нақылы мол ақылы қаймақталған.

	Тiсi түсiп, жүзiнен нұр тайса да,

	Кеудесiнде ақберен ар сақталған.



	Тартсадағы тауқымет өжеттiктен,

	Өр мiнезiн тимаған тежеп тiптен.

	Өлiм төнiп тұрса да аттамаған,

	Жекпе-жектiң мәрт шартын кезек күткен.



	Бұрынғының қарттары арлары үшiн,

	Жанын қиған. Қарашы талғам күшiн.

	Тұлпар-ойдың тұяғын кетiлтпеген,

	Дау-додада ұпайсыз қалмау үшiн.



	Бiз де мiне қарттыққа жақындадық,

	Тоқым салып, алпысты алқымдадық.

	Бұрынғыдай шалт қимыл тегеурiн аз,

	Асауларды шыңғыртқан тақымға алып.



	Уақыт ұрлап жасымыз жырымдалды,

	Ақсүйек пен қызойнақ қырын қалды.

	Жылдар жылжып, жылмиып жасырын кеп,

	Жiгiттiктiң төрiнен орын алды.



	Өткен ғасыр туғызған бозбалаңыз,

	Жаңа ғасыр қарттары бiз боламыз.

	Бұл ғасырға перiште боп кiрмесек,

	Онда ағайын бөтен сөз қоғамаңыз.



	Ғасырменен ғасырды алмастырған,

	Қос мың жылды бiз болдық жалғастырған,

	Көтерейiк қарттықтың қасиетiн,

	Сусындаған ұжданы алмас жырдан.



	* * *

	Түнек пе алдымызда жарық па күн,

	Бұлыңғыр болашақты анықтар кiм?

	Күдiктен күптi болып, көңiл жүдеу,

	Қоюлап қонып жатыр халыққа мұң.



	Көрiнген қол созымда жақсылық жоқ,

	Назалы тағдырына көпшiлiк көп.

	Білікті ой, білтелi сөз қырын кетіп,

	Санаға қонып жатыр бақсылық кеп.



	Бұл күнде жетесiз кiм, жетелi кiм?

	Жiлiктеп, оны жiктеу күрделi тым.

	Жiгiттен болам деген болат қайтып,

	Парықсыз ит тiрлiкпен өтедi күн.



	Парықсыз өтедi күн ит тiрлiкпен,

	Жиренер жұрт азайды күпiрлiктен.

	Қорқаулық қанағатсыз қорада жүр,

	Пейiл тар, жемсау үлкен, шүкiрлiк кем.



	Бүгінде мәрт мiнезді жiгiттерден,

	Бақалшы олжалы жүр түбiт терген.

	Ұпайы тұздықта тұр жымысқының,

	Iшiне бiр бармағын бүгіп келген.



	Сән кеткен құйқалы жон қыраттардан,

	Ел кеткен құтты қоныс тұрақтардан.

	Ойы пәс бозбаланың, ал қарттардың,

	Енші сөз езуінен жырақтанған.



	Мал кеткен миялы сай қойнаулардан.

	Жан кеткен, тiрлiк өшкен жайлаулардан.

	Мұң тұнып, жанарына егделердiң,

	Жастардан болашақты ойлау қалған.



	Су қашып, қайнарынан бұлақтардың,

	Тамыры солған қурап құрақтардың.

	Сәуiрiк үйiрде жоқ, жегiнде жүр,

	Жалы жоқ күдiрейген құр аттардың.



	* * *

	Маңдайда соры бес елi,

	Бүгiлiп белi тұр талып,

	Азайды басшы көшелi,

	Шығатұғын шыңға алып.



	Еңсесi түсiп ер бiткен,

	Несiбеден құр қалып,

	Есесi тимей ездiктен,

	Атанды қазақ құл халық.



	Атады неге таң талып?

	Батады неге күн налып?

	Тайқы маңдай, талайсыз,

	Болмақшы неге бұл халық?



	Йығын қашан тiктейдi,

	Тұлғасы толып, сомдалып?

	Қияға қашан шырқайды,

	Қияғы қатып, қомданып,



	Тас турар қара қылышты,

	Шыңдайды қашан қолға алып?

	Тарқай ма мұңы қазақтың,

	Тағдырын тәңiр оңғарып?

	Жүреме әлде азаппен,

	Еңбек еш, тұзы сор болып?





	Жиырма бестi сағыну



	Жиырма бес жасын таспа найзағай шақ.

	Екпiнi сауыт сөгер найзадай шақ.

	Қос анар нысанаға байланатын,

	Жебеміз ондықтардан таймаған шақ.



	Ұйқы ұмыт, қызойнаққа қанбаған шақ.

	Құмарың қыз назына қанбаған шақ.

	Бәйшешек қаңтарда да бүр шашатын,

	Иранбақ ақпанда да солмаған шақ.



	Шаршауды, шалдығуды бiлмеген шақ.

	Кiрпiктi түн баласы iлмген шақ,

	Жиырма бес дегбiрiңе дес берместен,

	Көрiгiн той-думанның үрлеген шақ.



	Жиырма бес алтыбақан тербеген шақ.

	Тiзгiндi тежеуге дес бермеген шақ.

	Аруға аспандағы айды әперiп,

	Сыйлыққа одан арзан көнбеген шақ.



	Жиырма бес кер төбел шақ сан таң асқан

	Кермені кере тартып ала қашқан,

	Жиырма бес бәсiн бермес дауласкер шақ,

	От шайнап, шоқ түкiрiп жанталасқан.



	Жиырма бес бүгiн қайда, аулақта ма?

	Мұнартқан сонау жырақ тау жақта ма?

	Мүмкiн ол мысық табан-жасырын кеп,

	Көрiнбей кiрiп жүр ме бау-бақшаға?



	Қалдырдық жиырма бесті жайлауларда,

	Жоғалттық ақ қайыңды қойнауларда.

	Еншiмiз ол “сайтаннан” енді қалған,

	Сағынып, жiгiт шақты ойлау ғана.





	Сенiмiм септеп үмiттi



	Сенiмім кеудемдегі көк кептерiм,

	Қиянға менен аулақ шет кетпедiң.

	Қонақтап жiгерiме ұя салып,

	Үмiттi сетiнеген кеп септедiң.



	Септедiң үмiтiмдi сетiнеген,

	Жеткенде жар қабақтың шетiне мен.

	Сенiмдi шираттым да қарсы тұрдым,

	Жауынның, дауылдың да өтiне мен.



	Кермек дәм татсамда мол несiбеден,

	Өкiнем оған жасып, несiне мен.

	Үкiлеп, үмiтiмдi iлесемiн,

	Өмiрдiң керуендi көшiне мен.



	Жараған кермемдегі көк дөненмен,

	Төсiнде кер даланың дөңгеленем.

	Кіремін көк серкелi додаларға,

	Көкпарды көк дөненге өңгерем мен.



	Көкпарды көк дөненге өңгерем мен,

	Келгенге олжалатпай көлденеңнен.

	Қайсармын-қайралмайтын қара қылыш,

	Ұпайын турап алар келген керден.



	Топшымды кiм-кiммен де тiрестiрем,

	Белдесу тiлегенiм, күрес кiлең.

	Мойындап жеңiлiстi, ал жеңiсте,

	Жүлдемдi олжаламай үлестiрем.





	Қош бол қайран Жұмекем!



	(Адал дос, абзал азамат Жұматай Көбешұлы Әмiрхановтың мезгiлсiз қазасы өзегiмдi өртеп, қабырғамды сөгiп кеттi. Ажал айналып өтуге көнбейтiн көпiр. Не шара!)



	Ажалдың атысатын жау еместiгiн бiлдiрген Жұмекем,

	Айтысатын дау еместiгiне көндiрген Жұмекем.

	Мың досы болса, көп көрмеген Жұмекем,

	Бiр қасы болса, аз көрмеген Жұмекем.

	Тас қиядан тайып көрмеген Жұмекем;

	Дос олқылығын айып көрмеген Жұмекем.

	Дұрыс қылығымды өсiре бiлген Жұмекем,

	Шалыс қылығымды кешiре бiлген Жұмекем.

	Бiлгенiн бүкпеген данадай Жұмекем.

	Көргенiн бүкпеген баладай Жұмекем.

	Жер жаһанды сел басса, саспаған Жұмекем,

	Мың батпан жүк артсаң, қашпаған Жұмекем.

	Жақынның бәрi жандасар дос еместiгiн тексерген Жұмекем,

	Алыстың бәрi жауласар қас еместiгiн ескерген Жұмекем.

	Өзінің кемшiлiгiн саралай бiлген Жұмекем,

	Өзгенiң жетiстiгiн бағалай бiлген Жұмеем.

	Төбеде тұрса, төмендегiге танауын шүйiрмеген Жұмекем,

	Төменде тұрса, төбедегiге бас ұрып, иiлмеген Жұмекем.

	Табынар Тәңiрi кiршiксiз ары болған Жұмекем,

	Достар ортасының сәнi мен нәрi болған Жұмекем.

	Қош бол, қайтейiн, кербезім, серiм Жұмекем,

	Сүйенiш-тiрегiм, балдағым-белiм Жұмекем.





	Бе-еу, қазағым-ай!



	Ақ пейiл, пәк ниеттен азап тартқан,

	Ала жiп аттамай-ақ тозақ тапқан,

	Дұшпанын таспен атқан, таспен атпай,

	Алдына асын жайып, аштан қатқан.



	Алды-артын ұзын жолдың келте танып,

	Шығатын сапарларға бейқам халық.

	Жататын нарды көрмей опық тауып,

	Тайлаққа нардың жүгiн арта салып.



	Арзымас арзан сөзге дауласқанда,

	Қазақтар пәтуамен санасқан ба?

	Ол кезде сайын дала тоқымдай боп,

	Аласа көрiнедi көк аспан да.



	Өзiне сынық сықпа қимайтұғын,

	Өзгеге сом алтынын сыйлайтұғын,

	Қазақтың кедей-серi мiнезi бар,

	Айылын даңғойлықтан жимайтұғын.



	Мақтан қып, болмашыны азандатып,

	Жүредi жел сапырып, дауылдатып.

	Жылпосқа су сығатын қара тастан,

	Ұтылған асылдарын арзан сатып.

	Балықтың сорпасына семiредi,

	Қармағын қара суға салмай жатып.

	Қиялмен сар қымызды сапырады,

	Сабасы саумалға да толмай жатып.

	Қоңсыға еншi берген үзiк сыйлап,

	Қарпуы киiзiнiң қанбай жатып,

	Тұғырын,томағасын дайындайды,

	Қиядан қырандарды алмай жатып.





	Бiр ұлыққа



	Әуенi арзан, мәнi пәс ән сап жүрiп,

	Әдеттенiп алыпсың жаңсақ жүрiп.

	Аштан өлер арқардың кебiн кидiң,

	Екi таудың шүйгiнiн аңсап жүрiп.



	Жiгiт қой деп жүлде алар топта талай,

	Үмiт қылып жүрiп ем шоққа балай,

	Кеше ғана бал жұтқан көмекейiң,

	Бүгiн айтшы, былғанды боққа қалай.



	Ақтамадың сенiмдi үмiт күткен,

	Ұлық болған құрысын күнiң бүйткен.

	Мен сырттан боп қалармын, өзiңдi ойла,

	Таласпайды сырттандар бұралқы итпен.





	Мыржақыпқа мұң шағу



	Сiз айтыпсыз:

	Аз емеспiз алты миллион халықпыз,

	Алхамдулилла надандыққа қарықпыз.

	Жәйiмiз жоқ одан басқа мақтанар,

	Схарада дикарь болып қалыппыз.



	Бiз айтамыз:

	Он миллиондық меженi алып қалыппыз,

	Сол баяғы үмiтi үзiк халықпыз.

	Сiздiң көрген дикарьлық па дикарьлық,

	Бүгiн Жақа, нағыз дикарь анық бiз.



	Бүгiн қазақ нағыз жүдеу, жабық жүз,

	Арты тұйық, алды терең алып құз.

	Санасына торығу да салыпты iз,

	Өз жарасын өзi емдеп жүр салып тұз.



	Тамырынан солып жатыр көк шiлiк,

	Қанды қақтап сорып жатыр көп сүлiк.

	Мұнайымен “құдай” болып азшылық,

	Мұңаюмен күнелтiп жүр көпшiлiк.



	Арман болып, бүйiр толу, тоқшылық,

	Қараша үйде малдас құрды жоқшылық.

	Момын қазақ тартсадағы тапшылық,

	Арылу жоқ, басшылардан бақсылық



	Көкейiне ұялаған көп күдiк,

	Көк базарда қаптап жүрген жоқ-жiтiк.

	Қас қарая оралады амалсыз,

	Лашығына тұрмаса да бақ күлiп.



	Көкiректе запыраннан қақ тұнып,

	Саналарды торлап алды жат ғұрып.

	Сәби сату, тән сатуға салынған,

	Бүгiн тақа қылбұрау жоқ, жоқ құрық.



	Зiлдей тағдыр қара тастай басты кеп,

	Қою тұман сейiлмей тұр тас түнек.

	Құлындай бiр қамшы тиген көзiне,

	Шыр айналып, шырқырайды жас түлек.



	Он миллион меженi алып қалыппыз.

	“Алхамдулилла надандыққа қарықпыз”.

	Сiздiң көрген дикарьлық па дикарьлық,

	Бүгiн Жақа, нағыз дикарь анық бiз.





	Түсiмдi жорып көрейiн



	Бүгiн әкем бәйбiше, түсiме ендi.

	Қатқыл қабақ болса да түсi реңдi.

	Ауыздықпен алысып Кезбас-аты,

	Тақымында арқырап кiсiнейдi.



	Әкем айлап Қытай мен Қырымыңа

	Сапар шеккен алыс түз-қиырыңа.

	Ат үстiнде мызғыған ұзақ жолда,

	Сүйеп тұрып маңдайын құрығына.



	Әкем марқұм аумайтын кәттап нардан,

	Жұтым сусыз өтетiн аптаптардан.

	Ұлықтардың паңсыған аузын ұрып,

	Жiберетiн қайсар қарт тәкаппар жан.



	Жаңылдырмай қазақтың әр ғұрпынан,

	Шығармайтын ұлдарын бiр ырқынан.

	Тiк қарауға бетiне жүз шыдамай,

	Жүретiнбiз именiп ту сыртынан...



	Пырағымен астында берiп елес,

	Түске кiрiп жүргенi тегiн емес.

	Әлде рухы жеткiзiп жүр ме маған,

	Намысымды жанитын ақыл кеңес.



	Тұла бойым талмаурап, тер шылқыған,

	Тұра алмаймын төсектен мың бұлқынам,

	Кезбас аттың жете алмай шылбырына,

	Буыным жоқ, жандалбас құр ұмтылам.



	Тосын кiрдi түсiме әкем неден?

	Рухы ренжiп қалды ма әлденеден?

	Қу тiрлiктiң тайғанақ тар жолында,

	Жаза басып қалдым ба бiрдеңеден?



	Тұр бәйбiше, қузал да хатым түсiр,

	Өзiңе тән қимылмен асыр-күсiр.

	Қанат-имам келгенше мешiтiнен,

	Жал-жаяны, қазыны мол қып пiсiр.





	Аякөздiң өксiгi



	Орғып, ойнап Аякөз ойқастап кеп,

	Еркелейтiн, ойнақ сап жартасқа кеп.

	Барқытбелдiң ала сап аманатын,

	Тапсыратын түп-түгел Балқашқа әкеп.



	Көк өзегiн көмкерiп бұйра шiлiк,

	Көгiлжiм су ағатын ширатылып.

	Көк дөнен қып мiнiп ап көсiлушi ек,

	Көк шыбығын кесiп ап қида тiлiп.



	Әр қойнаудың анарын бiр идiрiп,

	Әр көктемде сыйлайтын бiр игiлiк.

	Бүгiн көрсең көлемi көз жасындай

	Кептiргендей арнасын мұң күйдiрiп.



	Қозы-Баян күмбезi тұрқы мәлiм,

	Ару судың аңсайды сылқым әнiн.

	Шалқып аққан сан ғасыр Аякөзден,

	Жұрнағы да қалмапты бiр тұманың.



	Шоқ теректен аса алмай ағыны ары,

	Күрсiнедi шерлi өзен қамығады.

	Көлдiң төсiн аңсайды, жете алмайды.

	Құм кептеген қолқасы қабынады.



	Ерке өзендi Балқаш та сағынады.

	Айдыны өксiп, тынысы тарылады.

	Ұлын тосқан анадай ұзақ жолдан,

	Толқындары күрсiнiп жабығады.



	Аякөздiң айрылып үлесiнен,

	Балқаш жатыр ажалмен күресумен.

	Қуырдақтың көкесiн жеп жүрмейiк,

	Ажыратып қазақты Iлесiнен.





	Қайраткер досқа арнау



	Қияғын сермер қиянға,

	Сұңқарымсың самғайтын.

	«Етектен шапса, төсте озған.

	Ертеден шапса, кешке озған,»

	Тұлпарымсың талмайтын.

	Айнадай мұздың бетiнде,

	Тас тұяғың таймайтын.

	Қайқаңға салсам, қоспақтай,

	Қайысып белiң қалмайтын.

	Тамыры терең еменсің,

	Суалып, семiп, солмайтын.



	Тарылып тұрған тынысты,

	Кеңейту сенің арманың.

	Ортайып кеткен ырысты,

	Толтыру қамын ойладың.

	Жанкештi тiрлiк, тың iстi,

	О бастан таңдап, қаладың.

	Шыңдарға тура, тiк ұштың,

	Сайларда бұғып қалмадың.

	Жүз түрлi жұрттың, ұлыстың,

	Асылын зерттеп, барладың.

	Тағдырдың уын көп iштiң,

	Тайталастан таймадың.

	Жүзiнде жүрсің қылыштың,

	Құз-қия, от-су жан-жағың,

	Жетiлген суы құрышсың,

	Мұқалып әсте қалмадың.

	Кеудеңде сенің мол ұшқын,

	Тұндыра қоймас жанға мұң.

	Көкжиек кеңiп, бұлт ауып,

	Шуағын төгер алда күн.

	Артында қалып бар қауып,

	Рақымы жауар Алланың.

	Жасаған ием жар болып,

	Кешікпей келiп қаларсың.

	Құлын-тайдай шұрқырап,

	Достардың тобын табарсың.

	Үмiтiн елдiң жыға қып,

	Басыңа берiк қадарсың.





	Өзiм туралы



	Тағдырдың мынау,

	Тайғанақ тар жол өткелi,

	Кезiгiп дайым,

	Кетпей жүр менен шеткерi.

	Жығыңқы жыға,

	Қажыған қажыр, жiгердiң,

	Ширатып әркез,

	Арқауын сенiм септедi.



	Бәйгеден озып,

	Топ жарған боздай келгем жоқ.

	Тозаңда қалып,

	Тезек те жинап тергем жоқ.

	Кеуделеу тұста,

	Келемiн орта шабыспен,

	Озғандар аз да,

	Соңымнан нөпiр ерген көп.



	Кеудемнен ұшпай,

	Көкала қанат кептерiм,

	Жарай ма жүнжiп,

	Өмiрден жасып өтпегiм.

	Аларым кетсе,

	Кетпесiн дейтiн айтпағым,

	Ұлымын қайсар,

	Аякөз деген тектi елдiң.



	Ұраным болған,

	Тәкаппар тағы көк бөрi,

	Киесi демеп,

	Алыстап менен кетпедi.

	Торыды iздi,

	Құз-қия жықпыл-жыраны,

	Заманның құзғын,

	Жетесiз әкiм-бектерi.



	Болса да үру,

	Қабылдап алған жарғысы,

	Жетпейдi әсте,

	Қасқырға иттiң қарғысы.

	Iстеген маған,

	Иттерден бетер иттiктi,

	Иттен де жаман,

	Боп жүр ғой сондай сан кiсi.



	Алпысқа толып,

	Жетпiске қарай беттедiм.

	Межем бар жеткен,

	Кем емес одан жетпегiм.

	Өзектi жанға,

	Бiр өлiм барын бiлемiн,

	Өлiмнен қорқып,

	Жимаймын ойға текке мұң.



	* * *

	Қырандар қалқып.

	Қиянға қона алады.

	Жалыны шалқып,

	Алаулар жана алады.

	Кiреуке сөгер,

	Жебенi қозы жауырын,

	Ер жiгiт қана,

	Еменнен жона алады.



	Қарғалар әсте,

	Қиянға қона алмайды.

	Қоламта әсте,

	Алаулап жана алмайды.

	Жебенi қойып,

	Есектi көтке түртетiн,

	Ез жiгiт әсте,

	Көсеудi жона алмайды.



	Астауын теуiп,

	Жерiген одан тұлпар ма?

	Тұғырын былғап,

	Саңғыған оған сұңқар ма?

	Көн табан етiк,

	Кигеннiң бәрi құл ма екен?

	Көк сауыр етiк,

	Кигеннiң бәрi сұлтан ба?



	Астауын теуiп,

	Жеритiн тұлпар оңбайды.

	Тұғырын былғап,

	Саңғитын сұңқар оңбайды.

	Көн етiк киген,

	Кедейдi қорлап, құл санап,

	Көк етiк киген,

	Кер соққан сұлтан оңбайды.





	Осал болар қисын жоқ



	Төл нағашым-Ер Шақантай жорықты,

	Түп нағашым Шәкер-ақын Тобықты,

	Туған тегiм түктi қошқар Серiкбай,

	Аңғарғанға бар құбылам толық-ты.



	Үш еменнiң дiңiнен нәр алыппын,

	Бiреуiнен ел бастауға қанықпын,

	Бiреуiне тентектiгiм ұқсаса,

	Бiреуiнiң келдесiнен ән ұқтым.



	Үш еменнiң бiтiмiнен мән ұқтым,

	Терең бойлап кетпесем де анық тым.

	Үшеуiне тартпаған да жерiм бар,

	Қадай айтсам, бiрақ қатын алыппын.



	Үш еменнен тамыр алған шыбықпын,

	Үш еменнiң нәрiн алдым, шынықтым.

	Осы үш емен түп төркiнi мен де бар,

	Байсал-қайсар, керi-серi қылықтың.





	Бiздiң үйде бiр той бар

	(Төлеген Айбергеновке еліктеп)



	Көп достарым “Қытай мен Қырымдағы”

	Толық танып болған жоқ сырымды әлi.

	Жалғыз ұлым келiн ап келген күнi,

	Сорғалаған тыңдайды жырымды әлi.



	Жиғанымды сол күнi шашам көкке,

	Бiр танысым қалмайды шашау шетте.

	Қуаныштан жарылмай қалар болса,

	Жүрегiмнiң лүпiлiн тосам көпке.



	Әнмен таңды сол тойда атырамын,

	Күймен күндi сол тойда батырамын.

	Достар түгiл, бейтаныс жамағатты,

	Бәрiн-бәрiн сол тойға шақырамын.



	Сол той күнi жорғадай тайпаламын,

	Дәнi толған емендей жайқаламын.

	Тоқсан екi тамырым саулай иген,

	Өнерiмдi сол тойда байқа бәрiң.



	Келiн алып келген күн Алмат балам,

	Түгел сарқып, қазнамды барды ақтарам.

	Қарттар түгiл ол тойда бозбаланың,

	Зыр жүгiрем алдында, қалбақ қағам.



	Келiн алып келген күн Алмат балам,

	Бәйбiшемдi ұшырып, айға ап барам.

	Айбергенов Төлеген армандаған,

	О, жарандар бiр ғажап тойды атқарам.



	* * *

	Сүйеу боп үлкендерге бiз өсiп ек,

	Еншiсiн езуiнен бөлiсiп ек.

	Бүгiн бiз өзiмiз де егде тарттық,

	Кешегi құрбылардың көбiсi жоқ.



	Шәкiрт боп хакiмдерге үлгiсi көп,

	Ұқсауға әсерленiп тырысып ек.

	Ал, бүгiн ержеткен ұл, бойжеткен қыз,

	Ой түзеу, кiсiлiкте жұмысы жоқ.



	Сырыңды кiмге айтарсың жылауық тым?

	Басады жан пернесiн дәл тауып кiм?

	Көкiрек кермек оймен кептеледi,

	Үйiрiп қара бұлтын бар қауыптың.



	Қарттар да кемiтiп ап қасиетiн,

	Жастарға жұқтырмай жүр өсиетiн.

	Тас байлап, қара суға батырыпты,

	Қазақтың құндылығын бас иетiн.





	Күйеу балаларға



	Менен туған ұл кiндiк бiреу ғана.

	Үш қызым бар.Үшжiгiт күйеу бала.

	Қыздарымды алдыңдар, будьте добры,

	Жалғыз ұлға жүрiңдер сүйеу бола.



	Бiрiң мұртты, бiреуiң жүдеу ғана,

	Бiлмейтiнiң қазақша бiреу ғана.

	Орта бойлың, аласаң, ұзының бар,

	Бiр-бiрiңе бiлiңдер тiреу бола.





	Элдана жиенiме



	Жақсылық жұқсын ұлы нағашыңнан,

	Зерделi зеректiкпен бағы ашылған.

	Халқыңның қормалы бол соған ұқсап,

	Жетiм мен жесiрлерге жаны ашыған.



	Жүлде алып, сүрiнбей өт дара сыннан,

	Бересiң кем соқпасын аласыңнан.

	Бәйдiбек бабаң рухы қолдай жүрсiн,

	Дұшпанның аулақ ұстап жаласынан.



	Мен сенем жұлдыз болып жанарыңа,

	Бақ құсы басыңа кеп қонарына.

	Әкең мен ерте кеткен ағаңның да,

	Аруағы сенем разы боларына.



	Еңбегiң көрiнгенде дараланып,

	Ел берер оған оқшау бағаны анық.

	Үкiлi үмiтiңнiң үлесiн ал,

	Топ жарған тарлан боздай дара шауып.



	Пыраққа сонда анаңның мiнерi анық,

	Қуат қып, Эльданасын жүрерi анық.

	Бiр сенiң жолына айтып, қалған жасын,

	Қайғының сұр көбесiн сөгерi анық.



	Алдыңнан кездессе де мың тығырық,

	Көрмесiн көкейiңе мұң тығылып.

	Қыз түгiл атпал жiгiт бұл заманда,

	Жүредi жүз сүрiнiп, жүз жығылып.



	Күпiрлiк сендей қызды баласынған,

	Биiксiң жүз жiгiттен данасынған.

	Сағынып Астанаға келгенiмде,

	Жүз грамм аямассың нағашыңнан.





	Тектiлiк қайда жоғалды?



	Қарлығаш көптен,

	Келмей жүр неге көктемде?

	Жат бауыр болып,

	Аякөзбенен кеткен бе?

	Серпiндi қанат,

	Сергiтiп жанды жүретiн,

	Зымыран құсап,

	Зу етiп, зырлап өткенде.



	Мұхиттан асып,

	Жеткенде аңсап сағынып,

	Қарлығаш көрдi,

	Ұясын қалған шағылып.

	Қапа боп соған,

	Күдерiн үзiп кеттi ме,

	Аякөзге де,

	Жеткенi ме деп, тағылық?



	Жаңылмай жылда,

	Сарала қаз бен үйрек кеп,

	Балапан ертiп,

	Қайтады күзде тiзбектеп.

	Бiрақ та, жұмбақ,

	Такаппар тектi аққудың,

	Аякөз жаққа,

	Жүргенi қалай сирек кеп.



	Жұмбақ та емес,

	Шешуi шимай, шиелi.

	Аққулар әмсе,

	Пәктiктi ғана сүйедi.

	Шошқалар аунап,

	Былғаған суға кербез құс,

	Қанатын қалай,

	Тигiзер қиып киелi?





	Маған сенсең, құлай сен



	Туғанда қиын-қыстау басыңа күн,

	Қалады достар ғана қасыңда шын.

	Сол күнi жағымпаздар жоғалады,

	Кешегi бiрге өлуге асығатын.



	Сол кезде талай жұмбақ ашылады,

	Талай жан сырын сенен жасырады.

	Тұғырға қайта отырсаң, “досың әлгi”

	Жалауға табаныңды асығады.



	Мен өзi досқа сенсем, құлай сенем,

	Құлай сенем, және де ұдай сенем.

	Сенер белсаң, құлай сен сен де маған,

	Ұтып алу ойым жоқ ұпай сенен.



	Кiсiлiктi болсын тек адамдығың,

	Бiрге көтер достықтың адал жүгiн.

	Ат кекiлiн шорт кесем, ескерткенiм,

	Жарты мысқал байқалса, арамдығың.





	Ұлыма айтар тілегім



	Ұлы бабаң Серiкбай-дара тұлғам,

	Бұршақ салған тiлеуден жаратылған.

	Ұрпағымыз бiз оның түйiн салған,

	Тамырындай еменнiң таратылған.



	Құнарлы ойын бабамыз құндақтаған,

	Санасына сарабдал сыр сақтаған.

	Қарындас пен қалың ел қамыменен,

	Сапар шегiп, күнi жоқ түн қатпаған.



	Жаралғандай бал-кәусар бастаулардан,

	Ақтарылған мұзарттар, асқарлардан.

	Зердеге сап, жасынан дара сөздi,

	Даналықпен әр ойын астарлаған.



	Арзан iстiң жастығын жастанбаған.

	Қиындықтан бет қайтып жасқанбаған.

	Берекеге ұйыған баталасып,

	Елiн олай көп қазақ басқармаған.



	Ала жiбiн пенденiң аттамаған.

	Адалдықтан бойтұмар таққан адам.

	Аунатып жеп әлсiздi есе алмаған,

	Жұрт сенiмiн жерi жоқ ақтамаған.

	Түн асырмай өкпесiн баз ұмытып,

	Базына қып көңлiне сақтамаған.

	Қара қылды қақ жарып билiк құрған,

	Бұра тартып жақынын жақтамаған.

	Төрелiктің тiзгiнiн тең ұстаған,

	Әдiлдiктiң ақ туын таптамаған.

	Толмай жатып жиырмаға болыс болып,

	Отырыпты он сайлау тақта бабаң.

	Мирас қылып, ұрпаққа тастап кеткен,

	Ұлы бабаң тағлымын жатта балам.

	Жалқы бiткен маңдайға жалғыз ұлсың,

	Жолын берсiн бабаңның хақ тағалам.



	Әр iсiңнен өмiр сүр мән шығарып,

	Көңiлiңнен танылсын таң шығы анық.

	Оң қолындай ортаңның оңтайлы бол,

	Оңқай асық сияқты алшылауық.

	Жадыратып, жарыңның жанын қуант,

	Жауқазын гүл көктемде аршып алып.

	Арзымайтын ұсақтан ұтамын деп,

	Терге түспе сауырың малшыланып.

	Арын сатқан опасыз малғұндардың,

	Арқасынан таспа тiл қамшыны алып.

	Тура бидей ұстасаң, тура жолды,

	Өзi берер бағаңды сыншы халық.

	Ертең қыран боласың болат тұяқ,

	Бүгiн қонса, қасиет қаршығалық.





	Балаларға базына

	(Жәнібек Кәрменовтің «Ағалар-ай» деген

	әнін тыңдағанда ойға оралған шумақтар)



	Балалар-ай!

	Ағаны жүре алмасаң, ағаламай,

	Қадiрiн бiлмегенiң бағаламай.

	Ұлтыңның ұлағатын ұмыт қылсаң,

	Берiлер азаматтық баға қалай?



	Түлпарды тасқа салсаң, тағаламай,

	Жақсыдан саяқ жүрсең, жағаламай,

	Өзегi өмiрiңнiң өрiле ме,

	Жалғанның жұмбақ сырын сараламай.



	Толады бұлақ құймай саға қалай?

	Жайнайды құрақ өспей жаға қалай?

	Iнiлер базынасын көтермесе,

	Көңiлiн көл қылады аға қалай?

	Осыны ойлай жүршi балалар-ай.





	«Шаш ағарып барады» деп жабыққан

	Әмiржанды жұбату



	Көрерсiң сан думанның тамашасын,

	Алда мол жақсылықпен жанасасың.

	Өкiнбе бiр екi тал қылау түссе,

	Ағарып барады деп, қара шашым.



	Сен бүгiн қай шендiден аласасың?

	Кезкелген шекпендiмен таласасың.

	Елiңнiң қамын жеген Едiгесiң,

	Сондықтан ағарады қара шашың.



	Несiне жәй жортаққа бал ашасың?

	Әлi сан бәйгеден кеп таң асасың.

	Тас турар қылыштайсың, қапаланба,

	Түп-түгел ағарса да қара шашың.



	Ақылды етсең әмсе арашашың,

	Әлi де талай асқар шың асасың.

	Тұз түйген келсаптай боп кетседағы,

	Сау бастан садақа ғой қара шашың.





	Роза Мұқанқызының 60 жылдығына

	(Бiздiң жанұяға аса тiлеуқор адам. Ол кiсiнiң ері Қанағат Ықыласов ұзақ жылдар Аякөз аудандық халық сотының төрағасы болып қызмет iстедi. Ел арасында ол кiсiнiң НЕМIС деген қосалқы есiмi бар. Кәкең кезектi iссапардан бойында бiраз қызумен, ұйқылы-ояу күйде қайтып келе жатқанда, машинасы темiр жол өткелiнде көлденең түсiп тұрған ала белгiнiң алдына келіп тоқтайды.

	Ағамыз жүргiзушiсiнен тоқтау себебiн сұраса, ол шлагбаум деп жауап қайтарады. Шлагбаумның не екенiн бiлмейтiн Кәкең: “Мен бiлмейтiн ол қай немiс” дептi. Роза Мұқанқызының жары-Кәкеңе «немiс» деген ат осындай оқиғадан кейін жамалған екен.)



	Ұқтырып ұлға,

	Бiлгiздiң мәнiн жөн iстiң.

	Қызыңдай көрiп,

	Келiнмен сырды бөлiстiң.

	Ақ тiлеуменен,

	Мiнгiзiп атқа күн сайын,

	Абыройменен,

	Қайтуын күттiң «НЕМIСТIҢ»



	Ту қылып ұстап,

	Сопыға ғана тән iстi,

	Тiлеуге орай,

	Би болды ол да келiстi.

	Талғамың қандай,

	Қапысыз едi жеңеше,

	Мүлт кетпей тапқан,

	Мұсылман мұндай «НЕМIСТI»



	Жер басқан пенде,

	Кетсе де болып, бәрi iстi,

	Қиығын тауып,

	Қиялап шештi әр iстi.

	Басқаны қойып,

	ЗЕКтердiң өзi мақтайды,

	Өзiңе РЕКЕ,

	Жар болған мынау «НЕМIСТI»



	Мол таттың РЕКЕ,

	Тәңiрiң шашқан ырысты.

	Қызықққа толы,

	Өмiрiң мәуе жемiстi.

	Немере тұрғай,

	Шөбере сүйiп, жүзге жет,

	Алжытып алмай,

	Баурыңа басқан «НЕМIСТI»



	* * *

	Адалдан дос таңдаған.

	Әділдіктен танбаған.

	Азабы ауыр болса да,

	Тура жолдан таймаған.

	Ұлықтың бұғып кәрінен,

	Қаймығып әсте қалмаған.

	Туғансыз бише тура айтып,

	Қиянатқа бармаған.

	Сайлардан тұрақ іздемей,

	Шыңдарға ғана самғаған.

	Аунатып жеп момынның,

	Бір сабақ жібін алмаған.

	Өмірдің тауып тұнығын,

	Кәусарына қанбаған.

	Ұжданын биік ұстайтын,

	Осы бір жан-арлы адам.





	Майжанов Тоқтар Қуанұлына

	(50-ге толуына байланысты)



	Бұдан бұрын 50 жыл көктем күнi,

	Тiрлiк келiп бетiнен өпкен күнi,

	Ортамызда отырған юбилярдың,

	Өкпетiден естiлген өктем үнi.



	Сәби өстi, бозбала жiгiт болды,

	Кеудесiне қонақтап үмiт толды.

	Шеризаты шырқаған әнi болып,

	Бақ құсы боп тұғырға келiп қонды.



	Содан берi сан жиын, топқа барған,

	Додаларда қайқайтып көкпар алған.

	Жалын бүркiп, шоқ шайнап, отқа оранып,

	Елуге де кеп қапты Тоқтар-ағаң.



	Жалын бүркiп, шоқ шайнап, отқа оранған,

	Қызық жiгiт, ерекше Тоқтар-ағаң.

	Толмай қалса, шартына бiр қылығың,

	Шалқасынан құлайтын сотқар адам.



	Болғанменен ол сондай сотқар адам,

	Аталы уәжға әманда тоқтар адам.

	Қисаймасын, ал егер бiр қисайса,

	Жан алғыштан жасқанып, тоқтамаған.



	Жаралғандай бұл Тоқаң дәп жасыннан,

	Өкпетiнiң құз-қия көк тасынан,

	Шеризат пен екеулеп жүз жасапты,

	Ендi ассын да осындай екi асудан.





	Әмiржанға



	Сөйлесе, толғай талдап, сан-саланы,

	Дүйім жұрт таң қалады, тамсанады.

	Күн бойы билiк құрып қамшы алады,

	Түн бойы құйқылжытып ән салады.

	Әр түнгі кем ұйқыдын шаршамайды,

	Әр күндi құр аттай боп қарсы алады.



	Ермұратқа



	Көңлiң нұрлы пейiштiң қақпасындай,

	Бағаң құнды алтынсың ат басындай.

	Мiнезiң бар сарт етiп, қырқып түсер,

	Серiппелi бәкiнiң шаппасындай.

	Атыздай қып айғыздап жауын бұлтын,

	Тіліп-тіліп тастайтын көк жасындай.



	Әбiш Кекiлбаевқа



	Әбiш-аға,

	Елiне тау тұлғасы таныс аға,

	Топ жарған тарлан бозсың аламанда,

	Шаң жұқпас шашасына шабысы аға.

	Тұяғың тас илеген тұлпарымсың,

	Қадамың кетпесінші шалыс аға.

	Күтедi өзiңiзден келер ұрпақ,

	Ылайық нар тұлғаға нар iс аға.

	Кеудеңiз ақтарылған алтын көмбе,

	Еншiңнен Алла берген бөлiс аға.

	Сал бөксе сенатор боп не табасыз?

	Қаламға қайта оралу жөн iс-аға.



	Жетiм шумақтар



	Бәрi ақылды болмайды сақалдының,

	Сақал қойып, дана қарт атанды кiм?

	Текенiң де күректей сақалы бар,

	Текелерден қол жайып, бата алды кiм?



	* * *

	Шәкiрт боп, ұстаздарға үлгiсi көп,

	Ұқсауға әсерленiп тырысып ек.

	Бұл күнде ол әдеттен жастар аулақ,

	Болғанмен көйлегi көк, тұрмысы тоқ.



	* * *

	Барымталап жастықтың жасын әнiн,

	Егделiк кеп, елеусiз жасырады.

	Жiгiттiктi қарттыққа телу серттей,

	Уақыт шiркiн зымырап асығады.

	Бұрқ-сарқ етiп, жастық шақ тез өтедi,

	Шолақ сайдың сияқты тасығаны.



	* * *

	Уақытпенен белдесiп, күресуде,

	Жүлделi жан болмаған. Бiлесiң бе?

	Әмiр, Темiр, Шыңғысхан, Ескендiр де,

	Бұл сайыста көмiлген күресiнге,

	Ажалсыз тек ақынның сөзi қалған,

	Сақтағайсың осыны кiл есiңде.



	* * *

	Өз ұлтын сатқан,

	Сұлтаннан көрi соқтасыз,

	Спартак тектес,

	Құл болған артық ноқтасыз.





	* * *

	Өзгенiң үмiтiн күл етiп өшiргендердiң,

	Ел сатқан сұмдарды кешiргендердiң,

	Ер-азаматтардың басын қорлап, кемсiнгендердiң,

	Ел ырысын жалмап, жұтып, есiргендердiң,

	Тiрiсiнде былш еткiзiп бетiне түкiрейiк.

	Өлiсiнде нәлет айтып, табытын тебейiк.



	* * *

	Алдынан дау-шар,

	Тиылған дана басшы жоқ.

	Бiз қандай ел боп,

	Барамыз осы бақсы көп.



	* * *

	Бос қиқу өңеш қырған ұран болмас,

	Сылдыр сөз сыры саяз жыр-ән болмас.

	Қарғалар қанша баптап қайырсаң да,

	Тышқаннан басқа тiрi бiр аң алмас.



	Жапалақ сылағанмен сұңқар болмас,

	Жабылар баптағанмен тұлпар болмас.

	Жетесi жетiлмеген тексiз адам,

	Жабыла мақтағанмен сұлтан болмас.



	* * *

	Көңiлден ой арылмай жылауық тым,

	Мен бүгiн кiсiкиiк күй тауыппын.

	Қатары достарымның сиреп жатыр,

	Тұндырып, көкiрекке кiл қауып мұң.



	* * *

	Ғұламалық әманда бiрге бiтер,

	Шарапаты шашырап мыңға жетер.



	* * *

	Күн жұлдыздан ешқашан,

	Сәуле тiлеп сұрамас.

	Әдiлдiктiң ұрығы,

	Тасқа ексең де қурамас.



	* * *

	Жуындыға жарымай тiрнектеген,

	Бұралқы иттей болды ғой тiрлiк деген.

	О жасаған, пейiл бер, мырзалық ет,

	Қашан ендi жақсылық көрмек пендең?



	* * *

	Асау, арда бұлғақтаған кез өтер,

	Ұпайыңды ұрымталда ұтып ал.

	Қарттық деген дауасыз дерт тез жетер,

	Аты жүйрiк ажалдан кiм құтылар?



	* * *

	Көңлiмдегi түйгеннiң қозғап бәрiн,

	Әлдекiмше келмейдi созбақтағым.

	Күнгей жағын өмiрдiң көп көрсем де,

	Аз да болса баршылық мұз қапталым.



	* * *

	Қандай ғажап қазақтың есiл ерi.

	Ит тiрлiктi елемей көсiледi.

	Өкiнiшiн көме сап, ал үмiтiн,

	Келешекке үкiлеп көшiредi.



	* * *

	Жарықтық таңнан хабар жоқ,

	Жатамын күйде саржамбас.

	Сырласар ояу адам жоқ,

	Төсекте жармен “қалжың” да аз.



	* * *

	Ешқашан мақтанбайды ел данасы,

	Мақтану әлсiздiктiң жарнамасы.



	* * *

	Жетiмге әуре болма бақыр берiп,

	Одан да көңлiн жұбат ақыл берiп.



	* * *

	Қарлығаш қайран менiң қиялдарым,

	Өзiңе қосақталған күй-арманым.

	Қазақтың даласының аясына,

	Жүрегiм жұдырықтай сия алмадың.



	* * *

	Сырыңды кiм бөлiсер жылауық тым?

	Басады жыр пернесiн дәл тауып кiм?

	Көкейге кермек ойлар жиi ұялап,

	Барады саны кемiп, сән сауықтың.



	* * *

	Тіршіліктің қысы бар, көктемі бар.

	Жазының да, күзінің шектері бар.

	Әр мезгілдің гүлінің көктері бар,

	Әр маусымның келері, кетпегі бар.



	* * *

	Немерем келіп,

	Отырмын шалқып мәз болып,

	Кеткендей-ақ бір,

	Көліме аққу, қаз толып.





ҚАЗАҚЫ ҚҰЛАҚҚАҒЫСТАР




	Терең өзен көбiктенбей ағады.-Биік лауазымды ұлықтарға құлаққағыс.

	* * *

	Айналаңда құмнан қыл есетiн өсекшiң көп. Бiрақ, шындықты айтатын бiр де бiр көмекшiң жоқ. – бұл да соларға құлаққағыс.

	* * *

	Айналаңда жақсылық тiлеген боп бал ашу көп, бiрақ қабырғасы сөгiлiп тұрған жанашыр жоқ.-Бұл да соларға құлаққағыс.

	* * *

	Құдаға жақын болғаннан құдайға жақын болуды ойла.–Жоғары лауазымды адамдармен құда болғандарға құлаққағыс.

	* * *

	Бiлiксiзден би қойсаң-айтар өсиетi болмайды. Оларды көп тыңдасаң, қасиетiң қалмайды. – Әкімдерге құлаққағыс.

	* * *

	Басалқы тыңдамаған басшы бақсыға айналады. – Ұлықтарға құлаққағыс.

	* * *

	Үлкен ұлық елдiң не бағына, не сорына туады. –Әкiмдер мен министрлерге құлаққағыс.

	* * *

	Қараң қалған билiк қайта оңалмайды. – Коммунистiк режимдi аңсайтындарға құлаққағыс.

	* * *

	Қайратсыз басшы-айбатсыз. –Жігерсіз басшыларға құлаққағыс.

	* * *

	Қайырымы жоқтан қасиет қашады.– Барлық басшыларға құлаққағыс.

	* * *

	Әкесi үйлендiрген ұл қатын қадырын бiлмейдi.–Демократиялық таңдау қозғалысын құруға әлдекімдердің итермелеуімен құрылтайшы болып, кейін қайтадан iндерiне кiргендерге құлаққағыс.

	* * *

	Құстың сәнi-қос қанаты.-Нұрекең мен Әкежанға құлаққағыс.

	* * *

	Тегiнде теке атып көрмегендердiң қарауылына iлiкпе-мерт қылады.–Саяси санасы мен кiсiлiгi төмен лауазым иелерiн сынаушыларға құлаққағыс

	* * *

	Әкесi кiсi ұрып көрмегенмен төбелеспе-төбеңдi ояды.- бұл да соларға құлаққағыс.

	* * *

	Тасбақа жүз жұмыртқа тапса да үн шығармайды, тауық жалғыз жұмыртқа тапса, көршi ауылдың қоразын оятады. – Болымсыз табысқа бола аспанға бөркiн ататын ұлықтарға құлаққағыс.

	* * *

	Қос қиырға қатар қарағанның көзi қылиланады. – Көп векторлы саясатты қолдаушыларға құлаққағыс.

	* * *

	Қасқа бастан қайызғақ таппайсың.–Табыс министрiне құлаққағыс.

	* * *

	Қонысымды қорғамадың, болысым болып жарытпассың.–Жер Туралы Кодекс қабылдауға жанын салған И.Тасмағамбетов үкiметiне құлаққағыс.

	* * *

	Суайт сол құлағымен оң құлағын қасиды. – «Доживем до понедельника» газетiне құлаққағыс. (Э.Нуршин редакторлық еткен кездегі. Марқұмның иманы жолдас болсын)

	* * *

	Әлдиiңде қапы жоқ, бiрақ, келер ұйқы жоқ.– Ертiсбаев бастаған идеологтарға құлаққағыс.

	* * *

	Қасқырдан бақташы қойсаң, мал құриды. Шошқадан бақшашы қойсаң, бау құриды. – Біліксіз ұлықтарды тағайындайтындарға құлаққағыс.

	* * *

	Түйме даулап жүрiп түйеңнен айрылып қалма.–Байлардан құн даулаушыларға құлаққағыс.

	* * *

	Тоқал ешкi мүйiз сұрап жүрiп құлақтан айрылыпты.-бұл да соларға құлаққағыс..

	* * *

	Жабыдан жығылғанға жүген ұстатпайды. – жемқорларды қорғаушы басшыларға құлаққағыс.

	* * *

	Атырауда балық көп, дәмiн татар халық жоқ, ұрылар жүр қарық боп.-Атыраудың әкiмiне құлаққағыс.

	* * *

	Жетелi төбет желге үрмес.-білікті басшының оппоненттерiне құлаққағыс.

	* * *

	Қыран да күннен биiк ұша алмайды.-Мансап пен байлыққа тойымсыздарға құлаққағыс.

	* * *

	Таздан тарақ сұрама-шамына тиесiң.–Банктерден жеңiлддетiлген несие дәмететін фермерлерге құлаққағыс.

	* * *

	Жылан шақпайды, ит қаппайды дегенге сенуге бола ма?– Чиновниктер пара алмайды дегенге сенетiндерге құлаққағыс.

	* * *

	Мұсылманның бiреуi басқа дiндi қабылдаса, ислам күйремейдi, “кәпiрлер” көбеймейдi.–Дiнiн сатқандарға құлаққағыс.

	* * *

	Күле алмасаң, ыржима.–Лжедемократтарға құлаққағыс.

	* * *

	“Сенбе жұртқа тұрса да қанша мақтап, әуре етедi iшiне қулық сақтап.”-ұлықтарға құлаққағыс.

	* * *

	Қақтаған балықта қан қалмайды.–Салық органдарының қызметкерлерiне құлаққағыс.

	* * *

	Бұқардың аруағы жебемей, Абылайдың рухы тiрiлмейдi.–Бүгiнгi жасқаншақ қазақ зиялыларына құлаққағыс.

	* * *

	Арнасын бұрып алған соң Ертiске көпiр не керек?–Ертістің суын қытайдан қорғай алмағандарға құлаққағыс.

	* * *

	“Құдадан құты кием деп, сары жарғақтың шүкiрiнен құр қалма”- Үкiметтен жеңiлдетiлген несие алғысы келетiн есек дәмелі фермерлерге құлаққағыс.

	* * *

	Жасыннан шылым тұтатып, жұмыртқадан жүн қырқам деме.–Жаңа қазақтарға құлаққағыс.

	* * *

	Ай мен күн айқайламай-ақ туады.-болымсыз табысқа мастанған атқамiнерлерге құлаққағыс.

	* * *

	Прозаиктерге сүлейлiк дарып, поэзияға дүлейлiк қонып жүрмесiн.–Қартайғанда жорға шығып жүрген кейбiр прозаиктерге құлаққағыс.

	* * *

	Орманды қорғайтын арыстанды орман да қорғайды. – ұлықтарға құлаққағыс.

	* * *

	Бiреудi сенiмен қосыла жамандаған, сенi сыртыңнан жосыла жамандайды.-Жағымпаздық жыры жанына майдай жағатын ұлықтарға құлаққағыс.

	* * *

	Бөркiңдi берiп, бөрiден құтылмайсың.–Құқық қорғау органдарына пара берiп, пәле-жаладан құтылам деушiлерге құлаққағыс.

	* * *

	Оқыс өрлеген қапыс құлайды.–Пара берiп мансап сатып алушыларға құлаққағыс.

	* * *

	Көлеңкедегi тоқ ит күнге де үредi.–басшының итаршыларына құлаққағыс.

	* * *

	Сылдыр сөзге салық салынса, сандуғаштай сайраудан сақтанар едiң.–Ертісбаевқа құлаққағыс.

	* * *

	Қазының қорасына қасқыр шаппайды.–“Крышасы” мықтымен дауласушыларға құлаққағыс.

	* * *

	Нағыз генерал бола алмасаң, қапысыз капрал болған артық.–Қазақстанда қаптап кеткен лжегенералдарға құлаққағыс.

	* * *

	Қорушың қораз болған соң қамбада дәнiң қалар ма?–“Казпродкорпорация” жарылқайды деп сенетiн дихандарға құлаққағыс.

	* * *

	Кектенген көрден де тұрады.–Азаматтарға жазықсыз жапа шектiргендерге құлаққағыс.

	* * *

	Қайрымды жүрек қартаймайды. – Қатыгез ұлықтарға құлаққағыс.

	* * *

	Қос құдайға табынған дiнсiз қалады.–Бiресе АҚШ қа, бiресе Ресейге жаутаңдаған саясаткерлерге құлаққағыс.

	* * *

	Мысыққа май, қасқырға қой күзеттiрмес болар.–Отандық кәсiпорындарды шетелдiк күдiктi компанияларға басқаруға берушiлерге құлаққағыс.

	* * *

	Сауылған сүт желiнге қайтпайды.– Шетелдiк инвесторлар жарылқайды деп сенушілерге құлаққағыс.

	* * *

	Жiбекпен басталған кестеге кендiр қоспайды.-Шынайы демократиялық қозғалысты қара басының қамына пайдаланушы лжедемократтарға құлаққағыс.

	* * *

	Балапанды жейтiғұн тағы мысық, сорлайтұғын жазықсыз тарғыл мысық.–МИГтердi сатты деп жалған жала жабылғандарға құлаққағыс.

	* * *

	Аңқаудың арбаушысы қасында жүредi. – Смағұлов сияқтыларға алданған зейнеткерлерге құлаққағыс.

	* * *

	Құссыз орман құсалы.–Мәдениет министріне құлаққағыс.

	* * *

	Мешiттегi мысық құдайдан қорықпайды.– Үлкен кеңселедеі чиновниктерге құлаққағыс.

	* * *

	Ажалсыз жылан алауыздарға тап болады.–Бiрiн бiрi аңддан, күндеуден опық жейтіндерге құлаққағыс.

	* * *

	Кемшiлiгi жоқ дос iздесең, жалғыз қаласың.–Билiк пен оппозицияға қатар құлаққағыс.

	* * *

	Өзге жұрт төредей күтедi, өз елiң түбiттей түтедi.–Өз елінде бағаланбай, шет ел асып кеткен қабылетті, дарынды мамандарға құлаққағыс.

	* * *

	Ит адамға жек көргеннен үрмейдi. Үру-оның ата кәсiбi.–Итаршылықты кәсіп қылған жағымпаздарға құлаққағыс.

	* * *

	Өсекке сенсең, Өр Алтайға әкiм болма.–В.Меттеге құлаққағыс. (Құлаққағыс Меттенiң көзiнiң тiрiсiнде айтылған болатын. Марқұм маған әлдекiмдердiң өсегiне сенiп, арыма тиген едi. Топырағы торқа болсын.)

	* * *

	 Бiр атқа екi қамыт кигiзбейдi.–Кәсiпкерлерден қайта-қайта пара алғыштарға

	 құлаққағыс.

	* * *

	Аштан өлгеннiң қойнынан қалаш iздемейдi.–Тағы да соларға құлаққағыс.

	* * *

	Көтерем атқа кекiлi ауыр.–Бұл да соларға құлаққағыс.

	* * *

	Кемеңгер қазы куә iздемейдi.–Судьяларға құлаққағыс.

	* * *

	Адалсынған сопының үйiнен алты доңыздың басы табылыпты.–қылмыс жасап, оған қатысым жоқ деп ант суын ішетіндерге құлаққағыс.

	* * *

	Атқа қонған екенсiң, атаңды басып кетiп жүрме.–Жаңадан министр, әкiм болғандарға құлаққағыс.

	* * *

	Жаңа орманшы келгенде ағаш бiткен қалтырайды.–Тағы да соларға құлаққағыс.

	* * *

	Көсемдiк пен шешендiк Көк базарда сатылмайды-көптен үйренiп табасың.–Бұл да соларға құлаққағыс.

	* * *

	Заңы әлсiз елден зар кетпейдi.–Парламентарийлерге құлаққағыс.

	* * *

	Зейнеткер ақыл сұрамайды, бақыр сұрайды.–Әлеуметтiк сақтандыру министрiне құлаққағыс.

	* * *

	Кеше аллаға сенбеп едiңдер, бүгiн алыпсатарларға алданып қалып жүрмеңдер.–Коммунистерге құлаққағыс.

	* * *

	Кетпенше “бәрi маған, бәрi маған”-деп шаппай, ара сияқты “бiрi маған, бiрi саған”-деп бөлiссеңдершi.–парақор ұлықтарға құлаққағыс.

	* * *

	Жалғыз түлкi жетi бөрiнi жетектейдi.–Шетелдiк қу аяқ инвесторларға сенушiлерге құлаққағыс.

	* * *

	Күз түскенше балапанды құсқа санама.–Отыз жылдан соң “коммунизм орнатам” дегендерге сенушiлерге құлаққағыс.

	* * *

	Әкiмнiң жылы қарағанына түстiк жегендей қуанба-алданасың.–Жағымпаздарға құлаққағыс.

	* * *

	Сауықшылдың басы-сайтанның сахнасы.–Саны көп, сапасы төмен той-томалақ ұйымдастырғыштарға құлаққағыс.

	* * *

	Басың шалмалы болған соң шариғатың шамалы болмасын.–Дiнбасыларға құлаққағыс.

	* * *

	Сегiз ешкiге сексен теке қосқан лаққа жарымайды.–Салық органдарына құлаққағыс.

	* * *

	Мәдениет министрi мәдениетсiз болса, мәдениеттiң соры.–Мәдениет министрiне құлаққағыс.

	* * *

	Емен өзiн балталағанға да сая болады.–Көптің қамын кәперіне алмайтын ұлықтарға құлаққағыс.

	* * *

	Мақтаншақ бар ақылын мақтануға жұмсайды.–Өзін жарнамалап, жарапазандатуға құмар ұлықтарға құлаққағыс.

	* * *

	Қайық ұрлағанды қырдан iздемейдi.–Сыбайлас жемқорларды қарапайым халық ортасынан iздейтiн құқық қорғаушыларға құлаққағыс.

	* * *

	Пұшыққа айна, тазға тарақ сыйласаң, шамданады.–Бастығын орынсыз мақтап, жазаланатын жағымпаздарға құлаққағыс.

	* * *

	Жiлiктi жұтудан бұрын көтiңмен ақылдас.–Парақор ұлықтарға құлаққағыс.

	* * *

	Жаман ұры өз қорасын қарақтайды.–Мемлекеттiк мүлiктi жекешелендiрушiлерге құлаққағыс.

	* * *

	Жыртығың апандай болса, жамауың алақандай болмасын.–Кiрiс министрiне құлаққағыс.

	* * *

	Төбелес “Боқ жемеден” басталады.–Амантай қажыға құлаққағыс.

	* * *

	Кемеңгерге де кеңес тыңдаған ләзiм.–Нұрекеңе құлаққағыс.

	* * *

	Жағымпаз тiлдiң жауыр қылғанша жалайтынынан сақтан.–Нұрекеңе құлаққағыс.

	* * *

	Әлдiлiгiңе сенбе, әдiлдiгiңе сен.–Барлық басшыларға құлаққағыс.

	* * *

	Абырой мысқалдап кiрiп, батпандап шығады.-бұл да соларға құлаққағыс.

	* * *

	Тау толғатып, тышқан таппаса екен.–Үлкен лауазымды ұлықтарға құлаққағыс.

	* * *

	Билiкке жақсы жеткеннен жақсы кеткен абырой.–И.Тасмағамбетовке құлаққағыс.

	* * *

	Жердi сатқаннан көрде жатқан артық.–Бұл да соған құлаққағыс.

	* * *

	Қара суға май түспес қайнатқанмен…-Ертiсбаев сияқты идеологтарға құлаққағыс.

	* * *

	Кенеусiз сөзге керең құлақ.–“Хабарда” «Жеті күн» бағдарламасын жүргізушілерге құлаққағыс.

	* * *

	Өгiз мiнiп, ор қоян соқпайсың.–Транспорт министрiне құлаққағыс.

	* * *

	Құдалыққа сүр бойдақ апарсаң, құдашасын қуып кетедi, бизнесменнен министр қойсаң, өз пайдасын қуып кетедi. – Нұрекеңе құлаққағыс.

	* * *

	Тойған мысық тышқан аулап жарытпайды.–Коррупциямен күресушiлердi тағайындаушыларға құлаққағыс.

	* * *

	Серкештiң иесiне сирағын үйткiзбеген қулар-ай.-Қарапайым қазаққа өз жерiнен тоқымдай да жер бұйыртпаған Тасмағамбетов үкiметiне құлаққағыс.

	* * *

	Сайтанға саусағыңды созба, жеңдi бiлегiңдi қоса жұтып қояды.–Несие алам деп банктен несие сұраушыларға құлаққағыс.

	* * *

	Жабыла келiп ұрады, жылауға да мұрша бермейдi.–Билiктi сынаушыларға құлаққағыс.

	* * *

	Бiр iстi тындыруға екi ақымақты жұмсасаң, өзiңдi солардың үшiншiсiмiн деп есепте.–Осы әдiстi қолданатын ұлықтарға құлаққағыс.

	* * *

	Өнерде ресми атақ алуға ұмтылу-ұлықтың сасық демiн иiскеуге ұмтылу.–Атаққұмар өнер қайраткерлерiне құлаққағыс.

	* * *

	Арсыз беттiң шырайын шапалақ кiргiзедi.–Жағымпаз–екiжүздiлерге құлаққағыс.

	* * *

	Ерден бақ таярда қатыны құтырады-Бастықтардың бәйбiшелерiне құлаққағыс.

	* * *

	Қойға қоңырау тақсаң, отарды үркiтедi.-даңғойларды басшы қойғандарға құлаққағыс.

	* * *

	Оқ жетпес жерге қылыш суырма.-Әлiн бiлмей, үлкен лауазымға ұмтылатындарға құлаққағыс.

	* * *

	Тұғырына саңғыған сұңқар оңбас.-Өз ұлтын сыйламайтын басшыларға құлаққағыс.

	* * *

	Қасқыр қарызын терiсiмен өтейдi.-Парақор ұлықтарға құлаққағыс.

	* * *

	Иттi қонақ сүйкiмсiз-Жаңадан тағайындалғанда өз командасын ерте келетiн әкiмдер мен министрлерге құлаққағыс.

	* * *

	Желге желiндеген мұзға бұзаулайды.- желбуаз идеологтарға құлаққағыс.

	* * *

	Тентек ұлды теке сүзедi-Қолдаушысына сенiп, бiлгенiн iстейтiн ұлықтарға құлаққағыс.

	* * *

	Ұры көптiң жиенi.-Парақор ұлықтарға құлаққағыс.

	* * *

	Атасыз ұлдың аузы үлкен.-Әдептен жұрдай ұлықтарға құлаққағыс.

	* * *

	От өзi тасытқан сумен сөнедi-Халықты қорлайтын басшыларға құлаққағыс.

	* * *

	Есалаң байлаған жiптi есi бар шеше алмайды.-Көп мүддесiне керағар шешім қабылдайтындарға құлаққағыс.

	* * *

	Нет пророка в своем отечестве.-Өз елiнде жазықсыз қуғындалғандарға орысша құлаққағыс.

	* * *

	Елге бай құт емес, би құт-Парламенттiк билiктен қорқатындарға құлаққағыс.

	* * *

	Есек мақтанып, тұлпар болмайды, қарға мақтанып сұңқар болмайды.-Өзiн өзi мақтауға құмар тұратын ұлықтарға құлаққағыс.

	* * *

	Азынаған айғырды үйiрiнде көр.-Бұл да соларға құлаққағыс.

	* * *

	Дәмдi қорлама құстырады, елдi қорлама тыштырады.-Кеудесiне нан пiскен ұлықтарға құлаққағыс.

	* * *

	Қызғалдақтың құлпыруы да тез, қырқылуы да тез.-Алматыдағы Саин көшесiндегi “түнгi көбелектерге” құлаққағыс.

	* * *

	Төреге ерген ерiн арқалайды.-Жағымпаздарға құлаққағыс.

	* * *

	Сабасына қарай пiспегi, сақалына қарай iскегi.-Жаңадан тағайындалған ұлықтарға ере келген қосынына құлаққағыс.

	* * *

	Сұрамшақ болуды игерiпсiң, ендi ұялшақ болып та бiр көрсеңшi.-Пара алмаса ұйқысы қашатын ұлықтарға құлаққағыс.

	* * *

	Ит құтырса, иесiн қабады.-Мансап пен байлыққа қолы жеткен соң құдайын танымай ктетiн ұлықтар мен бизнессмендерге құлаққағыс.

	* * *

	Еттiң бәрi қазы емес, иттiң бәрi тазы емес.- “Көкесiнiң” арқасында “кiсi” боп жүрген ұлықтарға құлаққағыс.

	* * *

	Қуға қу ымыртта ұшырасады.-Сыбайлас жемқорлар мен тергеушiлерге құлаққағыс.

	* * *

	Ұрысы жырынды болса, иесi өледi.-Орынбасары өзiнен де жемқор ұлыққа құлаққағыс.

	* * *

	Айғырдың жаманы өз үйiрiн тепкiлейдi.-Қол астындағыларын құл санайтын ұлықтарға құлаққағыс.

	* * *

	Тоғайдан терек ұрлағанның үйiнен бұтақ табылады.-Ұрлығым үсталмайды деп жүрген сыбайлас жеқорларға құлаққағыс.

	* * *

	Көжесiнiң қатығы жоқ, құртқа көңлi шабады.-Мансапқа санамен емес, парамен жетемiн деушiлерге құлаққағыс.

	* * *

	Ұшпаған құс оққа ұшады.-Оппозиция серкелерiне құлаққағыс.

	* * *

	Үйiрлi құлан ақсағын бiлдiрмейдi.-Ортақ тiл таба алмай жүрген оппозиция серкелерiне құлаққағыс.

	* * *

	Кемшiлiксiз дос iздеген жалғыз қалады.-Бұл да соларға құлаққағыс.

	* * *

	Бiр атқа мiнгеспе, мiнгескен соң көтiң ойылса да үндеспе.-Тағы да соларға құлаққағыс.

	* * *

	Суда шалшық жаман, адамда тантық жаман.-Ермұхамет Ертiсбаевқа құлаққағыс.

	* * *

	Бал тамған өтiрiктен қан тамған шындық артық.-Бұл да соған құлаққағыс.

	* * *

	Мияулаған мысыққа тышқан ұстатпайды.-Сергей Дувановқа құлаққағыс.

	* * *

	Қақпақты найзамен ашпайды, күлдi қылышпен шашпайды.-БАҚқа қылмыстық iс қозғаушыларға құлаққағыс.

	* * *

	Ұлттық таным тоғышарлыққа ұшыраса, ұлттық даму тоқырауға тап болады.-Қазақ зиялыларына құлаққағыс.

	* * *

	Қыран қияда туады, қияда түлейдi, қиядан құлап өледi.-Олжас Сүлейменовке құлаққағыс.

	* * *

	Иттiң үргенiнен тоқтаған керуен жоқ.-Шындық үшiн күресушiлерге құлаққағыс.

	* * *

	Өзiнiң бұзау болғанын өгiз есiне сақтамайды.- Кеудемсоқ ұлықтарға құлаққағыс.

	* * *

	“Сөзiмiздi маңқа сөйлеп, ұялуын өзімізге қалдырады.”-Халықтың атын жамылып көсілетіндерге құлаққағыс.





	Оглавление

	ОЙСАЛАР

	МАҚАЛДАР МЕН МӘТЕЛДЕР

	ӨЛЕҢ-ЕРМЕК

	ҚАЗАҚЫ ҚҰЛАҚҚАҒЫСТАР





