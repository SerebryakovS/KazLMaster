	Эдуард Авакян

	Ақын мен қарабала





	Аударған Шәрбану Бейсенова





	Ол ұзын бойлы, бүкіл дүниенің салмағы бір өзінің иығына түскендей белі бүкірейген арық қара шал. Үстінде күнге әбден оңып, түте-түтесі шыққан, қолапайсыз сөлбірейген көнетоз пальто, жамаудан көз сүрінгендей өрім-өрім шалбар, аяғындағы, кімдерден қалғаны белгісіз, бір-екі размер үлкен ескі шәркейін тырп-тырп басып келе жатқаны анадайдан естілетін.

	Күні бойы көше кезіп жүргендіктен бе, жүзі өрт сөндіргендей мөлт қара еді, бәлкім кірден де шығар. Шашы, мұрты, сақалы бір-біріне ұласып, өмірі ұстара, тарақ дегенді көрмегендіктен ұйпа-тұйпа, әрі аққа да, қараға да жатпайтын боз күлгін түсті. Оны жұрт қарттығына қарамастан Қарабала дейтін. Ата-анасының азан шақырып қойған аты ма, әлде бала жастан таңылған лақап атақ па, кім білген?..

	Ол, әлбетте, қолына шыбықтан өрілген кәрзеңке ұстап, Абовян көшесінде жүретін. Кәрзеңкесінде гүл, кейде лимон жататын. Қабағын ашпастан түксиіп, күні бойы тізе бүкпейтін ол жол-жөнекей жертөлелердегі шарапханаларға да соғып, достарымен жүздесетін. Әдемі қыз-келіншек көзіне түссе, мұрнының астынан әлдене деп міңгірлеп, кәрзеңкесіндегі гүлден ұсынатын. Алда-жалда біреулер дастарханына шақырып, шарап ұсынса тартынып қалмайтын. Қағып салып, ары қарай келесі шарапханаға жөнелетін.

	Жастар жағы қылжақтап, оны келемеждеуге әуес!

	– Ей, Қарабала бері кел! Тамағың құрғаған шығар, мә, жұтып жіберші! Ол бас тартпастан ішіп салады.

	– Шынында да тамағым кеуіп қалыпты. Рахмет! Алғысын айтып столға лимон қалдырады:

	– Тіске басыңдар...

	Ол осылайша, күні бойы нәр тартпастан, әркім ұсынған шараптан әлденеше тостағанды тастап алып кете береді. Қауқарсыз көрінгенімен шарапты керемет көтереді. Кешке қарай Спандарян бойымен Кондаға қарай жағасы жайлау, Сырдың суы сирағынан келмей теңселе басып бара жатар еді. Үйіне жете алмаса, әлдебір қуысқа түней салатын...

	Таңертең. Қарабала әдеттегісінше кәрзеңке толы аппақ қалампыр гүлі бар Абовян көшесінің бойымен ілбіп келеді. Оған қарсы алдынан ақын ұшырасты. Қарабала бұл Ақынға құдайындай табынатын, әрі ешқашан оның көзіне шала мас күйінде түспеуге тырысатын. Алда-жалда мейрамханаға кіре қалса, достарымен отырған Ақынды көзі шалса, дереу тайып тұратын. Ондайда: «Дер кезінде байқағаным қандай абырой болды. Әйтпегенде көзге түсіп қалатын едім», -деп өзіне-өзі бір риза болатын.

	Ақын оған жақын келіп, жылыұшырай:

	– Халің қалай, Қарабала, -деді әдеттегісіндей .

	– Халім – қалпақтай, жауырыным – тоқпақтай – дейді, таң жаңа атып, өзінің әлі ұрттап үлгермегеніне қуанған қарт.

	Жауабына риза болған Ақын:

	– Осы екеуміздің қайсымыз Ақын. Сен бе, мен бе? – дейді қалжыңдай.

	– Әрине Сіз ғой! Сіз... Сіз құдайский Ақынсыз. Бізге Сіздей болу қайда?..

	Ақын кәрзеңкедегі гүлдерге сонда назар аударады: жаңа ғана сабағынан үзілген, үлбіреген жапырақтарына қонақтаған шық тамшылары әлі кеуіп те үлгірмеген аппақ гүлдер шынында да ғажап. Ақын еңкейіп жұпарын жұтты. Кенет оған жарқ етіп, бір ой келе қалғаны.

	– Мына гүлдеріңнің бәрін мен аламын, – деп, қалтасын ақтара бастады. Қарабала күтпеген жауаптан есеңгіреп қалғандай, түкке түсінбеген күйі:

	– Қалайша барлығын? Олай қалжыңдамаңызшы. Оның керегі не Сізге? – деді абыржып.

	Бірақ оған Ақын байсалды қарап, қалжыңсыз айтып тұрғанын ұқтырғандай. Өзі сәл қобалжулы секілді.

	– Чаренц аға, қаласаңыз осы бір кәрзеңке гүлді мен сізге-ақ сыйлайын. Мә, ала қойыңызшы, жарқыным, – деп гүл толы кәрзеңкені Ақынға ұсына берді.

	– Сен біздің Арусты білесің бе? – деп сұрады Ақын. – Актриса Арус Восканянды айтып тұрмын. Бүгін оның туған күні ғой. Кешке театрда құттықтау болады. Мен оған арнап өлең жаздым:



	Мельпомен храмының

	Мәңгілік күмбезіндей

	Жұлдызың жарқырайды

	Нұр шашқан күн көзіндей,

	О, Арус!



	– Түсіндің бе?

	– Түсінбейтін несі бар? Әбден түсінікті.

	Ақын өлеңіне тебіренген Қарабала сақалын салалап қойды. Дәл қазір оған бір тостаған шарап қана жетіспей тұрған. «Шіркін, бір жұтым ғана...»

	– Сен түкке де түсінген жоқсың... Менің жүрегімнің қалауына жетуі сенің мына аппақ гүлдеріңде жатыр. Менің ендігі тағдырым соған байланысты.

	– Ой, қойыңызшы, жоқты айтпай...

	– Иә, иә, сен сенбейсің ғой, дәл солай. Бүгін кешкі сағат бесте сен мына гүл толы кәрзеңкеңді алып, театрға келесің. Ол аппақ қалампыр гүлін өте жақсы көреді. Арусқа тарту етесің. Енді ұқтың ба?

	Ақын осыны айтып Қарабаланың үстіне бастан-аяқ зер сала қарады.

	– Тоқтай тұр. Ұсқының не болып кеткен? – Ақынның үнінде кейістік бар. – Осыншама салақ болуға бола ма? Театрға мына түріңмен қалай барарсың? Арустың көзіне бұлай көрінуге болмайды ғой...

	– Басқасы жоқ болса, енді қайтейін.

	– Жақсы, жақсы, мен бәрін де түсіндім... Жүр, мына жақын жердегі киім-кешек дүкеніне барайық.

	Тартыншақтағанына қарамастан ол шалды қолынан алып сүйрелей жөнелді.

	Екеуінің дабыр-дұбырына айналасына ел жиналып қалды. Ақын Қарабаланы қолтығынан алып, басын шалқақ ұстап, маңғаз басып дүкенге еніп бара жатты. Кіре сала ешкімге назар салмастан:

	– Бізге бір қабат киім-кешек керек: костюм-шалбар, жейде, пальто, бәтеңке, қалпақ және қызыл галстук қосуды ұмытпаңыз, – деді сатушыға.

	Іздегенінің бәрі табылып, оратып алған Ақын оны Қарабаланың қолына ұстатып тұрып, қатаң ескертті:

	– Мынаны ал да үйіңе қайт. Жуынып-шайынып, сақал-мұртыңды реттеп, мұнтаздай киініп, тура бесте бір кәрзеңке гүліңді алып, театрға келетін бол...



	Бүгін сен ерекшесің

	Періште тура өзіңдей!

	Жұлдызың жарқырайды

	Нұр шашқан күн көзіндей,

	О, Арус!



	Қарабала ораулы, үлкендігі әжептәуір түйіншекті кеудесіне қолапайсыз қысып, үйіне қарай аяңдады. Алайда ол үйіне жете алған жоқ. Жарты жолға келгенде досы Григор есіне түсіп, солай қарай бұрылды. Келсе досы да үйінде екен. Шал болған жайды бастан-аяқ баяндап, киім-кешектерді көрсетті. Григордың әйелі су жылыта бастады. Шалдың қашаннан бері жуынбағанын кім білсін?.. Шомылдырып, сақал-шашын күзеп, мұртын басып, жаңа киімдерін киіндіріп еді, шалекең түрленіп шыға келді. Киімдері құйып қойғандай шақ екен, тек галстукті байлай алмай ұзақ машақаттанды. Бірақ оның да тілін білетін бір пенде баласы табылды. Мұның киініп шыққанын көрген досы Григор таңдайын тақ еткізіп:

	– Құдайым-ау, қосып алары жоқ, шахин шахтың өзі болдың да қалдың...

	Өстіп жүргенде театрға баратын айтулы мезгіл де жетіпті. Бағана келісімен суға салып қойған гүлдерін алып кәрзеңкеге жайғастырды. Бірақ тізесі дірілдеп жүре алар емес. Бұл тапсырма оған шамадан тыс ауыр міндеттей көрініп тұрғаны.

	– Григор, мен бара алмаймын. Ұятқа қалатын түрім бар, – деп жыларман болды.

	– Саған қазір бір тостаған шарап жетіспей тұр.

	– Қой әрі. Маған қазір ішуге болмайды. Театрға қалайша мас болып бармақпын.

	Григор оның сөзін тыңдайтын емес. Бір бөтелкені ашып, ыдысқа шүпілдете құйып:

	– Сөзді қой. Мен сені жақсы білем емеспін бе? Бір тостаған дәнеңе етпейді, қайта сабаңа түсесің, – деп ұсынып еді.

	Қалтыраған қолымен Қарабала тостағанды алып, тартып жіберді.

	– Қалай екен?

	– Көзім шырадай жанды. Тізем де дірілдегенін қойған секілді, – деп екінші тостағанға қол соза берді. Оның артынан үшіншісі кетті. Кенет санасында найзағайдай әлдене жарқ етіп, есін тез жинап, кәрзеңкесін қолына алған бойы далаға атып шықты.

	Сылбырап жаңбыр жауып тұр. Шал ақырын аяңдап келеді. Бәтеңкесі тарлау екен, ол аяғын, галстугі мойынын қысып, зықысы шығып келеді. Міне, Коммунарлар саябағының ежелгі емен ағаштары да көрінді. Жаңбыр күшейсе керек, қалпағының жалпақ жақтауына тырс-тырс тамады. Қарабаланың батылдығы жоғалып, мазасы кете бастады. Бағанағы шараптың күші тарай бастағаны ма? Басы айналғандай. Міне театрдың кіреберіс алдына да жетті-ау. Шалқасынан ашылған есіктен самаладай жарық сәуле сыртқа төгіліп, сол жарықпен бірге адамдар легі де лап қойды. Ең алдында оған қарсы күлімсіреп баяу, бейне аққудай қалқып ғажап сұлу ару жақындап келе жатты. Оның айналасында қошеметші топ, арасында ақын да бар. Оны көріп Қарабала тоқтай қалды. Ақын мазасызданып әлденеге ренжігендей көрінді. Баспалдақ алдында шал кібіртіктеп тұр. Ақын көзімен болсаңшы енді дегендей қарайды. Қарабала әркімге бір соғыла берген соң кәрзеңкені басынан асыра көтеріп алып, баспалдақпен жоғары өрледі. Ақын әлі күтіп тұр. Маңдайына түскен шашын ашулы кейін сілкіп тастады. Тағатсызданып-ақ тұр. Қарабала да асығып келеді. Сол асығыстықтан ба, әлде сасқалақтағаннан ба, шынында мас болып қалған ба, аяғы аяғына шалынысып шалдың құдай ұрғандай мұрттай ұшқаны. Көтеріп келе жатқан кәрзеңкесі тура актрисаның алдына ақтарыла құлап баспалдақпен төмен қарай домалай жөнелгені. Осының бәрі қас-қағым сәтте өтті. Аппақ қалампыр гүлі актрисаның аяғының астына төгіліп, қалғандары баспалдақ сайын кәрзеңкеден бірнеше талдан шашылып түсіп, аппақ жол салып жайрап жатты... Жұрт тоқтай қалып ду қол шапалақтады. Жаңбыр суынан сұр баспалдақ қара қошқыл тартып, оның бетінде жатқан аппақ гүлдер ерекше бедерленіп, әсем көрік береді. Ақ жол болып, айқара ашылып жатқандай. Әдейілеп ойластырса, бұлай шыға қоймас-ау... Сұлу актриса жас баладай ризашылықпен қолын шапалақтап шаттанып күлгенде тіпті әдемі екен.

	Осының бәрін Қарабала жерде құлап жатып көріп жатыр. Көзі Ақынға түсті. Ол өте бір шабытты, толқулы сәтте тұр екен. Қарабалаға қарап, бас бармағын шошайтып, «Жарадың, шалым» -деді.

	Шал орнынан асықпай тұрды. Көңілі соншалықты жай. Сүйікті Ақыны бұған әбден риза еді, ең бастысы сол еді...





