	Әлдихан Қалдыбаев

	Бауыржан деген бала бар





	Шағын хикаят





АВТОРДЫҢ АЗҒАНА АЙТАРЫ




	Бауыржан Смағұлов – тұрар Рысқүлов атындағы орта мектептің үшінші «в» сыныбының оқушысы. Оқу озаты, тəртібі үлгілі. Сынып оқушылары арасында беделді. Суреті Құрмет тақтасында ілулі тұр.

	Үшінші «в»-ның сынып жетекшісі Рахима Тұрсынбайқызы Бауыржанды осылай сипаттайды. Мұның аты – мінездеме.

	«Айналайын!» – деу керек мұндай балаға.

	Ал жазушы үшін бұл – аз. Жазушы – адамның барлық болмысын алға жайып салатын халық. Ол ресми мінездеме бермейді, мінездің тікелей көрінісін, яғни одан туындайтын іс-əрекетті жазады. Енді əлгі адамның – мінез иесінің жақсы, яки жаман екенін оқушы өзі пайымдап жатады.

	Бауыржан туралы Рахима апайдың айтқанының бəрі рас.

	Бауыржан туралы менің жазғандарымның бəрі рас. Адамда бір-ақ өмір болады. Оның сол бір-ақ өмірі қаламына іліккен екен, жазушы азапқа түсті дей бергін. Ол адам иесіз аралда жалғыз қалған Робинзон емес, өзін қоршаған ортада, үлкен-кішімен, жолдас-жораларымен бірге өмір сүреді. Ендеше, жазушы басты геройын сол адамдармен қарым-қатынаста бейнелеуге мəжбүр. Бұл – еркінсуге жол жоқ, олай-бұлай тырп ете алмайсың деген сөз. Өтірікті жазып көр, еститініңді естисің. Ондай жазушының көсегесі көгеріп, көрпе-жастығы ұзармайды.

	Менің Бауыржаным да бірқыдыру адамдардың ортасында жүрген бала. Бір нəрсені асырып, не жасырсам, Бауыржанға да, оның достарына да қиянат болар еді. Ең əдемісі – шындықты жазу. Жазушыны діттеген жеріне жеткізетін жалғыз ғана ғажайып күш – шындық.

	Даңқты қолбасшы, аттас атасы Бауыржан Момышұлы жайлы жазылған шығармалардың барлығы қандай шын болса, үшінші «в» сынып оқушысы Бауыржан Смағұлов туралы бір топ əңгімелерден өрілген бұл повесть те сондай, өмірдің өзі.

	Мұның атын əке-шешесі Бауыржандай болсын деп Бауыржан қойған. Бұл Бауыржандай бола ма, жоқ па, оны келешек көрсетер. Əзірге Бауыржан – бала. Баланың алдына кім шығыпты?

	Бауыржан қандай бала? Оны енді өздерің жеке-жеке əңгімелерден тұратын мына повесті оқып барып көріңдер.





ҚОРҚАҚ КІМ?




	Қыстың аяғын ала бере, Бауыржандар жаңа үйге қоныс аударған.

	Жаңаның аты жаңа, қайда қарама, үйдің іші-сырты да, есік-терезесі де жарқырап тұр. Бəрі көз тартады.

	Барлық жерден көңілділік еседі. Үлкен де, кіші де қуанышты. Əсіресе, балалар жағының қуанышы ерекше. Жаңа үйдің жаны толған қызық оларға. Өздері үлкендер құсап бірін-бірі көп тосырқап жатқан жоқ, демнің арасында танысып, бірігіп ойнап кетті.

	Əдетте, жаңа үйдің кем-кетігі болмай тұрмайды. Айталық, пəтерге электр қуаты, газ бірден берілмейді. Үй айналасын ретке келтіріп, көріктендіретін біраз жұмыс болады.

	Бауыржандар кірген жаңа үйдің жағдайы да дəл осындай еді. Əне-міне дегенше бəрі де біртін-біртін ретке келе бастады. Алдымен барлық пəтерге өзді-өзі иесі көшіп кірді де, кешке қарай самсаған терезелерден жарық саулап, тəтті тамақтың иісі мұрын жарды. Бұл жаңа үйге электр қуаты да, газ да берілді деген сөз. Бітті, жаңа қоныс иелерінің көңілі жай тапты. Енді өмір сүруге болады.

	Алайда жаңа үйдің ауласы құрылыс материалдарының қалдықтарынан тазартылмай, тротуар, кірме жол асфальтталынбай біраз жатты. Сөйтсе, оның жөні бар екен. Құрылысшылар көктем шығуын күтіп жүріпті. Қар кетіп, жер дегдісімен, жаңа үй маңын мотор үні басты. Құрылысшылар экскаватор, каток, автомобиль айдап келіп, жұмысқа жапа-тармағай кірісіп кеп кетті. Құрылыс қалдықтары экскаватормен сыпырылып, машинаға тиелініп əкетіліп жатты. Үй маңындағы тазартылып, тегістелген жерге көшеттер отырғызылып, жол атаулыға, алаңқайға асфальт төселе бастады.

	Жаңа үй тұрғындарының балалар жағы жұмыс тез бітсе, ойнайтын жер кеңісе екен деп асыққан еді, оған болмады. Басқа жұмыс шапшаң бітіп-ақ еді, асфальт төсеу созылыңқырап кетті. Аптаның соңғы жұмыс күні аяқталған кезде ауланың сол жақ шетіндегі осы үйге келіп-кеткен машиналар тоқтауға арналған алаңқай жартылай асфальтталынып қалып қойды. Содан барып олар қалған жерді бітіріп тастамақ болып, сенбі күні де жұмысқа келген, бірақ асфальт жеткізетін машина бір-ақ рет қатынады да, түске жуық тарап кетті. Жартылай асфальтталынған алаңқайдың арғы шетінде моторлы каток қаңтарулы қалды. Құрылысшылар кетісімен, бұл маң жаңа үйдің бір топ баласына еркін тиді. Алдымен олар əлі жөнді қата қоймаған асфальтқа келіп тиісті, өкшелерін қадап, іздерін түсіріп байқады. Аяқ киіміңді аямасаң болғаны, асфальт беті əжептəуір айғыздалады екен. Балалар енді ал кеп тепкілесін. Демнің арасында асфальт бетін майда шұрқ-шұрқ тесік басып кетті. Балалар сонда да қояр емес, есіріп алған, шамалары келгенше жер, жер емес-ау, асфальт тепкілеп жатыр.

	Мына тірлік Бауыржанға бір ыңғайсыз болып көрінді.

	Біреудің еңбегін еш ету ғой бұл!

	– Балалар, қойыңдар! Мұнымыз ұят! Əсіресе құрылысшылардан ұят. Мынаны көргенде олар не дейді? «Мына үйдің балалары тəртіпсіз екен» дейді. Тоқтатыңдар! Келіңдер, қайта мына ізді қайтадан тепкілеп көмейік.

	– Мынау не деп тұр, ей? Ұятшылын қарай гөріңдер мұның! Ұялса, өзі ұяла берсін. Ал біз асфальтқа өзді-өз атымызды жазып шығамыз, ел оқып жүреді.

	Төртінші подъезде тұратын, Бауыржанмен бірге екінші сыныпта оқитын Талғат деген толық, бадырақ көз қара бала осылай деді де, асфальтты екілене тепкілей бастады. Балалар Талғаттың айтқанына еріп Бауыржанды күлкіге айналдырды:

	– Ұялатын бала – бала емес, ол – қыз. Бар, қуыршақ ойна.

	– Бұл ұялшақ емес, қорқақ. Құрылысшылардан қорқып тұр.

	Бауыржанға енді бұл ойынның қызығы азайды, шеттей берген. Балалар жемге жабылған балапандар құсап, жерден бас алар емес.

	Осы сəт бір нəрсе аяқастынан құлақ тұндыра дар-р-р ете қалды. Қазір ғана батырсынып тұрған балалар тым-тырақайы шығып қашып бара жатты. Ал Бауыржан бір орнында состиып тұрып қалды. Тіптен мырс етіп күліп жіберді.

	– Ой, қорқақтар!

	Барлық бала бір-бірінен ұялып, көздерімен жер шұқып тұр.

	– Ой-ба-ай, өл-ді-ім!..

	Енді бəрі дауыс шыққан жаққа жалт-жалт қараған. Міне, қызық! Каток от алып кетіпті, бері жылжып келеді. Үстінде еңіреп жылап Талғат отыр. Басқаның бəрі ұмыт болды, балалардың бəрі катокқа қарай лап қойды.

	Каток бір қалыпты дүрілдеген күйі ақырын жылжып келіп, асфальтқа жаңа ғана бəрі жабыла түсірген ізді таптап өте шықты. Енді тіке үйге қарап тартты. Жолда жаңадан отырғызылған гүл, ағаш көшеттері сап түзеп тұр. Бұл бетімен жылжи берсе, мына каток алдымен соларды жаншып өтеді, сонан соң барып үйді құлатады!

	Талғаттың есі шығып кеткен, екі көзі жасқа толып отыр, еш əрекетсіз. Бауыржан жүгіріп келіп, катоктың артына жармасты да үстіне қарғып шықты. Талғатты баса-көктеп барып жанына отыра кетіп, рульге жармасты. Талай шыр айналдырған ойыншық машинанікіндей емес, катоктың рулі ауыр екен. Сонда да тас болып қатып, оңға қарай бұра берді. Сөйтсе, каток қалай шабан жүрсе, солай қиын бұрылады екен. Əне-міне дегенше каток көшеттерді жанап өтіп, қайтадан алаңқайға бет түзеді.

	Балалар қапталдап секіріп, шулап жүр.

	– Бауыржан, пəле екенсің ғой!

	– Нағыз механизатор де!

	– Бұл экскаватор айдауды да білер, тегі!

	– Талғат қорқақтың өзі екен!

	Бауыржан бұл сөздерді елең қылған жоқ, катокты тоқтатпақ болып, əр рычагты бір тартып барады.

	Талғат жылауын тоқтатқан.





ҚУАНЫШ, ƏКЕЛ БЕТТІ!




	Бəрі ойыннан басталды.

	Үлкен үзіліс бітіп, балалар орындарына отырып жатқан. Сыныпқа екі өкпесін қолына алып ентігіп Қуаныш, оны өкшелей қуып Шоқан кіріп келді. Шоқан баспалдақтан жүгіріп көтеріліп барады екен. Қуаныш басып озған. Шоқан бар болғаны соған-ақ шырт ете қалған:

	– Əй, неге озасың, тоқта! – деген. Қуаныш елемеген, тоқтамаған.

	– Көрсетейін мен саған озғанды!

	Шоқанның сыры белгілі. Қуанышты қуып кеп берген. Қуаныш сыныпқа кірген соң, қояр деп екпінін басқан. Жоқ, Шоқан өйтпеді. Қуаныштың көк желкесі зірк ете қалды. Басқа бала ұрса бірсəрі, Шоқанға амал жоқ. Онымен байланысып, абырой таппайсың. Оның сыныптағы балалардың бəріне əлі жетеді. Кімде-кім оған қарап бас көтеріп көрсін, дереу адыраңдап шыға келеді. Балалар оның мұнысына түгел көнген.

	Міне, енді Қуаныш та ауырсынғанын білдірмей, кəдімгі бір өзі кінəлі адамдай-ақ үн жоқ, басын төмен салған беті орнына барып отыра кетті. Екі көзінен екі моншақ үзіліп түсіп, партаға тырс-тырс тамды.

	Басқаны білмейді, Қуаныштың көз жасын Бауыржан көріп қалды. Жүрегі дір ете түсті. Бүкіл сыныптың көзінше жолдасына қол жұмсады деген не сұмдық? Мұны не деп болады?

	Шоқан түк білмегендей-ақ тымпиып партасына қарай кетіп барады.

	– Шоқан, тоқта!

	Шоқан қалт тұра қалды. Өмірі бұл сыныптан мұндай өктем дауыс естіп көрмеген. Қаны басына шауып, екі беті ду етіп, қып-қызыл болып кетті. Дауыс шыққан жаққа қарамай жүре берді. Жүре бермей не болыпты? Дауыс иесін бірден білді – Бауыржан. Бұларға осы биыл, жуырда ғана қосылған бала. Қарай гөр, ей! Ештеңе етпейді. Шоқанның кім екенін білмей жүр екенсің сен əлі! Білесің, білдірем! Сонда тұмсығыңды тықпайтын боласың əлің келмейтін жерге.

	Шоқан партасының жанынан өте бере, Бауыржанға ала-көзімен ата қарады.

	– Тоқта деймін мен саған, тоқта! Кешірім сұра Қуаныштан. – Шоқан кілт тоқтады. Қарсы алдында қасқайып Бауыржан тұр. Шоқанның шегір көзі шот қабағын жарып шығып барады, ызыға булығып, өңі түтігіп кеткен.

	Бауыржанның қап-қара мөлдір көзі жайнап, ширығып алған. Бір қарағанда тіпті үнсіз күліп тұрған сияқты.

	– Сен кім едің сонша, Куанышқа ара түсетін?

	– Мен – Бауыржанмын.

	– Қай Бауыржан? Бау-ыр-р-жан. Сендей батыр Бауыржанды білмеймін мен. Батыр Бауыржан өліп қалған.

	– Жоқ, Бауыржан тірі! Ол – батыр. Ол – мына мен!

	– Балалар, мына жаманды қараңдар, өзін батыр Бауыржанмын деп тұр. Мə, саған Бауыржан!

	Шоқан Бауыржанды құлаштап құлақ-шекеден көздеп тұрып-ақ ұрып еді, қолы ауаны осып, екпінімен өзі ұшып түсті. Бауыржан бұғып қалған. Бойын қайта тіктеп, жымиып қарап тұр. Бүкіл сынып қыран күлкіге батты.

	Бұл – Шоқан Шоқан болғалы көрмеген қорлық! Не істеп, не қоярын білмей, орнынан самарқау тұрып жатты. Жұдырығы дарымады, енді екі аяғын іске қосады, дəл тізеден тебеді. Маған десе, ұршығы шықсын, жіліншігі шорт сынсын, бəрібір.

	Шоқан тағы тап берген.

	– Шоқан, тоқтат!

	Рахима апай! Шоқан кілт тоқтады. Сыныпқа апай кіріп келеді екен. Енді бітті. Бауыржанның тізесінің ұршығы шықпайды, жіліншігі сынбайды. Көресіні бұл көреді. Шоқан еңіреп жылап берді.

	– Шоқан, не болды саған?

	Апайға Шоқан емес, бүкіл сынып жауап берді:

	– Апай, Шоқанның өзі.

	– Шоқан Қуанышты ұрды.

	– Бауыржан ара түсті.

	– Бауыржанды ұрмақ болып еді, қолы тимей, өзі мұрттай ұшты.

	– Дұрыс екен. Онда несіне жылайсың?

	– Ол мені ренжітті.

	Апайдың түсі бір суып, бір жылыды.

	– Жөн-ақ. Байқаймын, сен шатаққа жақынсың, тегі. Немене, сен ұрғанда Қуаныш ыза болмай ма, ренжімей ме?

	– Онда төбелессін. Өшін алсын. Əлі келмей ме, үндемесін.

	– Шоқан, сен өйтіп қатыгез болма. Біреуге жұдырығын ала жүгіру – барып тұрған жат қылық. Біз сені өйтіп еркіңе жібере алмаймыз. Солай ма, балалар?

	Сынып шу ете қалды.

	– Солай, апай!

	– Шоқан – төбелескіш. Балалардың бəрін ұрады.

	– Қыздарға да тыныштық бермейді. Апай қолын көтерді, сынып тына қалды.

	– Бəрі түсінікті болды. Балалар, өздерің айтыңдаршы, сонда не істеуіміз керек? Қандай жаза лайық бұл Шоқанға?

	– Бəріміз жабылып ұрайық!

	– Сыныптан қуайық!

	– Ешкім мұнымен сөйлеспесін, ойнамасын!

	– Директорға айтыңыз, апай.

	– Əке-шешесін шақыртыңыз.

	– Қазір бұрышқа тұрғызып қойыңыз.

	Балалар өстіп жаза түрін тізбектеп айтып жатыр. Шоқан өзін аяйтын бір адамды көрмеді. Төмен қараған күйі тұнжырап тұр. Соңғы сөз – апайдікі.

	– Шоқан, көрдің ғой, саған осы жазаның бəрі лайық.

	– Апай, Шоқан өз қатесін мойындап, Қуаныштан кешірім сұраса, осымен қояйық.

	Міне, қызық! Бүкіл сынып та, Шоқан да аң-таң. Өзіне жауығып тұрған адамға ара түскенді кім көрген?!

	Рахима апай бар денесімен Бауыржанға қарай ұмсынып:

	– Бауыржан, айтшы сенің мұныңды қалай түсінеміз? – деді.

	– Апай, біз – көппіз. Шоқан – жалғыз.

	Бауыржан əрі қарай не дерін білмей тұрып қалды. Ендігі сөзді апай іліп əкетті:

	– Бауыржан, сен өте дұрыс айтып тұрсың. Біз – көппіз, Шоқан – жалғыз. Жолдастарына жайсыз адам өстеді, жалғыз қалады. Ол осыны түсінсін. Қуаныштан кешірім сұрасын.

	Шоқан басын көтерді. Барлық сынып күлімсіреп тұр екен.

	Шоқанның да жүзі жылып сала берді.

	– Апай, кешіріңіз!

	– Шоқан, сен кешірімді менен емес, жолдастарыңнан сұра.

	– Сонда кімнен, Қуаныштан ба?

	– Қуаныштан да, бəрінен де сұра.

	– Қайтіп сұраймын, Қуаныштың қолын алайын ба, аяғына жығылайын ба, жоқ, бетінен сүйейін бе? Не істейін, айтыңызшы?

	– Бетінен сүй!

	– Мақұл. Сүйем. Қуаныш, əкел бетті!

	Балалар қыран күлкіге батты. Шоқан Куаныштың бетінен сүйгелі ентелеп бара жатты.





СЫНЫПТЫҢ ТОҚТАМЫ




	Көктемгі каникулға шығуға енді екі күн қалған. Балалар кəдімгідей желігіп, ойлары мектепте емес, ойында еді. Соңғы сабақ біте бере Рахима апай:

	– Балалар, бүкіл мектеп оқушылары металл сынығын жинауға кірісетін болды. Бұл игі іске біз де өз үлесімізді қосуымыз керек. Сірə, бұл жұмысқа бүгіннен басгап кіріскен жөн болар. Неғұрлым тездетіп қолға алсақ, солғұрлым ерте бітіреміз, – деді.

	Үшінші сыныптықтар ду ете түсті.

	– Металды қайдан аламыз?

	– Ал, керек болса, каникул!

	– Оны каникулдан кейін жинайық та?

	– Балалар, тынышталыңдар! Ұйғарым сол – жинау керек.

	Барлық мектеп іске кіріседі, біз де сөйтеміз.

	Сынып ойланып қалды.

	– Металл сынықтары табылады, апай. Көп-көп табылады.

	Балалар түгел Бауыржанға қарады: куанғаны да, танданғаны да бар. Айтпаса да түсінікті. Бауыржан енді қай жерді көздеп отырғанын айтуы керек.

	– Технологиялық институттың арғы жағындағы қосалқы бөлшектер зауытының орнында темір-терсек толып жатыр. Мен оны көптен бері бір керек болар деп байқап жүргем.

	Бауыржанның сөзін балалар іліп əкетті:

	– Рас, апай, онда металл сынықтары өте көп.

	– Мен де көргем, үйіліп жатыр.

	Талғат іштей таңданып отыр: «Мына Бауыржан пəле екен, ей»

	Шынында, пəле болмаса, өсте ме? Əйтпесе қосалқы бөлшектер зауытының орталықтағы цехын қаланың шетінен салынған жаңа зауытқа көшіріп əкетіп, оның орнын тегістеп тастағанын осы балалардың бəрі біледі. Қанша тазаладым дегенмен, ол жерде металл сынықтарының əлі де аз емес екені рас. Соны көздеп жүріпті ғой бұл Бауыржан.

	Түстен кейін үшінші сынып оқушылары қосалқы бөлшектер зауытының, дəлірек айтқанда, оның көшіріп əкеткен цехының орнына келді. Аумағы əжептəуір жерді алып, бір қарағанда жып-жылмағай болып жатқан жерді көрген балалар:

	– Кəне, темір-терсек?

	– Жұмысшылар біз жинайды деп темір тастап ақымақ па екен? – десіп қырсық-қыңар сөздер айта бастады.

	– Темір-терсекті Бауыржаннан сұраңдар. Мен кеттім. Шоқан да менімен кетеді, – деп Талғат Шоқанға бұрыла берген.

	– Менен сұрап не керек? Жөндеп қараңдар, табасыңдар. Кімде-кімге бұл жұмыс ұнамайды екен, барсын, – деп Бауыржан еңкейіп, шеті көрініп жатқан білектей темірді жерден суырып алды.

	– Əй, рас екен.

	– Жабылдық, ендеше.

	Балалар улап-шулап темір-терсек жинауға кірісіп кеп кетті. Талғат пен Шоқан біраз состиып-состиып тұрды да, ақырын жылыстап кете барды. Бауыржан бастаған балалар металл сынықтарын көп қылып жинап өткізді.

	Ертеңіне Рахима апай балаларға қатты риза болды:

	– Естідім, металл сынықтарын көп өткізіпсіңдер. Жарайсыңдар бəрің де, – деді.

	– Апай, арамызда жалқаулар да бар, – деді Бауыржан.

	– Иə, олар кім?

	– Талғат пен Шоқан.

	– Қашан көрсең екеуі өстіп бөлектеніп жүреді, бізге қосылмайды. Кеше де сөйтті, бізді тастап кетіп қалды.

	– Бізге де бұлардың қажеті жоқ. Барсын, басқа сыныпқа ауыстырыңыз.

	Рахима апай балалардың сөзін үн-түнсіз тыңдап тұр. Талғат пен Шоқанда үн жоқ. Балалардың даусы жарқын-жарқын шығады.

	Талғат та, Шоқан да Бауыржанға қарады, бірдеңе айт дегендері. Бауыржан не десін, екеуінен көңілі қатты қалған екен, беттер емес.

	Рахима апай да не айтарын білмей дал болды.

	– Апай, шынында, бізді үшінші «б» сыныбына ауыстырыңызшы, – деді Шоқан.

	– Сөйтіңіздер, апай, – деді Талғат.

	– Бұлар ешқайда да бармайды. Не деп барады? Сонда бұл екеуіне бүкіл сыныптың əлі жетпегені ме? Жоқ, жетеді. Жөнге саламыз.

	Рахима апай мұғалім ғой, өзін ұстауы керек, əйтпесе бас салып Бауыржанның бетінен сүйіп-сүйіп алар еді.

	– Балалар, Бауыржан дұрыс айтады. Сендер өз достарыңды өздерің тəрбиелеулерің керек. Жаман оқығанды жақсының қатарына, тəртіпсіз болғанды үлгілі етуге бастау мұғалімінің ғана емес, бəріңнің де мүдделі істерің болуы керек. Солай ма, балалар, – деді Рахима апай.

	– Солай, апай!

	– Солай!

	Рахима апайдың құлағына басқа сөз шалынған жоқ.

	Сыныптың да тоқтамы – осы да.





НЕ ІСТЕСЕ БОЛАР




	Қағаз қалдықтарын жинауға үшінші сынып оқушыларының көзқарасы əртүрлі. Біреулер бар:

	– Бұл жаман қағаз неге керек? – деп мұрын көтереді. Енді біреулер:

	– Қайтеміз, жинау керек екен, жинаймыз да, – деп бас салбыратады.

	Бауыржан үшін бұл – бір қуанышты оқиға. «Қағаз қалдықтарын жинау керек» деген хабар естілісімен, екі білегін сыбанып шыға келеді.

	Міне, бұл жолы да осылай болды. Бауыржан балаларды жинап:

	– Ал балалар, бізге қағаз қалдықтарын жинауға команда берілді. Тездетіп іске кірісейік, – деді.

	– Ура! Қағаз қалдықтарын жинаймыз.

	– Несі бар, жоспарды орындаймыз. Бəріміз жабылып жинаймыз, қатырамыз.

	Бірақ бес саусақ бірдей емес.

	– Жабылсаңдар, жабылыңдар. Біздің үйде ескі газет-журнал толып жатыр. Мен өзім соны əкелемін, – деп қиқайды Талғат.

	– Біздің үйде де жетеді! – деп қостай кетті оны Шоқан. Бауыржанға бұл сөздер мүлде ұнаған жоқ. Əркім өзді-өз үйінен газет-журнал көтеріп əкелетін болса, оның несі қызық?

	– Жоқ, бұл болмайды. Бəріміз бірігіп шығамыз, үй-үйді аралап, кеңселерге кіріп жинаймыз.

	– Сол да сөз екен! Сен біздің əрқайсымыздың қанша килограмнан қағаз өткізетінімізді айт, біз Шоқан екеуіміз сонша əкеліп береміз.

	– Иə, сөйтеміз.

	– Не, сонда сендер бөлектенбексіңдер ме?

	– Неге? Өз үлесімізді қоссақ, жетпей ме?

	– Артығымен қосамыз. Жетеді.

	– Жетпейді. Біліп қойыңдар, сендер əкелген қағаздарыңды бізбен бірге өткізбейсіңдер.

	– Мейлі. Өзіміз-ақ өткіземіз.

	Талғат пен Шоқан өстіп, балалардан бөлініп қалды. Бауыржан бастаған балалар мектептің жанындағы Жамбыл құрылысы тресіне келді де, ұзыннан-ұзақ дəліздің екі қапталындағы қаптап тұрған есіктерді шетінен ашып, қағаз сұрай бастады. Бұлар қай есікті ашпасын, отырғандар қуана қарсы алады:

	– О, о, балалар келіп қалды. Қағаз қалдығы ма? Бар, бар.

	– Келіңдер, келіңдер, балалар. Білеміз, сендер жылда осындай кезде қағаз қалдығын жинайсыңдар. Дайындап қойғанбыз, – десіп буда-буда қағаз ұсынды.

	Үлкендер де, балалар да көңілді. Кəдімгі бір мереке сияқты. Балалардың əкелген ыдыстары, қойны-қонышы қағазға толды да кетті. Соның бəрін тасып əкеліп, таразыға салғанда, жоспар анағұрлым артығымен орындалған болып шықты.

	Қағаз қалдықтарын қабылдап тұрған оныншы сынып оқушысы Айгүл Берікбаева бұлардың өткізген қағазын дəптерге тіркеді де:

	– Жарайсыңдар, балалар! Сендер бірінші болып өткізіп біттіңдер. Бұларыңды енді қабырға газетіне жазамыз, – деді.

	Балалар қол шапалақтап жіберді. Осы сəт қолдарында бір-бір себет газет-журнал Талғат пен Шоқан келе қалды.

	– Мына балалар да сендердің сыныптарыңда ма еді? – деді Айгүл.

	– Иə, біздің сыныпта оқиды.

	– Онда əкеліңдер қағаздарыңды, таразыға қойыңдар.

	– Бізге олардың қағазының қажеті жоқ, қоспаймыз. Өздері өткізе берсін.

	– Неге?

	– Олар бізбен бірікпей қойған. Қағазды өз үйлерінен барып əкелді.

	– Сендер қосқызбасаңдар, бұлардың қағазын мен де қабылдамаймын. Мұны қай сынып өткізді деп жазбақпын?

	– Апыр-ау, бұларға керегі не, қағаз қалдықтары емес пе еді? Не деп тұр өздері?

	Бауыржан бастаған балалар мəз-мейрам болып сыныпқа беттеп бара жатыр.

	– Енді қайттік? – деді Талғат.

	– Білмеймін. Құрысын, бұдан былай не көрсек те, сыныппен бірге көрейікші, – деді Шоқан.

	– Шынында, мұнымыз ұят болды.

	– Ұятың не, масқара?

	– Мына қағазды қайттік, ал?

	– Қайдам?

	Талғат пен Шоқан не істерін білмей дал болып тұр. Не істесе болар?





МҰНЫ ҚАЛАЙ ТҮСІНЕМІЗ?




	Мектептің бірінші қабатына бар ғой, осы терезені бекер орнатады. Тегі бір сықиып қалған біреу болмаса, бала біткеннің бəрі – терезенің жауы. Балалар, əрине, терезеге əдейілеп тиіспейді, абайламай сындырып алады. Футбол теп, волейбол ат, доп терезеге қарай ұшады, қолыңа тас немесе жентектеп қар ал, сілтегенің терезенің көзін табады. Бітті, əрі қарай сені бір машақат күтіп тұрады.

	Бауыржан мен Талғат та осындай бір шатаққа аяқастынан ұрынды. Анықтап айтсақ, Бауыржан тепкен доп Талғаттың қолынан сырғып шығып барып, мектеп терезесінің бір көзін қиратты да кетті.

	Кінəлі кім? Бір-біріне үрейлене, əрі жазғыра қараған екеуінің жүзінде де осы сұрақ тұрды. «Кінəлі – мен» деп мойындар кейіп екеуінде де болмады. Қайта Талғат:

	– Терезеге қарай неге сонша қатты тептің? – деп шап ете қалды.

	– Қолың қайда? Ұстасаң етті.

	– Менің қолымды қайтесің, өзіңнің аяғыңа ие бол. Терезені қираттың, жауап бер.

	– Ал сен ше?

	– Мен бе, мен... Сен сындырдың дедім бе, сен..

	Талғат сөзін аяқтамай теріс айналып, жүгіре жөнелді. Бауыржан аң-таң тұрып қалды. Сабақтан соң Рахима апайға айтуға бекінді.

	Рахима апай қатар отырған екі шəкіртінің бір нəрсеге келіспей қалғанын бірден аңғарған. Сыныптағы отыз баланың əрқайсысының мінез-құлқы өзіне əбден мəлім. Бауыржан мен Талғат бір-бірімен тату еді, не болған? Сұраса ма екен, сұрамаса ма екен? Сабақ соңында көрер.

	Сабақ бітуге жақындағанда əңгіме адалдық жөніне ойысты.

	– Апай, адал адам қандай болады? – деді Қаламқас.

	– Иə, бəсе, өздерің айтыңдаршы, балалар, адал адам қандай болады? – деді апай.

	Балалар шулап қоя берді.

	– Адал адам ақылды болады.

	– Адал адам ешкімді алдамайды.

	– Адал адам – жақсы адам.

	– Дұрыс айтасыңдар, балалар. Осы айтқандарыңды кішкене бір қорытындылап, ой түйейік.

	Осы сəт Талғат орнынан атып тұрды. Үстіңгі ерні дүрдиіп, көзі жасаурап кеткен.

	– Апай, біз, жоқ мен жаңа үзілісте бірінші қабаттағы терезенің бір көзін сындырып алдым. Енді қайтем?

	– Міне, бұл – адалдық. Бірдеңені бүлдірген екенсің, қателігіңді мойында, түзе. Адал адам сөйтеді, шындықпен, мейлі ол ащы болсын, бетпе-бет келуден қашпайды. Талғат, сен де сөйтіп отырсың. Адал адам...

	Енді Бауыржан орнынан атып тұрды.

	– Апай, Талғат – адал емес, өтірікші.

	Барлық сынып Бауыржанға қарап қалған. Талғат бұға түсті.

	– Бауыржан, не дедің? Қайталап айтшы.

	– Талғат – өтірікші. Терезені біз екеуіміз сындырдық. Бұл жаңа қашып кетіп еді, енді келіп адал бола қалыпты.

	– Солай ма? Рас па, Талғат? Талғат үн қата алмады.

	– Ой, бұл болмаған екен! Қателігіңді мойындағаның жақсы, бірақ шындықты жасырмай дер кезінде айту бəрінен де артық. Қап, əттеген-ай! Мұны қалай түсінеміз?

	Талғат жерге кірермен болды. Бауыржан бір қалыптан айныған жоқ, жүзі жарқын.





КӨРШІЛІК ПАРЫЗ




	Бауыржан мен Қаламқас ортадағы қатардағы алдыңғы партада отырады. Күнде-күнде бір партада қатар отырған соң, бірен-саран майда-шүйде көз аларту болып тұрады, əрине. Бірақ онда тұрған не бар, ештеңе жоқ. Кішігірім кірбіңді елей берсе, жүйкесі жұқарып, тозып кетер адам. Екеуі, негізінде, тату көрші.

	Бауыржан – құлағы түрік, шапшаң бала. Рас, кішкене мазасыздау болып кететіні бар. Қаламқас – жер қозғалса қозғалмайтын, мінезі ауыр қыз. Рас, шектен шығып бара жатса, Бауыржанға басу айтатыны бар.

	Əсіресе, кеше қатты қырына алды. Алғашқы сабақ үстінде-ақ:

	– Бауыржан, тыныш отыр! – деп өңменінен қадала кеткені. Бауыржан ыза болып, кəдімгідей бұртиып қалды. Өкпелейін десе, Қаламқастікі дұрыс. Тым алақтап-жұлақтап кеткен Бауыржан сабасына түсті.

	Көріп отыр екен, Рахима апай:

	– Бұларың дұрыс. Екеуің бір партада отырсыңдар. Біріңнің кемшілігіңді бірің өстіп түзетіп жүргендерің жөн. Көршілік парыз – қиын, – деген.

	Сол сол-ақ екен, Қаламқас Бауыржанға шұқшиды дейсің бір.

	Үзіліс кезінде Бауыржан алыс-жұлыс ойынның ортасында болуды ұнатады. Ойынға бір кіріскен соң, белгілі ғой, шамадан асып кеткеніңді білмей қаласың. Бауыржан да елден ерек емес, қайта ойынға жан-тəнімен кірісетіннің нағыз өзі.

	Міне, енді алғашқы үзілісте ойын жаңа қызған. Бауыржан тізгінді ағытқан, Қаламқас сап ете түскені.

	– Бауыржан, жетеді! Доғар енді ойынды, – деп қасқая қарап тұр.

	Ал керек болса, бұдан кейін ойнап көр. Адамның беті бір қайтып қалған соң бола ма, Бауыржан топ ішінен сытылып шыға берді. Ренжиін десе, Қаламқастікі дұрыс. Ерен есіріп кеткен Бауыржан амалсыз басылды.

	Бауыржан күндегі əдетімен сабақ бітісімен, сыныптас достарымен бірге мектептің дəл алдындағы аялдамаға тартты. Ал, шындығына келсек, Бауыржанға аялдаманың түкке қажеті жоқ, үйі мектептің дəл іргесіңде. Бірақ Бауыржан дүрмекпен аялдамаға келгенді, жолдастарын шығарып салғанды жақсы көреді. Автобус бірінен соң бірі ағылып келіп, кілт тоқтай қалады. Жұрттың лықсып шығып, лап қойып мініп жатқаны. Бауыржанның достары автобусқа мінуге асықпайды, бұлар елдің мінген-түскенін қызықтайды, аялдамада асыр салып ойнайды.

	Дəл солай мажыра-жай болып жүрген, қайдан шыққанын, Қаламқас пайда бола қалғаны.

	– Бауыржан, қой, жетеді ойнағаның, үйіңе қайт, – деп қадалды. Бауыржан достарынан шеттеп қала берді. Үндей алмады. Бірдеңе дейін десе, Қаламқастікі дұрыс.

	Автобус аялдамаға ағылып келіп, тоқтап жатты. Бірақ оның енді еш қызығы қалмаған еді. Бауыржан үйіне тартты. Келе жатып ойға батты: бұл Қаламқас қамқор болғансып өсте бермек пе? «Аулақ жүр» деп қағып тастау керек шығар. Онда Рахима апай оны неге мақұлдайды? Қаламқастікінің бəрі дұрыс. Қаламқас та өзі сияқты оқушы. Оның да кемшілігі бар. Ендеше, Қаламқас құсап бұл неге көршілік парызын өтеп, оған қамқорлық көрсетпейді? Е-е, жарайды, ертең болсын. Ертең алғашқы сабақ – диктант. Қаламқас диктантты жай жазады. Апайдың айтқанын бірде үлгеріп, бірде үлгере алмайды. Міне, осы ғой Қаламқастың бір осал жері. Жарайды.

	Балалар диктант жазуға сақадай сай болып, апайларын күтіп отыр. Бауыржан да, Қаламқас та дайын.

	Бауыржан кеше бекінген ойын айтты:

	– Қаламқас, сен диктантты менен көшір. Қаламқас шоршып түсті:

	– Неге?

	– Сен жай жазасың. Үлгере алмай қаласың. Менен көшірсең, екеуіміз де жақсы баға аламыз.

	– Сенен көшіріп, жақсы баға алғанша, өзім жазып екі алғаным артық.

	– Солай ма? Онда мен де сенің тіліңді алмаймын.

	– Аласың.

	– Не, сен жаман баға алмақсың ба сонда?

	– Жоқ, жақсы баға алам.

	– Ендеше, көшір.

	– Біреуден көшіру – жаман əдет. Өзім жазам.

	– Əдет. Ол неге керек? Жақсы баға алса, бопты да.

	– Жоқ, олай емес.

	– Жоқ, солай.

	Осы сəт есіктен апай кіріп келе жатты. Бəрі орындарынан тұрды. Енді бұдан əрі сөйлеу қайда. Диктант жазу басталды. Бауыржан оқтын-оқтын Қаламқастың дəптеріне үңіліп қарап қояды. Қаламқас бəрін үлгеріп жазып отыр.

	Байқап қалыпты, Рахима апай:

	– Бауыржан, не, сен үлгере алмай отырсың ба? Мен жылдам айтып жатырмын ба? – деді.

	– Жоқ, апай, үлгеріп отырмын.

	– Онда Қаламқастың дəптеріне қарай берме. Біреуден көшіру – жаман əдет. Өзің жаз.

	Қаламқастың жаңағы сөзі ғой мынау, ойбай-ау! Мына Қаламқас пəле екен, ей! Бауыржан Қаламқастың дəптеріне енді қайтып қараған жоқ. Қайта диктантты өте жақсы жазуға тырысып бақты.





ƏНШІ




	Бауыржан əнге бейім екенін күтпеген жерден байқатты. Алдыңғы күні Бауыржан, Раушан, Лəйлə үшеуі ерекше ұзақ ойнады. Сабақ жайына қалған.

	– Бауыржан, ойынды қой, сабағынды оқы, – деді апасы оған.

	– І-і, – деді Бауыржан жақтырмай. Апасы ұрыспақ болған.

	Бауыржан өз қатесін түсіне қойды. Дереу «і-і»-сін созып, «Анаға сəлем» əніне айналдырып жіберіп, ыңылдап барып, жазу үстеліне отырды.

	Апасы пе десін енді, қайта Бауыржанның мына тапқырлығына жымиып қойды. Кеше кешкілік Бауыржан кітап оқып отырған.

	– Бауыржан, теледидарды қоса салшы, – деді əкесі.

	– І-і, – деді Бауыржан кітаптан бас алғысы келмей. Əкесі Бауыржанға алакөзімен ата қараған.

	Бауыржан кешегіден тəжірибе алып қалған «і-і»-сін созып кеп жіберіп еді, «Əкеме» əні болып шыға келді. Бауыржан енді жалма-жан «Əкемені» ыңылдап барып, теледидарды токқа жалғады.

	Əкесі енді болмаса ашу шақырып келе жатыр еді, шарасыз болып қалды. Бауыржанның аяқастынан таба қойған мына амалына разы болып, теледидарға ден қойды.

	Бағана Бауыржан мектептен келген беті есіктен ішке енді ене берген.

	– Бауыржан, жүгір, дүкен жабылып қалар, нан əкеле ғой, – дегені əжесі оған.

	– І-і, – деді Бауыржан ат-тонын ала қашып.

	Əжесі реніш білдірмек болып, оқтала берген Бауыржан машықтанып алған «і-і»-сін созып ыңылдап, «Əже туралы əнге» басты.

	Əжесінің жүзіне мейірім үйірілді. Немересінің өзіне əн арнағанына ағынан жарыла қуанып, Бауыржанға себет, тиын ұстата берді.

	Міне, өстіп, Бауыржан бас-аяғы екі-үш күн ішінде небір қиын əнді білетінін байқатып отыр. Бауыржанды осылай жұмсай берсе, ол əншілігін дамыта түсетін түрі бар. Сөйтіп жүріп, үлкен əнші болып кетпесе не қылсын?

	Несі бар, əндеткен жақсы. Шын пейілімен айтса екен, əйтеуір.





БІР ШƏУГІМ ШАЙ




	Демалыстың аты – демалыс. Демалыс күні елдің бəрі тəрізді Бауыржанның əжесі де орнынан кешеуілдеп тұрады. Бұл күні ешкім еш жаққа асықпайды, əкесі мен шешесі жұмысқа, өзі оқуға, қарындастары балалар бақшасына бармайды. Шай жай ішіледі. Апта бойы ертелі-кеш қазан-ошақтың басынан бір шықпай, тыным көрмейтін əжесінің қолы ұзарып, арқа-басы кеңиді. Асүйге аяғын басып кірмейтін кезі де болады. Асүйдің бар тірлігін апасы атқарады. Ал анау-мынау майда-шүйде шаруаға əжесі Бауыржанды жұмсайды да, өзі көбіне-көп теледидар тамашалайды.

	Бауыржан ұйқысынан енді оянып келіп залға кіре берген, əжесі бір қолында лупа, бір қолында бағдарлама, диванда отыр екен, мұны көре салды да:

	– Бауыржан, жұрт тұратын уақыт болды, шай қоя салшы, – деді.

	Бауыржан ерінді. Бірақ оны қалай айтсын, жалтарды.

	– Қайтіп қоям? Қалай қоюды білмеймін.

	– Сол да сөз болып па? Қоясың. Қойып көр.

	– Қалай?

	– Былай. Алдымен шəйнекке су толтыр, сөйтіп, сіріңке шағып, газды ашып кеп жібер. От лап ете қалады. Бітті, шəйнекті оттың үстіне қоя сал. Түсіндің бе?

	– Ой, əже, қиын екен, түсінгем жоқ.

	– Жүр онда, өзім қойып көрсетейін. Əжесі мен Бауыржан асүйге келіп кірді.

	Əжесі жаңағы айтқанын қайта айта жүріп, бəрін өзі істеп шықты: шəйнекке су толтырып, плитаға қойды. Газды жақты. Шай қойылды.

	– Қалай, түсіндің бе, балам?

	– Түсіндім.

	– Онда дұрыс.

	Бауыржанның əжесі осы – сенгіш адам. Түс əлетінде əжесі Бауыржанды шай қоюға екінші рет жұмсады.

	– Бауыржан, шай қойшы, қарағым.

	– Қайтіп қоям? Қоя алмаймын.

	– Неге? Бағана түсіндім дегенің қайда?

	– Түсінгем. Кранды ашам. Мен ашсам, ол жабылмай қойса, қайтем?

	– Бəсе деймін-ау. Кран жабылмаса, үйді су алып кетеді. Нағыз пəле – сол. Жүр, көрсетейін ол кран құрғырды қалай жабатынын.

	Əжесі дəл бағанағыдай түсіндіріп жүріп, шайды өзі қойды.

	– Ал енді түсіндің бе, балам?

	– Түсіндім.

	– Түсінгеніңнен де, өзіңнен де айналайын!

	Бауыржанның əжесі осы – мейірімді адам. Кешке қарай əжесі Бауыржанды шай қоюға үшінші рет жұмсады.

	– Бауыржан, маған бір шəугім шай қойып бере қойшы.

	– Қайтіп қоям? Қорқамын.

	– Неден?

	– Газдан. Өрт шығып кетсе, қайтем?

	– Ойбай, абайла! Газ деген бір пəле. Жүр, оны қалай жағу керектігін тағы бір көрсетейін.

	Əжесі газды қалай жағу керектігін қайта-қайта түсіндіріп жүріп, шайды тағы да өзі қойды.

	– Ал енді бəрін түсінген шығарсың, балам?

	– Түсіндім.

	– Міне, үлкен жігіт болды деген осы енді!

	Бауыржанның əжесі осы – ақкөңіл адам. Залға кірісімен əжесі диванға солқ етіп отыра кетті. Бауыржанның жүрегі дір ете қалды.

	– Əже, не, бір жеріңіз ауыра ма?

	– Иə, тізем ауырады. Асүй мен екі арада дамылсыз жүгіре бергенді көтере алмайтын болып жүрмін. Əкең мен шешеңнің жұмыстан қолы тимейді. Раушан мен Лəйлə əлі кішкентай. Сен де əлі бір шəугім шай қоюға жараған жоқсың.

	Бауыржанның екі беті өрттей боп кетті. Бекер ерінеді екен.

	– Əже, əжетай, жүрші асүйге, Мен сізге бір шəугім емес, жүз шəугім шай қойып беруге жараймын. Жүр, көр, шай қойып көрсетейін.

	Бауыржан əжесін əй-шайға қаратпай, қолынан тартқан күйі асүйге алып кірді. Демде шəйнектегі ызылдап қалған суды төгіп, қайта толтырды, газды өшіріп, қайта жақты. шəйнекті отқа қойды.

	Əжесі аң-таң:

	– Апыр-ау, бұл қалай болды өзі? Демнің арасында бəрін қалайша біле қалдың? Бəрі дұп-дұрыс, орнықты.

	– Əже, мен бəрін білемін. Сізге бір шəугім шай қойып беруге жарадым ғой, ə?

	– Білгеніңнен айналайын мен сенің. Жарадың, жарадың. Əжесі де, немересі де қуаныштан жарылардай болып тұр.





АДАМНЫҢ АҚПЕЙІЛІ




	Бауыржанның əжесі ауырып, қалалық ауруханаға түсіп қалды.

	Қалалық аурухана Бауыржандардың үйіне өте жақын, бар болғаны көшенің арғы бетінде. Төрт қабатты үлкен сұрғылт үй көшені ұзына бойлап тұр. Бауыржанның əжесі сол ауруханада жатыр.

	Адам ауырған екен, оның көңілін сұрар болар. Адамның ақпейілі науқасты жарты аурудан арылтады.

	Бауыржан мұны жақсы біледі. Бұл – əжесі құлағына талай құйған əңгіме. Əжесі бұл сөзді басқалар ауырғанда айтатын, сөйтіп, қайткенде де, сол адамның көңілін бір сұрап қайтпай тыншымайтын, енді, міне, өзі ауырып қалды. Тезірек көңілін сұрап барып, əжесін жарты аурудан арылтуы керек. Аурудың көңілін сұрап адам өңкей жақсы сөз айтуы тиіс. Не айтуды Бауыржан жақсы біледі. Əжесінің осындай кезде айтқандарын талай естіген, көкейінде сайрап тұр: «Ештеңе емес. Сəл-пəл суықтап қалғансыз ғой. Мұндай-мұндай қыңқыл-сыңқыл болады десеңізші. Доғдырдың айтқанын істеп, берген дəрісін түк қалдырмай ішу керек. Доғдыр дегеніңіз – бір айналайын. «Жақсы сөз – жарым ырыс» деген, тез айығып кетіңіз».

	Əжесінің не дейтіні де белгілі. «О-о, Бажан келіп қалыпты ғой. Құлыным менің! Əжең сəл-пəл ауырып қалды. Сен көңілімді сұрап келдің болды, ауырғанды қоямын енді. Доғдыр рұқсат етсе, үйге қайтамын».

	Жалпы, ауырған адам шынымен жазылды ма, жоқ па, оны тек дəрігер ғана біледі. Ал басқалар аурудың көңілін сұрауға асығуы керек.

	Əншейінде Бауыржан көшенің арғы бетіне ойлана-ойлана өтер еді. Өйткені аурухана мен Бауыржандардың үйінің арасындағы Коммунист көшесі – қаладағы ең үлкен көше. Қашан болмасын бұл көшемен машина ерсілі-қарсылы дамылсыз жосып жатады, өту қиын. Ал қазір, амал қанша, арғы бетте – ауруханада əжесі жатыр, өту керек, көңілін сұрау керек. Əрине, көше қиылысынан өткен дұрыс-ақ, бірақ ол қайда-а, талай жер. Айналып жүргенше көше жиегіне барып аңдып тұрып, машина легі саябырси бергенде, лып беріп өте шықса болғаны.

	Машина əрлі-берлі зуылдап тынбай, жол бермей, Бауыржан көше жиегінде бір қауым уақыт тұрды. Ақыры сирексіді-ау, Бауыржанның да күткені осы еді, арғы бетті бетке алып салып ұрды. Көшенің ортан белінен аса берген, дəл өкпе тұсынан зы-ың-ң еткен дыбыс шықты.

	– Бала, тоқта! Неге көшені рұқсат етілмеген жерден кесіп өтесің? Тоқта!

	Бауыржан жалт қарады. Сарыжолақ «Жигулиден» бір милиционер ағай түсіп жатыр. Амал қайсы, Бауыржан милиционер ағайға қарай жүруге мəжбүр болды. Бауыржан мен милиционер ағай бетпе-бет келді.

	Сол сəт милиционер ағай оң қолын милығына апарып, қаздиып қалт тұра қалды да:

	– Старшина Саудабаев, – деді.

	Бауыржан бірдеңе деу керек екенін сезе қойды.

	– Б-ба, жо-жоқ... үшінші сынып оқушысы Бауыржан Смағұлов, – деп саңқ ете қалды.

	Старшина Саудабаев мырс етіп күліп жіберді.

	– Жарайсың, Бауыржан! Бүйтіп нық жауап беруді қайдан үйреніп жүрсің?

	– Теледидардан. Солдаттардан.

	– Дұрыс, дұрыс. Солдаттан үйрену керек. Ал енді көше тəртібін бұзғанды кімнен үйреніп жүрсің?

	– Ешкімнен. Өзім бұздым.

	– Мұның да дұрыс. Ендеше, үш сом айып. Ақшаң бар ма?

	Бауыржанның екі көзі тас төбесінен шықты.

	– Ақшам жоқ.

	– Жоқ болса, əке-шешеңнен əкел.

	– Олар бермейді.

	– Енді кім береді?

	– Əжем.

	– Е-е, онда əжеңнен əкел.

	– Əжем ауырып жатыр мына ауруханада.

	– Сен қайда бармақсың енді онда? Отыр үйіңде, бүйтіп тəртіп бұзғанша.

	– Мен əжеме барам. Көңілін сұраймын. Сонда əжем тез жазылады. Соған асығып бара жатырмын.

	– Өй, жолың болғыр, бағанадан бері сөйдемейсің бе? Əжемнің көңілін сұраймын де. Сұра, сұра. Бара ғой. Əжең тез жазылсын! Бірақ ендігəрі көше тəртібін бұзба. Қиылыстан өт. Əжесінің көңілін сұраймын деп бара жатқан балаға бағдаршам əр кез ашық – жасыл көше. Сен барған соң əжең жарты ауруынан айығар, неғыпты?

	– Рақмет, ағай! Мен кеттім.

	– Бара ғой, Бауыржан.

	Бауыржан Смағұлов пен старшина Саудабаев алғаш қату болғанмен, өстіп, аяғы тату болып ажырасты.

	Қанша көріп жүргенмен, елең қылмапты, сөйтсе төрт қабатты сұрғылт үйдің есік-терезесі көп екен. Бəріне жұрт кіріп-шығып жатыр. Бауыржан қайсысына беттерін білмей, дел-сал болып біраз тұрды. Осылай тұра берер ме еді, кім білсін, дəл қарсыдағы есіктен ақ халатты ағай шықпағанда. Неге екенін ақ халатты ағай Бауыржанға бір сəт қадала қарап қалды. Содан соң:

	– Ия, балақай, кімге келдің? – деді.

	– Əжеме.

	– Əжең кім?

	– Əжем, əже. Ағай жымиды.

	– Əжең əже екені рас қой. Фамилиясы кім дегенім де.

	– Фамилиясы кім? Біл... жо-жоқ. Білем. Тұра тұрыңызшы, ойланайын.

	– Өз атың, фамилияң кім?

	– Бауыржан Смағұлов.

	– Е-е, болды. Əжеңнің фамилиясы – Смағұлова.

	– Жоқ, олай емес. Əжем көкемнің емес, ағамның мамасы. Олардың фамилиясы бөлек. Қалай еді? Т-т... Тасболатова.

	– Міне, жігіт! Жарайсың, таптың. Енді əжеңнің ауруын айт, қай есікке кіретініңді көрсетіп жіберейін. Əжең немен ауырады?

	– Білмеймін.

	– О, о, оның қызық екен. Адам бізде ауруына қарай бөлім-бөлімге бөлініп жатады. Əжеңнің ауруын білмесең, болмайды. Мен көмектесе алмаймын.

	Бауыржан қорқып кетті. Əжесін енді таптым-ау дегенде қарашы енді!

	– Ағай, білем-білем. Əжемнің белі ауырады, екі тізесі басқызбайды, сүйек-сүйегі сырқырап қақсайды, көзі жөнді көрмейді, құлағы жақсы естімейді.

	Дəрігер ағай күліп жіберді.

	– Əй, Бауыржан, айтқаныңның бəрі дұрыс. Оларыңның диагнозы біреу-ақ. Оның аты – кəрілік. Ал сенің əжең белгілі бір аурумен келген болуы керек бізге. Сен соны біліп кел.

	– Білем. Қазір.

	– Немене, үйлерің жақын ба еді?

	– Жақын. Əне, ана үй.

	– Е-е, бізге көрші екенсің ғой. Онда бар да, біліп кел. Сөйте ғой. Əжеңді іздеп шыққан екенсің, тап, көңілін сұра. Сен көңілін сұрап барсаң, əжең ауруынан тез айығады. Аурудың көңілін аулаған жақсы. Адамның ақпейілі – шипа.

	– Мен оны білемін, ағай.

	– Қайдан?

	– Əжем айтқан.

	– Солай, ендеше. Бар, жүгір үйіңе.

	Бауыржан жалт бұрылып, үйіне қарай жүгірді. Амал қайсы, старшина Саудабаевқа берген уəдесі бар, сонау қиылыстан барып өтеді. Кім білсін, көшені кесіп өтсе, старшина тоқтатпас та. Тоқтатса, əжесі үшін асығып жүргенін айтар еді. Уəденің аты – уəде. Адам сөзінде тұруы керек.

	Бауыржан жүгіре басып барады. Бұл əжесінің көңілін неғұрлым ертерек сұраса, ол солғұрлым жылдам жазылады.





КӨҢІЛШЕК




	Бауыржан – көңілшек-ақ, мұнысы əр кез көрініп тұрады. Оның бəрін тізіп жатпай-ақ, осы жаңағы бір əзірде ғана болған мына бір жайттарды айтса, аз болмас.

	Қазір мезгіл мамырдың ортан белі. Күн көзі үлкеннің де, кішінің де сығырая қарауына жарап қалған кез. Мұндай кезде аула қызығы таусылған ба. Тоңып үй кірмесіне тығылатын қыс, ыстыққа булығып көлеңке қуалайтын жаз емес. Көктемнің бұл шағын қойсаңшы, шіркін! Жан-жақты саумалдай өскен тал-дарақ пен газондардағы сан алуан гүлдер жұпар есіп, кеуде кеңітіп, жүрек алып ұшып тұрған шақта үйде бала атаулы отырған ба? Жо-жоқ, əйда, асыр сал да, ойна. Доп қу, секірмекті зулат, қуаламақты тасырлат. Аула балалары дəл өстіп жатыр. Кішкентай балалар құм үстінде жем шашқан торғайша шүпірлеп ойнап отыр. Одан ересектеу бір топ бала саяқтың үйіріндей олай бір, бұлай бір жосып өтеді. Бауыржан қуаламақ ойнап жүрген осы жүйрік топ ішінде. Олар жандарынан əрбір жосып өткен сайын кішкентайлар бір шулап қалады.

	Осындай бір қарбалас шақта Бауыржан Серіктің добын бар пəрменімен теуіп өтті. Серік те – бір үйдің еркесі. Бұл қорлыққа көнбек қайда, ойбайды салды.

	Бауыржан бүлдіріп алғанын білді, состиып тұр. Сонан соң домалап анадай жерге енді жетіп, дамыл тапқан допқа қарай тұра жүгірді. Барды да, алып келіп Серікке берді. Серік жылағанын қояр емес.

	Жұбату керек. Қалай? Аяғы ғой пəлені бүлдірген.

	Бауыржан жалма-жан доп тепкен оң аяғын бір адым алға тосып, балағын түріп жіберіп:

	– Серік, мə, теп! Осы ғой, – деді шын пейілмен.

	Серік нағыз безердің өзі екен, қыр жіліншіктен сарт дегізіп бір тепті. Бауыржан бүгжең ете қалып, аяғын қос қолдап ұстаған күйі отыра кетті.

	Есеп бір де бір. Өз кінəсін өзі біледі ғой, Бауыржан дауыс шығарып жылаған жоқ. Бірақ балалардан шеттеп қалды.

	Ендігі бір сəтте ол қыздарға барып қосылып кетті. Қыздардың «ананы өйт, мынаны бүйтін» жан ұшырып орындап жүр. Бəрі жақсы, жарастықты.

	Қыздардың тапсырмасы бірте-бірте көбейіп, Бауыржан үлгермеуге айналды. Намысты оңайлықпен қолдан берсін бе, арса-арсасы шыққанына қарамай, қыздардың саусағының ұшынан, нұсқаған жерінен табылып жүр. Осындай қарбаласта Сəуленің əкеліп жанына отырғызып қойған ойыншық мысығы жолына тұра қалыпты. Айналып өтуге уақыт жоқ. Бір теуіп, ұшырып түсірді. Сəуле шап ете қалды:

	– Көзің қайда?

	Бауыржан екі көзін жыпықтатты.

	– Міне.

	– Ол көз емес. Көз болса, неге көрмейсің аяғыңның астындағыны.

	– Көз. Байқамай қалдым.

	– Көз емес.

	– Көз.

	Бұл жолы Бауыржанның аузы мен қолы бірге қимылдады, Сəулені иығынан қойып жіберді. Сəуле шар ете қалды. Бауыржан состиып, жер боп тұр. Қайтсе жұбанады мына шыбық тимес шыңқ етер қыз. Қолы ғой кінəлі. Жеңін түріп жіберіп, білегін алға тосты.

	– Мə, ұр, Сəуле! Қатты ұр! Мен де жылайын.

	Ыза боп тұрған Сəуле аясын ба, майлы білектен осып өтті. Шапалағы қандай ащы еді. Бауыржан жылап жібере жаздады. Ұрған қыз болған соң ғана шыдады. Енді қыздардың арасында да қызық қалмаған еді, шеттей берді.

	Қайда барарын, кімдерге қосыларын білмей дал болып тұрған, тұсынан бір топ бала жүгіріп өтіп бара жатты. Бауыржан ай-шайға қарамай, қапталдан сарт етіп кеп қосылды. Сөйткенде Маратпен соқтығысып қалды. Екеуі де етбеттерінен түсті. Бауыржан атып тұрып, үстін қаға бастады. Марат тұрар емес, жатыр.

	Бауыржан төніп тұр.

	– Не болды, Марат?

	– Не болды? Сен қағып жықтың мені. Шекем-ай, шекем-ай!

	– Мен бе кінəлі?

	– Сен.

	Бауыржан кепкасын жұлып алып, шекесін тосты.

	– Мə, ұр онда! Аяма! Мен де жылайын.

	Дайын шекені кім аясын, Марат дəл құлақтың түбінен бір қойды. Бауыржан ал кеп жыла! Əй, көңілшек Бауыржан-ай! Əуелі бүлдіріп алып, артынан соның бодауына əркімге əр жеріңді тосып жүргенде не тамтығың қалар екен?!





«АТАМДІКІ»




	Бауыржан, Талғат жəне оның інісі Алдан үшеуі ойнап отырған. Ойында ештеңе жоқ, Бауыржан төрде сүйеулі тұрған домбыраға қол соза берген, Алдан шыр ете қалды.

	– Тиме-е! Тарт қолыңды!

	Бауыржан бір нəрсені бүлдірген екенмін деп шошып қалып, қолын тартып ала қойды.

	– Ол – атамдікі. Ұстама. Сындырасың.

	Домбыраны адам сындыру үшін емес, тарту үшін алмай ма екен қолға.

	– Алдан, сындырмаймын, тартамын.

	– Ал, Бауыржан, тарт.

	Талғаттың сөзі аяқталар-аяқталмастан, Алдан домбыраны бас салды.

	– Жоқ, тартпайды. Сынып қалады. Атам ұрсады.

	– Бер! Тартсын.

	– Бермеймін. Домбыра сенікі емес, атамдікі. Атам «ешкімге ұстатпа» деген.

	– Қашан? Атам қайта біздің домбыра тартқанымызды жақсы көреді.

	– Жоқ, жақсы көрмейді.

	Алдан домбыраны алдына өңгеріп алған, өлсе ажырар емес. Өзінен кіші баламен ерегісіп, ешкім абырой таппайды.

	– Талғат, мейлі. Алданның айтқаны-ақ болсын. Басқа бірдеңе ойластырайық. Қызық кітап бар ма?

	– Бар.

	– Бар болса, əкел, оқиық.

	Талғат шкафтан қалың қызыл кітапты алып, Бауыржанға ұсына берген.

	– Ұстама-а!

	– Не болды мына Алданға тағы?

	– Алма. Жыртасың. Ол – «Қазақ ертегілері», атамдікі.

	Атам «ешкімге оқытпа» деген.

	– Қашан? Атам кітап оқуға ешқашан қарсы болып көрген емес.

	– Оқысаңдар, басқа кітап оқыңдар. Атамның кітабын оқытпаймын мен сендерге.

	– Сен өйтіп керги берме, бала. Таяқ жейсің.

	– Талғат, тиме! Басқа бір ермек табайық.

	– Мейлі, онда дойбы ойнайық.

	– Бар ма еді?

	– Бар.

	– Онда əкел.

	– Əкелмейсің. Ойнамайсыңдар. Шашып құртасыңдар.

	– Шашқаны несі?

	– Дойбы – атамдікі, атам «ешкімге ойнатпа» деген. Талғат күйіп кетті.

	– Мынау қайтеді, ей? Қызғаншақ? Көрсетейін мен саған... Талғат інісіне тап берген. Бауыржан ұстап қалды.

	– Талғат, қой! Алдан-ақ алсын бəрін. Жүр, біз кеттік далаға.

	– Бара беріңдер. Қайда барасыңдар, келесіңдер қазір-ақ.

	– Өзің келіп жүрме соңымыздан.

	– Тапқан екенсіңдер ақымақты! Сендер далада сандалып жүргенде отырам үйде. Домбыра тартам, ертегі оқимын, дойбы ойнаймын.

	– Отыр. Көреміз қанша отырғаныңды.

	Бауыржан мен Талғат ойын қызығына түсіп кеткен. Алдан ұмыт болған.

	Ал Алдан бұларды ұмытпапты.

	Алдан тұр балконда сүмірейіп, бір қолында домбыра, екіншісінде – дойбы, қолтығында – «Қазақ ертегілері».

	Екеуі осылай боларын о баста-ақ білген.

	– Бауыржан, Талғат, бері келіңдер, жүріңдер үйге. Мə, мыналарды берем. Атам ұрыспайды.

	Алданның сөзіне ешқайсысы құлақ асқан жоқ, ойындарын жалғастыра берді.

	Алдан тұр балконда телміріп.





МҮГЕДЕКТІҢ МАШИНАСЫ




	Қалай байқамаған. Бауыржан мен Талғатқа керегі дəл иектерінің астында тұрыпты. Назар аудармаған, əйтпесе əлдеқашан алатын еді ғой.

	Екеуі ойнап көрші үйдің ауласына барған. Бір кез Талғат Бауыржанды иығынан қойып қалды:

	– Бауыржан, таптым, таптым!

	– Нені?

	– Нипельдің қақпағын.

	– Кəне?

	Талғат сұқ саусағымен ауланың төр жақ бұрышында тұрған ақ «Запорожецті» көрсетті.

	– Əне. Ананың нипелінің кақпағы велосипедтікіне тұп-тура келеді.

	– Қойшы, ей!

	– Рас.

	Екеуі орындарынан атып-атып тұрып, ақ «Запорожецке» қарай ұмтылды. Ентелеп келген күйі екеуі машинаның алдыңғы екі дөңгелегіне жармасты.

	– Ой, балалар, бұларың не?

	Дəл құлақтарының түбінен шыққан өктем үн екеуін де бойларынан ток жүріп өткендей тітіркендіріп жіберді. Екеуі де жалт-жалт қараған. Дауыс иесі – көше комитетінің төрағасы Өмірбек ағай екен. Ұзын бойлы, қалың қабақты, онсыз да сұсты кісі ашудан түтігіп кетіпті.

	Бауыржан мен Талғат зəрелері ұшып, орындарында қақиып қатты да қалды.

	– Нені бүлдіріп жатырсыңдар? Кəне, дереу орнына келтіріңдер.

	Екеуі əлі ештеңені бүлдіре қойған жоқ еді. Сонда да көздері жыпық-жыпық етеді.

	– Онда былай, бері жүріңдер!

	Екі бала үн-түнсіз Өмірбек ағайдың айтқанын істеді. Өмірбек ағай балалардың қатты қорқып кеткенін білді, жүзін жылытып, жымиып қойды.

	– Балалар, сендер неменеге дірілдеп тұрсыңдар? Мен құбыжық емеспін, қорықпаңдар, айтыңдаршы, бұл кімнің машинасы?

	– Кімдікі?

	– Білмейміз.

	– Иə, білмейсіңдер. Білсеңдер, тимес едіңдер. Сендер не, қозғалыс белгілерін оқып үйренбегенсіңдер ме?

	– Жоқ.

	– Оқығанымыз жоқ.

	– Бəсе. Ана алдыңғы жəне артқы əйнектерге жапсырылған үш бұрышты белгіні көрдіңдер ме?

	– Көрдік.

	– Көрсеңдер, ол – «Абай болыңыз! Рульде – мүгедек!» деген белгі. Қарапайым тілмен айтсақ, бұл белгі – мына машина мүгедек адамның машинасы дегенді білдіреді. Ал бұл ақ «Запорожецтің» иесі Файзолла ақсақал – Ұлы Отан соғысының мүгедегі, бір аяғы тізеден төмен жоқ, Польша жерінде қалған. Сендер сол мүгедек аталарыңның аяғын ұзартып жүрген көлігіне көз аларттыңдар.

	Бауыржан да, Талғат та жерге кірермен болды.

	– Ағай, біз білмей қалдық.

	– Бауыржанды бұған бастаған мен едім. Біз еш нəрсесіне тигеніміз жоқ. Кешіріңіз.

	– Солай ма? Білмегенді кешіруге болады. Көрмейсіңдер ме, бұған ешкім тимейді. Сендер де тиіспеңдер. Қайта екеуің бір мезгіл бас-көз болып жүріңдер. Бұл қыстай гаражда тұрған. Файзолла атай енді жаздай мінеді мұны. Ол машинасын ертелі-кеш алыстағы гаражға апарып қойып жүре алмайды. Сондықтан бұл ақ «Запорожец» осы жерде тұрады. Біздің үлкеніміз де, кішіміз де мұны көздеп жүруіміз керек.

	– Ағай, уəде береміз. Сіздің айтқаныңызды орындаймыз, – деді Бауыржан.

	– Біз енді мұның маңынан ешкімді жүргізбейміз, – деді Талғат.

	– Сөйтіңдер. Бірақ сендер бұл қамқорлықтарыңды Файзолла атайға білдірмеңдер, көңіліне келіп қалар. Адам жақсылығын жарияламай жасар болар.

	– Сөйтеміз. Білдірмейміз.

	– Бұл «Запорожецке» енді жан адам тимейтін болады. Өмірбек ағай өстіп ойда жоқ жерден Бауыржан мен Талғатқа осындай бір міндет жүктеді. Екі бала сөзінде тұрды.

	Ертелі-кеш ақ «Запорожецті» көздеп жүргендері.

	Файзолла атай балалардың бұл қамқорлығын сезбеді дейсіңдер ме, сезді. Инабатты, тəртіпті балалар екен деп разы болып қояды. Ол кісі мұны жалғыз өзіне ғана емес, бүкіл мүгедек атаулыға көрсетілген құрмет деп біледі.

	Атай Бауыржан мен Талғаттың нипель қақпағын шығарып алмақ болғанын білмейді, əрине. Білмегені жақсы.





КЕЙІН КӨРЕМІЗ




	Бауыржан əжесі екеуі қала маңындағы кеңшарда тұратын туысқандарының үйіне барған, қайтарында екі көжек көтере келіпті. Көрген бойда үй іші түгел шу ете қалды:

	«Ойбай-ау, мұны қайтеміз?»

	Əжесі абыржып отырып болған жайды айтты. Бауыржан туысқанының өзіндей баласы – Жақсылықтың қоянын көріпті де: «Маған көжек керек, бер», – деп жата жабысыпты. Жақсылық қонақтың көңілін жықпай екі көжек бермек болыпты.

	– Қарағым, Жақсылық, бермей-ақ қой. Үйіміз мынандай болса бірсəрі, қора жоқ, бірінің үстіне бірін жинаған сандық сияқты, сатылы үйде қиын. Бауыржан, қой, балам, құры əуреге түсеміз, – деп əжесі оң рай бермеген.

	Көнетін Бауыржан ба, екі көжекті тас қып құшақтап алып, айрылмай қойған. Əжесі амалсыз көнген.

	Раушан мен Лəйлə шүпірлеп, көжектерді бас салды.

	Апасы тұр не дерін білмей, күлімсіреп.

	– О-о, – деді əкесі. Бəрі тына қалды.

	– О-ой, бұл болмайды.

	Бауыржан да жауабын əзірлеп үлгерген екен, сыдырта жөнелді.

	– Өзім асыраймын. Лоджиядағы шайдың жəшігіне салып қоямын. Шөбін өзім жұлып əкелем, жемін өзім берем.

	Əкесі қабағын шытып, даусын көтерді:

	– Жоқ, болмайды, мынадай үйде қоян асыраған деген не сұмдық? Естіген елден ұят.

	Қашан да Бауыржанның ең əуелгі мияты – екі қарындасы.

	Соларды алға тартты.

	– Раушан мен Лəйлəға да керек.

	Раушан мен Лəйлə не дерін білмей, əкелерінің қабағына қарады. Əкелері енді кесіп айтты:

	– Қажеті жоқ, апарып тастаңдар! Осы қазір əкетіңдер!

	Осылай деуін деді, бірақ көңіл жықпас бір сезім қылаң берген.

	Бауыржан ерні салбырап, танауы қусырылып жүдеп тұр. Апасы мен əжесі Бауыржанды аяп кетіпті, жарыса ара түсті.

	– Көкесі, қой енді. Не болса соған шектей бермейік баланы. Жан-жануар асырап, араласып өскен бала мейірімді болады. Асырасын.

	– Сөйтсін. Баланың меселін қайтара бермеңдер, түге. Апасы да, əжесі де – жақсы адам. Ол жағы Бауыржанға əлдеқашан белгілі. Енді бірдеңе десе, Бауыржанға əкесінен жаман адам жоқ. Əкесі Бауыржанның көңіліне қарады, келісті.

	– Мейлі, асырай ғой. Бірақ жақсылап күтетін бол, балам.

	– Мақұл, көке.

	Бауыржан екі көжектің қамына мықтап тұрып кірісті. Бір қарасаң, даладан шөп жұлып əкеле жатады, енді бір көзің түсіп кетсе, су құйып, жем беріп жүреді.

	– Жарайсың, Бауыржан!

	– Мен жақсылап бақсам, көжектерім тез үлкен болады. Шындығында, көжектер тез үлкейді. Əне-міне дегенше, бұрын шай салған үлкен жəшіктің əжептəуір биік ернеуінен құлақтары ербиіп көрініп еді, едірейіп шыға келді. Сол сол-ақ екен, шоқшиып отырып сыртқа сығалап қарағанды шығарды. Содан жəшікті бұйым құрлы көрмей, қарғып шығып, лоджияда еркін жортаққа басты. Енді екеуі де талыстай-талыстай қоян болды.

	Дұрыс-ақ дедік. Бірақ Бауыржан қояндарға қарауды қойып бара жатты.

	– Раушан, шөпті бүгін сен жұлып əкелші.

	– Лəйлə, бүгін сенің кезегің. Бар, даладан шөп жұлып əкел, – деп қарындастарын кезек-кезек жұмсауға көшті.

	Несі бар, адамның үлкені кішісін жұмсағаны жарасады.

	Көп болып қолға алған іс оңады қашанда.

	Сөйтсе, Бауыржан қояндардан мүлде жериін деген екен, қол ұшын тигізгенді қойды. Қашанғы шыдасын, екі қыз қыңқыл-сыңқыл шығара бастады. «Кеше шөпті мен əкелгем, бүгін сен əкелге» көшті.

	Осындай бір егесте Лəйлə тоқетерін бір-ақ айтты:

	– Көжектердің Бауыржанға керегі жоқ болса, бізге түкке қажеті жоқ.

	Раушан да зорға шыдап жүр екен, Лəйлəнің сөзін іліп əкетті:

	– Шынында, бұлар неге керек? Апарып тастаңдар. Бауыржан да айтатын сөзін жұптап апты:

	– Бұлар көжек емес, қоян. Қоян құрысын, сасық. Маған овчарка күшік керек. Əперіңдер.

	Көп қабатты үйде үй жануарларын ұстау – болмаған тірлік. Бұрын жайнап тұратын лоджияның əлдеқашан əлек-шəлегі шығып, екі қоянның қорасына айнала бастаған.

	Бұл жай, əсіресе, апасына батады екен, бірден келісті:

	– Көкесі, сөйт. Күшік тауып бер. Ит – адамның досы.

	Бала мейірімді болып өседі.

	Əжесі де ығыр боп жүреді екен, қуана құптады:

	– О баста-ақ айтып ем, қояны құрысын деп. Болдыңдар ма? Енді таптың нені асырауды, балам, Ит асырау керек. Ит – жеті қазынаның бірі, ырыс.

	Раушан мен Лəйлə мұндайда қарап тұрған ба, жарыса қостады:

	– О-о, күшік! Күшік жақсы.

	– Ура! Біздің итіміз болады.

	Бəрі өстіп қаумалап тұрғанда көкесі қайда барсын, келісті. Күшік те табылды.

	Ғажап болды. Бұрын сəске түске дейін пырылдап ұйықтап жататын Бауыржан таң алакеуімнен күшігі қыбыр етсе, бірге атып тұрып, далаға атқып шығып бара жатады. Содан ұзақты күнге күшігінен бір елі ажырамай, аулада асыр салып ойнайды да жүреді. Жаз бойы сөйтті.

	Күз келіп, мектепте оқу басталғанда көк күшік көкшулан арлан болды. Бұрынғыдай емес, Бауыржан ертеңгісін тұра салып, беті-қолын апыл-ғұпыл жуып, бірдеңе тістеген боп, мектепке тартады. Көкшуланды апасы жетектеп бара жатады далаға.

	Көкшулан күндіз де есік тырналайды. Үйде басқа жан жоқ, əжесі алып шығады. Кешкісін серуенге шыққанда көкесі ертіп алады. Бауыржан итіне анда-санда ғана еш құлықсыз бір маңайлаған болады. Бауыржанның мұнысына ең алдымен апасы мен көкесі шыдамсыздық көрсетті.

	– Мынауың керек пе, жоқ па өзі? Керегі жоқ болса, құрт көзін.

	– Мынадай бірінің үстіне бірін жиған сандық сияқты үйде ит ұстап бола ма? Ит тұрмақ адамның өзі зорға шыдап отырғанда неме керек ол. Əкетіңдер аулақ!

	Бауыржанның да айтатын сөзі даяр екен:

	– Маған иттің керегі жоқ, күшік керек.

	Раушан мен Лəйлə ішек-сілесі қатып күлді. Апасы күйіп-пісіп:

	– Ойбай-ау, күшік ит болмай ма? Мынау да басында күшік болатын. Көжек асырасаң қоян, күшік асырасаң ит болады.

	– Онда маған аквариум əперіңдер. Балық асыраймын.

	Балық – барлық кезде балық.

	Бауыржанның мына сөзіне көкесі не дерін білмей, сілейді де қалды.

	– Айтып тұрғаны рас, – деді апасы.

	– Сөз тапқанға қолқа жоқ. Аквариум, балық əперіңдер, – деді əжесі.

	– Аквариум! Аквариум! – деп қуанды Раушан.

	– Балық. Біздің үйде алтын балық болады, – деп мəз болды Лəйлə.

	– Жарайды, – деді көкесі. – Көкшуланды қайтеміз?

	– Қойды адам атпен емес, итпен қайыратын болыпты ғой бүгінде. Əнеугүні Шəкен жата жабысып еді, соған береміз, – деді əжесі.

	Солай болды. Көкшуланды қойшы туысқандары алып кетті. Апасы мен Бауыржан зоодүкенге барып, аквариум, балық алып келді.

	Аквариум қонақжай бөлменің төргі бұрышына орналастырылды, су құйылып, ішіне балық жіберілді. Əдемі малта тастар, алуан түрлі су өсімдіктерін салып құлпыртып қою керек. Су ішіне оттегі жіберетін кондиционер қажет. Ойдан-қырдан дегендей, осылардың бəрі табылды. Аквариум сурет болды да шыға келді.

	Бауыржан қашан көрсең, аквариум маңында жүреді. Əңгімесі – балықтардың қызық қылығы. Бəсе, Бауыржан – жан-жануарды жақсы көретін бала.

	Бірақ үй ішінің бұл қуанышы да алысқа бармады. Көп ұзамай-ақ ол:

	– Раушан, мен ойнауға барам. Теледидар көріп болған соң ажыратқышқа кондиционерді жалғай сал. Күнде сөйтесің, – деп тете қарындасын жұмсап жатты.

	Келесі кезек Лəйлəнікі, əрине. Бауыржан ертесіне дəл солай етті:

	– Лəйлə, балықтарға жемді енді сен шашып тұрасың. Ертеңгілік бір, кешкілік бір азғантайдан шаш. Балық аштықтан емес, тоқтықтан өледі. Шын, кітапта солай жазылған.

	Бауыржан өстіп аквариум айналасындағы барлық тірлікті екі қарындасына бөліп берді де, өзі жай сырттай бақылаушы болып шыға келді. Мейлі, тағы бір өнерді бастамай, тыныш жүрсе бопты, əйтеуір. Балық дегеніңіз қоян да, ит те емес, азабы жоқ жануар екен. Ал аквариум болса, үйге жарастықты болып орнын тауып тұр.

	– Көке, мен аквариумды Раушан мен Лəйлəға бердім, – деді Бауыржан бағана.

	– Өте дұрыс істегенсің. Неге өйттің?

	– Балық, торғай асырау – қыздардың жұмысы. Маған фотоаппарат əпер. Фотограф болам.

	– Балам, əрненің басып бір шалған болмайды. Апасы мен əжесі көкесін жақтырмай қалды.

	– Қой, папасы. Əпер сұрағанын. Болсын фотограф.

	– Сөйт. Суретке түсіру де үлкен өнер. «Өнерді үйрен де жирен» деген. Үйренсін.

	Раушан мен Лəйлə қуанып тұр:

	– О-о, Бауыржан фотограф болады.

	– Ол мені күнде-күнде суретке түсіреді.

	Көкесі енді бұдан əрі қыңырайса, үлкендердің көңілі қалып, балалардың меселі қайтады, көнді.

	Ал Бауыржан шынымен фотограф бола ма, жоқ па, оны кейін көреміз.





ТАЗАЛЫҚ КҮНІНДЕ




	Жұма – тазалық күні. Бір күні мектептің барлық оқушылары сияқты үшінші «в» сыныбы да соңғы сабақтан соң түгелдей қалып, өздеріне тиесілі жұмысты атқаруға кірісті. Үшінші сыныптықтар еншілеген жұмыс ауқымы аз да емес, көп те емес, өздеріне жетерлік. Сыныптың есік-терезелерін, парталарды, тақтаны тап-таза етіп жуып, сүрту, аулада өздеріне бөлінген жерді, гүлзарды мұнтаздай қып сыпырып, жайнатып қою – оңай шаруа емес. Бірақ көптің аты көп, сынып болып кірісіп кеп кеткенде, бір сəтте-ақ бітіріп тастайды.

	Бөлісте ішінде Бауыржан бар, бес баланың еншісіне шеткі қатардағы парталарды жуу тиген. Бұл дегенің осы бес бала жыл бойы тазалық күнінде алты партаны айнадай етіп жарқыратып жуып тұруы керек. Ал Бауыржан болса, парта жууды жек көреді. Əне бір күні парта жуамын деп пора-пора болып терлеп, былғамаған жері қалмай, рəсуасы шыққаны бар. Сонда партаға қайтып жуымасқа бекінген. Міне, енді парта жуу тағы алдан шығып отыр. Қайтпек? Қараптан-қарап бас тарта алмайсың, бір амалын табу керек.

	Бауыржан соңғы сабақ бойы парта жуудан құтылудың жолын ойлаумен болды. Сабақ бітуге жақындаған сайын бір орында отыра алмай, тыпырши берді. Біресе екі шекесін ұстап, біресе ішін басып көрді. Бəрі орнында, ауырмайды.

	Рахима апай Бауыржанның мазасызданғанын байқап отырған:

	– Смағұлов, саған не болған, тынышың кетіп отыр ғой, – деді.

	– Апай, ішім ауырып отыр.

	Бауыржан осылай деуге бекініп пе еді, жоқ па, білмей де қалды. Əйтеуір, аузына түскен сөз осы болды.

	– Ішің ауырса, бара ғой.

	Өзі əрең шыдап отырған адам мына сөзден кейін бір минут аял қылсын ба, Бауыржан лып беріп сыныптан шыға жөнелді. Шынымен ауырмаған соң қиын екен, жалғыздан-жалғыз сопайып қалай бармақ үй жаққа? Танитын біреу-міреу кездесіп қалып: «Басқа балалар оқуда, сен неғып жүрсің мұнда?» десе қайтеді? Қой, үй жаққа баруға болмайды.

	Бауыржан көрші аулаға бет түзеді. Қыркүйекте аула баласыз, ойынсыз болған ба? Сəкіде бір топ бала отыр екен. Күнде ойнап жүрген, танитын балалар. Бауыржан келді де, қосылды да кетті. Əңгіме қызығына беріліп, іші ауырғаны мүлдем ұмыт болды.

	Өстіп отырғанда бұларға Талғат келіп қосылды. Ол дəл Бауыржанның қасына келіп отырып жатып:

	– Бауыржан, ішің ауырғаны қайда? Мұнда не істеп отырсың? – деп мұны шынтағымен бүйірден бір түртіп қалды.

	Бауыржан тарс кетті:

	– Тапқан екенсіңдер парта жуатын ақымақты! Жуыңдар өздерің! Еш жерім де ауырмайды.

	– Солай де, алдаған екенсің ғой.

	– Солай. Алдадым.

	Бауыржан қолды бір сілтеп, үйіне тартты. Келсе, апасы телефонмен сөйлесіп жатыр екен. Бұл кірген заматта апасы үсті-басын бір сүзіп шықты да, сөзін жалғастыра берді.

	– Міне, өзі де келді... Қайдам, еш жері ауырған бала сияқты емес. Көреміз қазір сұрап... Онда шақыртам дəрігер... Жарайды. Сізге көп рақмет, Рахима Тұрсынбайқызы.

	Апасы телефон тұтқасын қоя салды да, Бауыржанға ұмтылды:

	– Балам-ау, жай ма? Қай жерің ауырады? Іш дегені несі тағы? Жағымсыз бірдеңе жеп қойдың ба?

	– Жоқ, апа, еш жерім ауырмайды.

	– Қалайша? Мұғалімің айтып отырса, ішің ауырып, сабақта отыра алмапсың. Дəрігер шақыртайын.

	– Керегі жоқ, парта жуғым келмей, «ішім ауырды» деп амал қылып кеттім.

	Апасының екі көзі бақырайып бара жатты.

	– Бұл не пəле тағы? Оны кім үйретіп жүр? Бар, апайыңа шындықты айт, парта жуып қайт.

	– Олар тарап кетті. Сыныпта ешкім жок,

	– Сен не, сонда жолда ойнап жүрген екенсің ғой.

	– Иə.

	– Мұның болмаған екен, балам. Осы ақырғы рет болсын. Еш уақыт жолдас-жораңнан жырақтанушы болма, бəрің болып бір іске кіріскен екенсіңдер, бөлінбе. Ол жақсылыққа апармайды: жалғыз қаласың. Ертең бара салысымен апайыңнан да, жолдастарыңнан да кешірім сұра.

	Өйтпеске шара қайда, апасының айтқанының бəрі рас.

	Ертеңіне Бауыржан мектепке бетінен басқандай болып əрең келді. Мұның кеше кешірілмес іске барғанын бəрі білетін сияқты. Не болса соған қуыстанып, зықы шықты. Бəрі Бауыржан қайтер екен деп, əліптің аяғын бағатын тəрізді. Неше рет апайдан кешірім сұрауға оқталып еді, батпады. Жөнді бір оңтайы келмеді. Бар болғаны оқтын-оқтын Талғатқа ұрланып қарай берді. Бірнеше рет көзіне көзі түйісіп қалып еді, неге екенін, ол емес, бұл тайқып кетті. Кінəлі адамның күні құрысын!

	Осындай мəре-сəре күймен соңғы сабақ та бітті-ау! Қоңырау үні естілісімен, балалар жапа-тармағай дəптерлері мен кітаптарын жинауға кіріскен.

	Осы сəт Рахима апай оң қолын сəл көтеріп:

	– Балалар, сəл аял қыла тұрыңдар, – деді. Сынып тына қалды. Бауыржанның өкпесі ауызына тығылды. – Балалар, кеше біз тазалық күнін əбден жақсы өткіздік. Əсіресе Талғат бастаған балалар ерледі. Бауыржанның ауырып қалғанына қарамай, олар жууға тиісті парталарды дер мезгілінде айнадай етіп жарқыратып қойды. Мен оларға рақмет айтамын.

	Бүкіл сынып қол шапалақтап жіберді. Бауыржан ғана қосылмай, төмен қараған күйі портфелін шұқылап отырып қалды.

	– Ал енді бүгінгі кезекші тақтаны сүртіп, бірен-саран былғанған парта болса, соларды ғана жуып қойса, жарар. Мен қазір келем, – деп апай орнынан қозғала берген.

	– Апай! – деді Бауыржан. Рахима Тұрсынбайқызы жалт қарады.

	– Апай, бүгін кірлеген парталарды мен жуайыншы!

	– Неге? Кезекші ме едің?

	– Жоқ. Кеше... Ке-кеше, м-мен өтірік ауырып ем.

	– Қой!

	– Шын, апай! Бір жолға кешіріңізші! Бүкіл сынып кешірсін!

	Апам кешірім сұра деп еді.

	– Апаң болмағанда сұрамайтын ба едің?

	– Сұрайтын едім.

	– Бəсе! Қайтеміз, балалар? Бауыржан жусын ба парталарды?

	– Жусын!

	Бауыржан жалт қарады. Талғат разы болып күліп тұр.

	Бүкіл сынып шулап қоя берді:

	– Жусын, жусын!

	– Жарайсың, Бауыржан!

	Кешке дейін еңсесін басқан зіл қара тас серпіліп, Бауыржанның тұла бойы жеңілдеп сала берді.





СӨЗІНЕ БЕРІК




	Қызық, біреу – қысты, біреу – көктемді, біреу – жазды, біреу – күзді ұнатады, қалғанын жек көреді. Бауыржан үшін жыл мезгілінің, ең жаманы – күз. Əлбетте, Бауыржан қаладан екі адым аттап шықтың болды, егіс алқаптарының басталатынын, оларда көкөністің алуан түрі өсетінін, күз келді екен – олардың, пісетінін, бəрін қалаға тасып жеткізетінін, дүкендердің сөрелерін қайыстырып тұратынын жақсы біледі. «Балалар көкөніс жеу керек» деп əжесі де, апасы да, көкесі де алма, жүзім, қауын-қарбыз, қызан, шабдалы дегендеріңізді кезек-кезек себет-себет қылып көтеріп келіп жатқаны. Күздің осынысы рақат-ақ қой, шіркін!

	Жаманы қайсы сонда? О-о, ол көп! Ең алдымен, күзбен бірге оқу басталады, енді ал кеп күніге мектепке салпақта. Одан соң, күн суытып, үске қабат-қабат киім кию керек болады. Осының екеуі де Бауыржанға барып тұрған азап. Киім деген жыл мезгіліне қарай адамның үстіне өз-өзінен келіп лып етіп қона қалатын, білгің келген сабақ сарт етіп миыңа кіре кететін болса, нағыз өмір деп соны айт.

	Ал мынау не? Азап.

	Міне, тағы да күз келді. Басында айттық қой, бұл – жыл мезгілінің ішіндегі Бауыржанның ең жек көретіні. Оның анық-қанығына жету үшін алысқа бармай-ақ, осы жуырда ғана болған мына бір жайларды əңгімелеп қана қояйық.

	Бауыржан ала жаздай аяғына жеп-жеңіл сандал киіп жүретін, шұлықтың қажеті болмайтын, бауы жоқ, байлап əуреге түспейтін, аяғын сұға салатын да, тарта беретін. Күз келді де салқын түсті. Аяққа енді бəтеңке кию керек. Бəтеңке киетін болған соң шұлық кию керек екені өз-өзінен түсінікті. Бəтеңке біткеннің шұрық тесік көзі, оған аумақ-саумақ өткізіп шандып байлайтын сала құлаш бауы болады. Киген сайын белді үзіп еңкейіп, екі аяқпен алысып жату азап емей, немене? Азап, əрине.

	Бірақ адамнан амал артылған ба? Бауыржан да ондай анау-мынаудан құралақан емес, бірқақпайы бар. Бəтеңкені аяққа шұлықсыз-ақ сұға салып, бауын байламай-ақ, бір тартып қап, қара табанның астына қарай сүңгітіп жіберіп, тартып отыруды жақсы біледі. Ал көйлектің, костюмнің, шалбардың түймелерін жартылай салсаң – өмірің жеңілдеп, азап азая түседі.

	Бауыржан мұны жақсы біледі, сондықтан да мектепке дəл өстіп келіп жүрген. Ештеңе жоқ, бəрі дұрыс еді.

	Кеше Рахима апай Бауыржанды тақтаға шақырды. Бар пəле осыдан басталды. Бауыржан ойында ештеңе жоқ, тақтаға құлшынып-ақ шыққан, «Беретін сұрағыңызды беріңіз» деген батыл кейіппен апайға қарай берген. Апайдың сұрағы сабақ турасында емес, мүлде басқаша болды:

	– Бауыржан, мұның не? Үсті-басың не боп кеткен? Түймең салынбаған, бəтеңкеңнің бауы байланбаған.

	Бауыржан не айтарын білмей, қипақтап қалды. Не десін, апайдың айтқанының бəрі дұрыс.

	– Мұның дұрыс емес екен, Бауыржан. Кəне, алдымен көйлегіңнің түймесін салып қой.

	Қайтеді, Бауыржан көйлегінің түймесін салды.

	– Костюміңнің түймесін сал.

	Амал қайсы, Бауыржан костюмінің түймесін салды.

	– Ал енді бəтеңкеңнің бауын байла.

	Лаж жоқ, Бауыржан бəтеңкесінің бауын байламақ болып еңкейе берді. Аяғында шұлық жоғын көрсетпейін деп, жасқаншақ тартып, бүгежектеп қалды. Рахима апай Бауыржанның бəтеңкені жалаңаяғына киіп жүргенін көріп қойды.

	– Бауыржан-ау, немене, шұлығың жоқ па? Бауыржанның екі құлағы ду ете қалды. «Ұялған тек тұрмас» деген рас. Бауыржан қатты ұялған. Бірақ амал қайсы, бірдеңе деу керек.

	– Бар. Өзім кимей жүрмін, – деп шынын айтты.

	– Неге?

	– Ерінем.

	– Қалайша? Сонда түймені салуға да ерінеді екенсің ғой.

	– Иə, ерінем.

	Балалар аң-таң, ішінара күліп жібергендері де бар.

	– Бұл не болғаны сонда? Балалар, айтыңдаршы, не дейміз Бауыржанның мұнысына?

	– Не дейміз?

	– Ерінбе – дейміз.

	– Иə, сөз біреу – ерінбе. Бір бұл емес, еріншек болсаң, əлі талай ұятқа қаласың.

	– Мақұл. Ендігəрі ерінбеймін, апай.

	Уəде беру – о бастан оңай, ал оны орындау – қашаннан-ақ қиын. Бауыржан кейінгісін ойлап жатпады, оңайына қарай қашты. Ал Рахима апай болса, Бауыржанның айтқанына сенді.

	Əрине, Бауыржан да – өз сөзінде тұратын бала. Ертеңіне мектепке мұнтаздай болып, тап-таза киімдерін киіп келеді. Сонда жан адам бұны тергемейді, ешкім таңырқап қарап, күлкіге айналдырмайды. Бірақ адамның ойға алғанының бəрі орындала бермейді. Қолдан келмеске лаж жоқ, қолдан келіп тұрғанның орындалмағанына, əрине, адамның өзі кінəлі.

	Бауыржан ойын қызығымен жүріп, сабақ басталуға жақын қалғанда даладан үйге ентіге кірді. Мұндайда кей нəрсенің ұмыт қалатыны – заңды. Ұмытпайтын біраз нəрсе: алдымен апыл-ғұпыл ауызға бірдеңе салу керек, содан соң сабаққа дайындал, дайындалма, қолға портфельді алу керек. Қалғаны не, аяққа бəтеңкені сұға сал да – есіктің тұтқасына жармас, сөйт те, баспалдақпен заулап кеп жөнел. Сөйтті. Бəтеңкесі күндегісінше тарп-тарп етіп, екінші қабатқа жете бергенде барып, есіне шұлық кимегені түскені. «Не істемек керек?» деп үлгергенше, екпінін тоқтата алмай, далаға атқып шықты. Кері бұрылайын десе, үйдегі əңгіме сыныптағыдан аз болмайды.

	– Ой, осы бала-ақ ұмытшақтығын қоймайды-ау! – дейді апасы.

	Екі қарындасы апасынан қалыспайды:

	– Бұл шұлықсыз бəтеңкесін қалай киеді? – дейді Раушан, кəдімгі бір мұның шұлықсыз жүретіндігін бірінші рет көріп тұрғандай-ақ.

	– Бауыржанда ешқашан шұлық болып көрген емес, – дейді Лəйлə, бұл тіпті қыста да шұлық кимейтіндей-ақ.

	Тоқташы, шынында, шұлық бар ма өзіңде? Иə, бар, қыстай киіп шыққан. Бірақ олар қазір қайда, қай қуыста? Оңайлықпен табу қайда? Ал мектепке шұлықсыз бару... Жо-жоқ, айта көрме!

	Бауыржан жалма-жан жан-жағына қарады... Шеткі бірінші подъездің алдындағы орындықта ерте көктемнен суық күзге дейін əр нəрсені бір ермек етіп аулада жүретін Айбала мен Ұмытшақ əжейлер отыр екен. Соларға қарай берді де, қатты ыңыранып, ішін ұстап, бүк түсіп отыра кетті. Екі көзінің қиығы əжелерде. Əжелер де орындарынан атып-атып тұрды. Бауыржанға да керегі осы, қисалаң етіп жата кетті.

	– Ойпырым-ай, мына балаға не боп қалды? – деді Айбала əжей.

	– Соқырішек болған шығар, – деді Ұмытшақ əжей.

	Екі əже ентелей басып келіп, Бауыржанды екі қолтығынан демеп, үйіне алып жүрді. Мына жайды көргенде Зияда əжей шошып кетті.

	– Ойбай-ау, не боп қалды? Жаңа ғана сап-сау кеткен бала еді. Бауыржан, Бажабай, не болды саған?

	Бауыржанда үн жоқ.

	– Далаға жүгіріп-ақ шығып еді, ішін басып отыра кетті, – деді Айбала əжей.

	– Сөйтті де тыраң етіп жата кетті, – деді Ұмытшақ əжей. Үшеуі қаумалай əкеліп Бауыржанды диванға жатқызды. Лəйлə шкафтағы дəрілерге жүгірді. Раушан телефонға жармасты. Əжесі Лəйлə əкеп берген дəрі-дəрмек салынған қобдишаны апыл-ғұпыл ашып жатыр, Раушан «Жедел жəрдемге» жалғасып үлгерді.

	– Алло... Жедел жəрдем...

	Осы сəт Бауыржан орнынан атып тұрды.

	– Мен ауру емеспін!

	Əжесінің қолындағы қаңылтыр қобдиша қаңғыр етіп еденге ұшып түсті. Дəрі-дəрмектің бəрі шашылып кетті, Раушан телефон тұтқасын өз орнына тастай салды. Лəйлə селтиіп тұрып қалды.

	Айбала жəне Ұмытшақ əжейлер сытылып шыға берді. Екеуі:

	– Əкем-ау, мұнысы несі?

	– Бұл бір қызық болды-ау! – десіп таңдайларын қағып бара жатыр.

	Зияда əжей:

	– Мұның нең, қарағым-ау! Жаңа ғана түр-түсің бұзылып, ауру болатынсың. Ал қазір екі көзің жайнап барады. Саусың. Мұның аты не? – деп немересін тергей бастады.

	– Түк те емес. Маған дəрі де, дəрігер де емес, шұлық керек.

	– Сол-ақ па бар болғаны? Ойпырым-ай, бұл не сөз?

	– Əже, қорықпай-ақ қой. Мен əдейі ауырдым.

	– Е-е, неге?

	– Сол. Шұлық кию керек болды. Ауырдым.

	– Міне, қызық! Түсіндірші, ауруың не, шұлығың не?

	– Кеше мен апайға аяғыма шұлық киіп келем дегем. Ұмытып кетіппін. Мектепке барсам – Рахима апай, бармасам, сендер ұрсасыңдар. Сонан соң ауырдым.

	– Ой, тентегім-ай, сол бір жапырақ шұлыққа бола елді осыншама дүрліктіргенін! Раушан, Лəйлə əкеліңдер ана шкафтан шұлық біткеннің бəрін. Барсын мектебіне, таңдағанын киіп.

	– Жоқ, мен бүгін аурумын.

	– Қой əрі, біресе – ауру, біресе – сау. Бұл қай сасқаның сонша? Ертең мен зейнетақыма онын əкеліп қояйын ол шұлық деген пəленің. Қазір, кəне, табылғанын ки де, жөнел окуыңа.

	Киетін киімді күні бұрын дайындап қоймаған соң осы да, жуық арада шұлық табыла қоймады. Енді əжесі де, Раушан да, Лəйлə да үйдегі зат салатын шкаф, шифоньер, суырма біткеннің ішін астан-кестеңін шығарып іздеп жатыр.

	– Сен бұрын да өстіп бір рет өтірік ауырғансың, – деді Раушан.

	Бауыржан шоршып түсті.

	– Қашан?

	– Анада, тазалық күнінде, – деді Лəйлə.

	Айтып тұрғандары рас. Құтылып көр енді! Сонда да бірдеңе деу керек қой.

	– Мейлі. Көп сөйлегенше, табыңдар шұлықты.

	– Табамыз.

	– Барасың мектепке.

	– Барам.

	Несі бар, табылған шұлықты киіп кету керек мектепке. Алдымен табылсыншы сол шұлығы құрғыр. Табылды болды – аяққа сұға сап жөнейді. Уəде бердің екен, қайтсең де орындауың керек. Ал Бауыржан – сөзіне берік бала. Бас-аяғын байыптай алмай, елді сəл-пəл дүрліктіріп алғаны болмады, əрине.





ЖӨНДЕЛГЕН АҚАУ




	Аспанды күздің ауыр ақ сұр бұлттары торлай бастаған кезде Бауыржандардың үйінің жанынан, дəлірек айтқанда, оқтүстік-батыс іргесінен көлденең тартып салынған жаңа үй пайдалануға беруге дайын болды.

	Үй салу деген, əрине, оңай шаруа емес. Ең алдымен, аумағы кішігірім стадиондай жер тақтаймен қоршалынды. Сөйтті де, екі экскаватор, бірнеше ауыр жүк көтеретін машиналар іске кірісіп кеп кетті. Мотор үні таңның атысынан күннің батысына дейін бір тынбай, əне-міне дегенше үлкен шұңқыр қазды. Содан соң шұңқырдың жағасына ұзыннан-ұзақ темір жол төселіп, оның үстіне сорайған көтергіш кран іске жегілді, күні бұрын дайындалып жеткізілген іргетас бір-біріне кіріктіріліп, қалана бастады. Енді бір қарағанда үйдің қабырғалары өріліп, қаланып, көтеріліп жүріп берді. Əрі қарай есік-терезе салынып, əрлеу-сырлау жұмыстары қолға алынды. Үйдің төңірегі көріктендіріле бастады.

	Осы жұмыстың бəрі артта қалып, құрылысшылар етек-жеңін жинай бастаған. Артық-ауыс құрылыс материалдары тасылып əкетіліп, қажеті жоқ техника азайған. Өстіп жатқанда, кешке қарай күздің алғашқы жаңбыры жауды. Жаңбыр жауған соң, əлбетте, жаңа-ескі деп қарамай, үй біткеннің бəрінің шатырынан су саулайды. Мына жаңа үйдің де шатырынан сансыз тамшылар төмен қарай жамырай құлаған.

	Жаңбыр құйып бергенде аулада ойнап жүрген балалардың бəрі үйді-үйіне қашып тығылған. Бауыржан мен Талғат та сөйткен, бірақ екеуі де үйлерінде тағат тауып отыра алмай, балкондарына шыққан. Екеуінің балкондары қатар. Əрнені айтып мəз болып тұр.

	Бауыржанның көзі жаңа үй жаққа түсіп кетіп еді, мына қызықты қара, бергі бұрыштан қабырғаны бойлай су ағып тұр. Бауыржан жақсы біледі, жаңа үй болсын, ескі үй болсын бүйтпеуге тиіс. Шатырдан тамған тамшы қабырғаға тимеуі керек. Ол үшін шатыр жақтауы қабырғадан жарты метр озып тұрады. Ал мынау дұрыс емес, Бауыржан осыны сонша тез ойлап өтті де, Талғатқа қарады. Талғат мұны байқамаған сияқты қаннен-қаперсіз тұр.

	– Талғат, жаңа үйге қарашы! – Бауыржанның даусы қатты шығып кетті.

	– Қарадым.

	– Не көрдің?

	Талғат иығын қиқаң еткізді.

	– Жөндеп қара.

	– Жөндеп қарадым ал.

	– Ештеңе көрмедің бе?

	– Жоқ. Көрмедім.

	– Қабырғаны бойлап су ағып тұр.

	– Онда тұрған не бар?

	– Бəрі бар. Жақсы емес.

	– Айтасың! Соны да сөз деп.

	– Енді қалай деп ең? Мұны құрылысшылар білмейді, өйткені жаздай жаңбыр жауған жоқ. Ертең олар көрсе жақсы, көрмесе айту керек.

	– Ой, қамқорым-ай! Көреді. Сенсіз де табылады жаны ашитын адам.

	– Табылар, табылмас, ал мен ертең барып айтамын құрылысшыларға.

	– Əліңе қара, «прораб»!

	– Қараймын ба, қарамаймын ба, ол – менің шаруам.

	– Таяқ жеп қалып жүрме, əйтеуір.

	– Оны ертең көреміз.

	Ертеңіне Бауыржан ояна салып, балконға атқып шықты. Жаңбыр түнде басылып, қабырғаның кешегі су болған жері кеуіп кетіпті, ештеңе білінбейді. Жаңа үй төңірегі абыр-сабыр қимыл екен.

	Бауыржан тез киіне салып, жаңа үйге қарай тартты.

	Бұл ентелеп келуін келді-ау, бірақ назар аударған жан адам болмады. Кімге не дерін білмей біраз тұрды. Ептеп жүрек тоқтатты. Сол сəт жанынан шашын ақ қырау шалған жайдары жүзді ұзын бойлы ағай өте берді.

	– Ағай, – деді Бауыржан. Ағай жалт қарады.

	– Иə, балақай, бірдеңе айтайын деп пе едің?

	– Ағай, сіздердің жұмыстарыңызда бір ақау бар! Соны айтайын деп ем.

	– Иə, міне, қызық! – Ағай мырс етіп күліп жіберді. – Ол не? Айта ғой.

	– Айтсам, кеше жаңбыр жауғанда анау бұрыштан қабырғаны бойлап су ақты.

	– Е-е, мынауың дұрыс екен. Кəне, көрсетші.

	Ағай мен Бауыржан кешегі су аққан бұрышқа келді. Тамшының ізі, байқап қарағанға, ептеп ақ сора болып көрініп тұр.

	– Əне, ізі көрініп тұр ғой, – деді Бауыржан.

	– Көрдім. Мұның дұрыс екен. Бұл – нағыз ақау. Жаңбыр жауған сайын бұл жерден су саулап, ең алдымен үйдің сəнін кетіреді, содан соң, əрине, сылағы түседі, кірпіші мориды. Атың кім, айналайын?

	– Бауыржан.

	– Мен – Бейсенбек деген ағаңмын. Бауыржан, сен бір болайын деп тұрған бала екенсің, айналайын. Бізге үлкен жақсылық жасадың. Шифері сынған ғой. Біз осы күйі өткізіп кеткенде, күні ертең тұрғындар ренжитін еді. Сен бізді жұрт наразылығынан күні бүұрын құтқардың. Көп-көп рақмет! Азамат екенсің! Бала деген осындай болуға керек қой. Өркенің өссін!

	Бауыржан ұялып, қып-қызыл болып кетті. Не қыларын білмей тұрып қалды.

	– Ағай, мен кеттім, – деді əрең дегенде.

	– Бара ғой, қалқам. Біз қазір сен айтқан жерді түзейміз.

	Бауыржан келе, балконға шығып алып, жаңа үй жақтан көз алмай қарап тұр. Көп ұзамай-ақ шатырға екі аға шықты. Екеуі тура кешегі су аққан жерді бір отырып, бір тұрып, қарай бастады. Бауыржан дереу ішке еніп, Талғатқа телефон соқты.

	– Алло, – деді Талғат.

	– Талғат, балконға шықшы. Қара, кешегі жерді жөндеп жатыр.

	– Қойшы, ей!

	– Шық, көр.

	Бауыржан мен Талғат балконға жүгіре шыққанда, құрылысшылар сынған шиферді шығарып тастап, жаңасын қағып жатқан.

	– Мен көрсеткен ақауды жөндеп жатыр.

	– Ой, пəле-ай, көрмейтінің жоқ! Жүр, жақын барып көрейік, не істер екен?

	– Жүр.

	Бауыржан мен Талғат жаңа үйге қарай жүгіріп бара жатты.





	https://t.me/kzkitap





