	Марал Ысқақбай

	Қайта жанған жұлдыздар





	Ой-толғаныстар, мақалалар





	Белгілі жазушы Марал Ысқақбайдың бұл жинағына тарих, мәдениет, әдебиет, өнер тақырыбына соңғы жылдары жазылған ой-толғаныстары, мақалалары еніп отыр.

	Автордың дәлелді де дәйекті пікірлері көзі қарақты оқырманды бей-жай қалдырмасы анық.





ОН ҒАСЫРҒА СОЗЫЛҒАН ҰЛЫ КҮРЕС


	немесе «екендік» деген сөз бар ма?



	Қазақ халқының ата-бабасының азаматтық тарихы сонау көк түріктер заманынан бері бірде жеңіс, бірде жеңіліспен аяқталып, ғасырдан-ғасырға жалғасып келген не бір ұлы айқастармен өткені сияқты, біздің ана тіліміздің даму тарихы да үнемі арпалыс, бітіспес күрес үстінде өтіп келеді екен. Бұл пікірдің шындығын үш-ақ мысалмен дәлелдеуге болады. Мәселен, ХІ ғасырдың тамаша поэтикалық мұрасы болып саналатын «Құтадғу біліктің» авторы – түркі тектес халықтардың ежелгі ұлы патриоттарының бірі – Жүсіп Баласағұни өзінің аталмыш дастанын сол кезеңдегі поэзия тілі ретінде үстемдік құрған парсы тіліне қарсы қою мақсатымен түркі тілінде жазғанын кіріспе сөзінде өзі айтып кеткен. Осыдан кейін арада бес ғасыр өткенде де әлгі проблема шешіле қоймапты. ХV ғасырдың ұлы шайыры Әлішер Науайи Жүсіп Баласағұни бабасының тіл үшін жүргізген күресін жалғастырып, өзінің ұлы туындыларын түркі тілінде жазғаны өз алдына, «Екі тіл туралы толғаныс» деп аталатын трактатында ана тілінің жыртысын жыртып, түркі тілінің парсы тілінен әлдеқайда бай да, икемді тілекеніннақтымысалдармендәлелдепбағады. Парсы тілінде де, араб тілінде де еркін сөйлеп, еркін жаза алған ақын өз сөзінің шындығына көз жеткізу үшін түркі және парсы тілдерінің лексикасы мен грамматикалық категорияларын нақтылай талдап, тіпті өзінің парсы тілінде жазылған не бір тамаша поэзиялық шумақтары мен Хафиздің сол тақырыптас өлеңдерін салыстыра отырып сөйлейді. Сөйтіп ұлы ақын біздің сол тұстағы тіліміздің керемет жоқтаушысы болғанын байқатады. Араға тағы үш ғасыр салып барып дүниеге келген асыл мұра «Елім-айда» Қожаберген жырау осы мәселені тағы көтереді. Бұл кезеңде әдеби тіл ретінде шағатайлық түркі тілі үстемдік ететін. Сонан соң тағы екі ғасыр өткенде, яғни ХХ ғасырдың басында Ахмет атамыз бастаған алаштың атпал азаматтары түгелдей қазақ тілінің тазалығы үшін жаңаша күрескені бүгінгі сауатты жұртшылыққа түгел мәлім.

	Демек, біздің ана тіліміздің мәртебесі үшін, оның тазалығы үшін күресіміз тарих бетінде жазылып қалған деректерге қарағанда, анық он ғасырға созылған екен. Міне, бүгін біз ХХІ ғасырдың табалдырығын аттағанда, бұл мәселе бұрынғыдан әлдеқайда өткірлеу қойылып, күн тәртібінде және тұр.

	Ал енді бұл өзі неғылған таусылмайтын, бітпейтін тартыс? Қане, сырына үңіліп көрелік-ші.

	ХІ ғасырда өткен тіл зерттеуші ұлы бабамыз Махмұд Қашқари өзінің «Диуан лұғати ат-түрік» атты кітабында: «Баласағұндықтар да түрік халқы. Бірақ олар екі тілде – түрік және парсы тілдерінде – сөйлейді» деп жазып кетіпті. Баласағұн қаласы Жетісу аумағында тұрған қала екенін ескерсек, онда өмір сүрген халықтың бүгінгі қазақ халқына тікелей қатысы бары даусыз ғой. Ал ХV ғасырда өткен ұлы ақын Әлішер Науайи жоғарыда аталған трактатында: «Кез келген түрік адамы сартша сөйлей алады, ал бірде-бір сарт – ол ақсүйек пе, жай қарапайым шаруа ма, бәрібір – түрікше сөйлей алмайды» дейді. Мынау дәл бүгінгі жағдайдың өзі емес пе?! Тек парсы жұртының орнында орыс халқының өкілдері, парсы тілінің орнында орыс тілі тұр. Қазақтың тоқсандағы шал-кемпірінен бастап, балабақшадағы «боқмұрындарына» дейін орысша сайрап тұр да, орыс атаулы қазақшаға мүлдем жоқ.

	Сонда біздің бүгінгі жай-күйіміз нені көрсетеді дейсіз ғой: біздің осынау сайын сахарамызға әр кезде дендеп енген басқыншылар өзінің мәдени ықпалын күштеп таңумен келгенін ғана емес, ең бастысы, халқымыздың әсіре елікпелігін, ал осы мінезі ғасырдан-ғасырға ауысқан өте ауыр «үйреншікті» («хронический») ауруға айналғанын – яғни рухани иммунитетінің біртіндеп азайып, енді тіпті жоғалуға дайын тұрғанын айқын танытады. Он ғасырға созылған тіл үшін күрес инерциясы енді жекелеген ірі тұлғалар бойында ғана сақталып, ал құлқын қамынан арыға өресі жетпейтін қалың тобыр заман желімен ығып жүре беруге бейімделіпті. Ол тобырды қара халық қана деп түсінбеу керек, бүгінгі тіршілігіміз айқындап беріп отырғанындай, ондай мәңгүрттік «дертіне» алдымен айдарынан жел ескен «ел серкелері мен еркелері» шалынады екен де, сонан соң ғана жалпы бұқараға біртіндеп жұғады екен. Жалпы бұқараға жұққан кезде оны емдеп алу өте қиынға түсетінін бұрынғы тарих та дәлелдеген, бүгінгі жағдай да дәлелдеп отыр.

	Осы арада өзге тілдің он ғасырға созылған қысымына қарамастан, ана тіліміз қалайша жоқ болып кетпей, қайта дүниежүзіндегі ең бай тілдердің біріне айналып, бүгінгі күнге қалайша жеткен деген сауал тууы заңды. Сондай-ақ, осы күнге дейін бой бермей келген болса, онда тілімізге төніп тұрған үлкен қауіп жоқ та шығар деген жалған дәме де оянуы мүмкін. Өйтіп өзіңді-өзің жұбатуға да, алдануға да болмайды. Он ғасыр бойғы текетіресте жоғалтқанымыз да, тапқанымыз да бар шығар. Бірақ бұрынғы жағдай мен бүгінгі жағдайдың айырмасы жер мен көктей екенін есте тұтуымыз керек. Бұрындары ата-бабамыздың көшпелі тұрмыс салтына орай тілдік ассимиляцияға тек қалалардағы шағын тұрғындар мен ат төбеліндей үстем тап өкілдері ғана ұшырап келсе, қазір бұл қатер жалпы бұқараға төніп тұр. Ертедегі тілдік ассимиляцияға ұшырайтындар саны онша көп болмайтыны өз алдына, тілдік стихиясы бұзылмаған қалың бұқарамен байланысы да үзілмейтін олардың. Теңіз толқынынша оқтын-оқтын соғып қайтып,азды-көпті уақыт үстемдік құратын басқыншылар өз жөнін тауып, қарасын үзгесін-ақ, әлгі қос тілді ұрпақ «тәубәсінә» тез келіп, үйірін қайта табатын.

	Бүгінгі таңда жағдай мүлдем басқаша бағыт алды. «Кісі елінде сұлтан болғанша, өз еліңде ұлтан бол» дейтін баяғы құлық жоқ. «Малым – жаным садағасы, жаным – арым садағасы» дейтін имандылықтың қазақы сыпаты өзгерді. Осы күнгі жас замандастардың бала тәрбиесі туралы түсінігі баяғы біздің әке-шешелеріміздің түсінігінен мүлдем басқа. «Ала жіп аттамау» дейтін ұғым қазақы тәрбиенің басы еді, енді «есеңді жіберме» дейтін «қағида» алға шықты. «Заманың түлкі болса, тазы боп шал» дейтін мақалдың «бағы» жүріп тұр. Қазақы ділдің бұзылуының басы осында жатыр. Біз рухани ізбасарлар яғни құлқы қазақ азаматын емес, «анатомиялық» мұрагерлер, қаттырақ айтсақ, әшейін тірі көкіректер бағып, өсіруге көштік. Материалдық мәселелерді бірінші кезекке шығарып алдық. Ұлттық дәстүр, ұлттық мәдениет, ұлттық мінез-құлық сіңбеген не орыс емес, не қазақ емес дүбәрә ұрпақ келді өмірге. Менің көзім жеткен бір нәрсе – кез-келген басы жұмыр пенде әйтеуір бір ұлттық дәстүрде тәрбиеленуі керек екен, әйтпесе, ол тасқа өскен қынадай рухани тамыр тартпайтын көрінді. Не орыс халқының дәстүрлі ұлттық құндылықтарын, не қазақ халқының дәстүрлі ұлттық құндылықтарын бойға сіңірмегесін, сонау ғасырлардан жалғасып жеткен киелі ұғымдарды шыбын қаққаннан да оңай мансұқ ете салатын түрі бар. Ал ондай түсінік адам бойына тек тіл арқылы ғана сіңеді. Оған бірақ мысал келтірейін: обал, сауап, қанағат т.б. секілді гуманистік һәм философиялық түсінікті сіз біздің ұғымымызға дәлме-дәл күйінде басқа тілде түсіндіріп көріңізші... Оны тек бізбен діндес, ділдес, тілдес халықтар тілінде ғана жеткізуге болады. Демек, тілдің бұзылуы – ділдің бұзылуына, ділдің бұзылуы – тілдің бұзылуына алып келмек. Бүгінгі біздің жағдайымыз, міне, осылай.

	Аға буын қаламгерлердің есінде болар, мен 1982 жылы «Қазақ әдебиеті» гәзетінің бір санында «Тілдегі түйткілдер» деген атпен үш беттік үлкен мақала жариялағам. Ол мақала бүкіл тіл жанашырларының қышыған жеріне дөп тиіп, қызу айтысқа ұласты да, тұп-тура бір жарым жылға созылды. Сол тұста мен Жазушылар одағына хатшы болып келе қалдым да, Ғабит Мүсіреповтың ұсынысы бойынша әлгі айтыстың қорытындысы ретінде ғылыми конференция ұйымдастырдым.Сексен жасар Ғабең сол конференцияда үш сағат бойы аяғынан тік тұрып баяндама жасады. Әдеби тілдің сол тұстағы кемшілігі мен болашағы жайында аталық сөзін айтты. Ол тарихи оқиғаға айналып, әлі күнге ауыздан түспей келеді. Біздің сондағы әдеби, ғылыми қауымды шулатып, байбаламдатып жүргеніміз әшейін бекершілік екен. Тіліміздің сондағы хал-жағдайына бүгін жылап көрісуге бармыз. Содан бері бар-жоғы жиырма үш-ақ жыл өтті ғой. Құрдымға қарай тым асығыс зымырап бара жатқан жоқпыз ба осы?

	Үш-төрт жыл бұрынырақ бір тілшіге берген сұхбатымда мынадай пікір айтып едім. Соны Қазір қайталағым келіп тұр. Физика ғылымында да, философия ғылымында да «критическая масса» дейтін ұғым бар. Бұл белгілі бір шекті белгілейтін шаманы көрсетеді. Егер ол шама шектен асты ма, онда табиғатта да, қоғамда да сапалық өзгеріс басталады. Осы физикалық һәм философиялық заңдылықтың тілге де тікелей қатысы бар. Өздеріңізге жақсы мәлім: қазіргі «казактар» деп жүргеніміз бір кездегі түрік тұқымдас халықтардың ұрпақтары ғой. Қазақы тұрмыс салтын тұтынып еркін жүрген сол «қазақтар» арасына басыбайлы орыс мұжықтары қашып барып паналап, бірте-бірте шектен тыс көбеюінің әсерінен әлгі қазақ тұқымдастар әуелі тілін жоғалтты, сонан соң ділін жоғалтты, ақыры тұрпатын да өзгертіп, бүгіндері мүлдем бөтен халық өкілі ретінде өзімізге сес көрсетіп, қоқаңдауға көшті. Дунай бойындағы түркі текті бұлғар бауырларымыз да дәл осы секілді метаморфозаға ұшыраған. Қазір олар да славян халқы деп аталады.

	Осындай құбылыс бүгінгі қазақ арасынан да шаң бере бастағанын көріп жүрміз. Біздің «маригиналдар», «орыс тілді қазақтар» деп жүргендеріміз ауылдағы ұлттық құлқы бұзылмаған қазақтарды «мәмбет» атандырып, ана тілімізге шабуылдауға көшкені тегін емес. Дүбәра қандастарымыздың шамадан тыс көбейіп, бел ала бастағанының белгісі ол. Ана тілінен махрұм қалған, ұлттық рухани тұрпаты бүлінген, қағынан жеріген бұл бауырларымыз дәстүрлі мұраттар жолындағы күресте бүгін өзге ұлт өкілдерінен гөрі қауіптірек күшке айналып келеді. Өзге ұлт өкілдері сәл де болса жасқаншақтай айтар сөздерді, бұлар тайсалмай еркін айтатыны бәріңізге мәлім. Сыртқы жарадан іштегі жара қауіптірек болатыны белгілі ғой, мынау соның ашық көрінісі. Тіл – бүкіл ұлттық дүниетанымның бастауы: салт та, дәстүр де, діл де тек осы тіл арқылы сіңеді адам бойына, тек тіл арқылы жетеді ұрпақтан-ұрпаққа деп қайталай беретініміз содан. Тіл жоқ жерде ұлт та жоқ, ұлттық мәдениет те жоқ.

	Ана тіліміздің басына төнген бұл қауіп бізді ұлтсыздануға апарып соқпақ. Тілдің бұзылуы қазір бізде бірнеше бағытта жүріп жатыр: оның әуелгісі – орфоэпиялық норманың бұзылуы. Бұл процестің басталуына, сонан соң біртіндеп етек алуына ең алдымен қазақ орфографиясының ережелерін жасаған лингвист ғалымдарымыз кінәлі. Сөздің түбірін сақтап жазу деген принципті ұсыну әу баста мүлдем қате болған, соның кесірінен бүгінгі шала қазаққа айналған жастардың тілі мүлдем сұрықсыздануға бет алды. Сөздік қорларының күрт кедейленгені аздай-ақ, білетін сөзінің өзін дұрыс айтпайтын күн туды. Темір шыңдап жатқандай құлаққа шақ-шақ етіп қатқыл тиетін: шекара, Ботакөз, ата қаз, әлде қайда, әлде қашан, бір келкі, бір қатар, Аманкелді т.б. айтылуды есту нағыз азап. Ол ғана емес, емленің бұған қарама-қарсы ережесін және ұсынып, «бұл күннен» өзгеріп, «бүгүн» болып орныққан, солай естілетін сөзді «бүгін» деп жаздырту, соның кесірінен «бүгін» деп қылқынып әзер айту және бар. Осы ретте «ұзын» (ұзұн), «құлын» (құлұн), «бүтін» (бүтүн), «құрық» (құрұқ), «тұлып» (тұлұп), «түсіну» (түсүну), «құбылу» (құбұлу) т.б. секілді мыңдаған бұзылып айтылатын сөздер тұр. Бұны «көркі» (көркү), «түрі» (түрү) секілді тәуелдік жалғауының дыбысталу-жазылуымен шатыстырмау керек). Бүкіл түркі тілдері секілді қазақ тілі де сингармонизм, яғни дыбыс үндестігі заңына бағынатынын елеместен, тіл болмысын белден басып, орфографиялық ереже жасау не үшін қажет болғанын түсіну қиын. Сингармонизм принципін мансұқ етудің кесірінен бүгіндері тіпті «келесің ба», «жүресің ба», «кетесің ба» деп сөйлейтіндер көбейіп барады. Орфоэпиядағы дыбыс үндестігін орфографияда сақтап қалған қырғыз халқы бүгін ұтып тұр: тілі шұбарланған күннің өзінде орфоэпиялық норма сақталып қалған. Демек, әлгіндей жазу ережелері тілдік стихиясы бұзылмаған елде ғана қабылдануға тиіс еді, ал біз сияқты жөнінен адасуға айналған елде бұның бәрі тек тілбұзарлыққа бастады.

	Тілдің бұзылуы лексикалық, грамматикалық бағытта да қатар жүріп келеді. Бұған бұқаралық ақпарат құралдарының әсері өте зор. Бүгіндері біз қатарлы қариялар радио мен телевизор тыңдауға қиналатын болдық:

	«оқи ма,оқымай ма,жаза ма,жазбай ма, бара ма, бармай ма» деудің орнына «оқиды ма, оқымайды ма, жазады ма, жазбайды ма, барады ма, бармайды ма» деп сөйлеу жүйкемізге тиіп бітті. Онымен қоймай, телевизор мен радиода бұзылып айтылған сөз ауызекі тілге ауысып, онда орныққасын, әдеби шығармаларға еніп тынады.Немесе алдымен мерзімдік баспасөзде көрініп, сонан соң ауызекі тілге ауысып, ақыры радио мен теледидардан бір-ақ шығады.

	Жалпы көпшілікке бір сауал қояйыншы: қазақта «екендік» деген сөз бар ма? Жоқ қой, солай емес пе? Бірақ, журналистиканы былай қойғанда, көркем әдебиетте осы сөзден аяқ алыпжүреалмайсың. Тымаудыңвирусыіспетті бұл сөз жастар түгіл сақалды жазушылардың тілінің де, қаламының да ұшында көптен бері жүр. «Екен» дейтін көмекші етістік барын білесіздер: мәселен, «бар екен», «жоқ екен», «жомарт екен», «сараң екен», «барады екен», «келеді екен». Ал енді осы сөзді жаппай «екендік» түрінде қолданатын ауру пайда болды: «бар екенін білеміз» демейді, «бар екендігін білеміз» дейді; «жоқ екенін айттық» демейді, «жоқ екендігін айттық» дейді; «жомарт екенін көрсетті» демейді, «жомарт екендігін көрсетті» дейді. Осы бір «дық, дік, тық, тік» кез-келген етістіктің арасына кіріп ала қоятын нағыз «паразит» жұрнаққа айналмаса, біз бір «екендікке» бола әңгіме көтермес те едік. Осы күндері «баратынын» деудің орнына «баратындығын», «тұратынын» деудің орнына «тұратындығын», «жазатынын» деудің орнына «жазатындығын» т.т. деп сөйлеу де, жазу да жаппай сыпат алғаны өтірік емес. Өздеріңіз-ақ айтыңыздаршы, «баратындық», «жазатындық», «жүретіндік» т.т. дейтін сөз бар ма? Тілші ғалымдар жақсы біледі, бұл жұрнақтар етістіктің есімше түріне не есім сөз жасау үшін, не істің мақсаты мен себеп-салдарын көрсету үшін ғана жалғанатын-ды. Мәселен, «асқынғандық-асқынғандығы», «тасынғандық-тасынғандығы» (не,несі), немесе «оқи алмағандықтан», «жол жүретін болғандықтан» (неліктен, не себепті?), т.б. дегендей. Жоғарыдағыдай бұзып қолдану ауызекі тілде ғана емес, гәзет-жұрнал беттерінде де, көркем шығармада да өріп жүр. Жастар арасында сөздің мағынасын білмей қолдану етек алып барады. Мағынасын анық білмейтін сөздерді қойын дәптеріне түртіп қойып, үлкен кісілерден сұрап алу, немесе сөздіктерден мағынасын анықтау дейтін әдет мүлдем жоқ сияқты. Құлағына тосындау тиген бейтаныс сөзге әуестік бар. Осы таяу уақыттан бері «кәдік» дейтін сөз де жастарға қатты ұнайтын сөзге айналды. Оны «мүмкін», «ықтимал» деген сөздерге тең мағыналы синоним ретінде жиі пайдаланатынын байқадым. Бірақ «келіп қалуы кәдік» деген сөз «келіп қалуы мүмкін» деген сөз емесін ажырата алмайтын хәлге жетіппіз. «Кәдік» айтылса, артында бір қатер бар деген сөз. Ескертпелік мәні бар «кәдік» естілгенде, сақтық шаралары жасалуға тиіс. Ал біздің қаламгерлерден:

	«Кезінде адамзат тарихында атаулардың кездейсоқ болуы кәдік» - секілді сөйлемдерді кезіктіресің («Қазақ батырлары», №6, 2004 жыл).

	Кейінгі кезде қаламгер жастардың жаппай қызығушылық танытқан сөзінің тағы бірі – «көзайым». Көзайым болу – фразеологиялық тіркес, ол өзгеше қуанышқа бөлену деген мағына береді. Бірақ бүгінгі жастар оның тұрақты сөз тіркесі екенін білмейді, ортасынан қақ бөліп, жеке қолданады және жөнсіз қолданады: «көзайым қылды», «көзайымдық дүние», «көзайым туынды», мәселен, «...таяуда Қорқыт фильмімен көзайым болуды ойластырып отыр», «Қазақстан» арнасы, соңғы хабар/, т.т., т.б. Бір гәзеттегі әдеби хабардан ортақол марқұм ақынның кітабы туралы:

	«Ақынның жаңа кітабының тұсау кесерін өткізіп, оқырман қауымды көзайым етті» деген хабар оқыдым. Бүкіл оқырман қауымды қуанышқа бөледі дегеніне қарағанда, Әуезовтің «Абай жолына» парапар туынды дүниеге келген бе деп қалғандайсың.

	Таяуда бір телеарнадан Алтынорда ханы Жәнібектің хан сайлануы туралы айтып тұрған тілші: «сол тұста Жәнібекке шақ келетін ешкім жоқ еді» дегенін естідім. «Тең келетін» дегенді айтқандағысы.

	Тіпті шылау сөздердің өзі «түрленіп» шыға келетінінің куәсі болып жүрміз. Мәселен, телерадио тілшілерінің аузынан «турасында» деген сөз өте жиі естіледі. Бірақ «турасын айтқанда» деген мағынада емес, «туралы», «жөнінде» деген мағынада. «Туралы» және «жөнінде» дейтін сөздер синоним екені белгілі. Осының алғашқысының жартысын қиып алып, екіншісінің грамматикалық формасына түсіріп, өздерінше «су жаңа» сөз жасап ала қойған да, әлгі екі шылау сөздің орнына пайдаланатын болған. Бұл не деген «жасампаздық» деп таңырқайсың.

	Бұның бәрі тілдік нәзік иірімдердің көрсеткіші. Жазушы болам, журналшы болам дейтін жас қаламгер сол нәзік ньюансты жанымен сезе білуі керек.

	Мұндай жеке сөздерді тере берсең тіпті көп, тауыса алмайсың. Олар әр гәзет бетінде, әр телерадио тілшісінің тілінің ұшында, мұқабалы кітаптардың ішінде жүр. Бір баяндама яки мақала емес, ондаған мақала, ондаған баяндамаға жүк болуға жарайды.

	Сөз мағынасын түсінбей пайдалану тек лекси-каға қатысты ғана жүріп жатқан жоқ. Бұл, әсіресе, жоғарыда көрсеткеніміздей, фразео-логиялық тіркестерден жиі көрініс береді. «Құлағыңа алтын сырға» дейтін тұрақты тіркесті алыңыз. Осы күнгі «шешендер» шетінен жомарт. Біреуге құлаққағыс жасағысы келсе-ақ, бір алтын сырғаны әлгінің құлағына апарып жапсыра салады. Бұл сөздің біз білетін мағынасы – «сен бұл әңгімені естіген жоқсың» деген ескертпе еді, яғни сыртқа таратуға болмайтын әңгіме деген сөз. Енді кеп бұны 180 градусқа бұрып алып, «сен естіп отырсың ба, бұл саған айтылған сөз, шара қолдан, әйтпесе тиісті жерге жеткіз» деген мағынада қолданатын болыпты. Радио мен теледидар журналистері – «тілге тиек етті» дейтін тіркесті де өте жиіқолданады. Олар бұл тіркесте жағымсыздау реңк барын сезбейтін болу керек. Біреулер жөнінде жағымды пікір айтып тұрып та: «ол өз сөзінде осыны тілге тиек етті» деп соға береді. Бұл сөз әлдебір сөйлеушінің басқа айтар уәж таппай, болымсызға жармаса бергенде айтылатын бағасы іспетті сөз ғой. «Ат ізін салмады», «ат ізін құрғатпады» секілді мағыналары алшақ екі тіркесті шатыстырып, «ат ізін жиі салып жүр» дейтін «жаңа» тіркес жасап алу тағы бар. Ал енді «әй дейтін ажа, қой дейтін қожа жоқ» дейтін фразеологиялық тіркестегі «ажа» сөзі «әже» емесін алдымызда өткен қаламгер аға-апаларымыздың талайы-ақ айтты. Сондай-ақ, осы күндері «айна-қатесі жоқ» түрінде жазылып жүрген тіркестің этимологиясы «айнаға» еш қатысы жоқ екенін, оның төркіні «айнымайды», «айнығысыз» түрінде өзгеріске түсетін «айны» етістігі екенін айтып өткендер де аз емес. Екінің бірінің аузында жүретін «Өкінішке орай» жөнінде де осыны айтуға болады. Өзің онсыз да бір өкініш үстінде отырғанда, тағы бір сондай өкінішті іс істелгендей көрінеді әлгі тіркесті естігенде.

	«Өкінішке қарай», «бір өкініштісі» деп қолданылуға тиіс сөздер ғой. Бұл да мың рет айтылған шығар. Бірақ айтылған сөз айтылған жерде қалып жатыр. Біздің бүгінгі әңгімеміз де сол кепті киерін біліп тұрмын. Сонда да айту парыз болғасын, айтамын. Әйтеуір,бізден кінә болмасын.

	Тілдің шұбарлануына да, жұтаң тартуына да бірыңғай орысша сөйлейтін қазақтар айыпты емес, олар, тіл тұрғысынан қарағанда, шегарасын бөліп алып, ар жақта өздерінше бөлек жүрген ағайындар ғой. Тіл бұзуға үлкен «үлес» қосатындар – өзінше қазақ тілін білемін деп есептейтін, бірақ орысша ойлап, «қазақша сөйлейтін» «бергі жақта жүрген» қандастарымыз. Ал олардың саны мол, сондықтан айналасына әсері де күшті. Және бір ғажабы – бәрі шетінен оқыған, білімді, дипломды. Сонан соң мақала жазуға, кітап шығаруға, радиодан, теледидардан сөйлеуге құмар. Бүгінгі жастар солардың сөзін тыңдап, мақаласын оқып өседі. Сөйтеді де, қазақ тілі мен өздері жақсы білетін орыс тілінің граматикалық құрылымынан айырма таппайды. Мәселен,орыстың «поделиться мыслями» дейтін қалыптасқан тіркесі бар. Оны қазақшаласақ «пікірлесу» немесе «ой бөлісу» болуы керек (табыс септігінің жасырын түрі). Бірақ біздің жас-тар оны орыс грамматикасы бойынша «ойымен бөлісті» деп көмектес септікке салып пайдаланады. Дәл осындай «қызметін пайдаланды» дейтін тіркесті «қызметімен пайдаланды» (орысша: пользоваться услугами) деу де үйреншікті әдетке айналды.Табыс септігін талап ететін сабақты етістіктер ғой бұлар. Ол ғана емес, «интернет пайдаланушы», «интернетті пайдаланушы» деп қолданылуға тиіс сөзді «интернеттен пайдаланушы» деп қолдану және бар. «Осындай мақсатқа пайдалану» деп айтылуға тиіс сөзді «осындай мақсатта пайдалану» дейтін қолданыс кірді тілімізге. Немесе «мақсатында» дейтін жатыс септігіндегі сөз орысша «в целях»-тың калька аудармасы түрінде орнығып алған. Ал енді осының қазақшасы көмектес септігінде тұруы керегін қалай елемейтініне қайран қаласың (мәселен, «елді өркендету мақсатымен», «алауыздықты болдырмау мақсатымен»). Әйтпесе, біздің бүгінгі тіршілігімізде жиі айтылатын «экономикалық мүдде», «саяси мүдде» дейтін ұғымдарды алайық. Осыны біздің бүгінгі журналист жастар: «экономикалық қызығушылық», «саяси қызығушылық» деп, мәселен, «Ресейдің экономикалық қызығушылығына қарсы әрекет жасалды», «Қазақстанның саяси қызығу-шылығы мұны құптамайды» секілді түрде қолданып жүр. Немесе «мүдделілік танытты» деудің орнына «қызығушылық танытты» дейді (проявил интерес, имеет свои интересы). «Интересно» – «қызық» болғанмен, «интерес» те «мүдде» дейтін ұғым барын да айыра білген жөн. Жазушы, журналист дегендер ұлттық тілдің аккумуляторы болуға тиіс. Сөздің ең нәзік реңктері мен иірімдерін дәл сезіне алуға тиіс. Бойыңда ондай қасиет жоқ па, онда қалам ұстамасын, теле-радио арналарына шықпасын. Қолынан келетін өзге шаруаны істесін.

	Осы тұста тағы бір айта кетер жәйт мынау. Соңғы жылдары халқымыздың ұғымына, тіліміздің болмысына «ревизия» жасау көрініс беріп жүр. Екі-үш жыл бұрынырақ бір автор «Егемен Қазақстан» гәзетінің бетінде қазақ халқының мүшел санау дәстүрінен «қателік тауып» жазғаны бар. Тіпті әбден қалыптасқан ай аттарының өзін неше құбылттық, ақыры амал атаулары мен ай аттарын бытыстырып пайдаланатын болдық. «Отбасы» деген қасиетті терминді «жанұя» дейтін жылымшы сөзбен ауыстырып әуреміз. Ол ғана емес, тіпті «сұққол», «ортанқол» секілді күніне мың айтылатын сөзіміздің өзін «сұқ саусақ», «ортан саусақ» деп «түзетіп» жазып жүргендер бар. «Куә» деудің орнына «куәгер» дейді (мәселен, «жаңалыққа куә болдық» демейді, «жаңалыққа куәгер болдық» дейді). «Бидайдан ұн тарту» дейтін қарапайым ғана сөздің өзін «бидайдан ұн үктіру» деп түзеткенін көрдім («Жас алаш», №153, 2005 жыл). Көнеден жеткен «Домалақ ене» дейтін киелі есімді «Домалақ ана» деп жаңа заманға «лайықтап» өзгертіп айтатындар, солай жазатындар шықты. «Ана» да киелі сөз, бірақ бұрынғылардың олай атамауында үлкен сыр жатса керек. Бұл түрімізбен бір күні «Бабажа хатун» деген есімді «Бабажа әйел» деп түзетіп жүреміз бе деп қорқам.

	Сондай-ақ, «кило» деген сөзді «келі» деп жазу да көңіліме сыймайды. «Келі», «келісап» (келсап) деген қазақтың төл сөзі бар емес пе?

	«Жақсы үйге түскен келін – келін, жаман үйге түскен келін – келсап» дейтін мақал да бар.

	«Бес келі ұн», «он келі тары» деген сөзді жеке тұрса мен қалай түсінуім керек. «Килоны» «келі» деп алғанда, «грамды» қалай, «тоннаны» қалай алып жүрміз? Біреуінен жеріген соң, бәрінен жеруіміз керек те, не «алаламай» пайдаға асыруымыз керек емес пе?

	Мақал-мәтелдердің күні тіпті қараң. Әйтеуір, ұқсатса – болды. «Асатпай жатып құлдық деп» деудің орнына «асатпай жатып құлдық жоқ» (спорт шолушысы Амангелдінің сөзі) дей салады. Мағынасы мүлдем өзгеріп кеткенінде шаруасы жоқ. Бұзып пайдалану былай тұрсын, аяқ астынан қолдан мақал жасай салу оп-оңай шаруаға айналды. Бірде Қазақ радиосының «Таңжарық» бағдарламасын жүргізуші жігіт:

	«Бедел сыйлама, өнер сыйла деген ғой атамыз қазақ» деп ұялмай соғып тұр.Бүгінгі тілге шорқақ жастар бұны шын көреді ғой. Өнер төңірегінде де бедел бар. Егер ол сыйлауға татымаса, өнердің құны жоғалмай ма?

	Бір нәрсені ескерте кетейін: мен бүгіндері бұзылып айтылып жүрген лексикалық, грамма-тикалық қате атаулыны теріп шығуды міндет еткем жоқ, олар тым көп, бәрін бір мақалада, бір баяндамада түгендеп шығу мүмкін емес. Бұл көп болып көтеретін ауыр жүк. Сонан соң тағы бір айтарым: осында келтірілген мысалдардың біразы осы күндері әбден сіңісті болып кетті ғой, оны дуылдатып жату қажет пе дейтіндер де табылатынына сенімім кәміл. Бұндай қолданыс үлкен-үлкен жазушыларымыз «бәленшекеңде де, түгленшекеңде де» кездеседі деп қарсы дау айтатындар шықпақ. Мен айтар едім, көрсетілгеннің бәрі ана тіліңді былғайтын күйе. Күйені үлкен жазушы жұқтыра ма, әлде жас талап гәзетші жұқтыра ма – қандай айырмасы бар. Егер ана тілің анаңдай қымбат екенін мойындасаң, оған жұққан болмашы күйенің өзін де жуып-шайып тастап тұру перзенттік парызың болуға тиіс. Әйтпесе, белгілі бір заман өткенде, біздің шөбере-шөпшектеріміз ескі қолданыс пен жаңа қолданыстың мәнін ажырата алмай, ойымызды қате түсініп жүруі немесе көне қытай иероглифтерін түсіндірумен айналысатын бүгінгі ғалымдарша, «бұрын бұл сөздің мағынасы былай еді, соңғы кездері мынадай мағынада қолданылады» деп «түсіндірме сөздік» жасап жүрулері кәдік.

	Осы арада бір ескерте кететін жәйт, мен көтергенмәселелермен келтіргенмысалдардың телерадио арналарына қатыстылары тілімізді шұбарлап, орысша қазақшаны қосып қойыртпақтай сөйлейтін кездейсоқ кісілердің тілінен алынған сөздер емес, әртүрлі бағдарламалар жүргізетін, репортаждар беретін тілшілер тілінен алынған сөздер екені.

	Біздің бүгінгі көтерген мәселеміз – бұқаралық ақпарат құралдарының һәм әдеби көркем тілдің мәселелеріне теңдей қатысты. Бұл – осы таңда күн тәртібінде тұрған ең өткір әңгіменіңтақырыбы. Әйтседе, менбір-екігәзет-жұрналдың немесе екі-үш жазушының бірді-екілі шығармасының тіліне шүйліккеннен гөрі жалпы кемшілік, тенденцияға айналған кемшілік, әртүрлі басылымдардан оқыған, әртүрлі арналардан естіген нақты мысалдар төңірегінде қозғауды жөн көрдім. Жазушылар одағының әр жиналысының күн тәртібінде-ақ осы мәселеге қатысты бір баяндама тұрғанын қалар едім. Әдеби гәзеттердің әр санында-ақ тіл төңірегіндегі проблемаларға тым құрмаса бір материал арналып тұруын қалар едім. Саяси-әлеуметтік проблемаларды көтеретін басылымдар жетіп артылады, ал ана тілінің, оның ішінде әдеби тілдің ау-жайын үзбей бақылып отырған басылым жоқтың қасы. Біздің әдеби гәзеттер осы міндетті атқарса, шын мәніндегі тіл сақшысына айналса дер едім. Осы күндері гәзет-жұрнал беттерінде жарық көріп жүрген көптеген әңгіме, хикаяттардың әдеби туынды екенін жоққа шығару қиын болар, бірақ көркем туынды екеніне үлкен күмәнмен қарайтынымыз рас. Көркемдіктің ең басты шарты – қызықты сюжет құру ғана емес, айшықты да бейнелі тілмен бояуы қанық сурет сала білу, әсіресе,сезім суретін сала білу емес пе!? Көркем тіл жоқ жерде – көркем шығарма қайдан болмақ? Бір басылымнан «әсіре қызыл тез оңар» деген мақалды «әсіресе қызыл тез оңар» («Азат» гәзеті, 2005 ж.) деп қолданғанын көріп, күйіп кете жаздағаным бар. Ал осындай шатпақтарды дереу көпшілікке жеткізіп, жолын кесіп отыру әдеби гәзеттердің қасиетті міндеті дер едім.

	Сонау бір жылы мен «Қазақ әдебиеті» гәзетіндегі жігіттерге бір ұсыныс айтып, қолдаттыра алмап едім, соны қазір әдеби екі гәзеттегі әріптестерге тағы айтқым келіп тұр. Қазақта «Жүйелі сөз – жүйесін табады, жүйесіз сөз – иесін табады» дейтін мақал барын білесіздер. Осындағы «жүйелі сөз», «жүйесіз сөз» дейтін екі тіркестен екі рубрика ашуға болар еді. Алғашқысына сөз мәйегі іспетті мақал-мәтелдерді, кейбір көне атаулардың, фразеологиялық тіркестердің, қанатты сөздердің этимологиясын, тіпті Рәбиға Сыздықова апамыздың «Сөздер сөйлейді» кітабындағықысқаэтюдтардыжариялаптұрса, жастардың тіл үйренуіне үлкен септігі тиер еді. Ал «жүйесіз сөзде» жазушы, жұрналшы, тағы басқадай қаламгерлердің мүлт жіберген сөздерін, орашолақ сөйлемдерін, өзге де тіл шұбарлау фактілерін кекетіп-мұқатпай-ақ, сол күйінде жариялап тұрса, жастарға жақсы сабақ болар еді. Өз басым бұған атсалысуға даярмын. Құры сөзден гөрі құйттай болса да бір нақты іске көшкен жөн шығар. Сол кезде, бәлкім, гәзет-жұрнал редакторлары өздері жариялап жатқан мақала, әңгімелердің тіліне де мән беріп, қалам ұшын тигізіп, түзетіп жіберіп, немесе түзеттіріп алып отырар.

	Лингвист ғалымдар тіліміздің орфоэпиялық, орфографиялық проблемаларына шұғыл қайырылып, сауатты ұсыныстар енгізуі қажет. Кеңес өкіметі ыдырағаннан бергі жерде біздің орфографиялық ережелеріміз жұмыс істеуден қалды. Әр басылым, әр қаламгер әрқалай жазып, жалпы оқырманды, әсіресе, мектеп қабырғасындағы оқушыларды шатыстырып бітті. Орфография ережесінің заңдық күші болуға тиіс, әркім білгенінше жазу елде сауатсыздық белең алуына себеп болады деп білем. Осыған орай баса айтарымыз – қазақ орфографиясы тіліміздің үндестік заңына бағынуға тиіс екені. Тіліміздің орфоэпиялық нормасын қалпына келтіреміз десек, осыны ескеруге тиіспіз. Ол ғана емес, қазақ тілінің орфоэпиясы әр сыныпта-ақ өтіліп, оған бөлінген сағат саны көбейтілуге тиіс. Тіпті оқулығы дайындалып, пән ретінде арнайы оқытылуын да ойластырған жөн. Ал педагогикалық жоғары оқу орындарында, әсіресе, әдебиет және журналистика факультеттерінде орфоэпия тұтас курс ретінде өтілуге тиіс деп білем. Радио мен теледидарға орналасқысы келетін әр қызметкердің тілінің тазалығына назар аудару – басты шартқа айналғанын қалар едік. Бұл талапты «Қазақстан» корпорациясы мен «Хабар» агенттігінен бастап, «Азаттыққа» дейінгі бүкіл жекеменшік және тәуелсіз арналар түгелдей басшылыққа алса ғой. Осы орайда бұқаралық ақпарат құралдарындағы тіл мәселесіне қатысты бір қоғамдық комиссия жұмыс істесе де артық болмас еді. Бұндай елдік шараларды ұйымдастыру, оған белсене атсалысу ана тіліміз алдындағы перзенттік борышымыз болуға тиіс.

	Біздің тіліміз – тірі тіл. Жар басына таяп барып тоқтағанымызбен, құлап кеткелі тұрғамыз жоқ. Қағынан жеріген бауырларымызды тілдік ортаға қайтарып алар мүмкіндігіміз де жеткілікті. Бізге қазақтың қазақпен қазақша сөйлескені аз, өйткені қазақ тілі «отбасы, ошақ қасының» тілі емес, ол әлемдегі ең бай,оралымды тілдің бірі. Біз оның көркем әдебиеттің, сөз патшасы – поэзияның, ғылымның, ресми құжаттардың, мекеменің ішкі жұмысының тілі болуын қалаймыз. Біз оның қазақ жеріндегі мәртебесі үшін күресуіміз керек. Тіл мәртебесін ту етіп көтеріп жүрген ақпарат құралдарының өздері тілге мұқият болуын сұраймыз. Біз қазақтардың таза қазақ тілінде сөйлескенін қалаймыз. Бай әдеби тіліміз мұрты бұзылмай сақталуын қалаймыз. Мемлекеттік тіл мемлекеттік мәртебе-сіне лайық болуын қалаймыз.

	23.12.2005 жыл.





ӨЛМЕС ӨНЕР ИЕСІ


	160 жылдығына арналған кеште сөйленген сөз



	Қазақтың ұлы ақыны Абай бабамыз «Өлді деуге сыя ма, ойлаңдаршы, өлмейтұғын артына сөз қалдырған» деген екен. Пешенесіне осындай өлмес бақыт бұйырған өнер иесінің бірі – Байсерке Қылышұлы. О дүниеге аттанып кеткелі бері 96 жыл өткеніне қарамастан, алаштың қара шаңырағы іспетті ордамыз Алматының төрінде, осынау сәулетті сарайдың ішінде 160 жылдығы аталып өтіп жатуы осының айқын көрсеткіші болса керек.

	Ал енді бұл Байсерке кім еді? Мен бұл сауалды тегін қойып тұрғам жоқ. Осы күнгі жас ұрпақ үшін бұл есім мүлдем беймәлім деуге болады. Өйткені соңғы 30-40 жылдан бері Байсеркенің сұлу саздары концерттік сахналарды былай қойғанда, бұрындары ауық-ауық күңгірлей шертіліп тұратын қазақ радиосы бағдарламаларынан да жоғалып кетті. Байсерке секілді соңына мол мұра тастап кеткен біртуар өнер иесіне осындай тағдыр сыбағасы бұйырар деп кім ойлаған?!

	«Әсілі, өнер мұрасының тағдыры да өнер адамының өнер жолы секілді бұралаңы мол, тұрлауы кем келетінін байқаймыз: бірде бағы жанып, тасы өрге домаласа, бірде дәурені өткен кәрідей дабыра-дақпырты күрт құлдырап, ұзақ жылдар елеусіз қалып қояды. Содан енді өзіне назары ауар, қадір-қасиетін ұғар жаңа жоқтаушысын, орындаушысын яки уақыт шаңын үрлеп ұшырып, жарық дүние дүбіріне қайта қосар зерттеушісін зарыға күтіп жата береді. Бұл тұрғыдан ол құдды маусым нөсерін тосып шөл тақырда бұғынып жататын тереңдегі тірі тамыр іспетті», – деп жазып едім мен былтырғы жылы жарияланған мақаламда. Қазір де осыны айтам. Сондай күйдегі Байсеркені қайта тірілткен маусымның ақ жауыны соңғы бір-екі жылдан бері – күйшінің 160 жылдығы қарсаңында себелей бастаған. Құдайға шүкір, бүгін бұл кәрі емен жапырағын қайта жайып, саялы бәйтерекке айналғандай. Жайқалған жасыл жапырағы енді қайтып қурай қоймас-ау деп сенем.

	Байсерке Қылышұлы 1841 жылы Шу өзенінің Қордай ауданына қарасты өңірінде дүниеге келген, 1906 жылы 65 жасында қайтыс болған. Арнайы атап айтар бір жәйт – оның текті атаның тұқымы екені. Ол қазақтың ең ұлы батырларының бірінен саналатын, аты аңызға айналған, ел есінде Мүйізді Өтеген деген лақап есімімен сақталған Өтеген Өтеғұлұлының тікелей бесінші ұрпағы.

	Байсеркенің өз әкесі ағаштан түйін түйген шебер кәсіпкерлігімен белгілі екен. Бүгінгі тілмен айтсақ, қолданбалы өнердің (прикладное искусство дейміз ғой) айтулы шебері болыпты. Әсілі, барлық көркемөнердің тегі, бастау көзі біреу ғой, сондықтан болса керек, әке бойындағы сол өнер Байсеркеге музыкалық пішінге еніп ауысқан сияқты. Бес жасынан қолына домбыра ұстап, он жасында «бала күйші» атанған Байсерке кейін ұстаздары Есім, Сарша секілді атақты күйшілерден тәлім алады.Бірте-бірте өзі де соңына шәкірт ерткен дәулескер күйшіге айналады. Атағы бүкіл Жетісу атырабына, сондай-ақ іргелес қырғыз еліне кең жайылады.

	Байсеркенің бүгін осы концертте орындалатын 12 күйінен өзге «Төрт қарға», «Сұлутөр», «Қоңыр», «Бүлкілдек », «Ат ойнатқан», «Көш тоқтатқан», «Дұшпан тұсар», «Тұл қатын», «Сары ат», «Айрауықтың ащы күйі», «Көк серке», «Атеке» секілді шығармалары бар. Олардың бәрі де кезінде хатқа түскен, Ахмет Жұбановқа тегіс белгілі болған. Ахаң оларды жан-жақты талдаған, өз бағасын берген. Қазір ол күйлер әлдебір мұрағаттарда жатыр. Алдағы міндет – соларды табу.

	Осыған орай мен бір жәйтті айрықша атап өтуді парыз санаймын. ХХ ғасырдағы қазақтың музыкалық өнерінің дамуына өлшеусіз үлес қосқан, жан-жақты білімдар ғалым, қазақ музыкасының теңдесі жоқ зерттеушісі, дарынды композитор, әрі дирижер,әрі ұйымдастырушы болған академик Ахмет Жұбановтың Байсерке творчествосына сіңірген еңбегіне баға жетпейді. Шынтуайтында, Байсерке есімін өшпес әріптермен тарихқа жазып кеткен адам – осы Ахмет Жұбанов. Ахаң Байсеркеге бір емес үш қайырылады: екі мақала, бір үлкен очерк арнайды. Күйлерін әртүрлі кітаптарға енгізеді. Жан-жақты зерттей келе, Байсеркені «Жетісу күйшілік мектебінің негізін қалаған тұлға» деп бағалайды.

	Олай деп есептеуіне мынадай себептер бар: өткен ғасырдың 30-40 жылдарына дейін Байсерке даңқы бүкіл Жетісу атырабына өзгеше дүркіреп тұрған-ды. Сол тұстағы кез-келген жетісулық домбырашы Байсерке күйін міндетті түрде шертетін. Ал шеберлігі тасып, саусағынан балдай тәтті саз тамыза алатын өнерпаздар өздерін Байсеркенің шәкірті, ізбасары сезінетін, соны мақтаныш тұтатын. Іле мен Шудың арасында туып-өскен атақты күйші-композиторлар Қатшыбай, Тіленді, Бердібек, Сатқынбай Байсеркенің алдын көрген, соңына ілескен, кейіннен Байсерке дәстүрін жаластырған, сол дәстүр мектебінің түлектері еді. Оны Ахмет Жұбанов ағамыз жақсы білген және шегелей жазып кеткен. Бір өкініштісі – Байсерке шығармалары кейінгі жылдары орындау обьектісіне емес, зерттеу обьектісіне айналып кеткен.

	Ал енді осы Байсерке мектебі несімен ерекше-ленеді дерсіздер. Бұл тұрғыда мен мыналарды атар едім: біріншіден, Байсерке Жетісудағы теріс бұрауға негізделген күй стилін біржола орнықтырған композитор. Оған дейін бұл стиль бар ма еді, жоқ па еді, қай дәрежеде еді дейтін сауалға жауапты күй тарихын зерттеушілер беруі қажет, оны мен айта алмаймын. Екіншіден, Байсерке күй тақырыбының әр сағада варияциялана – яғни үнемі өзгертіле, дамытыла ойналуын, альтернацияны жиі қолдануды енгізуімен ерекшеленеді. Үшіншіден, шалыс бұраулы күйлерге жол ашты.

	Осы арада қарапайым тыңдаушыға түсінікті болу үшін мынадай жәйттерді айта кету керек шығар: біз білетін қазақ күйлері негізінен оң бұрауда тартылатыны белгілі. Оны ғылым тілінде «кварта» деп атайды. Теріс бұраулы күйлер көбіне Жетісуға тән. Оны ғылым тілінде «квинта» дейді. Мәселен, Қожекенің кейбір күйлері, Сыбанқұлдың барлық күйлері дерлік, Темірбектің әмбеге белгілі төкпе күйі «Шернияз» бен «Жетім баласы» – бәрі де теріс бұраулы күйлер. Бүгін оркестрдің орындауында ұсынылатын Байсерке күйлерінің тең жартысы теріс бұрауда. Ал шалыс бұрау дегеніміз – бір ішек «фа» нотасына, екінші ішек «соль» нотасына бұралады да, жоғарғы ішекке салмақ түсіріле ойналады. Жай қағып көргенде, бұрауы бұзылған домбыра үні естіледі. Ал күй шертілгенде, өзгеше сүйкімді саз шалынады құлаққа.

	Байсеркенің дарынды шәкірттері – жоғарыда есімдері аталған майталман күйшілер ұстазының осындай жаңа да тың үрдіс, ерекшеліктерін жан-жақты дамытқан.

	Ал осы жерде тағы бір ескерте кететін нәрсе – әлгі варияцияға әуестік, яғни күй әуенінің бастан-аяқ өзгеріссіз қайталана бермей, жаңаша құлпырып отыруы оларды жаттап алуды қиындатқан. Әсіресе, күйді үстіңгі ішекте ойнау, әрі варияциялап отыру асқан шеберлікті қажет етері түсінікті шығар. Байсеркенің дәл осы бағыттағы көптеген күйлерінің бізге жете алмай қалуының бір сыры сонда жатса керек-ті. Сіздер шалыс бұраудағы күйдің нұсқасын бүгін жас домбырашы, Дина Нұрпейісова атындағы конкурстың лауреаты Салтанат Бөленованың жеке орындауындағы Сатқынбайдың «Қарлығаш» күйінен байқайсыздар.

	Айтпақшы, ескерте кетейін, бүгін сіздер Байсерке күйлерімен қатар жеке домбырашылардың орындауында Байсерке шәкірттерінің күйлерін де – Бердібектің «Кездесуін», Тілендінің «Ақ-қуын», Қатшыбайдың «Бала Мишкасын», Темірбектің «Жетім қызын», т.б. тыңдайтын боласыздар.

	Енді бір-екі ауыз сөз Байсеркенің бүгін орындалатын күйлері төңірегінде. Байсеркеде «ұран» тақырыбына арналған екі күй бар: бірі – «Ұран күй», екіншісі – «Баба ұраны». Екеуі де күйшінің қоғамдық-әлеуметтік көзқарасын, өмірлік кредосын белгілейтін программалық шығармалары. Бұлар ХІХ ғасырдың екінші жартысынан бастап Жетісу өңіріне жаппай қоныс аударып, ең шұрайлы, нулы, сулы жерлерге түрен ізін салған, ал қазақ атаулыны шөлейт далаға яки таулы-тастаққа ығыстырып тастаған орыс отаршыларына қарсылық ретінде шығарылған.

	Қазақ елі мен қырғыз халқын күреске үндеген күй. Күйлердің әдемі поэтикалық аңызы бар. Оның мазмұнын Ахмет Жұбанов та, мен де өз мақалаларымызда жазғанбыз.

	Екінші көңіл аударатын күйлер – «Қалипа – Қалыш», «Қалипа» және «Қалыш» деп аталатын үш күйі. Үшеуі бір-бірін қайталамайтын, әртүрлі бұрауда тартылатын, характері басқа-басқа күйлер. «Қалипа – Қалыш» күйінің шығу тарихы жөнінде әрі қызықты, әрі трагедиялық аңыз бар. Бірақ оны айтып жатуға қазір уақыт жоқ. Ал қалған екі күй – үйелмелі-сүйелмелі екі қызына арналған.

	Аталып өтуге тиіс тағы бір күйі – «Жоқтау». Бұл жалғыз ұлы Әбдіраман қайтыс болғанда туыпты.

	Жалпы, Байсерке күйлерінің қай-қайсысының да шығу тарихына қатысты әңгіме-аңыздары бар. Оларды негізінен автордың өзі құрастырып, өзі әңгімелеп отыратын болған.

	Бір ауыз сөз «Жетпіс бұтақ» күйі туралы. Бізге жеткен аңыздарға қарағанда, бұл атау жетпіс күйден тұратын тізбекті (циклді) күйлердің ортақ аты. Бала күннен құлағымызда қалған айтушылардың сөзі бойынша, Байсерке бұл күйін жазғы жайлау үстінде кешкі іңірде бастаса, таң ағара әзер тамамдайды екен.

	Сонымен, құрметті ағайындар, мен Байсерке туралы азын-аулақ мәлімет ұсындым. Одан артыққа уақыт жоқ.

	Ал енді Байсерке бабамыздың 10 күйін оркестрге түсірген қарт композитор Дүңгенбай ағамызға, екі күйін оркестрге түсірген, әрі мына Құрманғазы оркестрімен алдарыңызға алып шығып отырған, осы оркестрдің бас дирижері Айтқали Жайымов інімізге және Байсерке бабамыздың осы кешін ұйымдастыру туралы ұсынысымызды құп алып, барлық көмегін аямаған ініміз, осы оркестрдің Бас директоры Еркебұлан Мүсіреп інімізге, сондай-ақ оркестрдің бүкіл мүшелеріне, концертке қатысатын жеке орындаушыларға өлшеусіз алғысымды айтып, басымды иемін. Ал бабамыздың суретін салып, қолғабыс жасаған бауырым, белгілі суретші, профессор Мұратбек Нұрлыбаевқа айтар алғыс өзгеше.

	Сонымен қатар бүгінгі таңда мұндай шаралар демеушілер көмегінсіз өтпейтінін білесіздер. Бұл кештің өтуіне де қаржылай көмек көрсеткен азаматтар бар. Мен сіздердің алдарыңызда «Рахат» компаниясының президенті, бүгінгі іскер де білікті жігіттердің бірі, болашағы жарқын азамат Бейбіт Атамқұлов ініме де зор алғыс айтамын. «Өнер» баспасының директоры Әшірбек Көпішев те өзінің туыстық, азаматтық парызын өтеп,осы кешті ұйымдастыруға атсалысқанын, қаржылық көмек ұсынғанын атап өту ләзім.

	24 мамыр, 2002 жыл.





АҢЫЗДАН АҚИҚАТТЫ АРШЫП АЛАЙЫҚ


	Ноғайбай шешен туралы мақалаға орай



	Осы «Әдебиет айдыны» гәзетініңбетіндемаусымайының орта шенінде «Ноғайбай шешен» деген мақала жарияланған еді. Сол қарсаңда Қордай ауданының орталығында ХІХ ғасырдың белгілі тұлғаларының бірі Ноғайбай Дәулетбақұлына қойылған ескерткіш ашылып, ас берілген-ді. Мақала осы оқиғаның құрметіне орай ұйымдастырылса керек.

	Әрине, ескерткіштің қойылғаны да жақсы, ас беріліп, ат шаптырылғаны да жақсы. Бірақ қанша дүркіреп өтті десең де, аудан ауқымымен шектелетін, тіпті сол өңір жұртшылығы жаппай қатыса да алмайтын ресми шараның орны бір бөлек те, «Әдебиет айдыны» сияқты Республика көлеміне тарайтын әдеби гәзет бетінде көлемді мақала жарияланып, араға тұтас ғасыр түссе де аты өшпеген ірі тұлғаның есімі жалпақ жұртқа қайта әйгіленіп, өмір дерегінен хабардар етілуі өзінше бөлек, игі де ғанибет шаруа дер едім. Өйткені сол Ноқаң туған ауданның өзінде де ол кісінің атына қанық жалпы халық оның не харакет істеп, елге нендей еңбек сіңіргенін жаппай біле бермейді. Әсіресе, бүгінгі жастар бейхабар. Ал біледі-ау дейтін қазіргі некен-саяқ қарияларыныкі де әшейін дақпырт қана. Сондықтан да, Ш.Тілеубаев пен Р.Оразовтың әртүрлі кітаптарда жарияланған жекелеген аңыздарды пайдаланып қана қоймай, мұрағаттық көне деректерді іздеп тауып, тарихи нақты сыпаты бар мақала жариялағанына шын ризамыз.

	Мұндағы нақты тарихи деректер дегенде, ол кісінің туған,өлген жылдарының біршама дұрыс көрсетілгенін атап өткен жөн. Ноқаңның 1910 жылы қайтыс болғаны туралы өз елінде екіұдай пікір ешқашан айтылған емес. Мақала авторлары соны мұрағат деректерімен дәлелдей түскен. Орталық мемлекеттік мұрағатта сақталған мәлімет бойынша 1911 жылы маусым айында Ноқаңа ас берілгені, оған қазақ-қырғыздың көптеген игі жақсыларының қатысқаны айтылып, олардың біразының есімі аталған екен. Соны басшылыққа алған авторлар: «Ноғайбай шешен 1910 жылы 76 жасында өмірден қайтады» деп жазады. Ал жасын нақтылауға мұрағаттағы екінші деректі жақсы пайдаланған. Онда Ноқаңның қажылық сапарға шығу мақсатымен Жетісу губернаторына өтініш жолдап, 1907 жылғы 4 қыркүйекте төлқұжат үшін 45 сом ақша төлегені сақталған көрінеді. Сол жылы Ноғайбай шешеннің жасы 73-те деп көрсетіліпті. Демек, Ноғайбай аталмыш мақалада айтылғандай 1837 жылы емес, 1834 жылы туған болып шығады. Ал біз оқыған бір басылымда Ноқаң 1818 жылы туып, 1898 жылы қайтыс болған деген дерек кездестіргеніміз бар. Ел аузындағы болжалдап айтылатын әңгімелерден алынған осы жаңсақ мәлімет мұрағаттың бұлтартпас дерегімен нақтыланғанына ризамыз.

	Шамек пен Рашидтің мақаласы тағы бір ауызекі дақпырт деректің шындығын аша кеткен. Ол – жоғарыда аталған қажылық сапарға шығуға байланысты жазылған арыздағы Ноғайбайдыңәскери шенініңнақтыкөрсетілуі. Онда Ноғайбай шені – милиция прапорщигі деп жазылған екен. Бұған сенбеске ылажымыз жоқ. Ел аузындағы әңгімеде оның әскери шені майор болған делінуші еді. Тіпті кейбіреулер полковник болған деп те таласатын. Ақиқат көзі мұрағат бумаларында жатқаны дау туғызбаса керек. Егер ол арызды 1907 жылы 73 жасар қарияның жазғанын ескерсек, өмірінің соңына дейінгі үш жыл ішінде әлгі жоғары шендерге қол жеткізуі неғайбіл-ақ нәрсе.

	Шын мәнінде, Ноғайбай Дәулетбақұлының атақ-даңқын асырған оның орыс әкімшілігінен алған шені емес, оқу-тоқусыз-ақ Құдай көкірегіне салған білік-парасаты мен ақылы, сирек ұшырасар шешендік өнері еді. Және бұлар оған ғайыптан кездейсоқ бұйырған қасиет емес, арғы тегінен – тұқым қуалап келіп дарыған қасиет-тұғын. Оның төртінші атасы Малдыбай – өз заманында атақты би болған адам, үш жүздің басы қосылған дау-шарларда кесім айтып, «мәті би» атанған. Есімі Қасқарау тайпасына ұран болған. Біздің алдымызда өткен қариялар солай шертетін әңгімені. (Осы арада Ноқаңның ата-бабасының аты-жөнін ретімен атай кетуді жөн көріп отырмын, өйткені бұрын жарияланған деректерде жіберілген қате осы мақалада да қайталаныпты. Түбінде біреу керек қылып жатса, ол деректердің дұрыс болғаны жөн шығар. Сонымен Ноғайбай Жаныс ішіндегі Жарылқамыс. Әдетте бұларды Қасқарау деп атайды. Қасқараудың ішіндегі Бұқары, одан Сырымбет, одан Өтеп, одан Тауасар, одан Малдыбай би, одан Тілеулі, одан Дәулетбақ, одан Ноғайбай).

	Мен Ноқаң қайтыс болғаннан кейін 28 жыл өткенде туған екем. Соның арқасында біз тұрғыластар ол кісінің ізін басып, сөзін өз құлағымен естіген талай-талай көне көз қариялардың соңын көріп, әңгімелерін тыңдап үлгерген жайымыз бар. Өз әкем Сұлутөрге белгілі шежіре кісі еді, сондықтан Ноқаң туралы ертегіге бергісіз аңыз әңгімелер кішкентай күнімнен құлағыма сіңген. Абай атамыздың Сұлутөрге қалай келіп, қандай сый-сияпат көргені туралы әңгімелердің шет-жағасы әлі күнге дейін есімде. «Таңбасы жоқ, ені жоқ бурылтайдың, сағасы өткел бермейді терең сайдың. Құба жонға шоқытып шыға келсем, ізі жатыр өзі жоқ қалқатайдың» деп келетін тамаша әнді сол жолы Абаймен ілесе келген жігіттерден үйреніп қалған екен біздің елдің әншілері деп отыратын-дыәкем. АқынШөженің Ноқаңмен ұшырасуы жөніндегі аңыздың өзі шымыр новеллалық тамаша сюжет. Тек оқиға би-шешендерге қатысты жинақтарда жазылып жүргеніндей Сұлутөрде емес, Алматыда өткен-ді. Ал Байсейіт батырдың қызы Әсел сұлуға үйлену тарихы, Абай елінің жас жесірі Ақмай сұлумен уәде байласып, дұғай сәлеммен Әселге аттандырып жіберуі, жас келіннің көркі мен ақыл-парасатына тәнті болған бәйбішенің оны Ноқаңа өз ризашылығымен қосуы сияқты «мың бір түнге» бергісіз әңгімелер әлі күнге ел ішінде аңыз болып айтылып келеді. Бұл екі жәйт те сол заман үшін өзгеше тосын оқиға саналған сияқты. Әсіресе, Әселдің Ноғайбайға тұрмысқа шығар алдында қойған ең басты шарты сүйсінтер еді. Ол кездегі кез-келген еркек әйеліне ашуланған шақта әке-шешесінің «аузы-басынан» түк қоймай сыбай салуы үйреншікті жай нәрсе болған сияқты көрінеді. Бірақ Байсейіттей әруақты батырдың қызы ондай қылықты көтере алмасын алдын ала ескертіп: «Ең басты шартым – еш уақытта әкемнің аузын боқтамайтын боласың, ал оны орындау қолыңнан келмесе– жөніңе жүре бер» деген ғой. Ноқаң бұл шартты орындауға уәде ұстатып барып үйленген. Кейін бірер жыл өткенде ол уәдесін аңдамай бұзып қойып, Әсел бәйбіше әкесінің төрде ілулі тұратын мылтығына ұмтылатыны бар. Бұның бәрі жалпақ елге аңыз болып тараған. Шөже ақынның Ноқаңмен алғаш жолыққан бетте, қолын қысып, сәлемдесіп тұрып: «Сенбісің ер Ноғайбай Әселді алған?» дейтіні содан.

	«Шөженің Ноғайбайға айтқаны» – ұзақ өлең. Қазір оны мұрағаттан өзге жерден таппайсың. Менің қолымда ол ұзақ жырдан шағын үзінді ғана бар. Кезінде түгел жазып алмағаныма өкіне отырып, сол қолда барымды осы арада ұсына кетейін. Түбінде біреулерге керек болып жүрер:



	Жиылған көп жамиғат отыр қоршап,

	Мұңлы сөз асыл кептен шыққан мінсап.

	Әдеп көрген кісінің біреуі екен,

	Кім еді мұның өзі қолы жұмсақ?



	Сен едің ұлы жүзде дуа салған,

	Шөженің патша Құдай көзін алған.

	Естігенім бар еді, көрмесем де,

	Екі асылдан бар деп бір белгі қалған.



	Сенбісің, ей, Ноғайбай, қолымды алған,

	Байсейіттің жалғыз қызы – Әселді алған.

	Аты жақсы кісі екен Әсел деген,

	Аяғын кербез басып, әсем салған.



	Екі асыл қосылғаның жақсы бопты!

	Кімге опа қылады мына жалған.

	Тойшыбек арғы атасы батыр екен,

	Жау жолын Байсейіт тосып жатыр екен.

	Ер Байсейіт – өзі батыр, өзі мырза,

	Кеудесі нұрға толған ақыл екен.



	Жасырынып кеп, Ноғайбай, көріскенің,

	Мұның да бір қиастан мақұл екен.

	Байсейіттің батырлығы жаннан асқан,

	Ондай кісі шықпаған бір қатардан.

	Сарттың жалғыз оғынан өліп кетті,

	Сондай ғой опасы жоқ дүние жалған.

	Асылдың бұл Әселің баласы екен,

	Ботпайдың өзі, Шағатай баласы екен.



	Тойшыбек арғы атасы одан да асқан,

	Қайыспас қара болат сарасы екен…

	Арғы атаң, ер Ноғайбай, – би Малдыбай,

	Несібіңді артық жаратқан патша Құдай.

	Ақылың жас болсаң да дариядай,

	Елге мирасқор боларсың мұнан былай…



	Бір айта кетер жәйт – біздің елде аты аңызға айналып, айрықша құрметке бөленген, әлі күнге есімдері ерекше ілтипатпен аталатын екі ана өткен. Олар – осы біз әңгіме етіп отырған Әсел бәйбіше мен ел ішінде Арғын апа атанған Ақмай жарықтық. Екеуі де сұлулығымен де, ақыл-парасатымен де, мінездерімен де жалпақ жұртқа үлгі болған аналар. Мұндай қадір-құрметке Ноқаңның жұбайы болғасын жеткен ғой десек, күпірлікке жол береміз. Өйткені Ноқаңның бұл екеуінен өзге тағы екі әйелі болғаны белгілі. Ал олар бүйтіп абырой асырмаған.

	Менің бұл мәселеге арнайы тоқталып жату себебім – жоғарыда аталған мақалада Ноғайбайдың тоғыз қатыны болған деп жазылған екен. Бұл–қате. Біз білетін жерде мұнша көп әйел тек Төле биде болған. Олардың әрқайсысынан тараған ұрпақ бүгін де арамызда жүр. Ал Ноғайбайдың тоғыз әйелі болса, олардан да ұрпақ қалуға тиіс емес пе еді? Тым құрмаса, алтау-жетеуінен, әйтпесе бесеу-алтау-ынан ұлды-қызды бір-бір тұяқ қалар еді ғой. Біздің бала күннен білетін мәліметіміз бойынша да, қазіргі қолда бар шежіре деректері бойынша да Ноқаңның төрт әйелі болған. Әкесі айттырып әперген бірінші жары – Күрішбет (Күрішбала деп те айтылады). Аталмыш мақалада Күрішбек деп қате жазылған. Күрішбеттен Сарт, Төле, Шоңатай дейтін үш ұл туған. Екінші әйелі Әселден Белқожа, Әлімқожа, Сабырқожа, Алдашбек дейтін төрт ұл бала туған. Үшінші әйелі Ақмайдан Ілиясбек есімді бір ұл, Мүсілима, Тәслима есімді екі қыз болған. Кезінде біз оқыған бір мақалада осы Ақмай апамыздан туған ұрпақ бүгінде бір ауыл деп жазылғанын көріп едік, ол әшейін дақпыртпен жазылған артық сөз. Ал төртінші әйелі Ажар – қырғыз қызы екен, одан Жорабек, Аман, Мыңбай, Күбір дейтін төрт бала болған. Күбірден Ерке дейтін жалғыз қыз қалғанын білем. Алпысыншы жылдардың басында Алматыда тұрған еді. Дақпыртты адамдар туралы жамау-жасқаулы әңгімелер тарап жүретін реттер көп кездеседі. Оны біреулер шатыстырып айтса, біреулер дәріп үшін қосып жібереді. Ондай артық-кем айтылулар біздің екі жас автор дерек көзі ретінде пайдаланған, Кенен әңгімесі ретінде жарық көрген кітапта да ұшырасады. Мәселен, әлгі тоғыз әйел туралы сөздер сол кітаптан тарап, мақаладан мақалаға көшіп жүргені анық. Сол кітаптағы Ноқаң Сүйінбайға айтыпты дейтін: «Иә,қызыл иек, бергенді мақтап, бермегенді даттап қайдан келдің?» дейді екен сияқты сөз де иландырмайды. Тіпті ондай сөз Ноқаң аузынан шыққан күннің өзінде де Сүйінбайға емес, өзге біреуге айтылған болар. Өзінен он тоғыз жас үлкен, әрі ел құрметтеген Сүйінбай ақынға жөн-жосық білетін Ноқаң олай дей қоймаса керек. Ол кісі ақындардың қадірін жақсы білген. Шөжені айрықша құрметтеп, сый-сияпатын аямай жасап, «ақын деп Шөжені айт!» деп бағалауы тегін емес. Жамбылдың «Тілеміске» деген өлеңіндегі «Ей,Тілеміс, Тілеміс! Тілің мірдің оғындай. Тиіп кетсе, күйдірген сексеуілдің шоғындай… Кебекбаймен Ноғайбайтіліңнен-ақименіп,жүр ғой сені соға алмай!» дейтін жолдар Ноқаңның ақындарға абайлап сөйлегенін белгілейтін көрсеткіштің бірі болса керек. Мұндағы Тілеміс Есболұлы – Өтеген батырдың тікелей ұрпағы, соңында «Ер Өтеген» атты тамаша дастан қалдырған ақын. Тағы бір мысал. Осы Ноқаң мен Тілемістің замандасы, Жетісудың белгілі ақыны Әлмейін Молдажанұлы бір жерде ауыл ішінде Ноқаңа кездесіп қалып:

	«Ассалаумәликөм!» деп қарсы жүрсе, Ноқаң оны тоқтатып,қолын алмай тұрып: «Анық ақын болсаң, бір ауыз өлең айтшы, сәлемің сол болсын» деп сынағанда, Әлмейін: «Жаныстан – Жанту, Жантан, Жарылқамыс; Өскеннен соң арамыз болды алыс. Әй, Ноқа, не боларын білмей тұрмын, биыл болыс болыпты өңкей шалыс» деген екен табан астында. Олай дейтін себебі – сол жылы Ноқаң болыс болып сайланса керек. Осындай от ауыз, орақ тілді ақындарды есі бар биің де, болысың да қалай шалып сөйлемек. Ол өзіне-өзі бәле тілеп алумен бірдей емес пе!? Тезек төренің өзін бет қаратпаған Сүйінбайға Ноғайбай солай депті деу қисынға келе бермейді.

	Әрине, мұндай артық-ауыс дақпырт әңгімелер ел аузындағы аңызда ұшыраса беруі заңды. Кейде ұқсас жәйттер, қызықты оқиғалар бір сюжеттен бір сюжетке ауысып, кейде әсіреленіп, кейде әспеттеліп қосылып жататын реттер көп. Онсыз ол аңыздар өзінің әсерлілігін жойып алған болар еді. Ұмытылмай осы заманға жетіп жүру сиқырының өзі осысында. Ал әлгіндей өткірлеу тұстарға әңгімені жинап жариялаушылар мән бермегенмен, зерттеушілер зер сала үңілгендері жөн. Мәселен, біз әңгіме етіп отырған осы мақалада:

	«…орыс әскерлері 1854 жылы… Орта Азияны отарлаудағы негізгі әскери тіректерінің бірі саналған Верный бекінісін салып орналасады. Халық екіге жарылып, жартысы орысқа, жартысы Қоқанға қарайды. Ноғайбайдың әкесі бұл кезде Қасқарауды билеп тұрған болатын. Ол мұсылман деп Қоқанға қарауды дұрыс санайды. Ал Ноғайбай болса, екі жақтың да амалын тауып,елді аман сақтап қалудың жолын ойлайды. Бұдан Ноғайбайдың айлакер саясатшы, мәмлегер екені байқалса керек. Осыдан былай Ноғайбай шешен атанады,кейінірек Жетісуды мекендеген қазақ-қырғызға танымал би болады», – деп «Қазақтың бишешендері» деген кітапқа сілтеме жасайды. Тақпақтай айтылатын бұл шешендік сөздер ол кітапқа жарасқанмен, әлгіндей қорытынды жасау ғылыми мақалаға жараса бермейді. Бұл тұста Ноғайбай бар-жоғы 20-ақ жаста, «айлакер саясатшы да, мәмлегер» дипломат та бола қояр кезі емес. Жастық желікпен орыс әскеріне ілесіп, Қоқанға қарсы аттанғаны, сол еңбегі үшін кейінірек прапорщик шенін алғаны белгілі. Ол шеннің өзін де 1865 жылы Әулиеата қаласын алуға қатысып, көзге түскені үшін 1867 жылы алады. Оған дейін 1864 жылы орыс отрядтарын көпшілікпен қамтамасыз еткені үшін мақтау қағазын алса, дєл осындай ќызметі үшін 1865 жылы құрмет халатын алған-ды. Кейін 1868 жылы патша ағзамға қызмет істеуге ерекше құлшынысы үшін күміс медаль алады. Сол жылдан бастап жасы 73-ке келгенге дейін болыс болып өтеді. Әрине, көп болыстың бірі емес, өзімен тұстас ең көрнекті болыстар Сәт, Мәңке, Саймасай, Жайнақ, Үсенбай сияқты замандастарынан да озық тұлғаға айналады. Ал енді ол би дейтін ресми атқа ие болған емес. Бұнан бєрі мұрағат құжаттарындағы дерек.

	Мендегі бар мәліметтерге қарағанда, Ноғайбай Дәулетбақұлының есімі мұрағат қағаздарына алғаш 1865 жылы іліккен екен. Республикалық мемлекеттік мұрағатта сақталған «Начальнику Алатавского округа и киргизов Большой орды, генерал-майору Колпаковскому [от] Старших султанов, биев и почетных киргизов Большой орды Прошеніе» дейтін құжатқа 30 адам қол қойған. Олардың ішінде: дулат-шапырашты атынан өкілдік жасаған аға сұлтан Әли Әділоғлы Абылайханов, сарыүйсін атынан Сары би Алтаев, шымыр атынан Дәуітәлі би Боқтыбаев, ботбай атынан Диқанбай Қапсалаңов, жаныс атынан Бәгіл Туғанбаев, қасқарау атынан Жайнақ Қараталов пен Ноғайбай Дәулетбақов, сиқым атынан Чосбай (?) Бекболатов, жалайыр атынан Сұлтанғазы Жанғазыоғлы, албан-суан атынан полковник Тезек Нұралыоғлы Аблайханов т.б. бар. Бір қызығы, орысша шені барлардың шені, қазақша атағы барлардың атағы көрсетілген. Екінші көңіл аударатын нәрсе – бұл кезде Ұлы жүзде әлі «болыс» дейтін лауазым жоқ. Өйткені әлгі өтініште (Прошеніеде) үш мәселе көтерілген: әуелгісі – ұлы жүз қазақтарына салынатын көтерме салықты кіші жүзде қалыптасқан тәжірибе бойынша белгілеу; екіншісі – жаңадан өтпекші болыс сайлауы туралы ұсыныс төңірегінде; үшіншісі – астық қоры дүкендерін ашу жөнінде. Ноқаң бұл құжатта Жайнақ Қараталовпен қосарлана аталған. Бабаның Тоқшора атасынан тарайтын Жайнақ жарықтық ол кезде аралары алыстай қоймаған туысы, көзге түсіп таныла бастаған інісі Ноқаңды қасына ертіп, баули бастаса керек.

	Айтпақшы, Шамек пен Рашидтің мақаласын-дағы бір жақсы мәлімет – Ноғайбай асына қатысқан қазақ-қырғыздың игі жақсыларының аттарының атала кетуі. Мұндағы Бекболат Әшекеев – кейін 1916 жылғы Жетісу көтерілісінің басшысы болған атақты батыр; Еркебай Базаров – орысша білім алған тұңғыштардың бірі, кезінде ояз кеңсесінде қызмет істеп,тілмаш болған, жас Кененді қасына ертіп жүріп өнерін шыңдауға үлкен үлес қосқан, 1932 жылы аштан өлген Сұлутөрлік үлкен азамат; Шалтабай Құдайбергенов – Жамбылдың «Шалтабайға» деп аталатын өлеңінің кейіпкері, «Шалтабайға барсаң, кепке тоясың…» дейтін мәтелдің тууына себепкер болған белгілі шешен адам (кеп - әңгіме деген мағынада); Үсенбай Танкин – атақты Майкөт ақынның «жігіт жоқ Үсенбайдай бұл дуанда, Алматы, Пішпек пенен Қарақолда» деп дәріптейтін, заманында кісіліктің үлгісі ретінде танылған өзгеше тұлға; ал Ыбырай Жайнақов – жоғарыда айтылған атақты Жайнақ Қараталовтың баласы; Жайнақ бабамыз - 1860-62 жылдары Верный уезін басқарған, кейін қазіргі Боралдай маңындағы «Комсомол» ауылының негізін қалап (ол бұрын Жайнақ ауылы аталатын), елді отырықшылыққа ұйыстырған,тоған салып, қарауындағы қазақтарды егіншілікке үйреткен үлкен қайраткер… Шіркін-ай, осылардың бәрі бір-бір тарихи роман яки хикаяттың кейіпкері болуға сұранып тұрған жоқ па!? Олар туралы айтылатын әңгіме-аңыздардың бәрі біздің әкелеріміз қатарлы қариялармен бірге о дүниеге кетпеген шығар. Оларды да, мұрағаттарда қалған деректерді де тауып, таратып айтып беретін талапкерлер табыла бермейді ғой, әттең. Үміт енді Шамек пен Рашид секілді жастарда қалғандай. Табарларың да, жазарларың да көбейсін дер едім бұларға.

	Әйтсе де, осындай ертеде өткен тұлғалардың өмірі туралы зерттеу еңбек жариялағанда ел аузындағы дақпыртты аңыздарды пайдаланған күннің өзінде, оларға сын көзімен қарап, егер бар болса, негізінен мұрағат материалдарына сүйенген жөн. Мәселен, менің қолымда 1999 жылы Бішкекте жарияланған «Шабдан батыр» деп аталатын кіл мұрағаттық құжаттардан құралған 15 баспатабақтық орысша кітап бар. Бұл Шабдан – Ноғайбайдың замандасы ғана емес, ішек-бауыры араласқан досы да еді. Демек, ізденген кісіге Бішкек пен Алматы мұрағаттарынан Ноғайбай Дәулетбақұлына да қатысты құжаттар табылуға тиіс. Біздің елде Ноқаңды Шабданмен қатар қойып аңыздайды.

	«Халық айтса – қалпы айтпайтыны» рас болса, оның қоғамдық тұлғасын белгілейтін құжаттар бар болуға тиіс. Олай дейтінім, таяуда Қазақстандағы кеден ісі тақырыбына қатысты жарияланған бір зерттеу еңбектен Ноғайбай Дәлетбақұлы Қордай кеденінің басшысы болған дейтін деректі кездестірдім. Соған қарағанда, шашылып жатқан деректер бар болғаны ғой.

	Менің бұл мақаланы жазудағы мақсатым – ел аузындағы аңыздардан құралған жаңсақ «мәліметтерді» шындыққа балап, мақаладан мақалаға, кітаптан кітапқа көшіре бергенше, қырғыз ағайындарша нақты іске көшсек деген ойды айту. Аңыз деректерінен құралған әңгімелер жинағы бір басқа да, өмірбаяндық ғылыми сыпаты бар мақаланың жөні бір басқа. Ал мұрағат қатпарында тұншығып жатқан көне мәліметтерді теріп алып, жеке жинақ етіп шығару – тіпті бөлек шаруа. Шіркін-ай, бізге сол жетпейді.

	2 тамыз, 2005 ж.





БАБА ӘРУАҒЫМЕН ОЙНАМАЙЫҚ!




	Белгілі жазушы Ұзақбай Доспанбетов биылғы ақпан айының соңғы екі аптасы ішінде бір «сенсациялық» мақаласын екі басылымға: біріншісін – «Өтеген батыр» деген атпен «Жетісу» гәзетіне, екіншісін – «Үш Өтегеннің біреуі» деген атпен «Егемен Қазақстанның» «етженді» санына жариялапты.

	Мақала Өтеген Сәбденұлы деген батыр жөнінде екен. Жалайырдың Мырза руынан көрінеді. Бұрын-соңды естімеген есімім. Ұзақбай інім бұл кісі туралы біраз мәлімет жинапты: Алтынемел маңында Әбілмәмбет хан мен Абылай сұлтанның жасақтары қалмақ қолымен кездесіп қалып, жер жағдайын жақсы білетін Өтеген Сәбденұлының тапқырлығы арқасында аз әскермен-ақ үлкен жеңіске жетіпті; 1741 жылы Абылай тұтқынға түсіп, Қалдан Сереннің ордасында екі жыл тұрғанда, қасында Өтеген Сәбденұлы бірге болыпты, осы кісінің ақыл-кеңесінің арқасында пенделіктен құтылыпты; 1743 жылы Абылайдың қолы Текелі сайында қытай әскеріне тап болып, тағы да жер жағдайына қанық Өтеген Сәбденұлының ұйымдастыруымен жеңіске жетіпті. Осы секілді бірталай жәйттер сөз болған. Қазақтың қай батырының қай ісін түгел біліп жарытып едік. Тарихы толық тұрмақ, «үзіп-жұлып» дейтін дәрежеде де хатқа түспеген елдің білетіні қайдан түгел болсын. Тағы бір атақты бабамыз жөніндегі ел жадында сақталған деректі көргеніме қуандым. Риза көңілмен оқыдым. Рухына тағзым ете отырып, жаның жаннатта болғай деп дұға қайырдым. Тек бір «әттеген айы», Ұзақбай мырза осы мәліметтерді қандай дереккөздерден алғанын көрсете баяндауы керек еді. Әйтпесе, мұрағат ақтарып, тарихи кітаптарды парақтап жүрген көзі ашық оқырман атаулыны иландыра алуың қиын.

	Кейде біздің ағайындар: «Батыр көбейіп кетті ғой. Әркім өз ауылының маңынан, өз руының ішінен батыр табу ауруға айналып барады» деп, мұрын шүйіретінін көріп жүрем. Сонда мен ол ағайындарға: «Қазақ халқы өз тәуелсіздігі мен елдігі жолында үш жүз жылға жуық арпалысқаны рас болса, батырлар неге аз болуы керек?! Үш жүз жылда үш жүз батырды былай қойып, үш мың батыр шықпаса, осынша ұлан-ғайыр жерді қалай қорғап қалар еді? Жалпымыз көбіне бас қолбасы болған ұлы батырларды ғана білеміз. Ал жүздік басқарған, мыңдық басқарған батырлар да бар емес пе? Олардың еңбегі неге еленбеуге тиіс?! Оларды өз ұрпақтары мақтаныш тұтады, есімін де, ерлігін де жадыларында сақтайды. Ал енді осыны жалпы халыққа жеткізу айып емес, қайта парыз емес пе?» – деймін. Біреулер құптайды, біреулер қолын сілтейді.

	Осы тұрғыдан қарағанда, жазушының өз ұрпақтары арасында есімі мен ерлігі сақталған бабамыз туралы мақала жариялағаны құптарлық жәйт. Мәселен, мен өз басым Өтеген Сәбденұлы деген батыр өткеніне еш шүбә келтіре алмаймын.Ұзақбай айтқан деректерге күмәнмен қарап, оның батырлығына шәк келтірер не жөнім бар? Ол кісінің батыр болғанына да, жомарт болғанына да, діндар болғанына да, жиһанкез болғанына да, ел ішіне кітап арқалап келіп, білім таратқанына да сенуге дайынмын. Сенбеуге қандай хақым бар? Қандай дәлелім бар?

	Ұзақбай мырза мақаласының бір тұсында:

	«Белгілі бір тарихи тұлғаның өмірбаянын жазғанда, оны көтеру үшін міндетті түрде екінші бір тұлғаны аласарта түсуге біз жан-тәнімізбен қарсымыз», – деп жазған екен. Өте дұрыс. Сонымен қатар біреуге қатысты деректерді екінші біреуге апарып телу де құптарлық қылық емес. Халық жадында сақталып, бүгінге дейін жеткен кейбір жекпе-жектерді қисынсыз жерде біреуге апарып теліп, көркем туынды ұсынған ағайындар да барын білеміз. Дегенмен, аттас тұлғаларға қатысты оқиғалар ауызша тарағанда, бірінікі-біріне телініп кете беруі кездесетін жәйт. Тіпті адастарды былай қойып , әр дәуірдегі ірі тұлғаларға байланысты әңгіме-аңыздар да ауысып жататыны бар. Сөз болып отырған жағдай да соның бір көрінісі екені анық. Бұндайда зерттеуші адам – ол ғалым ба, жазушы ма – бәрібір, ауызша естіген дерегін мұқият тексеріп, таразылап, салыстырып барып пайдалануы керек. Ұзақбай мырза соны жасай алмаған. Өз сөзімен айтқанда, «өзінікін көтерем деп отырып», өзгеге көлеңке түсіріп алған.

	Ұзақбай мырза Өтеген Сәбденұлының үш қасиетін бөліп атаған екен. Біріншісі – батырлығы. Оған еш таласымыз жоқ, әйтпесе, халық оны жадына тегіннен-тегін сақтады дейсің бе? «Екіншісі – мәмлегер ретінде танылуы». Бұған да ешқандай дауымыз жоқ, Ұзақбай тапқан дәлелді деректер бар шығар, қысыр дауға барып қайтеміз. Үшінші қасиеті – жиһанкездігі екен. Оған да илануға дайынбыз. Тек осы арада Ұзақбай мырза: «Он сегізінші ғасырдың орта шенінде халыққа белгілі үш Өтеген болған: Уақ Өтеген, дулат жаныстан шыққан Өтеген Өтеғұлұлы және ...жалайыр мырза Өтеген Сәбденұлы» деп көрсетеді де, жалпақ жұртқа белгілі деректерге жармасып, даудыбастапжібереді, кісініеріксізқарсыпікір айтуға итермелейді. Бірінші өрбітетін дауы – «Жерұйықты» іздейтін Өтегенге, «Өтеген батыр» дастанына байланысты. Бүкіл жиырмасыншы ғасыр бойы әдебиет зерттеушілері мен тарихшылар мойындап, айтып, жазып келген жәйтке күмән келтіреді де, ол оқиға неге тек Өтеген Өтеғұлұлына телініп жүр, Төле би жасақтаған ол «экспедицияның» 34 мүшесінің ішінде Өтеген Сәбденұлы да болған дейді. Болса, болған да шығар, бірақ қазір оны бір Алла ғана біледі. Ал Ұзақбай да білетін болса, онда сөзі дәлелді болу үшін ол деректі қайдан алғанын нақты атап, сілтеме жасауы керек қой. Ол жоқ. Бар айтқаны: «Өтеген батыр» дастанының бас кейіпкері ретінде дулат жаныс Өтеген Өтеғұлұлы ғана аталады. Ол үшін Күсеп, Сүйінбай, Жамбыл сияқты ұлы ақындарды жазғыру үлкен ағаттық болар еді. Бар кінә сол ұлы ақындардың жырларын қағазға түсірген бүгінгі заман адамдарында болса керек» деп кесіп айтады. Ал енді ол дастандарды қағазға түсіргендерге алғыс білдірудің орнына, айып тағуымыз қалай болар екен? Ол дастандарды біз өмір сүрген ХХ ғасырға жеткізгендер де, хатқа түсіргендер де көп. Ол ғана емес, аталмыш үшеуден өзге Өтеген Өтеғұлұлы туралы дастан қалдырған ақындар да біршама: олардың ішінде Әлмейін Молдажанұлы, Тілеміс Есболұлы, Қазанғап Байболұлы, Әбзейіт Мәлікеұлы сияқты ақындар бар. Бір Жамбылдың өзінен «Өтеген батыр» дастанының 3 нұсқасы қалған екен. Академияның қолжазба қорында сақталған біреуін 1999 жылы Өтеген Өтеғұлұлының 300 жылдығына орай шығарылған «Мүйізді Өтеген» деген кітапқа енгізгем. Сол дастанның қара сөзбен берілген кіріспесінде: «Ол Өтеген Ұлы жүздің Дулат нәсілінен, Сырымбет деген атаның тұқымынан шықты... содан өзінің Аюса деген баласымен, елу кісімен екі айғыр үйір жылқы айдап... әуелі күншығысқа қарай бет алған» деп жазылыпты. Ол қолжазбаның соңында: «Жамбылдан жазып алған Жаманкеев Әбдіғапар» деген жазу жүр. Қолжазбаны архивтен тауып, бізге тапсырған М.Әуезов музейінің қызметкері Рафағ Әбдіғұлов дейтін жас зертеуші еді. Әрине, бұл екеуі де әдебиет әлеміне есімдері белгісіз адамдар. Бірақ кезінде Ілияс Жансүгіров, Сәкен Сейфуллиндер бас болып, ауыз әдебиеті үлгілерін жинауға кіріскенде, оған талай-талай қарапайым ғана сауатты адамдар тартылғаны белгілі. Ал енді солардың бәрі ниеті бөлек, бұзып жазуға бейім адамдар еді деуге аузымыз қалай барады. Онымен де қоймай, осы жиналған үлгілер бойынша қаншама ғалымдар зерттеу жүргізгенін білесіз бе? Мен әлгі «Мүйізді Өтеген» деген кітаптың «Өтеген батыр - әдебиет қаһарманы» дейтін тарауына Есмағамбет Ысмайыловтың, Нина Смирнованың, Рахманқұл Бердібаевтың, Асқар Егеубаевтың, Жанғара Дәдебаевтың, Анарбай Бұлдыбаевтың, Мүбәрак Үмбетаевтың зерттеу мақалаларын енгізгем. Солардың ешқайсысы да бас қаһарманның Өтеген Өтеғұлұлы екеніне шүбә келтірмеген. Өйткені аталмыш ақындардың бәрі де адресті нақты көрсеткен. Мәселен, Жамбыл: «Өтегеннің тууы, Жетісу еді мәулеті, Сырымбет еді әулеті, Дулат еді руы» дейді. Ал Жалайыр Әлмейін:

	«Өтеғұл , Өтеп туды Сырымбеттен, Біздерден қанша адамдар бұрын өткен; ...Жүкті болды кемпірі елу жаста, Өтеғұлда әйел жоқ онан басқа... Ат қойды Өтеген деп баласына, Көзінің ағы менен қарасына» дейді (Мұндағы Сырымбет – Өтеғұлдың әкесі, Өтегеннің атасы.) Қазанғап Байболұлының «Төле бидің тарихы» атты еңбегінде Төле Өтегенге: «Ендігісін көпшілік өзі білер және анау екі жүз де бөлініп кетіп, онан бергі жерде ұлы жүз де басымен тозып, алты ауыз болып тұрған кез. Жаныс болып, Ташкентке ие болып тұрсаңдар да жаман емес, менің бір ауыз тіліммен бар өміріңді сапармен өткіздің, екі дүниең болсын» – деп бата бергені айтылады. Кейін Ұзақбай сияқты біреулер өзге Өтегендермен «шатастырып» алмауын ескергендей-ақ, Қазанғап ақын:

	«Менің білуімше, бұл кісінің үш аты бар: Мүйізді Өтеген, Сері Өтеген, Батыр Өтеген» деп анықтай түседі. Осы секілді жолдарды ақындардың қай-қайсысынан да табасыз. Бұл дастандардың бәрін жазып алған бір кісі емес қой, Ұзақбай мырза. Ал көпке топырақ шашуға болмайды.

	Ұзақбай мырза мақаланың тағы бір жерінде:

	«Енді Жалайыр Өтеген Сәбденұлының жоғарыда аталған үш қасиетінің соңғысы – жиһанкездігіне келейік. Бұл өзі бала кезден жол жүруді ұнатқан, қасына 2-3 не 5-6 адам ертіп, кейде жападан-жалғыз ұзақ-ұзақ сапарларға шығып кетеді екен. Аңыз бойынша бұл бірде Жетісудан сонау Қаратау бойындағы қалың елге кетеді. Қаратаудың күнгейі мен теріскейіндегі елді тегіс аралайды. Бірде сол маңда Тарпаң атты қызға үйленіп, ол қыз бұдан жүкті болады. Бірақ Өтеген мұнда тұрақтамай, тағы жол жүріп кетеді. Араға жиырма жылдай уақыт салып, бұл күнде сарықарын әйелге айналған Тарпаңға қайта соққанда, оның қасынан бір жас жігітті көріп, қызғаныштан оны шауып тастай жаздайды. Сонда Тарпаң ара түсіп, «әй, Өтеген мырза, бұл сенің балаң ғой» дейді. Кейін сол Тарпаңнан туған баласынан көп ұрпақ тараған екен дейді» деп жазады. Бұл да Өтеген Өтеғұлұлына қатысты айтылатын аңыздың шала ұғылған, бұрмаланған түрі.

	Әсілі, жаныс Өтегенге байланысты аңыз әңгіме көп-ақ. Мен жоғарыда аталған «Мүйізді Өтеген» кітабына сондай әңгімелердің тұп-тура жиырмасын іріктеп алып енгізгем. Академияныңқолжазбақорындада ондайбіраз аңыздар сақталған көрінеді. Ал Қордайдағы ел аузында айтылып жүргендері қаншама. Ұзақбай мырза жазған оқиғаға ұқсас аңыз да әуелден бар. Ұзақ жылдарға созылған бір сапарынан Мүйізді Өтеген беймезгіл уақытта – таңғы алакеуім шақта – күтпеген жерде үйіне келіп, есігін ашса, әйелінің қасында сойталдай бір жас жігіт жатқанын көреді. Секем алған батыр қаһарына мініп, беліндегі қылышына жармасады ғой. Кісі дыбысын сезіп оянып кеткен әйелі Өтегенді көріп: «Тарпаң, тұр, әкең келді!» деп қасындағы ұлын оятқан екен де, батырдың ашуының алдын алған екен. Демек, Ұзақбай жазып отырған Тарпаң – әйел емес, Өтегеннің бәйбішесінен туған кенжесі. Осы арада амалсыз шежіреге жүгінуге тура келеді: Өтегеннің бәйбішесі Айғанымнан Қосағал, Қосдәулет, Бертіс, Асау, Аюса, Базарбай, Ылау, Тарпаң дейтін жеті ұл туады. Осындағы Ылаудан өзгесінің бәрінің үрім-бұтағы қазір Қордай ауданында. Ылаудан тараған ұрпақ Алматы маңындағы Іле ауданында, бірақ елдегі ағайындарымен байланыстары жоқ. Екінші әйелінен Жанқұлы деген бала туған, оның ұрпақтары да Қарасай, Іле аудандарында. Ал әлгі бәйбішенің кенжесі Тарпаңнан: Абақ, Тарақ, Қойкелді, Жанкелді, Бименбет, Шомай, Қанқожа, Шыны, Станбек, Ақтанберді дейтін он бала туған. Осылардың Шынысынан тараған Асқаров Рабадан дейтін азамат (марқұм) Өтегеннің сүйегін Қапшағайдан алып кетуге келген Қордайлық қарияларды Шеңгелдіге ілестіріп барған. Ұзақ жылдар Алматы облысында партия-кеңес қызметінде болып, өмірінің соңына таман Алматыдағы мал-дәрігерлік станцияның басшысы болды. Менің жақын араласқан, бір-ақ жас кішілігі бар інім еді. Ал Шомайынан тараған Нұрабаев Досан ініммен қазір де хабарласып тұрам. Жалпы, Өтеген бабамнан тараған бірталай Қордайлық Әлкен Оңалбаев, Берік Уәлиев, т.б. бауырларыммен таныс-білістігім, ептеген араластығым бар... Тарпаңға қатысты жаңсақ әңгімеге айтарым осы. Кездейсоқ құлағы шалған естіміштерді елеп-екшемей, анық-қанығына көз жеткізбей, «жерден жеті қоян тапқандай» асығыс ұсына салу осындай ыңғайсыз жағдайға алып келеді.

	Мақаласының соңына таман Ұзақбай мырза:

	«Жалайыр Өтеген өмірінің соңғы кезеңінде, яғни жау қарасы біржола жоғалғаннан кейін Қаражиделі атты қонысты иемденген екен. Бұл қазіргі Алматы облысы, Қаратал ауданы, Елтай, Сарыбұлақ ауылдары тұрған жер. Қазақ көшпелі халық қой, кейде Өтеген ауылы Іле өзені маңындағы қары аз, құйқалы өңірлерді де қыстау етіпті. Сосын да шығар, жалайыр мырза Өтегеннің моласы Қапшағай су қоймасының астында қалыпты... Алайда кейбір зерттеушілер, өлкетанушылар Қапшағай су қоймасының астында қалған дулат жаныс Өтеген Өтеғұлұлының моласы деп шатастырып жүр... «Мәдени мұра» бағдарламасының аясында сол дулат Өтегеннің моласы анық қай жерде екенін іздестіруге, анықтауға шақырыр едік» деп жазыпты.

	Осы арада әуелі мынаны айта кеткім келеді. Мүйізді Өтеген көзі тірісінде-ақ аңызға айналған адам. Батырлығы, жиһанкездігі, көріпкел ақылдылығы, сауаттылығы өз алдына, ол ел жадында Әулие ретінде сақталған ғой.

	«Мүйізді Өтеген» деген лақап ныспысынан кейінгіеңбелгілісі– «Өтегенәулие» дегенесімі. Ол есімді халық өзгеше құрметпен, ізетпен атайды. Тірісінде көріпкел қасиетіне табынып келген ел, кейін оның көзі жұмылғасын, зиратына зиярат етіп, мал шалып, басына түнейтін болған. Бір перзентке зар болған бейбақтар, созалаң дімкеске шалынған науқастар алыс-жақын атыраптан үнемі келіп жатқан. Сондықтан оның моласынан өз ұрпақтары да, жалпы халық та екі жүз отыз жыл бойына көз жазбаған.

	Мүйізді Өтегеннің сүйегін Қапшағайдан алып, Қордайға апарып қайта жерлегенде, Ұзақбай айтқандай, көрін «шатастырып» қазған жоқ. Біліп жүріп, тиісті орындарға арыз жазып, бірталай қиындықпен рұқсат алған. Оған Ғылым Академиясы, Мәдениет министрлігі араласқан. Менің қолымда оқушы дәптерінің сарғайып кеткен парағына жазылған құжат бар. Нақты көрсетілген құжат нөмірлері арқылы сол кезде берілген қатынас қағаздардың түпнұсқасын мұрағаттардан тауып алуға болар деп сенем. Мазмұнын өз сөзіммен баяндамай-ақ, қағаз бетіндегі мәтіннің емлесіне де, тыныс белгісіне де тиіспестен ұсынуды жөн көріп отырмын:



	Анықтама!



	1973 жыл оныншы июнь күні, біздер төменде, анықтама жазушы Алма-Ата облысына қарасты. Ченгелды с-хозының тұрғындары Кенжебай Ошақбаев жасы 82 де осы совхоздың тұрғыны, Жуасбаев Матхалық жасы 68 де! Жамбыл облысының Курдай ауданына қарасты «Кеңес» селосының тұрғындары Абу Раймов жасы 83 те. Сауранбаев Султанбай 59 да, Кульчиков Өмірқұл жасы 66 да. Каз ССР Ғылым Академиясының 6 июнь 1973 жылғы 4-203 санында қатнас қағазы.

	Каз. ССР-ның Мәдениет министрінің 8 июнь 1973 жылғы 14-05 қатнас қағазының зерттей кегенде, Отеғулов Отегеннің жоғары көрсетілген жасы үлкен азаматтардың көрсетуімен сүйегі хабырынан алынды, себебі Иле өзенінің қаптауына байланысты Жоғарыда көрсетілген фактыларды дәлелге ала отырып, оның ұрпақтарының яғни мекендеп отырған жеріне апарылып жерленді.

	Қортынды істің анықтамасы үшін қабіріне қатнасушы адамдардың қолы

	1. Сауранбаев Сұлтанбай

	2. Кульчиков Омірқұл

	3. Жуасбаев Матхалық

	4. Ошақбаев Кенжебай

	5. Қалмуханбет Ошақбаев

	Бұл қағазменің қолыма Өтеген батырдың 300 жылдығын өткізген 1999 жылдан кейін келіп түскен. Мен жоқта Қордайлық бір жерлесім бір бума ескі қолжазбаларды хатшы қызыма беріп кетіпті. Араб, латын, орыс әрпімен жазылған ол қағаздардағы дүниелер негізінен өлеңдер болып келеді. Ара-арасында осы секілді жазбалар, шежіре, майданнан өлеңмен жазылған хаттар ұшырасады. Буманың иесі жоғарыдағы «Анықтамада» аты-жөні көрсетілген Өмірқұл Құлшықов болуы мүмкін. Олай дейтінім – тағы бір парақ қағазда орысша жазылған өмірбаяны да бар екен. Сондағы мәлімет бойынша, ол 1907 жылы туған, 1932-34 жылдары Қызылордада «совпартшколда», 1934-37 жылдары Алматыда «ВКСХШ»-да оқыған (осылай жазылыпты, М.Ы. ); МТС директоры болған, Алматы қалалық кеңесінде істеген; әскерден жаралы болып қайтқан соң, қазіргі Өтеген ауылында қатардағы колхозшы, колхоз төрағасының орынбасары болған; өмірбаяны жазылған 1959 жылы «Искра Ленина» колхозында ағаш ұста болып істепті. Бұл қолжазбаларды маған әкеп тастаған кісі: «Өтеген батырдың жоқтаушысы болып жүр ғой, бір қажетіне жарар» деп есептесе керек. Құдай білдірткен шығар, міне, қазір іске жаратып отырмын. Жалайыр Әлмейін ақынның біраз туындылары, 40-жылдары соғыста опат болған жас ақын Зейнеділ Егембердіұлының өлеңдері менің қолыма осылай түсіп, «Асу-асу бел Қордай» деп аталатын кітабымда жарияланды.

	Негізгі әңгімемізге оралайық. Әлгі «Анықтамада» есімдері аталған екі Қордайлық қарияның қасында Шеңгелдіге ілесе барғандар қатарында Кеңесші Құсайынов, Әбу Алмасбеков марқұмдар бар еді. Сонымен бұл акті – «Анықтамадан» түсінгенім – шамасы, жерлеу шарасы тындырылған соң, аталмыш мекемелерге орындалған іс туралы жазбаша есеп берілуге тиіс болған сияқты. Бұл соған тіркелуге тиіс қосымша құжаттың бір данасы болу керек. Анау-мынауды тірнектеп жиып жүретін мінезі бар Өмірқұл ақсақал қағаздарының арасына салып қойған ғой. Осында есімі аталған Шеңгелді ауылының тұрғыны Кенжебай ақсақал сол тұста 82 жаста екен. Демек, 1891 жылы туған көнекөз қария. Оны алдыға салып жүргендеріне қарағанда, аузында сөзі бар, құйма құлақ қариялардың бірі болу керек. Моланы нақтылап көрсете алған ол жарықтық оның кімдікі екенін де білген шығар-ау! Сол тұстағы сексеннен асқан қарттар шеттерінен шежіре, шеттерінен тірі тарих болушы еді ғой. Менің бұл жазғандарым жорамал емес, шындық.

	Осы орайда Шеңгелдінің қазіргі тұрғыны, үнемі ізденіп, түртініп, әрқилы деректерді жинай жүретін, тарихшы мұғалім Жұмахан Қожамқұлұлының 2005 жылы 30 маусымда «Әдебиет айдыны» гәзетінде жарияланған мақаласына да жүгіне кетуге тура келеді. Ол да Өтеген Өтеғұлұлының Қапшағайдан қалай әкетілгені туралы жаңсақ жазылған бір мақалаға байланысты «Өтірік опа бермейді немесе Өтеген батырдың әруағымен ойнамайық» дейтін шиыршық атқан мақала жазған. Үзінді келтірейін: «Шеңгелді ауылына Өтеген батырдың сүйегін қазып алып кетуге келген төртадамарнайыкеліпаялдады... Құдайайдап, Қордайдан келген азамат Шеңгелді ауылының қадірлі ақсақалдарының бірі Ошақбаев Кенжебай атамыздың үйіне тоқтаған. Ол кезде көпті көрген көнекөз қариялардың тірі, ата дәстүрдің қаймағы түрілмеген, берекесі бүгілмеген кезең. Қонақтарға мал сойылып, құрмет көрсетіліп, Өтеген батырдың әруағына арналып ас берілді, құран оқылды... Қордайдан келген төрт адамға жол көрсетіп, жөн сілтейміз деп жетпістің өріне шыққан (актіде 82 деп көрсетілгені естеріңізде болар, М.Ы.) Ошақбаев Кенжебай, Қаңтарбаев Нүсіп ақсақалдар жауапкершілікті мойнына алды. Ұлы батырдың қабірін қазысуға жергілікті адамдар Жұматай Жұманбаев, Тілепалды Адасбеков, Қаматай Бестереков, Қалмұханбет Ошақбаевтар көмектесетін болып келісілді....

	Қабірді қазбас бұрын Өтеген батырдың әруағына бағышталып құран оқылды. Аллаға мінәжат етіліп, бас иіп, кешірім сұралды. Сонан соң барып жігіттер қабірді қазуға кірісті. Қордайдан келген төрт адамның үлкені қызу жұмыс басталысымен, малдас құрып отырып, қыбылаға бет жүзін қарата, қасиетті Құраннан сауабы мол дұғаларды дауыстап оқып кетті. Ақсақалдың жан толқынысынан көздерінен жас парлап, өн бойын тер басты. Қабір қазған жігіттер батырдың мәйіті жатқан жерге жетті-ау дегенде барып оқуын тоқтатты. »

	«Анықтамада» көрсетілген Шеңгелділік екі адамның аты осы мақалада да аталыпты. Демек, Жұмахан мақаласын қисындатып жаза салмаған, ішінде бірге болған кісідей-ақ біліп отырып жазған. Ал Ошақбаев Кенжебайды «ауылымыздың қадірлі ақсақалының бірі» деп бағалайды. Келгендерге арнайы мал сойып, құран бағыштатып, құрмет көрсеткеніне қарағанда, ол атамыз шын мәніндегі парасат биігіндегі білікті адам болғаны ғой. Қонақтарды да ол үйге тегіннен-тегін түсірмеген шығар ауылдастары. Ол жарықтықтардың жалайыр Өтегенді де, дулат Өтегенді де білгеніне еш күмән болмаса керек. Шатыстырып жүрген «кейбір зерттеушілер» емес, Ұзақбай мырзаның өзі ғой деген жөн сияқты.

	Мен Жұмаханды біраз жылдан бері танимын. Кезінде Шеңгелдіге қонаққа шақырғаны бар, бірақ уақыт тауып бара алмап едім. Қазір соған өкініп отырмын. «Анықтама» мен мақалада аты аталған адамдардың көзі тірісі бар болса, сөйлесіп, біраз әңгіме тыңдаған болар едім ғой. Оның бәрі қазір менің қажетіме жарар еді.

	Енді арнайы тоқтала кетуді тілейтін бір ғана нәрсе қалды. Ол Ұзақбайдың мына сөзіне қатысты: «Қапшағай су қоймасының астындағы жалайыр мырза Өтеген Сәбден баласының моласы екендігіне дәлелдеріміз шаш етектен. Сол дәлелдердің бірі мынау: жалайыр Өтегеннің осындағы негізгі шаңырағының астында Тоқтарбай, Өгізбай, Төке атты үш ұл қалған. Осылардың ең үлкені Тоқтарбайдан тараған ұрпақтың көбісі сол Қапшағай су қоймасының түбіндегі Шеңгелді ауылында тұрады» дейді ол. Хош делік. Әйтсе де, бұл енді шетіндеу әңгіме. Ұмытпасам, сонау 1992 әлде 1993 жылы болу керек, Талдықорған облыстық гәзетінде Мүйізді Өтегенге қатысты бір мақала жарияланды. Сонда Қаратал ауданының Абай атындағы ауылында Өтегеннің қалмақ әйелінен туған Тоқтарбай, Төке дейтін балаларының ұрпағы саналатын жиырма шақты үй бары айтылған екен. Меноны елдегі ағайындарға жеткіздім. Батырдың 300 жылдығын кең көлемде атап өту үшін даярлық жұмыстар басталған кез. Егер шынында да бабамыздан қалған ондай ұрпақ бар болса, алдағы жиынына шақыру парыз деп есептелініп, аталмыш ауылға Қордайлық төрт кісі – Болат Оңғарбаев (марқұм), Қуаныш Нұртаев, Сағын Жәпеков (марқұм), тағы біреу – әдейі ат ізін салған. Бәрі де Өтеген Өтеғұлұлының ұрпақтары-тұғын. Алыстан арнайы іздеп келген ол ағайындарды Қараталдық азаматтар қой сойып, қол қусырып дегендей қарсы алады. Жасы үлкен бір қарияның үйіне бас көтерер туыстары жиналып, ауылдың басшы азаматтары да қатыса отырып, әңгіме-дүкен құрады. Олар өздерін Мүйізді Өтегеннің тұқымы санағанмен, жалайыр мырзаға жатамыз деп есептейтін көрінеді. Әрине, Мүйізді Өтегеннің жалайыр емесі белгілі, Қордайлықтар соны айтып түсіндіреді. Амал жоқ, екі жақ отырып шежіреге жүгінуге мәжбүр болады. Сонда анықталғаны – Қордайлық Өтегендер мен Қараталдық Өтегендер ата таратқанда, ата саны Өтегенге дейін бірдей болып келіп, ал Мырзаға дейінгі бірнеше ата үзіліп қалыпты. Олар бұған дейін Өтегенді бірден Мырзадан шығарады екен. Әңгіме ішінде бірге болған өзге жалайырлар өз аталарын Мырзаға дейін үзбей санап бергенде, бұлар олай ете алмапты. Содан кейін Абай ауылындағы Тоқтарбай, Төке ұрпақтары Қордайлықтарды өздерінің бауырлары санап, мырза ішіндегі дулат екендеріне көз жеткізген сияқты болады. Соның әсері шығар, маған олар өздерінің шежірелерін де берген-ді. Мен оны әуелі «Мүйізді Өтеген» кітабына, кейіннен «Жаныс шежіресіне» қостым. Жаңылыспасам, Төкенің тұқымы болу керек, Абай атындағы Ұлттық педагогикалық университеттің география факультетінде сол кездегі деканның орынбасары болып істейтін жас жігіт «Мүйізді Өтеген» кітабын шығаруға қаржылық көмек ретінде маған 100 доллар ақша бергені есімде. Әттең, қайтып хабарласпай кетті де, есімін ұмытып қалыппын. Бұл енді мен дәлелдейтін, мен шеше алатын мәселе емес. Кімнің тұқымы екенін әркім өзі анықтап, өзі шешуге тиіс. Ал Ұзақбай бауырым «шаш етектен дәлелін» айтып сестеніп, текке «шошытқанша», осы мақаласында-ақ өзге деректерін де санамалап отырып ұсынуы керек еді.

	Ұзақбай мырза, шамасы, ұрпақтары сонау Қордайда жатқан Өтеген Өтеғұлұлының Қапшағайға жерленетін еш жөні жоқ деп есептейтін болу керек. Өзі айтпақшы, Қордайлықтар да «көшпелі қазақ» болған. Ташкент облысының Қыбырай ауданынан бері тартып, Алматы облысының «Еңбекшіқазақ» ауданына дейін арасы үзілмей тұтас жатқан жаныстар да ретіне қарай Іле бойын жайлап қайтып тұрған. Алматы облысының бұрынғы Күрті ауданының территориясында «Өтеген», «Қазбек» деп аталатын қатар жатқан екі тау бар. Соның «Өтегені» Мүйізді Өтегеннің қонысы болған жер. Сол Күрті ауданына қарасты Қазбек бекетінің теріскейіндегі он шақты шақырым жерде жоғарыда аталған Тарпаң мен Өтегеннің шөбере бауыры, атақты Малдыбай бидің моласы жатыр. Ал осынау екі кісінің де барша ұрпағы қазір Қордай жерінде. Шамасы, ол кез үшін 150-200 шақырым қашықтық онша алыс жер саналмаған болар.

	Әсілі,көзің анық жетпеген нәрсеге, әсіресе, қолыңда нақты мұрағат деректері жоқ мәселелерге мұқият абай болу керек.

	Ұзақбай секілді ұлағатты азаматқа елді текке дүрліктіру жараспайды. Жұмахан айтпақшы, әруақпен ойнамайық! Әруақтың киесі барын ұмытпағанымыз жөн.

	28 ақпан, 2009 жыл.





ДОМБЫРАСЫ ҰРАНДАҒАН БАЙСЕРКЕ




	Әсілі, өнер мұрасының тағдыры да өнер адамының өмір жолы секілді бұралаңы мол, тұрлауы кем келетінін байқаймыз: бірде бағы жанып, тасы өрге домаласа, бірде дәурені өткен кәрідей дабыра-дақпырты күрт құлдырап, ұзақ жылдар елеусіз қалып қояды. Содан өзіне назары ауар, қадір-қасиетін ұғар жаңа жоқтаушысын (орындаушысын) яки уақыт шаңын үрлеп ұшырып, жарық дүние дүбіріне қайта қосар зерттеушісін зарыға күтіп жата береді. Бұл тұрғыдан ол құдды маусым нөсерін тосып шөл тақырда бұғынып жататын тереңдегі тірі тамыр іспетті.

	Осылайша жарты ғасырға жуық ескерусіз қалып, халық жадынан мүлде өшуге айналған шақта тірілген айтулы тұлғаның бірі – Байсерке Қылышұлы. 1999 жылдың 6 қарашасы осы тамаша күйшінің жарық дүниеге қайта оралған бақытты күні болды десем, әсіре сөз бола қоймас. Олай дейтінім – дәл сол күні қазақ өнерінің киелі қара шаңырақтарының бірі – Құрманғазы атындағы академиялық халық аспаптары оркестрінің концерт залында осы оркестрдің өз орындауымен Байсеркенің “Ұран күйі” тұңғыш рет өнер сүйер қауым назарына ұсынылды. Бұл Байсерке туындысының үлкен сахна төрінен тұңғыш күмбірлеуі екенін былай қойғанда, Құрманғазы оркестрі ілтипатына ілігуінің өзі үлкен олжа емес пе?! Тіпті өнер туындысы үшін үлкен мәртебе, бақыт дер едім.

	Өз басым бұл оқиғаны қазақ мәдениетінің тарихы үшін де елеулі жәйт санаймын. Өйткені Байсерке күйлері ұзақ жылдар бойына күмбірлеген сұлу үнін бір естіртуге зар болып, әртүрлі мұрағаттардың қалың бумалары арасында тұншығып жатқан ғой. Ахмет Жұбановтың дуалы қаламының арқасында ғана көзі қарақты зиялы азаматтар жадында есімі сақталып келді. Күй өнеріне қатысты қозғалар әңгіме үстінде яки жазылар мақалалар ішінде есімі әмсе аталып кетіп жүргенмен, құлақ құрышын қандыра күй сазын тыңдаған адам некен-саяқ қанатұғын. Әлгі концерттен соң сең бұзылды. Кеш бағдарламасы бейнетаспаға жазылып, “Қазақстан-1” телеарнасынан байтақ елімізге көрсетілді. Бірталай өзге шаралар қолға алынды.

	Байсерке Қылышұлы есімі маған бала күнімнен таныс. Оның алдын көрген дарынды шәкірттері Бердібек, Қожабек,Сатқынбай, Қырықбайдың да күйшілік өнері туралы мадақ, дақпырттар құлағыма бала күнімнен сіңген. Менің алғашқы көркем әңгімем “Дұшпан тұсарға” осы Байсерке төңірегінде айтылатын аңыздардың бірі арқау болған-ды. Тек кейіпкерім есімін Байсерке деп алмай, Байсүгір деп атағам, өйткені әңгімеге өзімнің жазушылық қиялым да мол араласқантұғын. Байсерке деп тура атасам, ол аңыздарға әуелден қанық елдегі кәріқұлақ ағайындарға жалған сөз таратушыдай көрінетін секілді сезінгенім есімде.

	Бүкіл Жетісуға даңқы мол тараған бұл күйшінің шығармашылық мұрасының тағдыры мені бұдан былайғы жерде үнемі толғандырумен келген-ді. Бір мақаламда: “Байсерке, Байсерке” деп есімін мақаладан-мақалаға көшіріп бос дәріптегеннен гөрі, сахнадан яки телерадио арналарынан бір күйінің ауық-ауық орындалып тұруын ұйымдастыру әлдеқайда артық болар еді”, - деп жазғаным бар. Олай дейтін себебім – осы Байсерке дәстүрін жалғастырушылардың бірі, айтулы күйші Темірбек Ахметовтың «Жетім балаң, «Шерниязымен” ғана қазақ күй өнері тарихынан елеулі орын ойып алып орныққаны еріксіз қызықтыратын. Байсеркеге, тым құрмаса, осындай тағдыр бұйырмағасын ғой әлгі сөздерді таусыла жазып жүргенім.

	Соны оқыған белгілі жазушы Жұмабай Шаштайұлы: “Сіз Байсеркенің жоқтаушысы екеніңізді білмегенімді қарашы. Әкем марқұм Байсеркенің “Қалипа – Қалыш”, “Ұран күйі” секілді біраз күйлерін тартушы еді, керегіңізді жазып алып қалатын едіңіз,” – деп өкінгені бар. Өкініп жүрмесек, қазақ боламыз ба!..

	Әсілі, Жетісу күйшілік мектебі туралы арыдан сөз қозғағанда, есімі аталмай қалуы мүмкін емес үш ірі тұлға бар. Олар: Қожеке Назарұлы (1823-1881), Байсерке Қылышұлы (1841-1906) және Сыбанқұл Қалбасұлы (1865-1945). Бұлар бүгінгі күнгеесімі ғанаемес, мол мұрасы да жеткен өнерпаздар. Қожеке мен Сыбанқұл екеуі негізгі саналы өмірін Жетісуда өткергенмен, тіршілік соңын тағдыр айдауымен шекараның ар жағында – Шығыс Түркістанда аяқтаған. Олар туралы кезінде “Елге оралған өлмес рухтар” деген мақала жариялағам-ды (“Қазақ әдебиеті”, 1995 ж.) Енді Байсеркені де бүгінгі жаңарған оқырманға таныстырып өтудің реті келген секілді.

	Байсерке Қылышұлы 1841 жылы Шу өзенінің Қордай ауданына қарасты өңірінде дүниеге келген. Жетісуды былай қойып, барша иісі қазаққа мәшһүр текті атаның тұқымы ол. Арғы алтыншы атасы Сырымбет – бүгіндері жалпақ жұртқа мәлім атақты «Орбұлақ» шайқасына қатысқан Салқам Жәңгірдің 600 жауынгерінің бірегейі, қол бастаған батыр. Ал бесінші атасы – қазақ халқының ұлы батырлары қатарында аталатын, аты аңызға айналған Мүйізді Өтеген. Өтегеннің бауырынан өрбіп ұрпақ таратқан он бір ұлдың үлкені – Қосағал. Осы Қосағалдан Дөненбай, Құнанбай, Құттыбай деген үш ұл туады. Ал Дөненбайдан – он бір ұл. Солардың төртіншісі Шұбартайдан – Қылыш, Шопабай, Қопабай дейтін үш ұл. Байсерке – Қылыштың жалғыз ұлы. Байсеркеде Қалипа, Қалыш дейтін екі қыз, Әбдіраман есімді бір ұл болған. Кезінде қағазға түскен деректер бойынша Байсерке 1906 жылы 65 жасында қайтыс болса керек.

	Байсеркенің әкесі Қылыш ұсталықпен, етікшілікпен айналысатын, табысы мол, дөңгеленген шағын ауқаты бар кісі болған деседі. Шаруа баққан қарапайым адам екеніне қарамастан, жалғыз ұлының өнер соңына түсіп, серілік мінезбен бұла өсуіне жағдай жасай алған сияқты. Өйткені Байсеркенің ән-күйге құмарлығы өте ерте оянған екен. Жеті жасынан жұрт көзіне ілігіп, он жасында тәп-тәуір домбырашы атаныпты. Бірте-бірте өзі өскен ауыл-аймақтағы домбырашылардың бәрінен асып түседі. Шаруаға қырсыз, ән-күйге құмар баланың бетінен қақпайды әкесі. Соған қарағанда, етікшілік, ұсталық тәрізді қол өнерімен әуестеніп, ақыры ағаштан түйін түйген кәсіп иесіне айналған Қылыштың өзі де, бәлкім, тіпті Байсеркенің анасы да, ән-күйден қаражаяу болмаған шығар. Байсеркеге күйшілік дарын тегін келді дейсің бе?!

	Ахмет Жұбановтың көнекөз қариялардан уақытында жазып алып үлгірген деректеріне қарағанда, Байсеркенің өнер жолында жетілуіне Есім, Сарша дейтін домбырашы кісілердің көп әсері тисе керек. Әсіресе, Есімнің қамқорлығы мол болған. Ол кісі кішкентай Байсеркенің бойындағы дарын қуатын қапысыз танып, бар білгенін жалықпай үйретеді.

	Әсілі, сол дәуірде Қордай өңірінде бүкіл Жетісуға танымал бірталай өнер иелері өмір сүргені мәлім. Айналасынан әнші, күйші арылмаған Кебекбай шешен мен Ноғайбай шешен, әрі айтыскер ақын, әрі сазгер Тәкен сал, басынан сөз асырмаған ақын қыз Әлмен, әрі шешен, әрі күйші Бердібек, төкпе айтыс ақындары Әлмейін мен Сарбас, осы Байсеркеге жақын туыс болып келетін Тілеміс ақын секілді майталмандар күйші шеберлігін еріксіз жетілдірер өнер атмосферасын жасағаны даусыз. Оның үстіне тоғыз жолдың торабы іспетті қырғыз-қазақ шегарасында ғұмыр кешкен Сұлутөр, Қордай елі Сүйінбай, Жамбыл, Майкөт, Сауытбек, Қуандық, Тоқтағұл, Қатаған, Қалмырза сияқты, тағы басқа толып жатқан қырғыз-қазақ өнерпаздарының әрлі-берлі не түстеніп, не түнеп өтер жолында жатқандықтан да, сол кездегі мәдени ауыс-түйістен мол хабардар әрі сол үрдіс ыңғайында өнерпаз қауымды құрмет тұтып, өнегесін үйреніп өсуге бейімделген ел болса керек-ті. Бұның бәрі жас Байсеркенің шығармашылық тұрғыдан тез жетілуіне де, таным-түйсігінің ерте толысуына да мол ықпал жасағаны анық. Бірі ұстазы есепті, бірі тұстас әріптесі іспетті осынша мол дарындар арасында Байсерке орны ерекше. Қас шебер күйші дәрежесіне көтерілген Байсерке даңқы Қордай, Шу өңірінен ұзап, бүкіл Жетісу мен қырғыз еліне мәлім болған. Сол замандағы өнер иелерінің салтымен ол да ел-елді аралап, тойлы-думанды жиынның сәніне айналған. Маңына күй құмар жастарды үйіріп, Қожеке Назарұлынан, ұстаздары Есім мен Саршадан қалған күйлерді де, өз туындыларын да үйретуден жалықпаған. Соның нәтижесінде Жетісуда Байсеркенің күйшілік мектебі қалыптасқан. Ахмет Жұбанов оның ізін жалғастырушы шәкірттері қатарында атақты домбырашы Қатшыбай Таубаевты, оның немересі Темірбек Ахметовты, Қожабек Жапашұлы мен Сатқынбай Әлмесұлын атайды. Біздің Сұлутөр өңірінде олармен қатар Бердібек Мықтыбекұлын және Қырықбай Сатқынбайұлын да Байсерке шәкірттері ретінде таниды. Осылардың ішінде, әсіресе, Бердібектің орны бөлек. Ол киелі батыр Жылқайдардың ұрпағы. Жылқайдардағы батырлық тұқым қуалаған: екінші ұлы Байтүгел де, одан туған жеті ұлдың екеуі – Қонай мен Мүлкаман да өз заманындағы атақты батырлар болған. Белгілі Қордай батыр осы Мүлқаманның шөбересі. Бердібек те Мүлкаманның ұрпағы. Сондықтан болу керек, Бердібек әрі алып қара күштің иесі, әрі бетіне жан қаратпайтын өткір адам болған екен. Соңында көптеген аңыз-әңгімелер қалдырған, жүріс-тұрысы, іс-әрекеті сал-серілерге ғана лайық өзгешелеу кісі еді деседі. Кезінде кәріқұлақ қариялардан естіген аңыздарда ол шешендігі ақындыққа барабар әрі тапқыр адам ретінде сыпатталатын. Басынан сөз асырмаған қиянпұрыс мінезі өзінше бөтен әңгіме. Оның үстіне күйшілік өнері тағы бар. Оның “Асау торы ат”, “Ұлпан”, “Жасы мерген”, “Боз інген”, “Сұлутөр”, “Жігіт”, Байсеркемен тұңғыш танысуына арнап шығарған “Кездесу” аталатын күйлерін бізге жеткізген Сатқынбай мен Қырықбай еді. Сол кісілерден қалған әңгімеге қарағанда, Бердібек Байсеркеден он шақты жас кіші болса керек-ті. Әттең, Бердібектен қалған мұра үні де архив бумалары арасында іштей ғана уілдеп, тұншығып жатыр.

	Дәл осындай жағдай Байсеркенің екінші дарынды шәкірті Сатқынбайдың да басында бар. Соңында «Боз жорға», “Қарлығаш”, “Беташар”, “Көк серке”, «Аққу” аталатын күйлер қалдырған бұл күйшінің мұрасы да тырбанып жарыққа шыға алмай жатқан “тірі” туындылар. Олардың бағы Қырықбай қарт о дүниеге аттанған күні қайтқан.

	Байсерке шәкірттерінің саны бұл мақалада есімі аталған күйші, домбырашылармен шектелмесе керек. Іле мен Шу аралығында ғұмыр кешкен қай-қай өнерпаз болмасын, белгілі дәрежеде Байсерке мектебінің түлегі іспетті еді. Оны Ахмет Жұбановтан бастап талай-талай күй өнері тарихын зерттеушілер қадап айтқан.

	Бір өкініштісі, бүгінгі таңда өзге жерді былай қойғанда, Қордай, Сұлутөр өңірінің өзінде Байсеркенің күйшілік өнерін нақты білетін кісі жоқтың қасы. Біздің бала кезімізде, тіпті бертінгі Қырықбай ақсақал сексенге таяп қайтыс болған жетпісінші жылдардың басына дейін ол дәулескер күйші жөнінде көнекөз екінің бірі аңыз шертетін. “Байсерке жарықтық Қарақияның басына көтеріліп, домбырасын аңыратқанда, Ойжайлау, Қасқажол, Көкқапталды жайлап отырған ауылдар түгел естір еді-міс”, – деп дәріптейтін. “Жетпіс бұтақ” атты тізбекті күйін кешкі іңірде бастаса, жазғы таң ағара әрең бітіруші еді”, – деп таңдай қағатын. Соның бәрі бүгін – көрген түс тәрізді. “Елу жылда – ел жаңа, жүз жылда – қазан” демекші, дүниенің өзгергенінің белгісі осы шығар. “Опасыз жалған!” дейтін сөз осындайдан айтылған-ау!

	Әйтсе де, жалғанды опасыз ететін де, опалы ететін де өзіміз ғой. Егер Байсерке, Бердібек, Сатқынбайлардың мұралары өз дәрежесінде насихатталып тұрса, ал сол насихатты жоспарлы түрде міндетті ұйымдар атқарып жүрсе, бұлайша таусыла сөйлер ме едік. Тоқсан тоғызыншы жылдың алтыншы қарашасы Байсеркенің қайта тірілген күні болды деп жүрек жарды қуанышқа бөленгендей алақайлауымыздың сыры, міне қайда жатыр… Сонау қырқыншы жылдары Байсерке мұрасы Ахмет Жұбанов назарына іліккен кезде ол бабамыздың алдын көрген шәкірттерінің кейбірі әлі жер басып жүр еді, ал күйлерін орындайтын домбырашылар Шу мен Іле ортасындағы әр ауылда-ақ ұшырасатын. Ахаңның Байсерке шығармаларына мән беруінің бір сыры сонда. Бір емес, үш мәрте қайырылып соғып, күйші есімін тарихқа жазып кеткен Ахаң еңбегіне баға жетпейді. “Ғасырлар пернесі” жарияланған жетпісінші жылдар Байсерке даңқының тағы бір өрлеген тұсы еді. Амал қанша, сол күндері де Байсерке күйлерін нотаға түсіріп, концерттік бағдарламаларға енгізіп, насихатын жалғап әкететін кісі шыға қоймапты. Ол қасиетті міндетті атқару ғасыр соңында белгілі композитор ағамыз Дүңгенбай Ботбаевтың маңдайына жазылған екен. Құрманғазы оркестрі орындаған “Ұран күйінің” оркестрлік партитурасын дайындап берген – осы кісі еді.

	Өмірде жақсылықтың да тосын келетін шақтары көп қой. «Ұран күйінің» сахнаға шығуы да мен үшін тосын жаңалық болды. 1999 жылы атақты батыр Мүйізді Өтегеннің 300 жылдығы аталып өткені белгілі. Осыған орай ойластырылған шаралардың бастан-аяқ басы-қасында жүріп, көптеген шаруасын тікелей өзім ұйымдастыруыма тура келгені бар. Соның бірі– жоғарыда аталып өткен Құрманғазы оркестрі дайындаған “Батыр бабам – Өтеген” атты тақырыптық концерттік кеш еді. Бұл концерттің арнайы атап өтер ерекшелігі – бағдарламаның кілең қаһармандық, әскери жорық, ел қорғау тақырыбына арналған әндер мен күйлерге құрылуында-тұғын. Сол күні Абылай ханның “Жорық” күйі де тұңғыш рет оркестр орындауында шалқыды. Н.Тілендиевтің “Махамбет”, Д.Ботбаевтың “Сыпатай батыр жебесі”, халық күйі “Қарасай батыр”, Ж.Тұрсынбаевтың “Батыр бабам – Өтеген”, Б.Жұманиязовтың “Махамбеттің үндеуі” секілді күйлер, әндер, ариялар тамылжи төгілді сахна төрінен. Мен үшін оқиғаның ең үлкені – Байсеркенің “Ұран күйінің» оркестр репертуарына енуі еді. Концерт соңынан Дүңгенбай ағама шексіз алғысымды айтып, бетінен сүйдім. Дәл осы күйдің Өтеген батырдың 300 жылдығына арналған кеште тосын орындалуында символдық мән бардай еді. Ұлы бабасының тойына Байсеркенің өзі қатысып, ұрандап тұрғандай көрінген маған.

	Көп нәрсені істің оңды басталған сәті белгілейді. Еңбегі жанғасын, көңілі марқайды ма, жаппай айтылған қошамет, алғыс шабыттандырды ма, әлде ұлы бабамыз алдындағы парызын сезінді ме, қайткенде де, осы оқиғадан кейінгі бір жылға жуық уақыт аралығында Дүңгенбай қария Байсерке мұрасына тағы қайырылып, “Толқытатын күй”, “Қалипа – Қалыш”, “Жекпе-жек” күйлерін оркестрге түсірді. Ал 2001 жылдың қаңтар-тамызы аралығында тағы алты күйінің («Жоқтау», «Келіншек», «Байсеркенің сылқылдағы», «Жетпіс бұтақ», «Қалипа», «Қалыш») оркестрлік партитурасын дайындады. Бұл енді қарт композитордың өліні де, тіріні де ризалаған өлшеусіз үлкен еңбегі екені анық. Құдай қаласа, аталған он күй де ұзақ жылдар тұншыққан дауысын таяу арада барша қазақ құлағына естіртетін болады.

	Осы арада әдейілеп айтакетерлік бір жәйт мынау: 2001 жылғы наурыздың соңғы күндерінің бірінде менің осы мақалам «Қазақ әдебиеті» газетінде жарық көрген-ді. Соны оқыған композитор Базарбай Жұманиязов маған телефон шалып, өзінің қолында Байсеркенің біраз күйлері барын айтты. Іздестіріп көріп, тапқан бетте хабарласпақ болып уәде ұстатты. Арада бір-екі ай өткен соң, тағы хабарласып, күйлерді тапқанын айтып қуантқан. Бұл өзі музыка мамандары сілтеме жасап жүретін «Байсеркенің он күйі» атты қолжазба жинақ екен. Оны сұлутөрлік Жапашұлы Қожабек қариядан Борис Ерзакович 1939 жылдың қыркүйегінде жазып алған екен. Д.Ботбаев оркестрге түсіргенде қолда бар Қырықбай, Темірбек нұсқаларымен қатар осы Қожабек нұсқасын да пайдаланды. Бұл жерде анықтай кететін бір жәйт – «Тұл қатын» күйіне қатысты. Бұл күйді Дүңгенбай Ботбаев өңдей отырып нотаға түсірді де, «Тұл қатынның зары» деп атады. Өйткені күйдің музыкалық мазмұны осыны нұсқап тұрғандай еді. Ал «Ұран» аталатын бір күйін Айтқали Жайымов оркестрге түсірді де, сахнаға «Баба ұраны» деген атпен алып шықты. Бұл – алдыңғы «Ұран күйінен» мүлдем бөлек күй; «Ұран күйі» оң бұрауда он алтылық ноталармен басталса, «Баба ұраны» теріс бұрауда сегіздік ноталармен басталады. Сонымен қатар Байсеркенің «Қазан» күйін де оркестрге Айтқали өте әдемі түсіргенін атай кеткен жөн.

	Бір күйін тыңдауға зар болып жүргенде,он бір күйдің оркестрге түсіп, жеке күйшілердің репертуарына еніп, сахна төрінен шалқып, радио, телеарналардан естіліп жатуынан артық тағы не тілеуге болады?

	Бұл сөз, әрине, қанағатшыл көңілдің тоқмейіл ықыласы ғой. Әйтпесе, Байсерке бабамыздан қалған мұра баршылық емес пе еді!? Біз білетін “Ат ойнатқан” (“Ат ойыны” деп қате жазылып жүр), “Көш тоқтатқан”, “Сұлутөр”, “Төрт қарға”, “Қоңыр”, “Бүлкілдек”, “Айрауықтың ащы күйі”, менің әңгімеме арқау болған “Дұшпан тұсар”, тізбекті “Жетпіс бұтақ” тәрізді күйлердің қайсысы қай мұрағатта, кімнің қолында жатқанын іздестіру керек-ақ. Әйтеуір, біздің естуімізше, тек сұлутөрлік Қожабек, әкелі-балалы Сатқынбай мен Қырықбайлардан әдейі іздеп келіп, жазып алушылар болған. Олармен кезінде Ахмет Жұбанов жете танысқанын мақала, очерктері дәлелдеп тұр.

	Әдетте байырғы қазақ күйшілерінің әр туындысының шығу тарихы жайында аңыз-әңгімелер ілесе жүретіні аян. Әр күйдің тууына белгілі бір оқиға себеп болатын сияқты. Тіпті ондай елеулі оқиға түрткі болмаған жағдайда, автордың өзі ол күй әуезі ыңғайына лайық аңыз сюжетін ойдан шығаратын кездер де жоқ емес-ті. Тарихи аңыз сюжетін пайдалану да ұшырасады. Бұл дәстүр, әсіресе, Жетісу күйшілеріне көбірек тән. Қожеке мен Сыбанқұл күйлерінің аты-ақ соны көрсетпей ме?! Байсерке де осы үрдісті тұтынған. Әр күйін орындар алдында міндетті түрде күй мазмұнын әңгімелеп беріп отыру шарт деп есептегендей.

	Байсерке шығармашылығы туралы жазылған зерттеу еңбектерде ол аңыздар үнемі қайталанып жүргендіктен, біз оларға арнайы тоқталмаймыз. Еріксіз еске түсіруге мәжбүр ететін бір жәйт – “Қалипа – Қалыш” күйіне байланысты (кейбір еңбектерде “Камене – Қалыш” деп қате жазылып жүр). Әу баста Ахмет Жұбановтың, кейінірек өзге де зерттеушілердің қаламына іліккен аңыз бойынша, бұл күйдің дүниеге келуіне Далабек деген әрі күйші, әрі батыр жігіттің Қотыр дейтін қорқау барымташының қолынап енде боп түсіп, ұзақ уақыт запа шегетіні, тіпті адам төзгісіз қинауға шыдап, ақыры әлгі зұлымның бойжеткен сүйкімді қыздары Қалипа мен Қалыштың көмегімен босанып, өзіне көңілі құлаған Қалипаны ілестіре қашатыны, бірақ соңынан жеткен қуғыншылармен шайқас кезінде Қотыр кезенген мылтық оғынан сүйген жігітін қалқалаймын деп ажал құшқан қыз трагедиясы себеп болғаны әңгімеленеді. Аңыз сыртында қаншалық нақты шындық жатқанын анықтап берер деректі қазір ешкім де айта қоймас. Әйтсе де, күйдің де, күй аңызының да Байсерке үшін өзгеше қымбат мәні болғаны анық. Әйтпесе, үйелмелі-сүйелмелі екі қызының есімін күй кейіпкерлерінің есімімен атар ма еді! Соған қарағанда, “Қалипа – Қалыш” автордың сезім жетегінде жүретін жастау кезінде шығарған күйі деуге лайық. Перзенттерінің есімін өнер туындысы құдіретімен мәңгілік өлмес есімдерге айналдырғысы келген сияқты. Белгілі дәрежеде әке тілегі орындалған сыңайлы да.

	Бүгінгі хатқа түскен қолда бар күйлері ішінде “Қалипа – Қалыштың” орны бөлек екені рас. Күйді оркестрге түсірген композитор Дүңгенбай Ботбаев ақсақал оған мынадай сыпаттама береді: “Күй көңілді мажорлық ладта шығарылған. Шағын кіріспеден кейін күйдің негізгі тақырыбы басталады. Оның нәзік құрылымы бойжеткен екі қыздың бұралып басқан биязы жүрісін анық аңғартқандай. Ладтың үшінші сатысы төртінші сатыға лига арқылы жылжып жүріс жасайды. Осы лига күйдің басынан аяғына дейін жиі кездесіп отырады. Бұл арада да композитордың музыкалық образ жасаудағы тапқырлығын ерекше атап өткен жөн. Домбыраның кіші сағасынан орта сағаға жетер-жетпес аралыққа “Қалипа-Қалыш” күйінің мазмұнын сыйдыра алған. Күйдің даму процесі де, күйдің шарықтау шыңы да осы кіші саға көлемінде орындалады. Күйді шартты түрде бірнеше көлемді толқуларға бөліп, оның алғашқы 8 тактысын бірінші толқу деп қарайтын болсақ, кейінгі толқулар оны дәлме-дәл қайталамайды. Керісінше, негізгі тақырыптан өрбіп, дамып, өзгешелеу өрнектеледі. Тек бесінші толқуда ғана күйдің бірінші бөлімі – репризасы қайталанады. Ал күй ерекшелігіне келетін болсақ, шығарма мазмұнының түгелдей кіші саға көлеміне сыйғанында жатыр. Осындай аумағы шағын шеңберге күй мазмұнын сыйдыру әркімнің қолынан келе бермейтін іс. Бұның сыры – автордың тапқырлығында: біріншіден, әрбір күй толқуларының ырғақтық өрнектері әртүрлі болып келеді; екіншіден, көрші жатқан дыбыстарды әртүрлі әдіспен өрнектейді; үшіншіден, ладты да өзгерте біледі; төртіншіден, күйдің интервалдық құрамын мазмұнына қарай жаңартып отырады”.

	Дүңгенбай қарияның көсіле сөйлеп, тәптіштей айтқан пікірінің сығымдалған нұсқасы осылай.

	Күй өнері туралы жазылған біз білетін еңбектерде авторлар көбіне біз секілді қатардағы қазақ оқырмандарының музыкалық сауаты кемшін жататынын, сондықтан арнайы терминдерді түсіне бермейтінін ескеретіндіктен болар, күйдің мазмұнын да, өзіндік ерекшелігін де жалпылама сөздермен сыпаттауға бейім келеді. Ондай талдаулардың тым жалпылама айтылатыны соншалық, тіпті сол қалпында лирикалық өлең сыпаттамасы ретінде пайдалана салу мүмкіндігі мол-ақ. Мен бұл мақаланың мамандар үшін емес, жалпы оқырманға арналғанына қарамастан, маман аузынан естілген лебізді бұзбай беруге тырыстым. Ондағы ойым мақалама ғылыми сыпат берейін дегендік емес, халық жадынан өшіп кетуге айналған дәулескер күйшінің шығармасы туралы айтылған маман пікірі болашақ ұрпаққа жетіп қалсын деген ниет қана. Әйтсе де, таза мамандар тіліне ғана лайық дыбыс өлшемін білдіретін бөлшектік сандар, тактылар мен толқулар ретін белгілейтін цифрлар жөніндегі пікірлерін қоспағанымды да ескерте кетейін. Маман зерттеушіге оларды өз бетінше-ақ анықтау қиын шаруа емес деп білем.

	Дүңгенбай қариямен әңгіме үстінде байқағаным – музыка мамандары шығармаға пікір айтқанда, ең әуелі шығарманың қандай ладқа (минор, мажор) негізделгенін, ладтың сатылары мен ол сатылардың атқарар міндеттерін (функциясын) ажыратып барып талдау жасайтыны. Лад сатылары жарты тон, кейде бір тон жоғарылап немесе төмен өзгеріп отыратын кездері болатыны аян. Мұндай өзгерулер белгілі бір музыкалық образды нақыштау үшін құрал ретінде пайдаланылатынын байқаймыз. Бұл тәсілді Байсерке “Қалипа” және “Қалыш” күйлерінде ұтымды пайдаланған.

	Байсерке бабамыз үйелмелі-сүйелмелі екі қызын соншама әлпештеп, өзгеше бір тебіреніспен қатарынан үш күй арнауы – екі нәрсені аңғартқандай: біріншісі – Байсерке ұлдарынан гөрі қыздарына ниеті көбірек құлап, ерекше мәпелеген; екіншісі – жігіт болып, ат жалын тартып мінген шағында қайтыс болған Әбдіраманнан өзге ұлы болмаған сияқты, болса да, шетінеп кетіп отырса керек, сондықтан да күйші бар әкелік махаббатын екі қызына бағыштаған дер едік. Бұл сөзімізді, жоғарыда атап өткеніміздей, екі қызына “Қалипа –Қалыштан” өзге тағы да жеке-жеке күй арнауы дәлелдей түседі. Бұл екі күйдің алдыда әңгіме болған “Қалипа – Қалыштан” басты айырмашылығы – теріс бұрауда шығарылуында. Бұл тізбек күйлердің өзгеріске түскен нұсқалар емес, өз алдына дербес туындылар екенін танытатын басты көрсеткіш. “Қалипа” күйінің өлшемі – төрт ширек, тонализі – “фа” мажор. Күйші шеберлігінің белгісі сол – бес тактілі кіріспе күйге бағыт-бағдар сілтегендей бірден аттас “фа” минордың элементін (ля-бемоль) ендіреді. Күйдің әрбір буыны кіріспенің осы “ля-бемоліне” қайта-қайта оралып отырады да, бұл дыбыс тактінің ең әлсіз үлесінде де акцентпен орындалады. Соның әсерінен күй ширап, Қалипа қыздың мінезіне сипаттама бергендей сезінесің. Ол үшін “фа” мажордың ІV сатысы жарты тон жоғарылаған (си-бекар). “Мұндай өзгерісті музыканттар “еселенген доминанта” (ДД) деп атайды”, – деп түсіндіреді Дүңгенбай қария. Музыкалық образды нанымды бейнелеу үшін композиторға “си-бекар” дыбысы қажет-ақ болған да, ол оны әдемі тапқан. Байсеркенің “Қалипасында” ладтың ІІІ сатысы жарты тон төмендеп, ІV сатысы жарты тон жоғарылайды. Қарапайым оқырманға бұл сөз еш әсер қалдырмасы түсінікті. Ал күйді тыңдағанда, бұл өзгерістер елең еткізбеуі мүмкін емес. Басқа сөзбен айтқанда, әрбір композитор алған тақырыбын айқындау үшін өз бояуын іздейді. Біреулер табады, біреулер таба алмайды. Ал Байсерке өзінің ерке қызының музыкалық бейнесін осылай мүсіндей алған.

	“Қалыш” – кіші қызына арналған күйі. Бұның өлшемі де, тонализі де “Қалипамен” үндес. Бұл күйде де кіріспе бес тактіден тұрады. Байсерке күйлерінен аңғарылатын тағы бір ерекшелік – музыкалық образды ашу үшін күйдің өн бойында кездесетін ырғақтарды (ритм) кіріспеде таныстырып өтетіні. “Қалышта” да сол бар. Қалипаға қарағанда Қалыш мінезі жұмсақ, биязы жан екенін аңғарамыз. Өйткені композитор қыз бейнесін нақыштау үшін лиганы жиі қолданған. Күй ширек ноталармен басталады да, екінші тактідегі нәзік лигаға тіреледі. Осы тактідегі “ми-бемоль”, “ми-бекар” ноталары да негізгі идеяға қатысы бар ноталар. Кіріспедегі бес такті күйдің аяғына дейін өзгеріссіз төрт рет қайталанады.

	Байсерке күйлерінен аңғарылатын айрықша бір ерекшелік – шетінен мажорлық ладта тууы. Оның екі түрлі себебі бар сияқты: біріншісі – композитордың шығармашылық бейімі сол ыңғайда екенін көрсетсе, екіншісі – дәстүрде жатса керек. Зерделеп байқаған кісі Жетісу елінің Кеңес дәуіріне дейінгі ән-күйлерінен мажорлық ладта шығарылған туындылар минорлық ладта шығарылған туындылардан әлдеқайда басым екеніне көз жеткізер еді. Тіпті фригийкалық ладты арқау еткен шығармалар ұшыраспайды да. Демек, Байсеркенің үнемі мажорлық ладты таңдап алуында сондай заңдылылқ бар. Осы тұста Ахмет Жұбановтың мына бір сөзін келтіре кетудің реті бар сияқты: “Байсеркенің құнды шығармаларының бірі – баласының өліміне арнаған күйі. Бұл – күйші творчествосындағы бетбұрыс кезеңді көрсетеді. Осыдан бастап көптеген ой, мазмұны жағынан терең, халық өмірін шынайы суреттейтін шығармалары пайда бола бастайды. Күйде үлкен сезімнің ұшқыны бар. Екінші дауыста пайда болған тұңғиыққа түсіп кеткен уайымның сарыны іле-шала қайғылы тақырыпқа ауысады. Күй ортасында айқын түрдегі ашық үнді мелодия орын алған. Бұл – уайым, қайғыдан келер пайданың жоқ екенін музыка тілімен сездіріп тұрғандай байқалады. Күй қаралы оқиғаға арналып шығарылғанына қарамастан, басынан аяғына дейін мажор ладында берілген”. Ал енді бұл – таза шығармашылық психологиясы тұрғысынан қарағанда, қызықты құбылыс. Осы ретте ойыңа Р.Ролланның “Кола Брюньон” романының жазылу кезеңі мен автор мұраты еріксіз оралады.

	Байсерке мұрасының ішінде “теріс бұрауда” шығарылған күйлер ұшырасуында да белгілі заңдылық жатыр. Мамандар тілінде бұл бұрау “квинта” деп аталады. Заңдылық жатыр дейтін себебіміз – “теріс бұраулы” күйлерді Жетісу жамиғаты сүйсіне тыңдайтын болған. Жалпыға танымал Темірбектің “Шерниязы” мен “Жетім балаң “теріс бұрауда” шығарылғанын қолына домбыра ұстаған қауым жақсы біледі. Атақты Қожекенің біраз күйлері, ал Сыбанқұлдың бізге жеткен күйлерінің бәрі дерлік осы “теріс бұрауда”. Байсеркедеде “терісбұраулы” күйлер жеткілікті. Жоғарыда талданған “Қалипа” мен “Қалыштан” өзге “Толқытатын күй”, “Жетпіс бұтақ”, Байсеркенің сылқылдағы” аталатын күйлері де “теріс бұрауда”.

	Байсеркенің бұл ыңғайдағы сұлу туындысының бірі – “Толқытатын күй”. Аты айтып тұрғандай, бұл күй адам ойын шартарапқа жетелеп, еріксіз толғандырады. Әдемі саз бойға шымырлап еніп, жүрек қылын шертеді. Әсіресіз жайма-шуақ күй ырғағы тәтті сезімге бөлеп, көңіл тізгінін ұшқыр қиял іліп әкетеді. Сен енді сезім толқынында ма, әлде ой толқынында ма, қалай ығып бара жатқаныңды аңдамайсың. Шығарманың өзегі іспетті мелодиясы да, күй орныққан лад та, күре тамырша бүлк-бүлк соғып тұрған жағымды ырғақ та, осылардың бәрінің басын қосып тұрған “теріс бұрау” да еріксіз осыған жетелейді. Күй өлшеміндегі “сегіздіктердің” ауық-ауық ауысып, бірқалыпты, байсалды екпінмен жүріп отыруы тыңдаушы құлағына тәп-тәтті әртүрлі дыбыстар тізбегін лек-легімен құйып, лажсыз толқытады. Шебер күйші жүрегінен бұлқынып шығып, бір екпінге бағынған ол дыбыстар легі тыңдаушы жүрегіне жетіп, тыңдаушы мен орындаушы арасында гармониялық үндестік тудырады. Толқудың да, толқытудың да сыры осында жатыр.

	Байсерке шығармаларымен таныса түскен сайын, күйлердің музыкалық мазмұнына, орындалу ерекшелігіне үңіле түскен сайын, біз ұзақ жылдар бойына қандай құнды мұрамызды елеусіз қалдырып келгенімізді аңғарамыз. Басқасын былай қойғанда, Байсерке шеберлігіне қатысты кейбір жәйттердің өнегелік сыпаты барын, соларды пайдалану, жетілдіру арқылы музыкалық өнерімізге қаншама үлес қосуға боларын ескермегенбіз ғой. Айталық, музыкалық бейне (образ) жасаудағы суреткерлік шеберлігі қандай! “Жекпе-жек” күйін осы тұрғыдан қарастырып байқауымызға әбден болады. Бұл күй – Байсерке шығармашылығы ішінде ерекше орны бар туынды. Қарама-қарсы екі жойқын күштің теке-тірес арпалысының музыкалық суретін жасаудағы композитор тапқырлығы дәріптеуге ылайық-ақ. Күйді оркестрге түсірген Дүңгенбай Ботбаев қария тілімен айтсақ: “Күй 2/4 өлшемімен бастала беріп, 3/4 өлшеміне ауысады. Ашық ішектерден құйындата шыққан “оналтылықтар” бірден күйдің негізгі тақырыбына бастайды. Бұл қарқын шұғыл күшейіп барып, шартпа-шұрт қақтығысқа ұласады. Композитор күйдің негізгі тақырыбынан өзге де әртүрлі ритм өрнектерін өте ұтымды пайдаланады. Мәселен, “оналтылық” ноталар ширек ноталармен, синкопа триольдармен, триольдар ширек ноталармен алмасып отырады. Мұндай алмасулар арпалысып жатқан екі дүлей күштің “өліспей беріспесін” айқындай түсетіндей”.

	Расы осы. Күйдің ішкі құрылымына үңіле қарасақ, Дүкең сөзінің шындығына көзің жете түседі. Күй кульминациясына даярлық ерте бастан өте тамаша ойластырылған. Күй кіріспесінің өзінде-ақ атойлаған дабылды үн шығарма бағдарын бірден айқындап, жөн сілтейтіндей. Кіші сағаға дейінгі аралықта-ақ алысып, шабысып, “жан беріскен” екі қарсыластың біраз психологиялық қыр-сыры бейнеленеді. Музыкалық иірімдердің соншалықты әсерлі де сырбаз, өзгеше сұлу ырғағынан Байсеркенің шын мәніндегі лирик композитор екенін танисың. Осы тұстағы автор шеберлігі, әсіресе, (үшінші нөмірден басталатын) кіші сағадағы ширығудан жақсырақ көрініс береді. Мұндағы ерекшелік – ладтың жетінші сатысы жарты тон төмен түсіріліп, альтерациялануында. Арпалысқан дүлей күштердің музыкалық суреттемесін табу үшін, композиторға жаңа музыкалық бояулар қажет болғанын аңғарамыз. Автор оларды табиғи дарын түйсігімен өте орынды таба білген. Сөйтіп, онсыз да жігерлі музыканы одан да бетер жігерлендіре түскен альтерация күйдің драматургиясына елеулі әсер қосады. Кіші саға орта сағаға, орта саға үлкен сағаға ұласып, шарықтау шыңына жетіп, күй кенеттен күрт үзіледі. Ширек үзілістен кейін күйдің бізге таныс бірінші бөлімі, басқаша айтқанда, репризасы орнығады. Тек ол дәл бұрынғы қалпында емес, жаңа элементтермен – музыкалық иірімдермен толыса нақышталып, байи түскен кейіпте қайталанады.

	Ал енді бұл “Жекпе-жек” күйінің қандай себеппен, қандай оқиғаға қатысты шығарылғаны жөнінде аңыз да, дерек те сақталмапты. Ежелден-ақ үлкен бәсеке майданы іспетті Шу өңірі тіршілігінің бір қыры бейнеленгеніне сеніміміз кәміл. Бәлкім, ұлан-асыр той мен аста белдескен түйе палуандардың шамырқанысы себеп болған болар, бәлкім, ат үстінде қара жерде тұрғаннан гөрі мығымдау сезінер баяғы қазақы тіршіліктің алыптары – білекті сайыскерлердің тегеурінді теке-тіресі себеп болған болар. Шу өзенінің арғы-бергі өңірін қатар жайлайтын қазақ-қырғыз елінде бұндай жекпе-жектер жігіттер арасындағы бәсекеден асып, ұлттық намысқа шауып жататыны айтпаса да түсінікті. Осы Байсерке заманында Қордай елінде ел намысын ту етіп сайысатын Әсіреп, Шарын, Исабек секілді атақты палуандар өткен-ді. Дәл сол тұста қырғыз елінің Тістеуік атанған түйе палуаны ұзақ жылдар бойына жамбасы жерге тимей, даңқ асырған. Ақыры жас Шарынмен сайыста оңбай мертіккен. Бәлкім, Байсерке бабамыз сондай белдесулердің біріне куә болған да болар. Тіпті ас пен тойда өтетін бейбіт бәсекені былай қойғанда, кейбір қантөгіске апарар жанжалды да жекпе-жекпен шешкен мысалдар бар қазақ-қырғыз арасында. Соның бірі қырғыз ханы Орманның тұсында өтеді. Орман хан Кекілік-сеңгір маңындағы қазақ жеріне сұғын қадап, қысым жасау ниетімен екі мәрте қол бастап келген. Бірақ екі жолы да Шыңғысбай, Бекеней дейтін ағайынды екі қыбырай жігіт қырғыз қолының қапысын тауып, Орман ханның туын жыққаны – әлі күнге ел аузындағы аңыз. Сол кездің рәсімі бойынша тудың жығылуы - қолдың жеңілуі ретінде бағаланатын көрінеді. Одан ары ессіз ғана жалғаса керек ұрысты.

	Екі мәрте беті қайтса да, Орман хан Кекілік-сеңгір, Қаракемер секілді шұрайлы жерді тартып алу ниетінен бәрібір қайтпайды. Бірақ үшінші жолы айлаға көшіп, жекпе-жек жолымен шешуді ұсынады. Ондағы сенгені – өзге бір қырғыз тайпасының Қабан дейтін түйе палуаны екен, соны жалдап әкеліпті. Бұл кезде баяғы Шыңғысбай да, Бекеней де шау тарта бастаса керек, үш күн бойына Қабанға қарсы қояр жігіт табылмайды. Ақыры Шыңғысбайдың ағасы Жанжігіттің Күреңкей дейтін ұлы намысқа шауып, жекпе-жекке шығуға бел байлайды. Алдын ала жасасқан уәде бойынша, осы жолы жекпе-жек жер дауының тағдырын шешуге тиіс болған: кімнің палуаны ұтса, жер соныкі деп серттеседі. Жастығына қарамастан, Күреңкей де бір алып болса керек, сәті түскенде Қабанның мойнына қолын шап орап, қылқындырып жүріп жығыпты. Осыдан былай Орман хан қазақ жеріне көз сұғып қадауды біржола доғарса керек. Кейін Кенесары Кекілік сеңгірге ат басын тірегенде: “Орманмен жасасқан антымыз бар,” – деп қыбырай елі түгелдей тау ішіне сіңіп кеткен десетін қариялар.

	Осы секілді тарихи шындық арқау болды ма, әлде жайшылықтағы көп тайталастың бірі әсер етті ме, қалай болғанда да, Байсерке күйі халық өміріндегі елеулі бір оқиғаны музыка тілімен әдемі нақыштаған көркем суреттей әсерге бөлейді.

	Біздің әңгімемізге арқау болар келесі туынды – “Ұран күйі». Бұл – Байсерке шығармалары ішіндегі тарихи кезеңдік мәні бар күй. Ахмет Жұбанов осы туындының шығу тарихы туралы баяндай келіп, идеялық мазмұнын былайша түйетін: “Байсерке сондай қарапайым домбыра тілімен Россия халқының бәрі де еңбекші елдің өміріне кесел келтіріп, теңсіздік, бақытсыздықты тудырып, тұншықтырып тұрған тұманға қарсы күресу керек дегенді әңгімелейді. ” Енді бір сәт осы төңіректе ойланып байқайықшы. “Тұншықтырған тұманды” қалай түсіну керек? “Дұшпан” сөзін ашық айта алмай, әдіс үшін пайдаланған тұспал балама емес пе? Өз басым дәл солай деп ұғам. Кеңес дәуірінде өмір сүріп, саяси құқайды көп көрген зиялы буын түгелдей бастан кешірген жағдай ғой бұл. “Россия халқының бәрі де” деген тіркесті де еріксіз жазғанына сенімім кәміл. Өйткені “Ұран күйінің» идеялық мазмұнын осылай сипақтата тұспалдау жолымен ғана түсіндіріп, қатал цензурадан өткізуге болатын еді. Есті оқырман автордың ол емеурінін қапысыз танырына ол сенген, әрине. Шын мәнінде, Байсеркенің күреске үндеген халқы –қазақ еді. Ал бірлесуге шақырғаны – ағайындас қырғыздар-тұғын. Себебі – екеуінің дұшпаны да, тағдыры да біреу еді.

	Патша өкіметінің Жетісуды және Қазақстан-ның бүкіл түстік өлкесін отарлау саясаты Байсеркенің бозбала шағына дөп келгені белгілі. От қаруын асынып, зеңбірегін сүйрете жеткен орыс әскері ойранының дүмпуі басылар-басылмастан-ақ, Қордай елінің ең шұрайлы, ешқандай құрғақшылық қаупі төнбейтін, тау баурайындағы нулы, сулы жеріне жаппай орыс мұжықтары қоныстанып, ғасырлар бойы туырылып жатқан құйқалы қыртысқа түрен тісін салған-ды. Өтеген батырдың үрім-бұтағының ата жұрты саналар Қарасу өзені бойында “Черная речка”, Шудың “Жайылма” аталатын жазығында “Георгиевка”, төменгі ағысында “Успеновка”, Сұлутөрдің жаннаттай сұлу баурайында “Красногорка”, “Архангельское”, “Маханьковка”, “Горно-Никольское” т.б. секілді орыс селолары пайда болған. Қазақтар кіл таулы-тасты, сай-жыралы өңірлерге немесе шөлейт түзге ысырылған. Кейіннен аралас-құралас тіршілік кешіп, жақындаса түскенмен де, ата қоныстарынан көрнеу көзге айырылған жергілікті жұрттың қаны ішіне қатып қалғаны айтпай-ақ түсінікті ғой. Біртіндеп орыс тұрмысына көз үйретіп, салт-дәстүріне зер салып, малдарын астыққа айырбастап, тіпті кейбіреулерімен “тамырлық” сыйластық тапқанмен де, дәл сол тұста бәрібір іштері анық жіби қоймаған-ды. Үлкен қантөгіске жетпегенмен, араларында дүркін-дүркін жанжалдар ушығып тұрған. Осының бәрі Байсерке жүрегіне жүк түсірмеуі мүмкін емес еді. Орыс ауылдарына қатынап, тіпті балалайкасын қызықтай шертіп, ырғағы бөтендеу музыкасын үйрене жүргенмен, Байсерке бәрібір отарлаушылар саясатының зардабына көндіге алмаса керек-ті. Онысы, әрине, ішкі қарсылық қой. Жасар өзге қайраны жоқ композитор ішін өртеген запыранды домбыра тілімен жеткізген ғой айналасына. Қара домбыраның шанағын дабылдата шертіп, қиянат қияметінен құтылудың жөнін нұсқауға тырысқан...

	Байсерке әр туындысының музыкалық мазмұн ерекшелігіне орай оның аңыздық нұсқасын қоса ойластыратын үрдісті тұтынғанын айтып өткенбіз. Сол әдеті бойынша бұл күйіне де ылайық сюжет құрастырады. Композитордың айтуынша, ол бірде басына ноқта түскен ел тағдырын ойлап, іштей мүжіле күңіреніп отырған сәтінде еңсесі биік асқақ Алатау кенет ақ басты ақсақалға айналып, сөйлеп кетеді: “Оу, қалқам, – дейді алып Алатау, – сен неге сонша таусыласың!? Мына менің баурайыма – сенің ата жұртыңа жаранған жаудың келгені бір осы деп тұрсың ба? Мен мынау ұзақ ғұмырым ішінде бұның талайын көрдім. Қай-қайсысы да бұл жерден бақыт тапқан жоқ. Бірі текке қырылып, жер жастанған. Бірі өлімтігін сүйретіп, әзер қашып құтылған. Бірі айдалада көмусіз қалып, аңға-құсқа жем болған. Уақыты жеткенде бұлар да жөнін табады. Тек сендер асқар Алатаудың ұланы екендеріңді ұмытпаңдар. Алатаудың кеудесін ешкім басқан емес. Қарлы шыңынан ешкім асқан емес. Тіпті қанатты құста аса алмайды. Асса тек асқақ ән асады, тамылжыған күй асады. Сен көкірегіңнен күй ақтар. Барша еліңе тарат. Шыңдардан асырып қырғызға жеткіз. Ол да сенің кебіңді киіп отыр. Ырыс түбі – бірлікте. Бірлесіп қарсылассаң ғана жетесің мұратқа. Азаттық өз бетінше келмек емес. Күресіп жүріп аласың. Соны жеткіз халыққа!”

	Кәрі Алатау, ақбас Алатау осылай тебіренеді. Бұл сөз Байсеркенің «Ұран күйінің» тууына түрткі болады. Күйдің аллегориялық мазмұнын автор осылай таратып, осылай әңгімелейді екен.

	Күй аты – “Ұран күй” екен, демек ол елді күреске үндеуге тиіс. Ұран атаулының міндеті – сол. Ал енді сол тұста орыс отаршылдарынан өзге тағы кіммен күресуге тиіс еді халық? Заман ыңғайына байланысты Ахаң оны “тұншықтырған тұман”, теңсіздік, бақытсыздық дей отырып, оның қай тараптан төнген қасірет екенін емеурінмен сездіреді, бірақ өз дәуірінің идеологиялық мұратын алдыға тартқан сыңаймен “Россия халықтарының бәрі де”, “еңбекші ел” деген саяси сыпаты бар тіркестерді әдейі қолданады. Әркім аузын баққан заманда басқаша айтудың мүмкіндігі жоқ та еді ғой. Әйтпесе, күйдегі орыс музыкасы интонациясының пайдаланылуы нені меңзеп тұрғанын аңғарта салу қолынан келмейтін іс пе еді.

	Ахмет Жұбанов “Ұран күйінің” көркемдік ерекшелігін тәптіштей талдаған. Оны қайталай айтып беруді қажет деп санамаймын. Есесіне өзге маманның – осы күйді оркестрге түсірген Дүңгенбай қарияның пікірін ұсынуды жөн көрдім. Ол кісі былай дейді: “Ұран күйі» – жүктелген міндетіне сай мажорлық ладта өрнектелген жігерлі шығарма. Оптимистік ырғағы халықты бірлікке шақырып тұрғандай. Атойлаған үш тактілі кіріспеден кейін “қауіп-қатер” тақырыбы домбыраның үстіңгі ішегіне өтеді. Іле-шала оған қарама-қайшы тақырып– халыққа үндеу тастайтын “Ұран” тақырыбы шалқи жөнеледі. Бір-бірінен алшақ жатқан образдық міндеттер атқаратын осы екі тақырып қайшыласып, күйдің драмалық сыпатын ашық аңғартады. Ладтың жетінші сатысын альтерациялау арқылы автор “қауіп-қатер” образын иланымды жасай алған. Ал ладтың алтыншы, бесінші сатыларын ойната отыра, әрі қайталай отыра, музыкалық әдемі иірімдер табады. Күйдің екі тақырыбы домбыраның астыңғы, үстіңгі ішектеріне алма-кезек ауысып, қақтығыса дамиды. Сондықтан да күй сазы мәнерлі де әсерлі. Өйткені күйдің жедел екпіні, тақырыптардың кезектесе өрнектелуі тыңдаушысын еш жалық-тырмайды, қайта алға жетелеп, еліктіріп отырады. Күйдің аумағы, негізінен, орта саға аралығын қамтиды. Мұндай ауқымды тақырыпты шағын диапозонға сыйдыру композитор үшін оңай іс емес. Ол үшін шығарманың ішкі құрылымын дамытуда композитор әртүрлі әдістер қолданады. Солардың бірі – вариациялау (тақырыпты өрнектеу). Күйдің жетінші цифрынан былай қарай тақырыпты өрнектеу басталады. Осысымен-ақ автор шығарманың ішкі құрылымын дамытуда бірнеше әдістермен таныс екенін және оны қапысыз меңгергенін байқатады.”

	Дүңгенбай ағаның сүйсініске толы ұзақ сөзінің мейлінше сығымдалған нұсқасы осылай. Айтса – айтқандай, күйші шеберлігін айқын танытатын бұл күйді тебірене тыңдайсың. Азат өмір жолында, азат ұрпақ жолында бір сәт толас-тамас, ғасырлардан-ғасырларға ұласа, үнемі арпалыспен өтер күрес суреті күй сарынынан әдемі көрініс тапқан.

	Сонымен біз Байсерке Қылышұлының өмір тарихына шолу жасай отырып, қолдағы бар бес-алты күйінің тақырыбы мен көркемдік ерекшеліктері жөнінде де тиіп-қашты сөз қозғадық. Ұзақ жылдар бойына ұмыт қалған автор болғандықтан, кейбір тұстарда әдейі маман пікірін ұсынып, күйші мұрасымен тереңірек таныстыруды да жөн көрдік. Ең қуаныштысы– бұл күйлерді еліміздің күй өнерін қадірлейтін тыңдармандарына жеткізу мүмкіндігі туғаны. Құрманғазы оркестрі ұжымы бұл абыройлы істі қолға алып отыр.

	Желтоқсан, 2000, 13 қаңтар, 2001 жыл.



	P.S. Бұл мақала жазылғалы бері алты жылға таяу уақыт өтті ғой. Сондықтан осында айтылған мәселелердің біразы содан бергі уақытта өз шешімін тапқан-ды. Ең бастысы – 15 күйдің оркестрлік нұсқасы жасалып, Құрманғазы атындағы академиялық оркестрдің ұйымдастыруымен күйшінің 160 жылдығы аталып өтіп, сол кеште 12 күйі осы оркестр орындауында шалқыды. Осыдан соң іле-шала Оркестрдің бас дирижеры Айтқали Жайымов оларды Қазақ радиосының Алтын Қорына жаздырды. Ол үшін Айтқалиға да, Радионың Бас директоры Нұрлан Өнербаевқа да алғысымыз зор. Сонымен қатар 15 күйінің домбыралық нұсқасы мен оркестрлік партитурасы «Баба ұраны» (Күйші Байсерке) деген қосарлы атпен «Өнер» баспасынан жарық көрді. Осының бәріне атсалысып, қол ұшын берген азаматтарға АллаҺ разы болсын айтамыз!

	Сәуір, 2006 жыл.





ЕЛГЕ ОРАЛҒАН ӨЛМЕС РУХТАР




	Өткен жылғы қыркүйектің соңғы бейсенбі-сінде ойда жоқ жерде менің рухани өмірімдегі есте қалар елеулі оқиға өтті.

	Қызметте, күнделікті күйбең тірлік үстінде отыр едім, журналист інішектердің бірі телефон шалып:

	– Марал аға, Қожеке мен Сыбанқұл күйлерін тыңдауға қалайсыз? Егер қаласаңыз, соның орайы келіп тұр, – десін.

	Бұл мен үшін тосын да қуанышты хабар еді. Жетісудың атышулы бұл екі күйшісінің есіміне әуелден қанық болғанымызбен күйлерін естуді дәл сол күнге дейін Алла-тағала пешенемізге жазбаған-ды. Әшейін ет жеп, шәй ішіп қайту үшін-ақ есіл уақытымызды қысыр әңгімемен ысыраптап жүрген қазақпыз ғой, мынандай хабар тигенде, қайтіп тартынарсың!

	Қайда назар бұрсаң да тарих қиянатын көруге мәжбүрсің. Әйтпесе, Қожеке мен Сыбанқұлды ел-жұрты ең кемі 60-70 жыл жоғалтып алып, ойда жоқта қайта табысар не жөні бар? Жетісудың өзге күйшілерін былай қойғанда, дәл осы Қожеке, Сыбанқұл, Байсерке күйлері құлағымызда күмбірлеп тұрса керек еді ғой. Кезінде оларды саналарына сіңіріп өскен жетісулықтар бүгін түгелдей о дүниеде. Ал қазіргі ұрпақ күйлері түгіл, есімдерін естуден мақрұм.

	Осы үш алыптың ішінде таяу күндерге дейін «бағы жанып» келгені – Байсерке еді. Тырнақшаға ала отырып «бағы жанған» деп есептейтін себебіміз: сүйегі туған жердің топырағымен бүркелді, кезінде қасына ерген шәкірттері – атақты өнерпаз, шешендігі ақындыққа барабар, әрі күйші, әрі балуан Бердібек Мықтыбекұлы, соңында әжептәуір өшпес із қалдырған Сатқынбай Әлмесұлы, көкірегікүйқоймасындай ЖапашұлыҚожабеқ қария, бертінгі Сатқынбайұлы Қырықбай қарт секілді күйшілер оның мол мұрасының біразын қастерлей сақтап, кейінгі ұрпаққа жеткізді. Менің білуімше, Қожабақ пен Қырықбайдың орындауымен Байсеркенің 20-30 күйі нотаға түсірілген. Атақты академик-композитор Ахмет Жұбанов «Ғасырлар пернесі» кітабында осы күйші жөнінде үлкен мақала жариялаған. Ахаңның атап көрсеткеніндей, Байсерке «Жетпіс бұтақ» атты күйін «кеште бастап ойнаса, таң атқанда зорға бітіретін көрінеді». Ел аузындағы аңызға қарағанда,күйші бұл ұзақ циклын орындағанда, бірінен-бірін үдете отырып, шеберлігімен тыңдаушыларын әбден тәнті ететін болған. Ал енді осы жетпіс тарау күйдің бізге қаншасы жете алады? Ол – беймәлім. Бір ғажабы, нотаға түсірілген күйлердің өзіне жанашырлық көрсетер ешкім жоқ. Әр нәрсеге құлағым түрік жүретін мен өзім осы күйшінің «Жекпе-жек» атты күйінен өзге ештемесін естіген емен. Осыдан төрт-бес жыл бұрын Жамбыл ауданына қарасты Қастек ауылында бір қарт әжей Байсеркенің «Ұран күйін», «Қалипа – Қалышын» (әртүрлі зерттеулерде «Кәмене – Қалыш» деп қате аталып жүр) және «Ат ойнатқанын» тартады екен деп естігесін,«тыңдап көрейінші» деп әдейілеп барып сұрастырсам, аз-ақ бұрын қайтыс болып кетіпті. Шамасы, Байсерке мұрасын сақтап келген ескі көз орындаушының ең соңы осы әжей болса керек.

	Мен білетін төңіректе қазір Байсерке күйлері-нің аттары мен аңыздары ғана қалған. Соның бірін кезінде мен де кәдеге жаратқаным бар. «Көш тоқтатқан», «Дұшпан тұсар» атты күйлері туралы аңызды біздің елдің қариялары мұндаға дейін айтып отыратын-ды. Осы аңыздармен қабаттаса, қамыс сыбызғымен қалмақтың қалың қолын бөгеген Ысты елінің есімі белгісіз бір күйшісі туралы аңыз да міндетті түрде қоса әңгімеленер еді. Мен осы екі аңыздың басын біріктіріп, «Дұшпан тұсар» атты әңгіме жаздым. Шығарма кейіпкері Байсүгір – осы Байсеркенің прототипі еді.

	Жоғарыда «бағы жанған» деп отыруымның сыры осындай. Тырнақшаға алатын себебім – қанша күйі нотаға түсірілсе де, аңызы ауыздан-ауызға көшіп, құлаш-құлаш мақалаларға арқау болса да, бір емес, бүкіл шығармалары аузы-мұрны таңылған кісіше, қағаз бетінде тұншығып, архивтің қараңғы бір түкпірінде қалды. Мен оқта-текте музыка зерттеушілер қаламынан туатын жекелеген мақалалардан Байсерке есімін көрген кездерде өз-өзімнен таусылып, «ғылыми айналысқа түсіп жалпыға мәлім болған аңыздар мен күй аттарын мақаладан-мақалаға көшіріп жаза бергенше, тым құрмаса екі-үш күйінің орындалуын ұйымдастырса қайтер еді. Жүз мақалада есімі қайталанғанша, бір күйінің оқтын-оқтын радиодан естіліп тұрғаны әлдеқайда артық-ау» деп күйінер едім.

	Қожеке мен Сыбанқұл есімдері де, шығармалары да Жетісу еліне 30-жылдардың басына дейін кеңінен мәлім еді. Кеңестік тоталитаризм ел тіршілігіне жаппай өзгерістер енгізу үстінде идеологиялық күресті күрт күшейтіп, қызыл қасап ұйымдастырып, ұр да жық саясаттың қолшоқпарына айналмағандарды тегіс жау атандырып,тіріні қойып, өлінің әруағымен арпалысқан тұстан бастап, бұл екі алыптың аты да ел санасынан біржола ығыстырылған-ды. Сексенінші жылдардың бел ортасына дейін Қожеке есімі кеңестік Қазақстан көлемінде мүлдем атаусыз қалды. 1984 жылы Шығыс Түркістанда Қожекенің 40 күйінің басын құрастырған «Күй толқыны» атты кітап жарық көргесін ғана оның жаңғырығы ата жұртына жетіп, әуелде ел арасында, кейінірек мерзімдік баспасөз бетінде күйші жөніндегі тиіп-қашты деректер, бірен-саран шағын мақалалар бой көрсетті. «Күй толқыны» кітабындағы мәліметтер негізінде жазушы А. Сейдімбеков те ойлы мақала жазып, оны 1992 жылы жарық көрген «Күй шежіре» кітабына енгізді. Демек, бұл – соңғы кездері оқырман қауымға Қожеке өмірінен азын-аулақ хабар жетіп үлгерді деген сөз.

	Әйтсе де, біз осы арада атақты күйші өмірінен қысқаша мәлімет бере кетуді жөн санаймыз.

	Қожеке 1823 жылы Жетісудағы әйгілі Қарқара өңірінде дүниеге келген. Тегі жағынан– Ұлы жүз Албан ішіндегі Құрман. Әкесі Назар – ел тізгінін ұстаған, аузы дуалы кісі болған. Кейінірек Қожекенің де қол бастап, батыр атанатыны, ел бастап, қоныс жаңартатыны тегін емес.

	Күйшінің толысқан жігіт шағы орыс отаршыларының Жетісу аймағына дендей еніп, бекініс салған, ғасырлап қалыптасқан дәстүрлі тіршіліктеріне оспадарсыз килігіп, ел мен жер билігін өз қолдарына сұраусыз тартып алған кезіне тұспа-тұс келеді. Өнер қуып, ел ішін еркін аралап өскен, көзі ояу, көкірегі отты азамат есіктен келіп, төр менікі дескен жат жұрттықтардың өктем қылығынан іш жимауы мүмкін емес еді. Әсіресе,1860 жылы Ресей мен Қытай мемлекеттері арасындағы келісімдерге қол қойылып, қазақ жері екі империяның қанжығасына бөктеріліп кеткесін, қанаттас, жалғас жатқан қалың ағайын арасына шекара түсіп, жазғы жайлау, қысқы қыстаулары екі жақта қалып, ата қоныстары талапайға түскесін халық еріксіз толқыған. Сол толқулар басында осы Қожеке мен Саурық батыр тұрған-ды.

	Мұндай жайсыз оқиғадан кейін орыс әкімшілігінің Қожекеге, жұқалап айтқанда, оқырая қарап, соңына түсері айтпаса да түсінікті. Сондықтан да батыр күйші Албан тайпасына қарасты елді шекараның арғы бетіне – осы күнгі Шығыс Түркістанға алып кетуге бел буады. Әуелде 25 түтінді бастап барып, біраз жерді шолып, ақыры, өздеріне әуелден таныс Іленің басы, Текестің құйылысы маңынан қоныс белгілейді де арттағы елге қайта оралып, төрт жүздей үйді тағы көшіріп әкетеді.

	Әу баста Құдай-тағала өр ғып жаратқан Қожеке күйші Қытай қарамағына өткен екем деп, жүні жығылып, момақан тіршілік кешуі мүмкін емес еді. Бүкіл мал-жанымен ыңырана көшіп келген қазақтарға Қытай өкіметі әуелде жылы қабақ танытқанымен, кейіннен Қожеке батырдың илікпес өр мінезін байқағасын, есебін тауып,көзін жоюды ойластырады. Әрі жүрек жұтқан батыр, әрі өнерпаз күйші, әрі ақылман ел басшысы Қожекенің абырой-атағы жаңа ортада да тез өсіп, оны күндеушілер шыға бастаған-ды. Қытай өкіметі, міне, осыларды пайдаланып, өтірік жаламен түрмеге қаматтырады. Қытайлар оның кеудесіне көмір шоғын басып, қинап өлтіреді. Сөйтіп, 1881 жылы 58 жасында дүниеден өтеді.

	Сыбанқұл Қалбасұлы – осы Қожекенің күйшілік мектебінің түлегі, сол дәстүрдің заңды жалғастырушысы.

	Ол Қожеке күйші шекара асып, Шығыс Түркістан өлкесіне өтіп кеткеннен кейін үш жылдан соң, яғни 1865 жылы дүниеге келген. Ата мекені – осы күнгі Шелек ауданының Сарыбұлақ, Нұра өңірі екен. Тегі жағынан – Қожекеге жақын, Албан ішіндегі Шажа руынын.

	Қожекені шет жерге қоныс аударуға мәжбүр еткен орыстың отаршылдық саясаты Сыбанқұлдың туған-туысқандарын айналып өтуші ме ед! Ата жұрты орыс казактарына тартып әперілгесін олар Кетпен тауының етегіне қарай жылжиды.

	Осы өңірді 1920 жылға дейін мекендеген ел ақтармен қызылдардыңтекетірес қырғынынан үркіп, Қалжат арқылы Қытай иелігіне қарай өткенде, Сыбанқұлдың үрім-бұтағы, жақын туыстары қоса кетеді. Бұлар да сол Текестің құйылысына таман – Үшқұштай жеріне барып тұрақтайды. Жаңа қонысқа келгесін, Сыбанқұл күйші кедейленіп, қолөнерімен айналысады: ол өрім өру, ер шабу, домбыра, ыдыс-аяқ жасау, әйелдердің әшекейлік бұйымдарын соғу ісіне аса шебер болған.

	Елуінші жылдардың аяғында ар жақтан бері өткен қазақтардың ішінде Сыбанқұлдың көзін көрген адамдар да бар еді. Солардың айтуынша, атақты күйші 1945-46 жылдар шамасына дейін өмір сүрген. Сыбекеңнің Садық, Рамазан, Әміре дейтін үш ұлы болған екен. Соңғысынан тұқым жоқ көренеді, ал Садық пен Рамазаннан өрбіген ұрпақтары сол 50-жылдардың аяғында Қазақстанға қайтып оралған, қазір Алматы, Жамбыл облыстарында тұрады.

	Мен Қожеке мен Сыбанқұл күйлерінің сиқырлы да сырлы сазына елтіп, Омархан күйшінің өнерін тамашалай отырып,олардың өмір жолын, тағдырларын осылай еске алдым. Омархан Керімқұлұлы – кең маңдайлы, қыр мұрынды, күтімі бар сирек мұртын ақ қырау шалған, орта бойлы кісі екен. Жасы алпысты алқымдап қалғанмен отыз жыл қой соңында жүрген қарияның ажары жақсы. Басындағы қазақы дөңгелек тақиясы тотығыңқы ақсары жүзіне әдемі жарасып, кезінде айтулы жігіт болғанын әйгілеп тұрғандай. Құдай-тағала да өнерді кім болса соған дарыта салмайды ғой, келбетінен, сөзінен ойлылық, сырбаздық аңғарылады. Бұзылмаған шұрайлы тілі бар. Қос күйшінің өмірі мен айнала-төңірегінен мәлімет бере отырып, күй бастарда міндетті түрде алдымен оның аңызын баяндайды.

	Омархан домбырашы Қожекенің «Күй шақыртқысынан» бастап, өзі білетін күйлерін шетіненшертебереді:«Мұңлық»,«Қамбархан», «Жиренше», «Жиреншеге Қарашаштың қазасын естірту», «Жиреншенің Қарашашты жоқтауы», «Сарбарпы бұлбұл», «Аққу», «Зар», «Қинау», «Тас көмір шоғымен қинау», «Кері толғау»… Бірі– Жетісу күйшілеріне ортақ стильді белгілейтін, табиғат суреттері мен құбылыстарын елестететін саз болса, екіншілері – халық ауыз әдебиетіндегі сарындарға үндеседі, үшіншілері – өз басындағы қасірет пен ел тағдырын қозғайды. Тақырыптық жағынан қарасақ, ауқымы тым кең.

	Қожеке үшін күй шығару – әшейін серілік өмірдің салты болмағаны байқалады. Әсіресе, туған елді артқа тастап, қоныс жаңартқан кезінен бастап, оның туындылары халық өмірінің шежіресі іспетті терең мазмұнға ие болған. Өзек өртеген өкінішке, налаға толы. Күрескер тұлғаның мұқалмас жігері аттандап тұрғандай.

	Қожеке күйлері орындалу техникасы жағынан да күрделі. Мұнда шертпе күйдің де, төкпе күйдің де элементтері қатар кездеседі. Домбырашы саусақтары перне қуалап, екі ішекті кезек термелей жөнелгенде, күйшінің шынайы шеберлігін еріксіз мойындағандайсың. Ал «Тас көмір шоғымен қинау» күйін тарлан күйші екі қолы шынжырлаулы отырып тартқан ғой. Қолдарын еркін қозғар мүмкіндігі жоқ тұтқын бар өнерін жұмсап, тек саға пернелерінен ғана ғажап саз тудырады. Бұл күйді тыңдағанда, сиқырлы сазға елтіп қана қоймайсың, әділетсіз тағдырдың қатыгездігіне күйініп, жүрегіңіз сыздайды.

	Қожекенің Рақыш, Ыбырайым, Нұрқа деген үш ұлы, Көке есімді бір қызы болған. Осылардың ішінде екі перзенті – Рақыш пен Көке – әкесіне тартып домбыра ұстап, оның мол мұрасын кейінгі ұрпаққа жеткізуші ең дарынды шәкірттеріне айналады. Рақыштың көзін көрген айтушылардың сөзіне қарағанда, ол Қожеке күйлерін таңды-таңға ұрып тартатын болған. Ал Көке өзі де күй шығарумен айналысқан. Омархан оның «Көкенің жоқтауы» атты күйін орындайды. Домбырашы қарияның айтуынша, бұл күйін ол әкесінің қазасына арнап шығарса керек.

	Өз бойына күйшілік өнерді сіңірген осы әулет екенін Омархан ризашылықпен айтады. Баласының домбыраға әуестігін байқаған әкесі бірде оны Қожекенің Рақышына алып келеді. Сексеннен асқан қария бұның қабілетін байқағасын, бар білгенін жалықпай үйретуге кіріссе керек. Бір қызығы – бұл кісінің күй үйрету әдісі өзгешелеу екен. Баланы теріс қаратып отырғызып қойып, өзі бір күйді әлденеше құбылтып тартады екен де, әбден құлағына сіңіріп болғасын, «қане, қайталашы» деп тексеретін көрінеді. Зерек Омархан құлағындағы әуезді айнытпай қайталап тартып шыққанда, оның зеректігіне көңілі толған Рақыш қария ризалықпен:

	«Балаң зерделі екен, қыранша самғайтын нағыз күйші болады»– деп мақтапты әкесіне. Бұны естіген жас талап Рақыштың жиған-терген бүкіл музыкалық дәулетін ғана игеріп қоймай, аузындағы аңыз-әпсаналарын да, тәлім сөздерін де құлағына құйып алады.

	1954 жылы болу керек, Омархан он тоғыз-жиырмаларға шыққан шағында ұстазы Рақышқа ілесіп барып, Құлжа қаласында өткен күй айтысына қатысады. Бұл бәсекеге Рақыштан өзге Асанәлі дейтін бір мықты қырғыз күйшісі де қатысыпты. Сол жолы Рақыш жүзден астам, Асанәлі тоқсанға тарта, ал Омарханның өзі алпыстай күй тартқан көрінеді. Айтыс біткен соң екі күйші де Омарханға батасын беріп, өз күйлерін аманат етіп тапсырады.

	Бірақ жас күйшінің тағдыры мүлдем өзге арнаға бұрылады да, ол елуінші жылдардың аяқ тұсында ата жұрты Қазақстанға өтіп, қу тіршілік ағымымен ығып кете береді. Өнер шіркін жайына қалып, бір отар қойдың соңында – сонау Балқаш маңындағы Балатопарда 30 жыл бойы өмірін өткізеді. Тіптен қолына домбыра ұстауды да қойып кетеді. Сөйтіп жүргенде, елге арғы беттен Омархан қатарлы оралған өнерпаз досы Кәтіп «келіп кетсін» деп шақыртқан көрінеді. Төсек тартып жатқан ескі досының сөзін жыға алмай, малды иесіз тастап, Кәтептің үйіне келгенде, ол қиналып жатса да, қолына домбырасын алып, бір зарлы күй шертіпті. Сөйтсе, бұл оның ауырып жатып шығарған соңғы күйі екен.«Көрге өзіммен бірге кетпесін, үйреніп алып қал», – деп тілек айтады досы. Домбырамен әлдеқашан қоштасқан Омархан икемсіз саусақтарын әрең «бастықтырып» әлгі күйді үйренуге мәжбүр болған сияқты. Күйшінің өзі бұл күйдің атын «Қайран Кәтіп, арманда өттің-ау!» деп атадым деген екен. Ал Омархан оны «Кәтіптің зар күйі» деп тартады…

	Біз жоғарыда Сыбанқұл күйшіні Қожеке мектебінің түлегі еді дегенді тегін айтқамыз жоқ. Сыбекең өнер жолына жаңа түскен шақта атақты күйшінің даңқы Жетісу өлкесінде дүркіреп тұрған-ды. Қолына домбыра ұстап, күй үйренуге құлқы құлаған жас балғынның Қожеке күйлеріне соқпай өтуі мүмкін емес кез еді ол.

	Әйтсе де, Сыбанқұл атақты күйшінің дәстүрін жалғастыра отырып, оның көлеңкесінде қалмау-ды ойластырған тәрізді. Оны біз Омархан қария Сыбанқұл күйлерін тартуға ыңғайланып, домбырасын «теріс бұрауға» (квинтаға) түсіргенде-ақ байқадық. Соңынан білдік: Сыбекең күйлері негізінен «теріс бұраумен» тартылады екен.

	Домбыраның құлақ күйін асықпай келтіріп, тиекті де бір-екі қозғап байқап, Омекең Сыбанқұл Қалбасұлының ата-тегі, күйшілік, орындаушылық өнері жөнінен сөз бастады:

	– Сыбанқұл Шажаның ішіндегі Бертістің бес баласы аталатын рудан. Күйші атамыздың көзін көрген кісілердің суреттеуінше, ол – өңі қарасұрлау, тәмпіш мұрынды, қалың ерінді, көзі қысыңқылау, қою қара қасты, шоқша сақалы бар, орта бойлы кісі екен. Кісімсуді білмейтін, кең пейілді жан еді деседі. Домбыра тартқанда, жан-тәнімен беріліп, оншақты күйден соң-ақ әруақтанып кететін көрінеді. Отырған орнында байыз таппай, төрден есікке дейін сырғып, одан төрге қайта қайтады екен… Омархан Керімқұлұлының айтуынша, Сыбанқұл күйлерінің ұзын саны елуге таяу сияқты. Ол өзі «Сандуғашты Сары өзен», «Алжыған айғырдың еңкілі», «Көксерке», «Өрелі шабдар», «Ақсақ қыз», «Маң төбет» тәрізді бір пара күйлерінен бастап тартады да кең тынысты, тарау-тарау эпикалық шығармаларына ауысады. Олары: «Еліне қайтқан аққу», «Бидайық қуған аққу», « Балапанын аймалаған аққу» және үш бөлімнен тұратын «Қара дауыл» күйлері. Орындалу техникасы жағынан оларда төкпелік, шертпелік, термелік қағыстар алма-кезек ауысып отырады.

	Омекең енді біраз күйлерді «Сыбанқұл тартқан күйлер» деп орындайды. Олар:

	«Төленді шұнақ», Бестібайдың күйі «Арман», «Тілеміс манпан», «Қаражорға», «Бозжорға», «Ақсақ құлан – Жошыхан».Осындағы соңғы күйді Сыбанқұл екі бөлек тартқан көрінеді. Демек, халық күйі деп жүрген «Ақсақ құлан» екі тарау эпикалық күй болғанға ұқсайды. Осының бәрі зерттеушілер үшін тың жатқан қызықты мәліметтер емес пе!

	Ал көкірегіне осыншама мол мәдени қазына жинаған, тұла бойы күйсандық іспетті Омарханды ешкім білмейді. Әке-шешесі жиырмасыншы жылдардың соңындағы сүргін кезінде шекарадан ары өтіп кетіп, бұл өзі Қытайға қарасты Шығыс Түркістанда дүниеге келіпті. Елуінші жылдардың соңында, алпысыншы жылдардың басында шегарадан өткендермен бірге елге қайтыпоралып, отыз жылбойына қой баққанын жоғарыда айтып өттік. Алматыға тиіп тұрған Күрті ауданында жүрген шопан бойында осынша мол өнер бұғып жатқанын, ол былай тұрсын, қазақ халқы жоғалтып алып, қайтып қауышуға зар болып жүрген Қожеке мен Сыбанқұл күйлерін көкірегінде сақтап келгенін осы күнге дейін ешкім білмегені қандай өкінішті.

	Омекеңнің күйін тыңдауға жиналғандар ішіндегі ағайынды үш жігітпен таныстым: бірі – Қанат Мұсахметұлы – қаламгер,бірер көркем туындылардың авторы, екіншісі – Мұрат Мұсахметұлы – ғылым кандидаты, жоғары оқу орнында мұғалім,үшіншісі – Болат Сылтымақ(бұл да Мұсахметұлы) – орманшы. Омархан Керімқұлұлын тауып жүрген де, Шелек ауданынан Алматыға шақыртып, бізге таныстырып жүрген де, теледидарға шығарып, радиоға жаздырып жүрген де, құдай тілеулерін бергір, осы үш азамат. Жарқын Шәкәрімов жүргізген «Жетісудың қайта оралған күйлері» атты тізбекті телехабардың дүниеге келуіне бірден-бір себепкерлер, міне, осылар.

	Жетісудың күй өнері туралы әр кезде-ақ қинала ойланушы едім. Өйткені мен Байсерке бабамыз бен оның атақты шәкірті Бердібек күйші туған өңірде – Сұлутөр баурайында дүниеге келгем. Байсеркенің дарынды шәкірттерінің бірі Қожабек күйшінің ауылы менің туып-өскен ауылым Көкқапталдан жеті-ақ шақырым жерде. Бердібек нағашымның ауылында өмір сүріп, дүниеден мұнда-мұнда өткен Қырықбай күйшіні (бұл кісінің де маған нағашылығы бар) көріп қалған да жайым бар. Тірі кітапхана іспетті шежіреші әкем Ысқақбайдан естіген әңгімелерім қаншама: Жетісуға аты мәшһүр Дәурен сал, Тәкен сал, Пішән секілді ақын-композиторлар жөніндегі аңыз әңгімелер өз алдына, Қожеке, Сыбанқұл, Байсерке сияқты қас шеберлер туралы лақаптар қандай еді. Сонан соң: «Ол кісілерден қалған мұра қайда, неге атаусыз жоғалып барады?» – деген ойлар мазалайтын. Себебін ойластырар едім.

	Көңілімдегі көп сауалдың кейбіріне жауапты кейінірек таптым. Оның ең негізгісі – кеңестік тоталитаризм өрбіткен идеология екен ғой. Мәселен, Сыбанқұл – большевиктік өкіметтің орнауын қолдамаған, шекарадан ары асып кеткен адам. Оның күйін орындау түгіл, есімін ашық атаудың өзі қауіпті болғаны түсінікті. Қожекенің тағдыры да осыған ұқсас. Орыс отаршылдығына қарсы кылыш көтерген адам ғой ол да. Мұрат, Дулат, Шортанбайларға тыйым салынған заманда қай жүрек жұтқан Қожеке шығармаларын орындамақ? Кім еді деп насихаттамақ?! Бұл – бір.

	Екінші себеп – кезінде қанатын кең жайған қызыл қасапта. Орыс халқында «носитель культуры» дейтін ұғым бар. Дәл қазақшасы қалай боларын қайдам, ал мағынасы – халықтың мәдени дәулетін бойына жинақтаған адам дегенге саяды. Ол тек жинақтаушы ғана емес, таратушы да. Өнер туындыларын ұрпақтан-ұрпаққа жеткізетін солар. Ал осы «өнер арқалаған», «көкірегіне мәдени жүк тиеген» тұлғалар қызыл қасаптың ең басты құрбандары болғаны белгілі. Өйткені олар – ел ішіндегі нағыз серкелер еді. Құрық алдымен соларға түсетін. Ажалсыздары шекара асып, шетелге өтіп кетті де, елде қалғандары қуғын-сүргіннің қанды шеңгеліне ілікті. Олардың тірі қалғандары – шамалы. Осы бықпырт, әсіресе, Жетісу өлкесіне қатты тиген сияқты. Өйткені бұл өңір – қанды қасаптың, зұлмат саясаттың эпицентрі еді.

	Осы жерде тағы бір жәйтті айта кеткен жөн. Халқымыздың күй өнерін насихаттауда ұзақ уақыт субьективтік фактор да орын алған сияқты. Көбіне оркестрге түсіріліп, радио мен теледидардан орындалатын күйлердің географиялық аясы тарлау болып келді. Соның салдарынан эстетикалық тәрбие біржақтылау жүріп, біржақтылау талғам қалыптасты. Астаналық үлкен ұжымдарды былай қойғанда, шалғай ауылдағы көркемөнерпаздар мен мектеп шәкірттеріне дейін тек радиодан, күйтабақтардан еститін шығармаларды үйренуге, ауыл сахналарында да соларды орындауға әуес еді. Сөйтіп жүріп, оркестрге түскен күйлерге ұқсамайтын, өзінен өзге ешкім біле бермейтін күйлерді ұмыта бастады. Бұл жағдай 70 жылдары Байжігіт пен Сүгір күйлері орындала бастағанға дейін созылған сияқты.

	Енді, міне, Омархан Керімқұлұлы ұзақ жылдар бойына көкірегінде сақтап жүріп, ұрпақтар қолына ұсынып отырған Қожеке, Сыбанқұл, Көке, Бестібай, Кәтеп күйлері – ұлттық күй өнерімізге қосылған баға жетпес олжа болғалы отыр. Біздің міндетіміз – ол кісінің қолындағы бар дәулетін жақсы-жаман демей, шашау шығармай түгел жазып алып, ел игілігіне жарату.

	«Қазақ әдебиеті», ақпан, 1995 жыл.



	P.S. Менің бұл мақалам жарияланғалы бергі жерде он жылдай уақыт өткен екен. Осы уақыт аралығында Омархан Керімқұлұлы «арқалап» қайтқан аталмыш күйлер халық дәулетіне айналып үлгірді. Солар негізінде диссертация қорғалып, «Жетісудың күй өнері» атты қалың ноталы кітап жарияланды.

	Бірде мен Омархан күйшіні ойда-жоқ жерде ұшыраттым. Еңбекшіқазақ ауданында Тұманбай Молдағалиевтің 60 жылдығына арналған той өтіп жатқан. Тұмағаңның өзіне арналып тігілген үйде Әбіш Кекілбаев, Балғабек Қыдырбекұлы, Нұрлан Оразалин және мен (бәріміздің де жұбайларымыз қасымызда) отырғанбыз. Той иесін көзбе-көз құттықтай кету үшін бірлі-жарым ағайындар кіріп-шығып, дәм татып кетіп жатқан. Бір кезде қасында екі жолдасы бар Омархан келіп кірді. Қолында – домбыра. Мен Омарханды үй ішіндегілерге таныстырып өтіп, бір-екі күй шертуін өтіндім. Сонан соң сыртқа ілесе шығып, жағдай сұрап едім, Шелек ауданында тұрып жатқанын, бірақ әлі күнге үйсіз-күйсіз екенін, жасы ұлғайып қалған шақта қиналып жүргенін айтты. Бұл кезде ол зейнетке шығып, қойдан қолы босаған шағы еді. Сондықтан да Күрті ауданынан көшіп, Шелектегі ағайын-туғандар арасына барып қоныстанған. Нарықтық экономикаға бет бұрып, елдің күйзеліп тұрған шағы ғой, қолында билігі жоқ ағайын не бөліп берсін. Ал жергілікті басшылар оны, әрине, елемейді. Қадірін кім біліп жатыр дейсің!? Сол әңгімеден кейін тойдан көңілім біртүрлі бұзылып қайтты. Бірауық Омарханның тағдыр-талайын ойлап қынжылсам, бірауық қадір білмес жергілікті түйсіксіз басшысымақтарға ызаланумен болдым. Бір Омарханның қазақ халқы үшін сіңірген еңбегіне татыр ма солардың бәрінің жабылып жүріп, сабылып жүріп тындырған шаруалары. Әсіресе, сол тұстағы бүкіл экономика күйреп жатқанын ойласаң.

	Мен тойдан оралған бетте аудан басшысына хат жазуға отырдым. Ол хаттың көшірмесі әлі күнге менде сақтаулы жатыр екен, тауып алып, оқып шықтым. Хат мазмұны мақаладағы ойларды толықтыра түседі екен, сонан соң оны осы арада көрсете кетуді жөн көріп отырмын. Хат былай екен:



	Алматы облысы Шелек ауданының әкімі Е. Сұлтанғазиев мырзаға



	Құрметті Елеусіз Сұлтанғазыұлы!

	Сәлеметсіз бе?

	Сізге бұл хатты жолдап отырған – Марал Ысқақбаев дейтін бейтаныс жазушы ағайыныңыз. Бәлкім, білерсіз. Білмесеңіз – айып емес. Сіз сияқты басшы қызметкерлер мені көбіне мемлекеттік, қоғамдық жұмыстарыма байланысты жақсырақ білуші еді бұрындары. Ширек ғасырдан астам уақыт ертүрлі деңгейде басшылық қызметтер тізгінін ұстап келем: бас редактор, баспа директоры, Жазушылар одағының хатшысы, Орталық Комитет қызметкері, т.т. болдым. Бүгінгі таңда Мемлекеттік Комитеттің төрағасы болып істеп жүрген жайым бар.

	Бұның бәрін термелеп отырған себебім – «танымасын сыйламас» деп қазақ атам айтпақшы, бүгінгідей бар мәселені тек нарық заңымен шешуге көшкен заманда, бұл хатты жазып отырған қандай адам деп жүрмесін деген ой ғой. Әйтсе де, менің бір ауыз өтінішімді ескеру, ескермеу – Сіздің кісілігіңіздің көрсеткіші болар деп те есептемеймін. Бәрін жағдай шешеді. Менікі, әшейін, елдің иесі ғой, азаматтың қаперінде жүрсін дегендік қана.

	Мен Сізге «Қазақ әдебиеті» газетінде жарияланған мақаламды жіберіп отырмын. Мазмұнын тәптіштеп жатпай-ақ қояйын, оқып танысарсыз. Тек бұл жерде айтарым, түсінген адамға – бұл өзі қазақ мәдениеті үшін үлкен олжа: өлдіге санап, күдер үзіп қойған жақыныңның тірі болып шыққаны сияқты қуанышты оқиға. Әсіресе, Жетісу күй өнерінің тарихында орны толмас қазадай үңірейіп қалған Қожеке мен Сыбанқұл күйлерінің туған еліне қайтып оралуы – теңдесі жоқ қуаныш іспетті. Ал енді бізді сол қуанышқа бөлеген адам Сіздің ауданда тұрады екен. Есімі – Омархан Керімқұлұлы, зейнеткер қария. Тағдыр тәлкегін көп көрген жанның бірі. Тұла бойы тұнып тұрған өнер болғанына қарамастан, отыз жыл қой соңында салпақтап жүріп, ақыры үйсіз-күйсіз далада қалған жайы бар көрінеді. Егер мүмкіндік болса, сол қарияға қол ұшын берсеңіз жарар еді. Отыз жыл қой бағып, өкіметке сіңірген еңбегін былай қойғанда, бойындағы өнері, әсіресе, Қожеке мен Сыбанқұл күйлерін ондаған жылдар бойы көкірегіне тарс құлыптап ұстап, ақыры негізгі иесіне – туған халқына тапсыруының өзі бір аудан ғана емес, бүкіл ел болып құрмет көрсетуге татитын жәйт. Бірақ оны кез-келген адам емес, көкірек көзі ашық азамат қана түсіне алмақ.

	Омархан қарияның маған туыстық жағынан еш жақындығы жоқ. Жақындатып тұрған-ақ, жоғарыда атап өткенімдей, өнері ғана. Онда да өзге емес, ұлы әруақтар – Қожеке мен Сыбанқұл күйлерін туған еліне жеткізуші болғаны. Әйтпесе, мен Жамбыл облысының қазағымын. Руым – Дулат.

	Егер реті келіп хабарласып жатсаңыз, төрім дайын.



	Құрметпен, М.Ысқақбаев.

	09. 03.1995 жыл.



	P.S. Хат жазып жібергенімді мен Омарханның Алматыда тұратын журналист баласына айтып, әкесінің басшыға барып жолығып қайтуы қажет екенін ескерткем. Маған ресми жауап қайтпағаны түсінікті шығар. Әйтсе де, жақсылық хабар ауызша жеткен. Оны Омекеңнің әлгі ұлы айтып келді. Оқта-текте менің жұмыс орныма соғып, сәлем беріп қайтатыны бар еді. Сондай бір келгенінде, әкесінің үй алғанын айтып қуантып кетті. Оған менің хатымның жәрдемі тиді ме, тимеді ме, бейхабармын. Бірақ оның не қажеті бар. Ең бастысы – қария тілегіне жетті ғой.

	Омарханды содан қайтып көрген емес едім. Осы биылғы (2005) жылдың басында ол кісінің қайтыс болғанын естідім.Ұлы әруақтар алдында да, қазақ халқы алдында да парызын түгел өтеп үлгерген азаматтың ұзақ жылдар бойы көңілін мүжіген үлкен арманы да орындалған сияқты болды. Ендігі орнын Алла-тағала Жаннаттан жазғай!..

	24.10.2005 жыл.





ЕР МҰРАТТЫ – ЕЛ ҚАМЫ




	Өтеген батыр.

	Мүйізді Өтеген.

	Өтеген әулие.

	Бұл бір кісінің халық санасында қалыптасқан ұлы тұлғасын сипаттайтын үш түрлі ныспысы ғана емес, сол тұлғаның қадір-қасиетін бағалай білген туған елінің өлшеусіз махаббатын белгілейтін көрсеткіште. Бұның алдыңғы екеуі барша қазаққа мәшһүр айбарлы есім болса, соңғысы аяулы перзентінің әруағын әлпештеп, киесін мойындаған Жетісу жамиғатының әріпі. Ұлы әруаққа көрсетілген құрметтің шыңы осы болса керек.

	Батыр баба рухы ғасырлар бойына жүрегінің оты бар азаматтарды ерлікке, күреске жігерлендірсе, әруағы кем-кетік, ауру-сырқау, мүсәпірлерді желеп-жебеп келді. Сондықтан да батыр өмірі, ерлігі, іс-әрекеті жыр-дастандардың, аңыз-әпсаналардың өзегіне айналды. Талай-талай ұлы батырлардың есімі әртүрлі себептермен атаусыз қалып, жабулы жатқан кездерде Өтеген батыр дақпырты үнемі ел аузынан түскен емес. Бұл ретте Жетісулық төкпе ақын Сүйінбай мен Жамбылдың қосқан үлесі өте зор. Мүйізді Өтеген туралы бір емес, төрт нұсқалы толғау-дастан қалдырған ұлы жырау Жамбыл бабамыздың еңбегін айрықша атап өткен жөн деп білем. Ұлы ақынның дуалы ауызының арқасында Мүйізді Өтеген есімі қазақ даласының түкпір-түкпіріне түгел жетіп қана қоймай, әдеби кейіпкер есебінде Қобыланды, Алпамыс, Қамбар, Тарғын секілді эпикалық батырлар қатарында халық санасына ұялады, талай-талай оқымыстының ғылыми-зерттеу нысанына айналды.

	Қазақ халқының маңдайына өткен ғасырларда біткен бақ-дәулеттің ең үлкені – батыр перзенттерінің молдығы болса керек. Саны жағынан қарағанда ешкімге сес көрсетер шамасы жоқтай шағын ұлттың осыншама ұланғайыр жерді иеленіп, шебіне жау жуытпай қорғай алуы үшін тек жаппай батыр болудан өзге шарасы да болмаған сияқты көрінеді. Әйтпесе, құт-береке дарыған осынау салқар далаға көз сұғын қадамаған алыс-жақын мемлекет аз болмаған ғой. Арғы замандарды былай қойғанда, бертінгі жазба тауарих куәлік қалдырған дәуірдің өзінде қазақ жеріне араб, парсы, қытай сияқты ірі-ірі іргелі елдердің Әлекедей жаланған «қасқырлары» топанселдей қаптап келіп, қайта серпілгені аян. Ал соған төтеп беріп қана қоймай, сайда санын, құмда ізін қалдырмай, түре қуып тастау үшін қару тұтқан ер азаматтардың қандай ерен тұлға болуы керегін елестетудің өзі қиын. Әйтсе де, үйсін Төле бидің сөзімен айтқанда, сол кездегі әрбір екі долы қатынның бірі батыр туғанмен, шоқтықты ірі тұлғалар бәрібір қадау-қадау ғана еді. Халық оларды да екшеп дєріптеген. Тіпті әрбір ұлы батырдың бәрі бірдей аңыз-әңгімелердің, дастан-қиссалардыңкейіпкеріне айнала бермеген. Ал енді «әулие» деген аяулы атақ бірен-саран киелі әруақтың ғана еншісі. Демек, мұндай құрметке ие болу үшін алапат қайрат иесі, жүрек жұтқан көзсіз батыр болумен қатар тағы басқа да дәріпке лайық ерекше қасиеттер иесіне айналуы шарт сияқты. Сабан Тайшық, Ботхишар тєрізді атышулы қалмақ батырларын жекпе-жекте жер жастандырып, көзге ерте іліккенмен, егер айналасын тәнті етер өзге де қырлары болмаса, қанша батыр дескенмен, Өтегеннің Төле би, Абылай хан іспетті даналардың жақын серігіне айналып қана қоймай, халық тағдырына қатысты ірі мєселелер тұсында оларға табанды қарсылық көрсете алар аса кесек мінезді қайраткер екенін танытып, ел сүйіспеншілігіне бөленбес еді. Демек, оны өзі иықтас өзге батырлардан даралайтын ала-бөтендеу қасиеттері баршылық. Мәселен, Өтеген Өтеғұлұлы өз заманының көзі ашық білімді адамдарының бірі еді. Өтеген қолымен салынған Қазыбек бек Тауасарұлының суреті де бізге жеткені мєлім. Төле би мен Абылай хан сенім артып тапсыруымен елшілік қызмет те атқарған мәмлегерлігі тағы бар. Оның үстіне жарты дүниені аралаған жиһангер-тұғын.

	Осы арада бір мєселені қозғай кеткен жөн секілді. Аңызға оранып, тіпті ертегілік сыпат алған жиҺангерлігі жөнінде: «Бұл өзі негізінде шындығы бар дерек пе?» деп шүбәє келтіретіндер де жоқ емес. «Жел соқпаса, шөптің басы қимылдамайды» демекші, бұл тақырыптағыаңыздардыңтүп-негізіндеақиқат дерек жатпаса, ол жалпақ елге түгел жайылып, ұрпақтан-ұрпаққа жетпес еді. Бала жастан бірге өскен, өмір бойы жұптары ажырамаған жан досы Қазыбек бек Тауасарұлының жазба еңбегінде екеуінің сегіз жыл бойы білім қуып, жарты дүниені шарлағаны айтылады. Осыған байланысты бір дерек біздің єкелеріміз төстас қариялар аузында сақталған-тұғын. Өтеғұлдың тұқым өрбіткен екі ұлының бірі – Өтеген болса, екіншісі – Табылды. Бұл екі есімнің де қандай себеппен қойылғаны жөнінде аңыз қалған. Өтеген есіміне қатысты дерек жыр-дастандардан мәлім, ал Табылдының есімі Өтегеннің ұзақ жылдар бойына жоғалып кетіп, қайта табылу құрметіне қойылған-ды. Біз көрген ескі көз қариялар солай десетін. Шамасы, бұл Қазыбек пен Өтегеннің Таяу Шығыс пен Еуропа қалаларын сегіз жыл шарлап, ойда жоқта оралған қуанышынан кейінгі оқиға болса керек. Демек, Өтеген Өтеғұлұлы білімді тек кітап бетінен ғана жинамаған, көзбен көріп, көңілге тоқығанының өзі күнді-күнге, түнді-түнге жал-ғап айтарлық, қиссаға бергісіз қызықтыхикаялареді. Алсоныңбәрібатырдың тұлға ретінде қалыптасуына да, халық тіршілігі мен адам өмірінің мәнісі, азаматтық парыз сияқты үлкен-үлкен әлеуметтік мәселелер жөніндегі түсінік талғамының қоғамдық сыпат алып, үлкен парасат иесіне айналуына да ықпал етпей қалмағаны анық. Ер жігітке ерекше қабілет бітірсе, өзге де жарқын қасиеттерді үйіп-төгіп қоса беретін дарқан табиғат Өтегенге қаҺарманға лайық алып бітім сыйлап, білегіне орасан қара күш құйып қана қоймай, сері атандырған сұлу сымбат, сырбаз мінез, әулие атандырған терең ақыл, үлкен парасат дарытқан. Көрген-білгені, оқыған-түйгені мол зерделі батыр сол табиғи ақылдың демеуімен қан майдан үстіндегі ат үсті қысқа кеңесте де, бейбіт тіршіліктегі алқалы жиын, баталы әңгіме кезінде де көсемдік танытып, бағдар сілтей алған. Ол ұсынған болжал, ол сілтеген жөн үнемі діттеген тұсқа бастап, тығырықтан алып шығып жататындықтан, ақылын тыңдап, өсиетін естіген жұрттың көз алдында көріпкелі бардай көріне беруі, сондықтан да еріксіз мойындатуы әрі табындыруы заңды еді. Ол алып күшімен ғана емес, ақыл-дариясымен де тәнті еткен. Мұнда да замандастары толық пайымдай алмаған терең сыр жатса керек. Өйткені ел аузындағы аңыздардың бірсыпырасы осы тақырыпта. Әйтсе де, мен бұдан бұрынғы бір мақаламда жазғанымдағыдай, Өтеген батырдың «көріпкелдігі» оның қолбасшы ретінде майдан даласында стратегиялық, тактикалық өте дәл де ұтымды шешімдер қабылдай алған даналығында жатыр дер едім. Әсілі, Өтегеннің де, сол замандағы тұстастары Қабанбай, Бөгенбай, Наурызбайлардың да даңқын өрлеткен олар-дың қара күш пен айла-тәсілге ғана тәуелді жекпе-жектері емес. Ол ерліктер болашақ ұлы тұлғаларды жалпақ жұртқа танытып, батыр атандырар, беделін мойындатар жолдағы сын сатысындай тағдыр сыбағасы ғана еді. Оңай сыбаға емес, әрине. Әйтсе де, осы басқыштан бір өтіп, батыр атағы бір дүркіреген соң, халық оларды өзге биіктен көргісі келетіні, соған орай жүк артатыны заңды. Ол үмітті ақтай алғандар соңына сарбаз ілескен қолбасшыға айналады, даңқ тұғырына көтеріледі. Бізге ғасырлар тереңінен жеткен батыр атаулының бәрі де жүрек жұтқан ер болумен қатар,қол бастаған даналар да еді. Халық жадынан берік орын тебуінің сондай гәбі бар.

	Өтегеннің көріпкел даналығы, көзсіз батыр-лығы, алып күш иесі болуы, қолбасшы ретіндегі абыройы – әрқайсысы жеке-жеке бір-бір азаматты даңққа бөлер қасиеттер еді. Әйтсе де, екшеп-елеуге бейім халық жады оның алапат сайыс, жекпе-жектерін емес, кісілік келбетін белгілейтін қоғамдық іс-әрекеттерін көбірек сақтап, аңыз-әпсанаға айналдырып, кейінгі ұрпаққа өнеге ретінде жеткізген. Өтеген феноменінің өзі осында. Мұнда да үлкен сыр жатыр. Қазақтың көп батырларының бәрі бірдей ел тұтқасы боларлық дєрежеге жете бермеген. Жаугершілікте қасық қанын қиып, елі мен жұртын қорғаудан тайсалмайтын қас батырдың талайы-ақ жай тіршілікте ағайынға тізе батырудан тайынбаған, тіпті сол жаугершілікте тапқан абыройын бұлдап, айнала төңірегіне үстемдік жүргізуге бейім болатындары да аз емес-ті.

	Сондықтан да екінің бірі батыр атанған сол заманда да көзсіз ерліктен гөрі кісілікті көбірек қадірлеген. «Батырлық, байлық кімде жоқ, ғашықтың жөні бір басқа» демекші, ел қамын жеген едігелер орны айрықша болған. Өтегенді әулие атандырған да осысы еді. Сол қасиетімен ерекшеленген Өтеген батырды туған халқы әспеттеудің шырқау шыңына шығарып, Асан Қайғы бабасының деңгейіне дейін көтерген. Жерұйықты іздеген Асан жырау мен туған еліне жайлы қоныс іздейтін Өтеген екеуінің мұраты – біреу-ақ. Және ол өзі – мұраттардың ең ұлысы. Халық бақытын ойлап, халық тыныштығын күзетуден, сол жолда қажымай-талмай, шарқ ұрып қызмет жасаудан асқан мұрат бола ма, осыдан асқан ұлы борыш бола ма?!

	Өтеген өміріндегі жиһанкездік сыры мен себебін бүгіндері тап басып, дәл көрсету мүмкін емес. Бір деректерде Төле бидің тапсыруымен сапар шеккен делінсе, екінші деректер болашақтағы орыс басқыншылығын болжап біліп, халқын олардың құрығы жетпес қиянға алып кеткісі келген делінеді. Орыстан сескенді ме, қытайдан сескенді ме, бір Тәңірге ғана аян. Өйткені Абылай екеуінің арасындағы араздықты ханның қытаймен ымыраға баруына байланыстыратын аңыздар да бар. Кейбір зерттеушілер батырдың жиһангершілігін елшілік қызметімен ұштастыра қарастыруға бейім. Оның қайсысы шындыққа сайып, қайсысы қиял әлеміне тартарының біз үшін онша үлкен мәні жоқ. Ең бастысы – жыр-дастан, аңыз-әпсаналарда сақталған деректердің бәрі де бір арнада тоғысып, батыр бабамыздың саналы іс-әрекеті туған елінің азаттығы үшін жүмсалғанын паш етуінде; азат елдің қой үстінде бозторғай жұмыртқалар бейбіт тіршілігін аңсаған ел қамқоры болғанын өзгеше бағалап, есте сақтауында; ел үшін еңбектенгісі келер азаматтың кісілік келбеті мен қайраткерлік тұлғасының үлгісін белгілеп, соны келер ұрпаққа өнеге ретінде ұсынуында.

	Батыр бабамыз жарық дүние есігін ашқаннан бергі жерде 300 жыл өткен екен. Ықылым заман деп осындай тереңге кеткен уақыт кезеңін атаса керек. Осы мерзім ішінде өмір де, тұрмыс та, адам да өзгерді. Өзгермегені-ақ – туған халқының ұлы перзентіне деген ыстық махаббаты ғана. Өз тұстастары парасаты мен ерлігін қатар танып, қадіріне жете білсе, кейінгілер тамсана таңырқасып, аңызға айналдырды. Уақыт озған сайын тұлғалана түсті. Алатаудың алыптығын аңғару үшін оның қойнауында тұрғаннан гөрі ондаған шақырым шалғайдан көз тігу әлдеќайда тиімді болатыны секілді, батырлардың да шынайы тұлғасын тану үшін уақыттың оза түскені қажет сияқты. Ғасырлар пернесін бұзып-жарып өту – тек ұлылардың ғана үлесі. Өтеген осы сыбағаға ие. Тірлігінде даңқ-дақпыртты тақымындағы тұлпарынша ерттеп мінген Батыр ерлігі мен іс-єрекеті көзі жұмылғаннан бергі екі ғасырдан астам уақыт бойына аңыз-әпсаналардың, өлең-жыр, толғау-дастандардың арқауына айналды. Олардың бізге жеткені қанша, жетпегені қанша?! Жеткенінің өзі аз дүние емес. Зерттеушілердің есебіне қарағанда, тек дастандардың саны ғана – он бір екен, жазылып алынған аңыз-әңгімелердің саны жиырма сегіз көрінеді. Солар негізінде жазылған зерттеу еңбектерінің саны да ондап саналады. Демек, ешқандай қаулы-қарарсыз-ақ, ешқандай үкім иесінің нұсқауынсыз-ақ ғылымның «Өтегентану» саласы пайда болған екен. Ол ғылым саласы екі тармақтан тұрады: тарихи зерттеу саласы, әдеби зерттеу саласы. Батыр бабаѓа арналған осынау «Өтеген Өтеғұлұлы– ел қорғаған батыр Һәм әдеби қаҺарман» атты ғылыми конференция Өтегентану ғылымына қосылған қомақты үлес. Өтеген есімі қазақ халқымен бірге жасай бермек.





ЖОЙҚАН ТӨБЕ




	Қалың қолдың алды Луни қамалының маңындағы кең жазыққа ілгері күні іліккен. Содан eкi күн бойы көшкен сеңдей жөңкіле, лек-легімен құйылды да жатты. Кеше ымырт жамырар шақта топан селдің ақырғы сарқынындай болып, он бес жасар ханзада Халил-Сұлтанның түмені жеткен. Ал шеру соңындағы түйелі керуендер бүкіл Синд өңірінен тоналған кисапсыз олжаны ауырлап, мүлдем кейіндеп қалған сияқты, әлі әзір төбе көрсетер түрлері жоқ.

	Әскерінің бас-аяғы жиылғасын, Ақсақ Темір бүгін таңертең өзінің жеке қосыны – жалдамалы он мың қыпшақ жауынгерін қамалдың күншығыс қапталына таман бастап барып, сол төңіректегі биіктеу қырқа үcтіне қос тіккізген. Алтын зермен апталған ақсары шатыр ажарлы күн сәулесімен шағылысып, ту-у-у алысқа айбар шашады.

	Қырқа етегіне таман, әмip шатырынан бip жарым құрықтай1 жерге орда жағалаған лауазымы үлкен мырзалар мен бектер де, көшіп қонып, үйреншікті әдеттерінше онша шашырамай жиын орналаса бастады. Бұл жолы да Ғияс ақынның шатыры Омар қазыныкіне тақау тігілген. Қамқорлык жөні осы дей ме, қазы бұны қолтығы астынан босатар емес.

	Өздерімен бipre жас тоқалдарын ала шыққан мырзалар қарбалас шаруаға бас-көз болғансып, әрқайсысы өз шатырын төңіректеп жүр. Жорыққа сыбай-салтаң ілескен Ғияс мырза бар бейнетті малайдың өзіне тапсырған, шеткерірек ойысып, жан-жағына көз салды.

	Жүз жиырма мың әскердің сыйғаны – жазыққа, сыймағаны – қырқа-қырқа, бөктер-бөктерге қос тігіп жайғасыпты. Көз жетер жердің беті түгелдей құжынаған адам, жылқы, көлік, сойыс малы. Араның ұясы да, кұмырсқаның илеуі де мына көрініске салыстыруға мүлдем жарамсыз. Ызың-қию у-шудан құлақ тұнады.

	Шақырайған күн көзін көлегейлей, әр-әр тұстан көк түтін бұландады. Сағымша бұлдыраған аспан төсіне тік шаншылып, биіктеп барады.

	Әмірдің жеке қосыны алтын шатырдан бір құрықтай қашыққа ұшы сынық тағаша иіріле орналасыпты. Айналасы түгелдей аш қасқырша жалақтаған аламан2 екеніне қарамастан, Темір іштей сескенетін болса керек, сенімді оққағарларын қамал жақ бетке тосқауылға тұтқан сыңайы бар.

	Бергі етектен соңына он шақты нөкер ілестірген Темір көрінді. Алтын шатыр маңына таяй бере, нөкерлер ат басын іркіп, әмір ілгері озды. Кешіктен3 барластардың4 бірі алдынан жүгіріп шығып, мәртебелі туысын қолтығынан сүйеп түсіріп алды да, тор сауыты тірсегін соққан қара тұлпарды мамыға қарай жетелеп әкетті.

	Ошарылған әлгі топтан екі жаяу жырылып, Темірдің қасына келді. Өзгелері аулағырақ ойысып, бөлек жайғасты. Жан-жаққа аттанған жасауылдар жын қуғандай құйғытып барады. Әмір оларды әлдебір шұғыл тапсырмамен жұмсағанын Ғияс та түсінді.

	«Сыртқа төсеніш сал» деп бұйырды ма, кім білсін, кенет қызметші жігіттер шатыр көлеңкесіне кілем бе, көрпе ме – бірдемені жалпылдатып жая бастады.

	Ақсақ Темір қасындағы серіктеріне әр тұсты бір нұсқап, оң қолын ербеңдетіп қояды. Көз жетер алапты түгел жауып, қырат-қырат, адыр-адырда асай-мүсейлерін жарқылдата, кешкі ауқат қамымен күйбеңдескен калың әскерін биіктен шолып, көңілі тояттап, шалқып тұр ма екен?..

	Малайы шатырын тігіп қойғанын көргесін, Ғияс мырза ішке енді де, қоржынынан қағаз-қаламы мен қос алақаннан сәл қомақтылау тақтайшасын шығарды. Бүгінгі естіген-білгенін ерте жарықта қағаз бетіне түсіріп қоймақ еді.

	Сарғылтым қалың параққа: «Хижраның 801 жылы, рәби әл-ахирдың үшінде5 жұма күні...» – деген құмырсқа ізіндей мап-майда алғашқы жол түсті.

	Осы кезде есіктен Омар қазы үңілген:

	– Ғияс мырза, қане, түрегел, әмір жаққа баралық.Баһадүрлердің алды жинала бастады. Құраныңды ала шық...

	– Оны қайтесіз?

	– Керегі болып қалар.

	Ғияс ақын таңырқаған пішінмен иығын қопаң еткізді де,ұқыпты кісінің мінезін таныта, әлгі жазу құралдарының бәрін қайтадан қоржынына тыққыштап, Омар молдаға ілесті. Бесінге таман бүкіл ханзадалар, әмірлер, әскербасы батырлар, орда қызметіндегі игі жақсы мырзалар Темір шатырының сыртына түгел жиналды. Еңселі биік шатыр көлеңкесі кәдімгідей ұзарып, алқа-қотан жайғасқан сұлтандар мен бекзадаларды ажарлы күннің ащы сәулесінен қалқалауға жарады. Әмірдің өз кіндігінен өрбіген ізбасарлары – мұрагер немересі Пірмұхаммед, Шайқы-Нұраддин, Шаһмәлік, Сүлеймен-шаһ, Хұсайын Сұлтан, Жаһаншаһ, Рүстем сұлтан, он бес жасар ханзада Халил-Сұлтан – шатыр іргесіне таяуырақ малдас құрыпты. Бәрі де шеттерінен «мен атайын, сен тұр» дескен аты-шулы баһадүрлер. Қай-қайсысында да «жер-жаһанның иесі бізбіз» дейт1н тоқмейіл мінез бар. Барша жұрт жымып отырғанда, осылар ғана еркін сөйлеп, еркін әзілдеседі. Олардың бер жағына Құдайдат, Шайбан және Бектемір малдас құрыпты. Бұл үшеуі де даланың азулы бөрілері. Қай-қайсысы да тыраштана әдемі киінген, темір сауыттарының әр-әр жеріне жалтыратып асыл тастар мен алтын, күміс таққан. Кеуделері шалқақ, өздері тәкаппар, жүздері сұсты. Ханзадалардың әзілдеріне бастарын маңғаз изеп, амалсыздан ғана әзер-әзер езу тартады.

	Ал көлеңкеге сыйыспаған орда әкімдері шақырайған күн көзіне алақандарын тосып, дүр мықтылардың аузынан шыққан әр сөзге елеңдесіп, жалтақ-жалтақ қарасады.

	Кіреукелі сауыт, шошақ төбелі дулыға киген бұл топтың арасында бастарына дағарадай ақ сәлде орап, оқалы желең жамылған дін адамдары да бар. Олардың бетке ұстары – мәулен ағзам Фазыл-хажы мен Нұғмаддин Харази. Бұл екеуі – әрі шейх, әрі сейіт, ислам дінінің айтулы білгірлері.

	Ендігі бір көзге өзгешелеу шалынатын кісі – мәулен ағзам6 Омар молда. Ол үнемі баһадүрлерше сауыт киіп, қару асынып жүреді. Тек қазір басында дулыға емес, ақ сәлде. Ақсақ әмірдің сеніміне әбден кірген адам, атышулы қазы. Өзі Құранды жатқа соғатын қари, әpi жүрек жұтқан батыр. Ақсақ Teмip Ғияс ақынға осы кiciнi қамқоршы ғып белгілеп, табыстап қойған. Іште қымыз ішіп, сусындап отырған ұлы әмір сылти басып сыртқа шықты.

	Eciк аузындағы күзетші жігіттердің қибыжық қимылдарынан-ақ әмірші иелерінің тысқа беттегенін сезген сұлтандар мен баһадүрлер қопандаса түзеліп, демдерін іштеріне тарта, күтіне қалысқан-ды. Шомбал қара кісінің көк сауытқа малынған шымыр тұлғасын жанарлары шалған бетте жүгінген күйлері маңдайларын жерге ұрып, жапырыла кұлады.

	Ханзадалар еңселерін өзгелерден бұрынырақ көтеріп, оң қолдарын кеуделеріне басып тұрып: «Ассалаумағалейкүм, алдияр!» – деп жамырай үн қатқан. Оны естіп өзгелері де дауыстап сәлем 6epicтi.

	– Уағаликүмсалам! Амансындар ма, жарандар!

	Атасының нығыз қоңыр үнінен көтеріңкі көңіл күйін қалтқысыз таныған Халил-Сұлтан орынынан ұшып тұрып, қапсыра құшақтай алды. Батыр атағы дүңк-дүңк тарап, төңерегіндегі жұрт түгіл бауырлары сескене қарайтын дәрежеге жеткенмен, еркелігін тастай алмай жүрген немересін Ақсақ Teмip де бауырына тартып, жотасынан қақты. Көлеңкедегі төсенішке бұрылмай, жоғарырақ өтіп, жапырылған қуаң шөптің үстінe малдас құрып отыра кетті.

	Сұсты жанарымен алқалы топты жүгірте бip шолып, дәстүрден аспай,қысқаша амандық-саулық сұрады. Жауынгерлердің хал-күйін ежіктеген жоқ, бәpi өзіне белгілі: аттары тың, қарындары тоқ, олжаға шаш-етектен батып келеді. Оны тақақтап қайтсін. Ал көңіл-күй сұрау дағдысында әуелден жоқ нәрсе. Жауынгерде көңіл-күй болуға тиic деген ұғым бұл шомбал қараны тастап кеткелi қай заман. Әйтпесе, дәл қазіргідей демдеріне нан пісіп, жолдағы жұртты қоғаша жапырып келе жатқан cәттi жорық кезінде жауынгер өзге бірдеме ойлауы мүмкін бе?! Мұңы барлар – өлілер, өлінің бұған қажеті қанша. Мұңы барлар – жаралылар, қолына қару ұстауға жарамаса, олардың да құны жарты тиын.

	Әмip сөйлеп кетті. Алда ғарасат майдан тұрғанын қадап айтты. Оны осы жиылғандар түгіл, анау айналаны көк түтінге бөктіpin, қонырсыта ет қақтап жүрген бүкіл әскер біледі деп ойлады Ғияс. Осылай беттегелі оңай женістің дәмін әлі татқан жоқ. He6ip қатыгездікті өз қолдарымен icтeді, нeбip адам нанғысыз жәйттерді өз көздерімен көрді. Битнур қаласының тұрғындары балалары мен әйелдерін түгелдей өз қолдарымен қырып тастап, әмір әскеріне қарсы есірік соғыс салғандарына, бipдe-бipi тұтқынға түспей, тек қылыштан қаза тапқандарына куә болысты. Ал енді үндінің үлкен шаһары Делиді тізе бүктіру үшін қандай ойран жасалары белгілі ғой. Оны айқын елестету әзірше, әрине, мүмкін емес.

	Әмірдің өз көңілі де қобалжулы секілді, сөйлеп-сөйлеп кеп,топ ішінен Омар молданы іздеп тауып алды да:

	– Қане, молдеке, Құран ашып жіберші. Жазмышта бұйырғаны не екен? Алла-тағала iciміздi оңға бастап, күлін көкке ұшырамыз ба, жоқ, әлде абыройдан жұрдай айырылып, осы арадан ат басын кейін бұрамыз ба? – деп түйіле қарады. – Бepi жақын кел.

	«Ә, гәп мұнда екен ғой!» – деп ойлады Ғияс, қазының алдын ала ескерген әккілігіне таңырқап. Омар қари қасындағы Ғиястың қолынан киелі кітапты алды да, Жібек орамын жүре жазып, әмірдің оң жағына – нұсқаған орынға жүгінді. Өзi айырықша келбетті, қыр мұрын,жазық маңдай, қызыл шырайлы кici еді. Жас шамасы елудің ар жақ, бер жағында. Ұстамды сұлу жүзінде қазip ептеген абыржу бар. Әлде Ғиясқа солай көрінді ме? Дегенмен, сыртқа сездірмесе де, іштей қобалжыры рас енді. Құранның қай беті ашылып, қандай аят ұшырары, оны ол қалай жақсылыққа жорып, қалай таратып түсіндірері – бәpi де пақырға сын емес пе. Mүдіpce – айып, қибыжықтаса – сор. Бағы жанып, икемге оңай көнетін аят ашылca жақсы, әйтпесе қaзipгi жағдайға үш қайнаса сорпасы қосылмас әлдене кезіксе қайтеді? Өлсін-тірілсін,әйтeyip, Омар молда оны керек ыңғайға бұрып, әмірдің қобалжулы көңілін орнықтыруға тиіс қой. Желіктіре алса – тіпті ғажап! Жамандыққа жорып қан құмар әмірді алған бетінен қайтару 6әpi6ip мүмкін емес. Teмip онда Омар қазының желкесін оп-оңай қия саларына қай-қайсысының се німі кәміл. Жер қайысқан қолменен дәл түбіне келіп тұрып, қамалға шабуыл жасамай, Teмip әстe шегінер ме? Шабуылдаса, алмай тынар ма? Алса, Омар тарханның күні не болмақ? Алмаса – не болмақ?!

	Айналасының бәріне күдікпен қарайтын жырынды әмір “бісімілдә” деп қара мұқабалы қалың кітапты өз қолына алды да, парақтарын майыстыра қайырып тұрып, судырата босата бастады. Суылдай төгіліп, сырт-сырт жабылып жатқан парақтарға назар бұрмай, көкке телмірген күйі, ішінен Tәңipiгe мінәжат eтin, Құран бетін ашып тастады. Сонан соң қариға бұрылып:

	– Қане, оқышы! – деп бұйырды.

	Аят Ион сүресінен еді. Омар молда «биссимиллаһи, рахман-рахим» деп бip күбірлеп, бұрыннан-ақ жатқа білетін таныс тармақтарды судырата оқып шықты да, сәл ipкілді. Ендігі міндет арабша аяттардың мағынасын айнала төңірек отырғандарға ұғындырып өту еді.

	– Шынында да, мұндағы тірлік неге ұқсайды? – Омар қазы кітап бетінен көз аудармай, әр сөйлемнің мағынасын шамасы жеткенше жатық түсіндіруге тырысып, қиналып отыр.

	– Мұндағы тірлік неге ұқсайды? Аспаннан біз себелейтін жаңбыр да бip, жер бетіндегі тіршілік те 6ip. Өсімдік атаулы жаңбыр суын ішіп, көгеріп өседі,ал олармен адамдар, жануарлар қоректенеді. Жер бeтi жиһаз тұтқандай сәнденіп, құлпырып шыға келгенде, адамзат оны түрлендіріп жатқан өзіміз деп ойлайды. Біздің шарапатымыз екенін ескермейді. Уақтысы жеткенде, құрғақшылық жібереміз, сол кезде әлгі көз жауын алар әдемі дүние,кеше ғана тұнып тұрған мол дәулет көзден ғайып болады...»

	Аят мазмұнын осылай қара сөзбен түсіндіріп өткен қари қозғалып қойып сөзін жалғады:

	– Ал енді бұл аят нені меңзейд!? Мәніci не? Соны айтайын... Уа, ұлы әміршім, сіздің мына дұшпаныңыздың – Дели падишасы Сұлтан-Махмұд пен әскербасы Маллуханның көкірегіне күпірлік кipce керек. Алланың шарапатына шүкірлік eтудің орнына өздерінше болдым-толдым деп септеп, астамшылық жасайтын көрінеді. Ал енді оның тәубасын аузына түcipy үшін Құдай-тағалам ciзді жұмсап отырған сияқты... Қазының cөзi жиылғандарға көріпкелдің уәжінен кем әсер еткен жоқ. Дуылдаса құптап, бата қайырысып, беттерін сипасты.

	Арғы шеттегі мәулен ағзам Фазыл-Хажы мен Нұғмаддин Харази бастаған дін адамдары дағара сәлделерін изеңдетеді. Әріптестерінің тапқырлығы epiкciз тәнті қылғандай. Құран аяттарын ешкімнен кем білмейтін Ғияс та әлгі жолдардың мағынасын дәл қазір ұққандай басын шайқай берген. «Пәтшағар, қу екен, жырынды екен!» – деп риза болды іштей.

	Ақсақ Teмip қари сөздерін көңілінде қорытып, сәл тосылды. Бұл оған ертең жасайтын қырғынын ел алдында да, Құдай алдында да оңай ақтайтын жақсы сылтау еді. Оның кенет жылып сала берген жүзіне қарап, Ғияс соны аңғарды. Ойлап отырса ақсақ әмір әр ойранына-ақ қисынды сылтау іздейтін сияқты. Сонау Самарқаннан аттанып, осылай беттегелі қырдағы қырғыз руларын «бүлікшіл» деп, көшпенді ауғандарды «керуен тонайды» деп, Синд бойының үнділерін «кәпір» деп кескілеп eді, енді мұсылман падиша Сұлтан-Махмұдтың қаласын қирату үшін Омар молдаға ілік іздетіп отыр...

	Молда айтқан жақсы жоралғы өз жанына майдай жаққанмен, оның риясыз растығына жұрт көңілінде күмән барын Ақсақ Teмip сезгендей еді. Сондықтан шүбәсі барлар біржола илансын дегені ме, кім білсін, қазының қолындағы киелі кітапты қайта алып, дәл манағыдай парақтарды судырата босатып тұрып, тағы ашып тастады. Аят Аралар сүресінен екен:

	– «Алла-тағала сендерге мынадай ұлағат айтып, жөн сілтейді: бiздің шарапатымызбен бойына керемет қасиет дарыған, соның арқасында құпия құрбандықтан да, ашық құрбандықтан да жалтармайтын адам мен басында билігі жоқ, тұлдырсыз құлды салыстырып көріңдерші...» – деп тәржімалады оны Омар қазы. Әуелгі аяттан гөpi мынау әлдеқайда ұғынықсыз еді. Ненің ишарасы? Қайда меңзеп тұр? Оны сәлделі дін адамдары түсінсе түсінетін шығар, ал Темірдің өзінен бастап, айналасындағы асай-мүсей асынғандардың бірде-бірінің танауларына иci де бармайтын-ды. Соны өздері айқынырақ сезіне түссін дегені ме, әлде айтар жауабын іштей топшылап алу үшін тосылды ма, әйтеуір Омар қари әмірлер мен баһадүрлердің жүзін сыдырта шолып өтіп, ақыры мәймөңке жанарын Ақсақ Teміргe тіреп:

	– Иә, ұлы әміршім, бұл аяттың мағынасы тереңде жатыр, – деп маңғаздана жөткірінді. – Жаратқан Құдірет бұл арада ниеті түзулер мен ниеті бұзықтарды мысалдап отыр. Бipep сары шақаға базардан сатып алған eciктегi тұлдырсыз құл мен төрт құбыласы түгел, басы бос адам қайдан тең болсын. Ciз ғой, мәртебелі ұлы әміршім, бүкіл мұсылман қауымының жоғын жоқтап, намысын қорғап, малыңызды да, жаныңызды да соның жолына құрбан ғып жүрген адамсыз. Сұлтан-Махмұд жақсылығы өзінен артылмайтын, тек өз құлқынының құлына айналған дүниеқоңыз бейшара. Олай болса, Сұлтан-Махмұд сіздей құдіретті әмірге – Алла-тағаланың ықыласы ауған жиһангерге қайтіп теңеспек!? Тең емесін Алланың өзi ишаралап отырса, ол сіздің тегeypiніңізгe төтеп бере алар ма?!

	«Ах, зұлым-ай! Ах, мүттәйім-ай! – Ғияс ақын риза болғаны да, ренжігені де белгісіз бip күйде басын шайқап, теңселe бepiптi. – Неткен зұлым-ей мынау! Неткен жырынды-ей!»

	Сұлтандар да, әскербасы батырлар да гуілдесіп ала жөнелген. Қари сөзіне шынымен иланғандары ма,әлде әшейін жарамсақ қолпаштары ма, беймәлім. Әйтeyip бейтарап жанша үнсіз қала алмады. Күштінің алдындағы жалған қошамет – қуаныштай, ашық ықылас – жарамсақтықтай көрінетіні бар. Сондықтан ба, Ғияс ешқайсысының шын көңілін тап басып тани алған жоқ. Сонан соң тек әмірді бақылады. Ал ол үшін мына даңғаза шуылдың да,өтірік жалпаң, мүләйім күлкінің де еш мәні жоқ секілді. Бәлкім, мәніссіз емес те шығар. Ғияс ақын қайсыбipiн біліп жатыр. Әйтсе де, бұл анық түсінетін бip ақиқат жәйт бар: күшті дәуірлеп тұрған шақта ыстық ықылас пен көлгір қошаметтің арасынан онша көп айырым аңғарылмаса керек-тi. Ара жік бастан бақ тайған күні шалынбақ. Әзірше, әйтеуір, қай-қайсысы да көппен бipгe дуылдаса береді, бөлектенбейді...

	Eкi аяттың да сәтті ашылғанына әмір қатты қуанды. Омар молда әдейі жақсылыққа бұрып жорыды-ау деген күдік енді қаперіне кіретін емес. Бітік көздері күлімдеп, жүзі көктемгі шуақтай жадырады. Жеңіс өз қолында боларына сендіріп, жігер дарытқан киелі кітапты қаридың қолынан алып, еріндеріне апарып басты...

	***

	Ғияс ақын өз шатырына оралған бетте бағанағы үзілген жазуын жалғамақ болып, қағаз-қаламын қайта ұстаған, қолы жүрмеді. Әмір қосында естіген сөздері шыңылдап құлағынан кетпей, ойы пышырап, зейіні шашырап отыр. Ауық-ауық Құран аяттарын мал қайтарған кісіше қақпалап әкеп керек тұсынан бip-aқ шығарған Омар қаридың тоқмейіл кейпі, иен далаға сыймай кеп, аласа шатырдың қысқа көлеңкесіне бой тасаласқан ығайлар мен сығайлардың жарамсақ әлпеттері, қаридың жырындылығына таңырқай, eкi ecтi жандарша ауыздарын ашып, сәлделі бастарын изеңдете берген шейхтардың мүләйім жүздері кезек-кезек көлбеңдейді. Жазығы жоқ, қылмысы жоқ мың сан адамды қыру үшін осынша оңай сылтау тапқандарына таңырқайды. Отырып-отырып, әлгі аяттар мен Омар қазы жасаған «сәуегейлікті» есіне қайта түcipiп өтті де, тағы бip таразылап байқады. Енді қари оған жырынды ғана емес, асқан ақылды кісідей көрінген. Аңдап отырса, ол eкi жолы да сипақтата сөйлеп, екіұшты емеурінмен емексітіп құтылған екен. Бірақ Ақсақ Teмip одан eкi ұдай мағына аңғарар деймісің. Өз көңіліндегіден өзге сөз айтылар деп әсте ойлар ма? Tiптi Омар молданың «балы» қалай қисаярын алдын ала сезген шығар-ау. таңға дейін бipдe-бip сәуегей оның келешегін өзгеше болжап, көңілдегі ниетінен айнытып көрген емес қой. Үнемі оңға жориды. Ол да сәуегейлердің сөзін өтipiккe шығармауға тырысқандай, әмсе-ақ мерейін асырып келеді.

	Ертең де бағы жанар ма екен?..

	Бұл сауал ақын ойына оқтын-оқтын орала берді. Жолшыбай көрген жойқын қырғындар – ит-құстың жемше айналып, теңкиіп-теңкиіп түзде қалған өліктер, ышқына шыңғырған әйел, шырылдаған бала, боздаған қария, ұлыған ит, қан сасыған дала, тоят тапқан қарға, құзғын шуылы – бәp-бәpi қатар елестеп, құйқа тepiciн шымырлатады.Осының баршасына жалғыз-ақ адам – ақсақ әмip ғана кінәлі десе, ақылына сыймайды. Ал мына құжынаған әскер түгелдей қанқұмар боп кеттi дегенге және сену қиын. Ал осы қылықтары не? Бip қанішердің ермегіне айналып,шыбын жандарын оққа тігіп жүргендері неліктен? Шайқас сайын қатарлары үңірейіп қалатынын шынымен байқамай ма? Кеше ғана қасында жүрген жолдасын жоқтамағаны ма? Солардың кeбiн ертелі-кеш 6ip құшарын парықтамағандары-ақ па? Әлде өлмеудің амалы – өзгені өлтіру деп ұғатын шығар. Жан сауғалаудың бөтен жолы қалмағаны ғой сонда, cipә!?

	Анталаған қалың сауал ақын басын зеңітіп, жанын сыздатты. Біріне жауап табам ба деп қарманса, жарты жапырақ нанға көзін сатып жаутаңдаған жетім балаша шешім дәметкен жүз сұрақ бас көтереді. Ол ақыры шыдай алмай, орнынан тұрып кеттi. Kөңілін демемей, дәл бүгін ештеме жазып жарытпасын сезген.

	Қағаз-қаламын жинап, тысқа қайта шықты. Eciк алдында тұрып, қырқа үстіндегі алтын шатыр маңын шолды. Көзіне күзетші барластардан өзге ешкім шалынған жоқ. Күн ұясына тұсау бойы жақындап қалыпты. Ептеп самал лебі сезіледі. Ауада көңірсік иіс бар.

	Екі-үш қадам жердегі аласалау қоңырқай шатырға қарай аяңдады. Бұл – Омар молданыкі еді.

	Ғияс кеп кіргенде, ол қағазға шұқшиып, қаламын сусылдата сүйкеп отыр екен. Иегін бұрып, көз қиығын тастады да, ойын үзбей, жазуын жалғай берді. Ресми міндеті қазылық болғанмен, қари тындырып жүрген шаруа қыруар. Әpбip шайқастан соң шейхтарға бас болып, мұсылман жауынгерлерінің жаназасын шығаратын да, әр жұма сайын орда маңындағы діндар әкімдерді намазға тұрғызатын да осы. Ол аздай-ақәмірТемірКөрегенніңосыжорығының күндегі оқиғасын – күнде, ерінбей,жалықпай, қағазға түсіреді. Кейін оны ұлы әмірдің сүйікті нeмepeci Халил-Сұлтанға сыйға тартпақ. Бip әңгімелескенде, ол ниетін Ғиясқа өзi айтқан. Ақын жігіт жұмсақ кілемге оң қолын тipeй, бip жамбастай отырып, өзін елемегенсіген молдаға сынай көз тастады. Ажарлы қызыл шырайлы жүзінен манағы тоқмейіл сезімнің табы әлi тарқамапты. Iciне мығым, өзіне-өзі сенімді адамның құлқы. Қабағы шала түйіліп сыдырта жазып отыр.

	Әлгінде ғана дегбір тауып бip сөйлемнің басын қусыруға жарамаған Ғияс оған қызыға қарағандай еді.

	Өзi тархан, өзi қазы болғанмен, қонағын телмірте тостырып қойып, шаруасын жалғастыра беруге Омардың дәті шыдамады. Жасы кіші, дәрежесі төмен шығар, бipақ қазірдің өзінде Ғияс ақын бip кici ғұрлы бедел жинады. Құранды талдап түсіндipe бастаса, қари атағы бар Омардың өзі де, Фазыл-Хажы мен Нұғмаддин Харази сияқты шейхтар да ауыздарын ашып, көздерін жұмады. Оның үстіне бұл қызылбас мықты ақын, араб, парсы елдерінің арғы-бергі шайырларын жатқа соғады. Білімділігімен ақсақ әмip алдында да мол бедел тапқан. Абырой асырғанының белгісі сол емес пе, жорыққа аттанарда, Teмip оған бүкіл лауазымы ipi әкімдер мен бекзадалардың көзінше өз аузымен жұмыс тапсырған. Жарты әлемнің падишасы, барша мұсылман қауымының «жоқшысы» әмір Teмip Көрегеннің үнді жеріне жасаған жорығын болашақ ұрпаққа тарих етіп қалдыру – міне, осы жігіттің мойнында, Омар қазы қайтіп ұзақ шіренсін!..

	– Ғафу өтінем, Ғияс мырза. Ойымды тиянақтай салайын деп... Жайша ма? – деп Омар молда өз қылығын жуып-шайғансыды. Енді болмаса тұрып кетуге оқталған Ғияс басылып қайта отырды.

	– Жайша. Iшім пысып бұрылғаным ғой.

	Не жазып жатыр eдіңіз?

	– Сол баяғы күнделік те. Уақтысында түcipe салмасаң,кейін мойын жар бермей кетеді

	– Ол рас.

	– Өзің жазып тастадың ба?

	Шынына көшіп, сөз көбейткісі келмеген Ғияс басын изеді:

	– Иә, жаздым.

	– Менің Құран аяттарын қалай талдағанымды айта кеттің ғой?

	– Бүгінгi оқиғаның ең үлкені сол емес пе, қайтіп тастайын?

	– Рас, рас! Өлгенше есте жүретін оқиға болды бip!..

	– Аяттардың сәтімен ашылғанын айтсаңызшы! Осынау теке-тipec сәтке дөп үйлесер өзге аятты табу қиын шығар. Ciз өте ту... тамаша жорыдыңыз.

	Ғияс тіл ұшына орала берген «тураны» айтпай, жалтарып үлгірді. Әйтсе де, бағанағы әсерінен арылып үлгірмегенін жасырмай, басын шайқап-шайқап қойды.

	– Е, Алла-тағаланың қалауы сол шығар. – Омар молда көкірегін кернеген қуанышын аңдатпауға тырысып, мойылдай қара сақалын тарақтады. Әдемі қарақат көздері күлім қағады.

	– Сұлтан-Махмұдтың көңіліне күпірлік кірген дедіңіз-ау, ә! Солайы солай шығар, қу пендешілік бұзбай қоя ма! Ұлы әміршінің жеңімпаз әскepi енді Делиді жермен-жексен ететін болар, ә? Қалай ойлайсыз?

	– Кім біледі…

	Ақынның сынамаққа жорта аңқауситынын қайдан білсін, Омар қари оған iштей күлді де, сырттай сыр берген жоқ. Қандай аят ашылса да, тек бағанағыдай жорылуға тиіс екенін бозөкпе жігіт шынымен сезбегені ме деп ойлайды. «Ciз өте тамаша жорыдыңыз» дейді. Heci бар, құдай егіздің сыңарындай ұқсас жауап айтары белгілі емес пе?! Әлде жырындының іші соны сезе ме екен? Әшейін мүләйімсіп отырмасын, ақылды сол үшін берген. Әлгі аяттарды кім талдаса да, егер өле алмай жүрген кеще болмаса.

	Eкeyi де бipep сәтке ой қуып үнсіз қалған еді, көңіліне күдік жүгірген қазы алдымен ес жиды. Соны сезгендей, Ғияс ақын да қиял тізгінін оқыс тартқан. Қас қағымдай бip-бipiнe сынай қарасты. Әйтсе де, ұзақ арбасуға дәттері жетпей, жанарларын тайдырып әкетістi. Омар молданың іші қып ете түскен: шынында да, Ғияс мырза бұның аяттарды риясыз талдағанына шүбәлі сияқты. Тек онысын сездірмеуге тырысып, қымтанып отыр. Сескенгені ғой. Meйлі, сескенсін, сонысы дұрыс...

	Eндi қуыстанған көңілін демегici келгендей, аңдатпай сыр суыртпақтауға көшті...

	– Ғияс мырза, сен ғұлама адамсың ғой, қалай ойлайсың, әлгінде аят түсіндіргенде, жаңылыс басқан жерім болған жоқ па?

	– Жо-оқ, о не дегеніңіз. Дәл бүгінгі жағдайда, тек солай түсіндipy керек шығар. Cіздің орныңызда болсам, мен де соны айтар едім.

	Омар қари ақын сөзі шын сыры екенін ұқты. Дегенмен, одан eкiұшты мағына аңғарған, бipaқ қазбаламады. Kepeгi не, сабы өз маңдайына тиетін кетпеннің басын басып не жыны бар.

	– Адамның айтқаны бола ма, алланың айтқаны бола ма деген. Асықпасақ, көрерміз. Омар молда енді бұл әңгімеден жалтара сөйледі. – Адамның басы – алланың добы, – деп күрсінді Ғияс ақын. – Қайда лақтырады, қай шұқырда қалдырады – бәpi өз ықтиярында.

	Бұл жолғы «Алланы» Ақсақ Teмip деп ұѓынса да, Омар тағы жалтарды:

	– Жазмыштан – озмыш жоқ. Бәріміз де маңдайға жазылғанды көреміз.

	– Ә, оған сөз бар ма, Омар ағзам. Әуелі құдіреті күшті Жаратқан Алланың рахымына, сонан соң тендесі жоқ жиһангез Teмip әмірдің кемеңгер ақылына сенеміз де! Жасаған жар болсын,әйтеyip!

	– Иә, Жасаған жар болсын!..

	Арбаса сөйлесіп, іш алдыртпауға тырысқан екеудің әңгімесі жараспады. Осы жорықта шатырлары қатар тігіліп жүргені болмаса, араларында ешқандай жақындық жоқ-тын. Әмірдің өзі: «Қамқорыңа алып, жағдайын жасай жүр, алаңсыз жазсын», – деп табыстағасын, Омар молда ақынға амалсыз алаңдайтын. Ғияс та өз басының қадірін бip кici ғұрлы білетін адам, көп жалбаңы жоқ, тәкаппар. Сондықтан төрт-бес айдан бepi күнде көрісіп, қол қусырып, сәлем бepiciп жүргенмен, ішек-бауырлары араласар емес. Екеуі де, шариғат жолына байланысты ғана шешіліп еркін әңгімелесетін-ді. Ондайда Омар өзінің тархандығын ұмытып, кәдімгі діндар молдаға айналар еді. Ал Ғияс ақын бұл тұстан төнер қауіп жоғын біледі де, еш қымтанбайды. Бipaқ қaзip ондай әңгіменің жөні емес... Екеуінің де көңілі алаңдаулы...

	***

	Ғияс ақын ертеңінде таң қыландағаннан оянып, қағаз-қаламын қолына қайта алған. Өзін-өзі зорлап, өзін-өзі қамшылап, кешегі көрген-білгенін екшей бастады. Луни қамалына ат басын тipeгeн әмip әскерінің күндізгі айбынын, түнгі сұсын бipaз cypeттедi.

	Оған көп қиналған жоқ, күні бойы байқаған, көңілге түйген жәйттерін тiзiп шыққан. Қай баһадүрдің түмені қай тұсқа орналасқанын әдейілеп тәптіштеді. Бәpi де “есімім кітапқа кipe ме “ деп дәметкендей, жолыққан сайын ілтипатпен жылы амандасатын. Соған қайтарған қарымы...

	Ақыры керекті-керексіз жәйттерді тергіштей кеп, әмip алдындағы кешегі әңгімеге жетіп тоқтады. Күш салатын тұсы осы еді. Қаламын үстіңгi ерніне тіреп, ойға шомды. Ілгергі жолдарды жазғандағыдай емес, қиялы құрғыр тағы да кібіртіктей берген. Аузына көпіршіген көбік сөз де түспей қиналды. Зорлана-зорлана әбден зерікті. Қағаз-қаламын лақтырып тастап, қасқитып тұрып бip сыбаған. Әрине, үнсіз сыбады. Тіліне не бip уытты балағат оралмасын ба! Әттең, сол күйі дәптерге қондыра қояр ма еді.Амал не, олар қалам ұшына ілігіп, ирек-ирек iз тастап, қағаз бетіне шөкпейді. Дыбысталып,кici құлағына да шалынбайды, іште тұншығып қала береді... Ғияс мырза әрлі-берлі қиналып, жартымды жаңа ештеме таппағасын, ақсақ әмірдің бітік көздері мен майы сыртына шып-шып тeyiп жылтыраған ұрттарын елестете отырып: «Жер-жиһанның құдіретті падишасы, мұсылман қауымының ұлы жоқшысы, қой үстіне бозторғай жұмыртқалатып, елге кұт, жерге береке дарытқан әділетті әмip...» – деп бұрын қырық рет жазған жарамсақ сөздерін қайта тізуге кіріскен. Өзіңе жасаған зорлығың да өзгенің қорлығынан кем соқпайтын секілді. Шыдамның шегі таусылды. Ақын ойы өзіне бағынбай, шуда жіпше бырт-бырт үзіліп, қиял әлемінен көз жаздырып кетті. Әп-сәтте жанарындағы мұнар cepпіліп, қолындағы қаламының ұшын, бас бармағының жалпақ кекшіл тырнағын, одан әpi асып,мәсісінің мыж-мыж қонышын, табалдырық қасындағы жұмсақ кебісін бip-бipлеп шолып өтті. Аласа шатырдың түрулі есігінен сығалап, сонау қырқа үстін тінткіледі. Біртіндеп ойы мүлдем өзге арнаға ойысты да, сездірмей, көңілін әлдебір қиял тұңғиығына – өзге тұңғиыққа бұрып әкетті.

	Ой-санасы айдалада лағып жүргенін ceзіп, 6ip кезде eciн жиды. Өзін-өзі қамшылап, қағазына қайта шұқшиды. Шілтер өрнегіндей әдемі майда қаріптep тізіліп түсе бас¬тады. Қаламыжүрдектеуқозғалып, қағазбетікөбірек шимайланса, Ғияс мырза да көңіл демейтін әдеті. Ол жиі түскен сөйлем жолдарын әмip қаһарынан бас сауғалар тeмip қоршаудың зом шыбығындай көреді. Сөйлем мықты жазылса, қоршау бepiк соғылғаны. Сондықтан ақын амалсыз жанын салады. Бipaқ cөзі құрғыр – қаттырақ қимылдасаң, икемге тезірек көнетін талқыдағы өгіз тepici емес. Ниет болғанмен, құлық болмағасын, бәpiбip жөндемді ештеме өнбейді. Ғияс мырза қағаз бетіне телміріп,әмір құдіретін дәріптеуге лайық соны теңеу іздестірсe, әлгі шарбақ шыбығындай жолдар арасынан қоңырқай жүздерін қан жауып, көздері шарасынан ытырылған үнді боздақтары сығалай қарап тұрады. «Осы жазғаның шын ба? Біздің мына кейпімізді көріп тұрып-ақ қанішерді марапаттағаның ба? Біз де өзің секілді адам емес пе едік?!» – деп кінәлай қарайды...

	Жотасына үрген торсық таңып, жүзіп үйренсін деп суға қоя берген жас балаларша, қанша талаптанса да,қиял тұңғиығына еркін сүңги алмай, ауық-ауық бетіне қалқып шыға отырып, кешегі күннің оқиғасын, әйтеуір, әзер түгендеген. Үлкен азаптан құтылғандай «yh» деп, еңсесін тіктеді де, қағаз-қаламдарын аулағырак ысырып тастады.

	Бірауық сырттағы дабырға құлақ тосты. Теңіз толқынынша аулақтан толассыз жетіп жатқан қым-ғуыт шуылмен қатар таяу маңда дабырласқан әлдекімдердің үні шалынды. Дауыс естілген тұстың етегін түріп , жайлап сығалады. Омар молданың қоңырқай шатыры қалқалап, көрсетер емес.

	Тысқа шығып еді, күн арқан бойы көтеріліп қалған екен. Қашан көрсең мамы ағашты кеміріп, іші пысып, тықыршып тұратын бурыл айғыр орнында жоқ. Шамасы, Омар молда құлқын сәріден әміp маңын шиырлап жүрсе керек. Айнала абыр-сабыр. Орда шабармандарының бipi жын қуғандай құйғытып, тұстарынан өте шықты. Шайқас алдындағыдай қарбалас тіршілік аңғарылады. Бірақ әскерлер кешегі орындарынан қозғала қоймаған. Тек бip түмен қол Луни қамалына қарай беттепті.

	Қос шетіндегі қауқылдасқан топты жана аңғарды. Осындағы лауазымды бектер мен әкімдер екі шейхты ортаға алып, айналадағы дүрбелең тірліктің байыбына ақылдары жетпей, төңіректерін жүгірте шолып тұр.

	Ғияс акын жайлап басын, соларға қарай беттеді.

	– Делиге барып тығылған шығар... – деген сөзді құлағы шалды жақындай бергенде.

	– Күш бipiктipiп, сол жерде соғыспақ қой...

	– Мұнша ләшкерді көргесін, кім де болса шошиды ғой...

	– Teмірдің айбынына шыдайтын пенде туған жоқ әлі...

	– Жаратқан Алла жанына жамандық бермесін, әйтеуір...

	Әріптестерінің пікірінен гөрі өз сөзінің салмағын көбірек күйттеп, арбаса әңгімелесіп тұрған топ ақын сәлеміне жауапты сүле қайырған.

	– О не? Не болып қалыпты? – деп сұрады ол елеңдеп.

	– Түнде Маллухан қамалды тастап қашып кетіпті...

	– Қалай қашады?

	– Құпия жолы бар шығар...

	Keшегi әмip алдындағы кеңесте осы Луни қамалының тағдыры сөз болған-ды. Ғиястың біуінше, бүгін таңертең қамалдағы әскерге елші жұмсалмақшы еді. Олар Teмір әмірдің хатын апарып тапсырып, соғыссыз тізе бүгулерін талап етуге тиіс-тін. Eндi не icтep екен? Қақпақылдай әкеп тығырыққа тіреген аңы төбесінен бip-aқ қарғып, құтылып кеткендей терісіне сыймай буынып отырған шығар әмір!?

	Осыны ойлағанда, Ғияс ақын өзін айызы қанған кісідей сезіндi. Ақсақ әмірді табалағаны ма, жоқ, әлде ажал шеңгелінен сытылып кеткен үнділерге іш бұрғаны ма, оны ұққан жоқ.

	Қамалдан бip түмен қол түн жамылып қашқан екен деп, құдды елге ұрланып тиген ата жауын түре қуып тастап қайтқан кісіше лепіріскен мырзалар осы мезетте шатыр жақтан бурыл айғырын ойнақтата шыққан Омаp молданы байқады. Шатырдан ұзасымен, ол ат тізгінін қоя 6epiп, бepi қарай құйғыта тартты. Асығыстау шаруаның төбeci қылтиғанын Ғияс та, өзгелері де сезе қойған: әйтпесе, үй арасында екілене шабатын есер жасауылша лекілдейтін не жөні бар?.. Қазы құлағына шалынған жәйт өзін айналып өтпесін білген Ғияс мырза, егер «ілес» дей қалса, сасып-салдырап жүрмейін деген оймен аттар жаққа қарады: қapaгepi ерттеулі екен...

	Күтінгені бекер болмады. Омар қари бұларға жете бере,бурыл айғырдың аузын бақадай ашыра, тізгінін оқыс ipкіп, Ғиясқа бұйыра сөйледі:

	– Қане, Ғияс мырза, атыңа мін! Сен жазатын тағы бip үлкен оқиға шығып қалды. Өз көзіңмен көpiп қайт.Тездет! Атың қайда?..

	– Қай жаққа барамыз?

	– Жолшыбай айтам. Қане, тездет!

	Ғияс ақын қос-қостан матастырулы дайын тұрған аттар жаққа асығыс беттегенін байқап, шатыр маңындағы малайы да солай жүгірді.

	– Бiз де ілессек қайтеді? – деп сұрады шейхтардың бірі.

	– Өздерің біл.

	Бурылдың cap желісі Ғиястың қарагерін шоқырақтатып келеді.Үзеңгіге аяғын сірестіре тіреген қари ат жалын құша жатып алып, айналасына мойын бұрмастан, найза бойы ілгеріректе сыдыртып барады. Әлгінде «жолшыбай айтам» деген уәдесін ұмытқандай тic жарар емес.

	Ғияс мырзамен қатарласа, ала желеңдері далақтап Нұғмаддин Харази мен Фазыл-Хажы келеді. Бастарындағы дағара сәлделерін жел ұшырып кетпесін деп, ауық-ауық қолдарын төбелеріне жүгіртеді.

	Өзгелері үйдек-түйдек артта.

	Ғияс көңілінде – жалғыз сауал: Омар қазы қайда бастап барады? Осынша дүрліктіретіндей ол неткен оқиға?

	Қазының бурылы кенет желісінен күрт танып, шоқыраққа көшті. Ол – кең жазықтың өрге ұласқан белгісіа еді. Омар енді кеудесін тіктеп, ерге орнығып отырды. Айналасына жанарын жүгірте созып, соңындағыларға назар аударар емес. Осынша тәлімсігеніне Ғиястың, зығырданы қайнады.

	Шоқырақтатқан күйі олар тобымен кезең үстіне іліккен. Арғы қаптал, бepri жазықтағы құжынаған адам, ерттеулі ат, жайылған малдан көз тұнады. Бұлар кім? Қамал маңына сыйыспаған әмір аламандары ма? Осынша көп қол тағы қайдан шыға келді?

	Ғияс көңіліне осы сауалдар оралған шақта Омар қазы да бурыл тізгінін ipкіп, аяңға ауысқан. Тақымы атты жатырқамағанмен, отырықшы елдің адамы емес пе, еңіске қарай лоқытудан жүрексінетін сияқты. Соны сезген ақын қамқоршысын мазақтап, іштей бip мырс eттi де, ат басын теңестіpe берді.

	– Мына етектегілер – Синд бойынан алынған тұтқындар, – деп Омар қазы енді ғана сөз бастады. – Баһадүрлердің айтуына қарағанда, жүз мыңнан астам адам. Ұлы әмір жаңа қыз-келіншектерден өзгесін түгел қырып тастауға бұйырды.

	– Не үшін?

	– Кейін айтам...

	– Бүгін қыра ма?

	– Иә, қазір... Әне, көрдің бе, жан-жақтан аламандар қаптап келеді. Әр әмір, әр баһадүр өз тұтқынын қырады.

	– Ой, обал-ай!

	– Жүр, Халил-Сұлтанның тұткындары тоқтаған жаққа баралық. Егер көруге зауқы соқса, алдияр тақсыр, сөз жоқ,сонда тартады. Біз де сол маңда болайық.

	Тосын хабар Ғияс мырзаны есеңгіретіп тастады.

	Кескілескен шайқасты көре-көре, кici өліміне ептеп бойы үйрене бастаған. Оқта-текте түсінде шошитыны болмаса, күндіз көп үрейленбейтін. Өзіне салса, әрине, шайқас кезінде шатырына тығылып, екі құлағын тарс бекітіп, теріс қарап бүк түсіп жатып алар еді. Бірақ, амалы қанша, осы жорыққа лажсыз ілескені секілді, майдан алаңына да epiксіз баруға мәжбүр. Омар қажы басыбайлы нөкерінше дедектетіп, қасына ертіп алады. «Тарих қамы үшін» бұл бәрін де өз көзімен көруге тиіс. Соғыс «қызығын» және қайдағы бip шеттен бақыламайды, Ақсақ әмірдің қасында тұрып «тамашалайды». Ұрыс кезінде берілетін бұйрықтарды өз құлағымен естиді, әмірдің жауар бұлттай түнерген жүзін, оған сездірмей, көз құйрығымен шалып тұрады. Айқай-шу, шаң-шұң дыбыс, апыр-топыр қимыл шалғайдан қарағанда, онша қорқынышты да емес. Тек соңыра әмір нөкерлерімен бipre қан сасыған ұрыс алаңын кесіп өткенде, тұла бойы түршігеді. Ұзынды-көлденең сұлап жатқан мың сан өліктің қан жапқан, қacipeт тұнған жүздеріне көз тоқтатуға дәті шыдамай, жүрегі сыздайды. Жанын шүберекке түйіп, ат үстінде бip-aқ уыс боп шөжіп отырып, құр тістенеді. Қатты тістенетіні соншалық, құлағы тынбай шыңылдайды. Ақыры жағы қарысып, аузын аша алмай қалады....

	Бұның бәpi, әрине, өткен оқиға. Бipaқ дәл бүгінгі таңға дейін қарусыз тұтқындарды жаппай қырғанын көре қоймаған. «Көп екен көргенімнен – көрмегенім», – деп басталатын қыпшақ өлеңі есіне түстi...

	– Омар ағзам, «кейініңіз» қашан? Айтсаңызшы, неүшінқырадытұтқындарды? – деп өтінді Ғияс мырза.

	Бурылдың eңістегі китіңі ұзақ әңгімеге онша қолайлы болмағанмен, қажы бip тыжырынып, естіген-білгенін баяндай бастады.

	***

	...Бүгін таңертең алакөбеңнен аттанған шолғыншылар қамал іші әдеттегіден өзгеше жым-жырт екенін аңғарыпты. Әpi-бepi бақылап, тіршілік белгісі сезілмегесін, түбіне таман жақындап барады да, жер беті ашылып, көзге іліккен нәрсенің нобайы айқын шалынардай болғанша, тағы біраз уақыт аңысын аңдиды. Ақыры әппақ таң да атады. Қамал әлі сол тым-тырыс қалпы. Бұның тегін емесін түсінген шолғыншылар енді жүректері дауалап, дарбазаға қарай қозғалады. Келсе, қақпа жабық. Ал әскер де, халқы зым-зия.

	Бұл хабарды естігенде, Teмip әмір ашудан жарылып кете жаздайды. Қорадағы малын түп көтере ұры айдап кеткендей-ақ, қарасұр өңі түтігіп шыға келеді. Әскер соңы жиналуын тоспай-ақ, қамалды кеше шаппағанына қатты өкінеді. Берік бекіністі тездетіп тізе бүктіре қоймаса, ipгeci тиіп тұрған Делиден Сұлтан-Махмұд көмекке жетіп кеп жүре ме деп сескенген-ді. Онда жолсоқты болып ұрынып жеткен, әpi бас-аяғы түгел жиылып үлгірмеген әскеpi қиналып қалуы кәдік еді. Сондықтан ілгергі қолға тыныс 6epiп,кейінгі түмендерді күткен. Жүз жиырма мың аламанның айбыны Маллуханның азғантай әскерін тырп еткізбес, қамалды шайқассыз алармын деп дәметкен. Сөйтіп, Делиді тың күшпен шаппақ еді.

	Ақсақ Teмip лунилық үнділер ажал шеңгелінен біржола сытылып кетер деп қынжылған жоқ-ты, бүгін аман құтылғанмен, ертең бәpiбip желкелері қиыларына сенімі кәміл. Өкініші басқа. Бұның ойы – ауызбірлігі шамалы үнді қалаларын күш бipiктіруге мұрша бермей, жеке-жеке талқандау едi. Лунидан қашқандар, сөз жоқ, Делиге барып паналайды. Демек, Сұлтан-Махмұд пен Маллухан тізе қосқаны. Егер үндінің маубас падишалары тіл табысып, Жамды мен Синд өңірінде құрт-құмырсқаға жем болып қалған мыңдаған жауынгерлердің басын қосып, жолына көлденең қойса, Teмip аламандары Дели түбіне осынша таяп келер ме eдi, келмес пе eдi, бip тәңірге ғана аян.

	Ақсақ әмip әуелде Делиге қарай тап қазір аттансам ба деп ширыққан. Қашқан әскерді өкшелей қуып, дүрліктіре жетпек eдi.

	Қолбасшыларын суыт шақыртып, осы ниетін естірткенде, Пірмұхаммед сұлтан:

	– Тұтқындарды қайтеміз? – деп сұрады. – Қaзip бізде жүз мыңнан астам тұтқын бар. Кеше кешкілік олар да төменгі кезең астындағы жазыққа жетіп тоқтады. Әлде күзетін күшейтіп, осында тастап кетеміз бе?

	– Қалғаны жөн шығар, – деді eкінші әмip. – Сонша тұтқынды Делиге қоса апарсақ, өзімізге қауіпті.

	– Тастап кету де қауіпті, – деді түркістандық Құдайдат әмip. – Лунидан қашқандар қазір қайда жүргенін кім біледі? Егер олар Делиге барып паналаған болса, жақсы. Жер жағдайына қанық әскер осы төңіректе бұғып жатса,қайтеміз? Бiз аттанып кеткесін, айдауылдарды жайпап, тұтқындарды босатып алса, қайтеміз?! Қолдарына қару ұстатып, желкемізден кеп тисе...

	Бұл Ақсақ Teміp ескермеген жәйт eдi. Ол әскер соңында мол тұтқын, қисапсыз мал, кipe-кipe мүлік барын білетін. Олжалы жорық – жаугершінің ежелгі мұраты. Осылай беттеп шыққалы Самарқанға мыңдаған құл мен көл-көcip дүниені eкi рет жөнелтті. Бірін – Ауғанстаннан, екіншісін – Жамды бойынан жіберген. Синд бойынан түскен олжаға қарағанда, олар түк емес. Егер осы бетінде бағы жанып, Делиді ала қалса, артынып-тартынып, елге абыроймен қайтпақшы еді. Енді көрмейсің бе, қысылтаң тұста бейнет болып жабысқанын... Не icтey керек? Лунидан зытқан он мың қол кеше ажал тапқанда, бұл сауал оны әсте мазаламақ емес eдi.

	Ақсақ әмip бip шешімге тоқтау үшін көп ойланған жоқ. Құдайдаттың сөзі құлағына шалынған бетте-ақ тұтқындардан құтылу керегін түйе қойған. Мал мен мүлікті қорғаса да жеткілікті. Тұтқынның шығынын Делиден толтырады. Дели үнді елінің үлкен қалаларының бipi, жүз мың түгіл, eкi жүз мың, тұтқын айдап қайтам десе де, epiк өзінде.

	Осы ойға бекіген Ақсақ Teмip:

	– Қыру керек! – деп кeciп айтты. – Әркім өз тұтқынын қыратын болсын. Түске дейін тындырыңдар! Ертең таң қылаңдағаннан Делиге аттанамыз...

	Әмірлер мен қолбасшы баһадүрлер қайтып ауыз ашқан жоқ. Жүктері жеңілдейтініне қуанғандай жапа-тармағай орындарынан тұра берген.

	Омар молданы елпілдеткен «үлкен оқиға» осы eдi...

	***

	Ғияс мырза аядай шатыр төрінде жер бауырлап ұзақ жатты. Сермелген қылыш, ылди төмен домалап барып, жолындағы әлдебір кедергіге тіреліп тоқтайтын бастар, тұп-тұқыл өндіршектерінен қара қан атқылап, кepіліп-coзылып, тыпырлап жатқан бассыз қоңырқай денелер көз алдынан кетер емес. Бip сәт eciн жиып, көлбеңдеген көп елесті қуып байқаса, құлақ құрышына ciңіп қалған қым-қуыт үн шыңылдап қоя береді. Топталған запырандай бip қыжыл жанын тыншытар емес. Көкірегіне шер байланған секілді. Ол,бәлкім, жүрегіне тікенше қадалған аяныштың әcepi шығар?

	Әлде ашу-ыза ма екен? Бойдағы сейілмеген үрейден бе? Дәл қазір Ғияста оны ажыратар хәл жоқ. Тұла бойын шарасыздық ceзiмi құрсап алған. Ұзақты күн жер бауырлатқан сол. Іштей кіжініп, тек жұдырығын түйеді. Жұмылған жұдырық ешкімге сермелмегесін, өз-өзінен қорланады. Дәрменсіздігіне іші күйеді. Үйірлі қасқыр шапқан қотандағы қой құсап тұяқ серпуге жарамаған жүз мың тұтқынның шарасыздығына налиды...

	Құрғақ нанды кепелеп жеген кісіше тілі кеберсіді. Малайын шақырып, сусын сұрап eдi, ол босаға жақтағы мес торсықтан қызғылтым сұйықты сарала тостағанға сыздықтатып құя бастады. Бұл шербеттің неден жасалғанын Ғияс білмейді – малайы бip үндінің ұрасынан тауып әкелген олжа. Көңілге алғандыкі ме, жылымшылау сусын көмейінен өтпей, түйіле жұтты. Сонан соң басын көтеріп, шербетті аз-аздан бөліп-бөліп ұрттады. Осы сәтте көзі ыдыстағы сусынға түсіп eдi, ол қан құсап елестегені. Дереу шатырдың етегін түріп, аузындағысын сыртқа қарай шырт түкіріп тастады.

	Түс ауа, шекені шоқша қаритын ыстықты елемей, тысқа шыққан. Ақыраптың аласа күні бұл жақта шілдедегідей ажарлы. Үнді даласын жаз бойы қақтағаны аздай, сонау зеңгір биіктен төменірек жылжып түсіп кеп, әдейілеп шақыраятын тәрізді.

	Ғияс мырза қайда барарын білмей, шатыр маңында сілейіп 6ipaз тұрды. Төңіректегі толассыз шуылдан, көңірсіген түтін исінен, құмырсқаша құжынаған жауынгерлерден аулағырақ, әлдеқайда безіп жоғалар ма еді деп армандады. Жаяулап, осы қалпы тартып кетсе ғой, шіркін! Бірақ қайда барады? Күншілік жерге дейін түгел әскер...

	Дәл төбесінен қарға үні естілді. Бip тобы қанаттарын жанталаса сабап, терістікке қарай асығып барады екен. Бағана тұтқын үнділер қырылған кезең жақта құзғындар тойы әлден-ақ қызса керек. Шырқау төбесінде қарақұстар қалықтап, төменіректе қарға-құзғын құж-құж етеді. Мыналардың сыбағадан құр қалардай жанталасқандары сол. Кезең астында осы атыраптағы барша өлексе құмарлар бip жаз жесе таусылмас «дәулет» барын бұл бейшаралар қайдан білсін.

	Денесі түршігіп, сырт айналып еді, жанары қырқа үстіндегі алтын шатырға тірелді. Eciк қарсысына шаншылған жорық туының жап-жалпақ жез лауқасы күн сәулесімен шағылып, жалт-жұлт ойнайды. Ту-уу биікте асқақтап, қара құртша құжынаған жүз жиырма мың жауынгерге – Ғиястың өзi iспеттi жүз жиырма мың шарасыз бейбаққа – ақсақ әмірдің айбын-құдіретін үздіксіз ескертіп, сес танытып тұрғандай.

	Кейде 6ip зеріккенде, яки осылай бip ой меңдегенде, көңіл сергіту үшін Омар молдаға кіріп әңгімелесуші еді. Қазip оның шатырына қарай тіпті беттегісі жоқ. Бағана адам қанын көрсе, ecipiк қысқандай естен айырылатын аламандарға қосылып, жалаңаш-жалпы тұтқындарды шыңғырта қуалап, шімірікпей шапқанын өз көзімен көргесін, қатты түңілген...

	Әуелде молда да өзге орда қызметкерлері құсап Халил-Сұлтанның қасында жойқын қырғынды аулақтан бақылап тұрған.

	Елден де, жерден де, қойындағы жар, құшақтағы баладан да түгел ажыратып, малша шықпыртып айдап келе жатқандары аздай-ақ, тағы бip жаңа сойқандарын бастағанда, тұтқындар: «Апыр-ау, неден жазып қалдық?» – деп абдырасқандай бас сауғалаудың есебін таппай, бip-бірлерінің бауырларына тығылыса, құр шұрқырасып, текке қырылуға айналып еді. Сәлден кейін бұл өзі әпербақан айдауылдардың күндегі көп құқайларынан өзгешелеу «жаза» екенін аңғарысты да, ес жиып алысты. Енді аламандардың сүргін қиқуымен қабаттаса, үнді боздақтарының қатқыл, жігерлі дауыстары да естіле бастады. Бірте-бірте әлгі үн зорайып, әлдебір сарынға ұласқандай еді. Халил-Сұлтан төңірегіндегілер ол не айғай екенін ажырата алмады. Әп-сәтте ол сарын тұтқындардың бip тобынан екіншісіне ауысып, бүкіл атырапты тітірентті. Ғияс мырзаның құйқа тepici шымырлады. Бip кезде құр қол тұтқындар қарулы аламандарға жолбарысша атылған. Сонда ғана шоқы үстіндегі мәртебелі топ әлгі тұтасқан сарын құр айғай емес, ұран секілді бірдеме екенін аңғарған.

	Кенет дода көріп желігі қысқан көкпаршыша қиқулап, Омар молда да шаба жөнелмесі бар ма! Қайқы қылышын жалақтатып, опыр-топырдың ортасына қойып-ақ кеткені. Халил-Сұлтан маңындағылар енді тек қана батыр молданың қимылын қадағалады. Басындағы ағарандаған сәлдесі,әйтеyip, көз жаздырған жоқ.

	Бip мезгілде демін иығынан ала, ақсия күліп, қайтып келе жатыр. Бурыл айғырдың омырауы мен бауыры қып-қызыл...

	– Е, молдеке, делебең қозып шыдатпады-ау, ә! – деп он бес жасар ханзада қарқ-қарқ күлді. – Жаһаннамға қаншауын жөнелттің?

	– Анық он бeciн шаптым-ау деймін.

	Омар қазы қоразданып қойды. Ғиястың тіл ұшына: «Қашқан жауға қатын батыр» дейтін дала көшпенділерінің мақалы оралып еді, айтып салудан жасқанды. Ол молданың қылығынан қанқұмарлық емес, жарамсақтық аңғарған. Халил-Сұлтанға жағынып, әмip алдында бедел тапқысы келе ме, әлде, тақ иeci түбінде Пірмұхаммед емес, жөргегінен қағынған осы ханзада болады деп есептей ме, кім білсін. Жалғыз Омар қазы ғана ма! Шыңғыс үрім-бұтағынан тараған әмірлер де, қарасүйек баһадүрлер де шеттерінен осыған елпілдеседі. Ханзаданың жастығы – таптырмас сылтау, ағалық ықыластарын білдіргенсіп, әмipre көрсетер қошаметтерін осыған үйіп-төгеді. Ұлтарақтай Қаршының7 ұры иттей сұғанақ тарханын жалбақтап жүріп төбелеріне шығарып алып, құлақ кесті құлдарынша тізерлеп жауап қататындары аздай, енді соңына ерткен күшігіне де қошым ғып жарбаңдасады. Құдай болу қолдан келмесе, құлдық ұруға бейім тұрар қайран пенде мінез-ай!

	Соны ойлауы мұң екен, ақын көңілі алабұртып, тіл ұшына өлең жолдары орала берген. Осынау дел-сал күйден құтқарар жебеушісі қол ұшын жалғағандай тез ширап, дереу шатырына еніп, қағаз-қаламын алды. Қанды жорыққа ілескелі, күнделік әуресімен өлеңнен қол үзген. Тек оқта-текте қисыны табылса, бip ауыз ғибрат құрастырып жіберіп, қара сөзді тұздықтайтын.

	Жаңа әлгінде ғана дүниеден баз кешкендей түнерген жігіт кенет өзгеріп сала берсін. Бойына ғайыптан қуат дарығандай жалданып, әруақтанып алды. Тұнжыраған қабағында әшейінде аңғарылуы қиын сұс бар. Өлең құдіретінен өзгені түгел ұмытқандай. Бip кездегі «жай қара темір» аузымен құс ұшырған қаһарлы әмір болып алғанын мice тұтпай, жазықсыз пенденің Алла берген аманаты – шыбын жанын сұраусыз суырар Mipгe8 айналғанын айта келіп, заманын соған тұспа-тұс қылған тағдырына лағынет жаудырды. Әмір құзырынан бақ дәметем деп, қасқыр апанының үстіне жайылып келген қозы кебін кигенін айтып күйінді. Жаппай Әзірейіл қылышын белге тақтық деп, қағанағы қарық кісіше демдеріне нан піскен батырсымақ дәңкеуделерді атап-атап кекетті.

	Келесі мезетте Хақ-тағаланың өзіне жармасқан: қаныпезер бip қуға билік тізгінін ұстатып, зұлымдыққа жұмсаған өзің болмағай! Шаруа баққан момынның бip күн малын, бip күн қанын шаштыратын өзің болмағай! «Әділет» Tәңіpi eciмi дейтіні қайда? Ол әшейін сөз ғана ма еді? Зұлымдық толқыны қақпақылдап ала жөнелгенде, өзге тұлдыр таппай, қарманар солқылдақ талы сол болғаны ма? Осынау жалпақ жалғанда шарасыз бейбақтарға бұйырар сыбаға – сол cөзді әлсін-әлсін қайталау ғана ма?.. Онда түңілдім сенен! Алла әділ дегенге кім иланады? Kiм рақым күтеді?.. Көкірегіне тұнған запыранды қағаз бeтінe төгіп біткенде, шері тарқап, іші босағандай сезінді. Eкi көзін тарс жұмып, шалқалай құлай кетіп, алақандарымен құлағын бiтедi. Ештеме көрмейін, ештеме естімейін деген. Бірақ «рахаты» ұзаққа созылған жоқ. Әлгі өлең жолдары жайлап ойына орала бастады. Түрегеп, жазғандарын шұқшия оқып шықты. Жақсы жазылыпты, көңілі тойып, кәдімгідей қуанды. Сонан соң айнала тіршілікті түгел ұмытып, өлеңін қайталап оқи берді, оқи берді... Бip мезгілде жанары қағазға қадалғанмен, қиялы төменгі кезең астында жүргенін аңғарды. Көз алдына тағы да сермелген қылыш, домалан-ған бас елестеді. Қолындағы парақты қиқымдап жыртып, есікке қарай шашып жіберді.

	Жорыққа ілесіп шыққан күнін eciнe түсіріп, лағынет айтты.

	***

	Ол өзі тамыздың қаңырық түтеткен қапырық күндерінің бірі eдi. Аспан айналып жерге түсердей шаңытып, қара жер табан қаритын. Бұл атыраптағы жұрт жаңбыр түгіл бұлт көрмегелі үш айдың жүзі ауған. Малдар өкпесін соғып, жанын қояр жер таппайды. Тал басындағы торғайға дейін аузымен демалып, қанатын қомдап отырғаны. Қала жұрты терезе-eciктерін тас қараңғылап, күні бойы ыстық шай сораптайды. Шаруа күйттейтін күң мен жалшы ғана.

	Бесін ауған шақ еді. Ғияс eciк алдындағы биік сәкіде етпетінен түсіп, бip танысынан қолқалап бipep күнге сұрап әкелген ecкi өлең кітабын оқып жатқан. Үйелмелі-сүйелмелі төрт баласы ipгедегі мәуелі бақ ішінде бipiн-бipi қуалап, шұрқырай шапқылап жүрген.

	Yй төңірегіндегі балшық дуал кici бойы биікті. Іштен ілулі дарбазаны әлдекім қамшы сабымен бе, таяқпен бе – бip қатты нәрсемен тарсылдатып, үсті-үстіне соққылады.

	– Ғияс мырза! Әу, Ғияс мырза!

	Бұл кеудесін көтеріп үлгіргенше, малайы жүгіріп барып ашқан.

	– Ғияс мырзаны ордаға шақыртып жатыр, – деген сөзді құлағы шалды.

	– Жұмсаған кім? – деп дауыстады бұл сонан соң.

	– Омар молда, – деді сырттағы.

	Жұмсаған кісісіне қарап, қандай шаруаның жөнімен шақыртылғанын жорамалдамақ еді. Егер Фазыл қажы жіберсе, әңгіме дін жайында болғаны. Ғияс ақын Құран аяттарын бip кici ғұрлы жатқа соғушы eдi, сондықтан дін ағзамдары бұны өз адамы ретінде әртүрлі жиындарынан тастамайтын әдеттері. Қаңлы Мұрат іздетсе, сұхбат ақындармен өтеді деген сөз. Низам Шами айналасына ғұламаларды жинайды. Ал Омар қазыға не кажеті бар? Шариғат сұрамақ па?

	Ғияс салқын сумен шайынып, бар тәyipiн үстіне іліп, кестелі ала тақиясын төбесіне томпитып, eciк алдына шықты. Аяғының сылтымасы бар малай тәжік атын дарбаза сыртында дайын ұстап тұр екен.

	Шақырылғандар ішінде ордаға жуыса жүретіндердің әрқилысы бар еді. Ішке кіруге асықпай, оқшау-оқшау шүйіркелесіп, хауыз маңындағы аласа сәкілерге екіден-үштен жайғасыпты. Ғияс олардың арасынан Омар молданы іздеп еді, көзіне түсе қоймады. Қай топқа жанасарын білмей, төңіректегілерді қайта шолды. Бepгi шетте Фазыл қажыны қаумалап сәлделі қариялар тұрған. Ол сыйлы топқа бұрылмау – көргенсіздікке барабар. Таяп кеп, қол қусырып сәлем берді. Бәpi де Ферғана өңірінің отырықшы түркілері, тілдеpi майда, сырттай инабатты, iшкi қыртыс-қалтарыстары мол адамдар. Хауыздың арғы жағында Низам Шами ғұлама тақиялы eкi жігітті қолтықтап, маң-маң басып серуендеп жүргенін байқады да, солай беттеді. Жолындағы емін-еркін қауқылдасқан бip топ түздік көшпенділер қарқ-қарқ күліп, ақын сәлемін елейтін емес. Оларды Ғиястың суқаны сүймейді. Ақсақ әмірдің арқа cүйepi – осылар. Біp тәyipi – Teмip әулетінің ұлан-ғайыр патшалығына қорғаныш-тірек бола тұрып, олар орда маңындағы үлкен лауазымдарға құлықсыз, шеттепжүреді. Әлдешеттетіпқойды ма екен? Өздері мәрт әpi аңғалдау. Ақ матамен жиектелген ақ қалпақтарын желкелеріне ысырып тас-тап, жапан түзде жолығысқандай даурығысып тұр.

	Низам Шамидың қасындағы екеудің бipi – Исфаһандық жас ceйіт9 те, eкіншісі – Ғиясқа жерлес саналатын Балқылық ғұлама жігіт.

	Ғияс олармен де жақсы таныс. Оқта-текте ұшырасқан шақтарда бip-бipiмен өз тілдерінде жәмпендесіп, жетісіп қалатын-ды.

	Ордаға бip табан жақындау жүретін Низамнан жиын мәнісін сұрап еді, ол жарытып ештеме айта алмады. Тек шақыртылғандар арасында әскербасылар мен әмірлер некен-саяқ кездесетініне қарап, әйтеуір, қанды жорық иci білінбейді ғой деп тәуба келтірген. Әй, аңқау жарықтық!..

	Сәлден кейін қонақтарды ішке шақырды. Бұл – мәжіліс бөлмелерінің бipi екен, әрқайсысы өз дәреже-атағына лайық орынды өз көңілдерімен пішіп, қабырға жағалай, қалы кілем үстіне қатар-қатар малдас құрысты.

	Бәрінен төменірек, босағаға таяу жайғасқан Ғияс, ұзын саны жиырма шақты ығайлар мен сығайларды бip шолып өтіп, бөлме сәулетін тамашалай бастады. Бұл табалдырықты аттағаны осы еді. Жоғарғы кенере бойын қуалай Құран аяттарымен әрлеген екен, жырта қарыс әшекейлі әріптep өрнекке айналып, бөлме салтанатына жарасқылықты сән беріп тұр. Төрт қабырғаның әр-әр жерінде қол ұсыным биікте алтындатқан шырағдандар. Едендегі қалы кілемдер түз гүліндей құлпырып, көз жауын алады. Тек төрдегі ысқырынған жыландай айбарлы биік тақ пен бұрыш-бұрыштағы жорықта түскен олжа мүсіндер – жыртқыш аңдардың бейнелері – бөлме табалдырығын аттаған жанның денесін түршіктірердей.

	Ғияс мырза әмір мінезіндегі кереғар жәйттерге epiкciз назар аударды. Teмip өзін ислам дінінің жоқшысымын деп есептейтінін бұл білетін-ді. Әрқашан дін иелеріне айрықша ілтипат танытып, мешіт салдыртып, медipece аштырып жүргенінен жақсы хабардар. Бүкіл Иран-Тұрандағы ең білгіp сейіттер мен ең мықты қарилар қазір осы Самарқантта. Бойында жылт етер өнері, азын-аулақ оқыған-түйгені барын білгесін, міне, Ғиястың өзі де жіпсіз маталды. Сөйте тұрып, басқасын былай қойғанда, осы сарайдағы сырт адам кipe алатын жалғыз мына бөлменің өзінде мұсылмандықпен сыйыспайтын бipaз нәрсе бар. Қабырғаларға неше түрлі соғыс суреттерін шимайлап тастаған. Tiптi әнеу бipeyi өз бейнесі: қара айғырын ойқастатып, аламандарына бұйрық бepiп қасқиып тұр... Әлі әзip Ғияс мырза өз көзімен көрген жоқ, жұрттан естуінше, ол өзі шарапқа да қатты құмар көрінеді... Құдай заңы да, адам заңы да бұл үшін емес, өзгелер үшін сияқты.

	Диуанға10 Шаһмәлік ханзада мен Омар қазы кірді де, Ғияс ақын ойын үзді. Әмір де әне-міне кіріп келер деп елеңдескен жұрт қозғалақтасып, түзеліп отырысты. «Шабан үйрек бұрын ұшардың» керімен кейбip қимылы ауырлау етженді мырзалар етпеттей кетуге оңай болсын деп, тізерлеп те алысқан. Олардың «қулықтарын» сұңғыла Низам Шами да аңғарған екен, қасындағы Ғиястың қара санынан 6ip мытып, иек қаға, жымиып қойды.

	Kөп кешікпей, сылти басып әмірдің өзі енді. Соңына ерткен үш оққағар жандары11 бар. Ipгe жағалай жайғасқан марқасқалар кенет секем алған қойша дүр қозғалып, іле маңдайларын жерге соғып, тоңкаңдасты да қалысты. Ғияс ақын етпеттеген күйі жарты қадам жерден өтіп бара жатқан әмір жұлығына көз қиығын тастады. Қазір ол жалт қайырылып қасқайта бip тебердей демін ішіне тартып, сескене қарады. Тұсынан ұзап, енді жұлығы емес, табаны шалынған кезде ғана жүрегі орнына түскен. Ғияс ақын ішкi түйсігімен-ақ ақсақ әмірдің таққа қалай асықпай, жайлап шөккенін, қойша бауыздаса, тұяқ серіппестей момақан пішінмен етпеттей бүк түскен бағынышты пенделеріне қалайша тәкаппар пішінмен көз салғанын сезіп жатты. Шамасы, осы көріністен тақ иесі өзгеше ләззат табады-ау, ыңыраныңқырап бip зәуім уақыт тос-тырды. Бәлкім, онша көп үйренбеген де шығар, бipaқ жер құшқан бейбақтарға қиямет күніндей ұзақ көрінгені рас енді. Кім білсін, қолдағы билік дәмін тұшыну үшін, осылай құлдық ұрып құлағандарды көріп, қошамет сөздерді ecтіп отыру шарт та шығар. Қошамет құрғыр тақ пен дәулеттің ажырамас көлеңкесі icпетті ғой!..

	Ақсақ Teмірдің ашық қоңыр үні саңк ете түсті. Бұл – сәлемдескені еді. Жер сүзіп жатқандар енді еңселерін көтерді де, eкi қолдарын кеуделеріне айқастырып, шыбындаған жылқыша бастарын шұлғысып, жамырай жөнелісті. Бәpi де Алла-тағаладан тақсыр иелеріне денсаулық тілеп, өтірік-шынды ниет білдіріскен.

	Ақсақ Темір қара сандарына жұдырығының сыртын тірей отырып, сөз бастады. Бітік қабақтарының арасынан сығалаған отты жанары кісінің өңменін тесердей өткip. Жымқырылған epіндepi қаталдықтың белгісіндей. Eciк-есіктің бәрінде ceнімді күзетшілері тұрғанына қарамастан, кеуілінен қауіп арылмайтын болса керек, шыжыған ыстықта өз сарайының ішінде жүріп, темір сауыты мен дулығасын киіп келіпті. Сары жезден соқтырып таққан иіндігіне адам пішінін бедерлеген екен, сәл қимылдаса иектері шошаңдасып, көзi үйренбеген Ғиясты еріксіз тіксінтеді. Шыпылдаған қара тер шойқара әмірдің ажарын одан бетер қашыра түседі. Мына ыстыққа амалсыздың күнінен шыдап жүргені байқалады.

	Ғияс мырза әмір сөзін бар зейінімен тыңдады. Жігерлі ашық үні құлаққа жағымды естіледі.Шешен, ақылды адам екені айқын сезіледі. Әр сөзін шегелеп, салмақтай сөйлейді. Аузынан шыққан әp6ip сөз түгіл, әр дыбыс отырғандар құлағына еш шығынсыз түгел ciңеріне күмәні жоқтай асықпайды. Әлі ақ кipe қоймаған келте сақалы мен ұшы қайқы қайратты қысқа мұрттары жымырыңқы жұқалаң ернін бүркеңкіреп, атылған оқтай шымыр сөздеріне үрей жамап, тікірейе түседі. Астындағы алтын тақ бұған сұс дарыта ма, әлде, бұл өзі таққа айбар бере ме,дәл қазip оны ажырату қиын.

	Әмірәңгімесінен Ғиястыңұққаны – осытаяу күндердің бірінде ол Ферғана жаққа аттанбақ сияқты. Сол мандағы көшпенді қырғыз рулары Моғолстандағы іргелі ағайындарын арқа тұта ма, салықтан бас тартқан көрінеді. Сөз жоқ, олардың шабына түртіп, жел бepiп отырған бipey бар. Әйтпесе, ат төбеліндей аз ру несіне жетісіп желікпек. Сондықтан, ушықтырмай, ертерек тәубасына келтіріп қайтуға ұйғарған сияқты. Бұны ол құлақ елеңдетер үлкен жорық деп есептеп отырмағаны байқалады. Жүзі жарқын, ашу ызғары білінбейді. Әдейілеп шақырттырғаны – осы топты өзімен ілестipe шықпақ ойы бар екен.

	Бұны естігенде, отырғандар қоғаша жапырылды. Төр жақтағы мықтылар түйнек тигендей жер бауырлап, маңдайларын жерге соққылай бастағанда, Ғияс та көргенін айнытпай icтеп, жығыла берген. Әмірдің ниетіне риза көңілдерін сездіріп, алғыстарын жаудырысқан жұрт жамырай шуласады.

	Teмip орда маңындағы ақсүйек, қарасүйек мықтыларды қанды жорықтарына ілестіpe жүріп, бойларын әбден үйреткен. Әмір оны қандай есеппен icтейтінін кім білсін, ал төңірегіндегі ғapiптep оны өздеріне жасалған құрмет деп санайтын, мәртебе көретін. Бүгін де әмір назарынан тыс қалмағандарына көңілдері бiтіп, мерейлері тасыды. Үлкен жорық иci сезілмегесін, тіптi қуанысқан. Бүлікшіл қырғыздар қарсыласып жарытпасын бәpi де біледі. Keй6ip сұңғылалар: «Әмір шілденің қапырығынан қашып барады. Салқын жайлауға жетіп жан шақырмақ қой. Жеңіл-желпі аттануға арт жағынан сескенетін шығар. Өз қосынының үстіне бipep түмен ала жүрудің сылтауы бұл», – деп ұйғарысты.

	Kіл жайсаңдармен бipгe сапарға аттанарына Ғияс та әжептеуір қуанған. Мәртебесі өсіп, төбесі көкке жеткендей жүрегі өрекпіді. «Иә, Құдай, оңғарылар iciмнің басы осы болғай!» – деп мінәжат eттi.

	Үш күннен сон әмір жолға шықты. Жалдамалы қосынынан өзге Шаһмәлік пен Құдайдаттың түмендерін ілестірді.

	Жұрт жорамалы расқа сайғандай еді. Бұл өзі жорықтан гөрі әмір төңірегінің сейіл-серуеніне көбірек ұқсаған. Әскерлердің нақ ортасында салтанатты үлкен көш. Көш басында – әдемі көк күйме. Онымен ақсақ әмірдің шешесі Балқыз ханым келе жатыр. Жалғыз емес, өзімен бірге төрт жасар шөбересі Ұлықбек ханзаданы ала шыққан. Омар молда бастаған бір қауым игі жақсылар осы кемпірдің қошымында. Ғияс та осы топтың ішінде. Барша жұртқа Балқыз бәйбіше шалғайдағы ағайын-жұртына төркіндеп бара жатқандай көреді. Ал айналадағы қарулы салт аттылар әскерден гөрі салтанатты көштің күзетшілері іспетті.

	Думандатып, тойлатып, ырғала жылжыған үлкен шеру ақыры қырғыз жеріне іліккен. Көшпенді ел тау сағалап жүрсе керек, етек қаңырап бос жатыр. Жолынан адам түгіл жортқан аң ұшыраспаған Ақсақ Темір қырғыз жеріне сұғына еніп, қырға өрмеледі. Ойдың қапырық тозағынан құтылғанымыз рас па, өтірік пе дегендей биік қырқа үстіне шатыр тіккізді. Әбден жолсоқты болған кәрі шешесі тау етегінің сары желі желпи жөнелгенде-ақ, алдынан пейіш самалы ескендей сүйсініп, баласын көш басын іркуге көндірген.

	Әмір ертеңінде Шаһмәлік ханзаданы орда күзетінде қалдырып, өз қосыны мен Құдайдат түменін ертіп «бүлікшілерге» аттанды. Бірақ аты шулы Темірдің мысы басқан қырғыздар қарсылық көрсетуге жарамады. Иіртөбе түбінде текке қырғын тапты.

	Әмір енді мардымсыз шайқасқа құмары қанбай қалғандай әр тараптан жетіп жатқан сыбысқа құлағын сергек түріп, шиыршық атты. Ұлы Бесік12 Балқыз ханымның көңілі үшін ғана байыз тауып жүргендей еді.

	Түздің өрен ақындары ертелі-кеш көк шалғынның үстінде қаздиып отырып, домбыраларын бебеулетеді, Балқыз ханым мен Темір әмірді дәріптеп өлең айтады. Бірауық өзді-өзін қағытып, шалып, жұрт көңілін сергітеді. Даңғыра, кепшіктерін соққылап отырықшы түркілер сыңсиды. Парсы, тәжік қыздары аш белдері бұралып, би билейді.

	Кейде бұл думанды сүйікті жас тоқалын ерте келіп, Темір де тамашалайды. Ондайда қаңлы Мұрат бастаған ақындар тобы күндегісінен де шабыттанып, өлеңді қарша боратады. Ғиястың тез өскен беделін қызғана ма, немене, айтысасың ба деп жатып жабысады. Жазып шығарған өлең де өлең бе, шын ақын біз құсап төгіп айтуы керек деп қажайды.Бірде тіпті:

	«Әмірге арнап табан астында өлең шығаршы, естиік», –деп тарпа бас салмасы бар ма! Ғияс мырза сәл абдырап әмірге назар бұрып еді ол:

	«Қане, не жауап қайтарасың? Жұрт сені текке мақтап жүр ме, өнерің болса көрсет», – дегендей қадала қалыпты. Сынай қарайтын секілді. Иен даланың даурықпа ақындары әріптестерінің әлгі сөзіне айыздары қанғандай мырс-мырс күледі. Ғиясты табалай күледі.

	Құдай абырой берейін десе қиын ба! Осындай бір сын сағаты ертелі-кеш әйтеуір бір соғарын Ғияс мырза сезгендей еді. Сол кезде қажетіме жаратармын деп, жиһангер әмірді дәріптеп ұзаққасыда13 жазыпалған-ды. Сонысынпайдаға асыруға бекіді. Лепірген ақынға қолын созып, “тоқта!” деген белгі танытты да, тізерлей беріп, тақпақтай жөнелді.Бұл отырғандар ішінде парсыша түсінетіндер аз еді.Оған қысылған жоқ. Ақсақ Темір еркін сөйлейтін, соны медеу тұтып, даусын саңқылдатты дейсің!

	Өлең Темірге қатты ұнады. Түздік ақындар қанша марапаттаса да мыңқ етпейтін әмір сол жолы:

	– Жарадың, ақыным! Мәртебең өссін! – деді жүзі жылып. – Жаза бер өлеңіңді. Көп жаз! Хатқа түскен сөз өлмейді. Менің есімімді болашақ ұрпақ құлағына сенің өлеңің жеткізбек. Бүгіннен бастап сені мына Ұлықбекке ұстаз етіп белгілеймін!.. Өзің секілді білімдар ғұлама ғып тәрбиеле!..

	Өзін сонау Балқыдан Самарқантқа шақыртқанда-ақ ертелі-кеш орда маңындағы мәртебелі ағзамдардың біріне айналарын ол білген, бірақ дәл осындай құрметке қол жеткізем деп еш дәметпеген. Қапелімде қуаныштан есі шығып кетті ме, айналасындағылардың дуылдасқан қошаметінен құлағы тұнып, сілейіп отырып қалған екен. Қара саны шым ете түсті. Қасындағы Низам Шами ғұлама оңдыртпай шымшып алғанын сезді де, есін жиып ала қойды. Тегін белгі емесін тез пайымдаған, санасының арғы бір түкпірінен бұйрықтар келіп жетті. Етпеттеп құлай кетіп, әмірге риза көңілін сездірді де, ұшып тұрып төрт жасар Ұлықбек ханзаданың алдына тізе бүкті. Әуелі жас сәбидің қолынан тәу етіп, Ұлы Бесік Балқыз ханымның етегін сүйді...

	Сол бір күндері «ұзынқұлақ»: «Ауғанстан іші мазасыз екен,көшпенді кәпірлер өткен-кеткен керуенді тонамай жібермейтін көрінеді, – деген қауесет жеткізген. Әмір оны асыға күткен хабарындай көзі жайнай отырып тыңдаған. Беймаза елге дереу беймарал тыныштық орната қойғысы келген.

	Ертеңінде-ақ, бүкіл әскер ауған шегіне қарай бет түзеген-ді.

	Әмірмұндадамейіріқаныпсоғысаалғанжоқ. Отырықшы жұртты тапап өтіп, көшпенділерді қуып жүріп қырды. Не кінәлары бар? Неден жазып қалды? Оны ауғандықтар да, аламандар да,тіпті әмірдің өзі де анық білер ме екен? “Хан қылышы қынында ұзақ жатса, қолтығынан елі кетеді” деген қағиданы берік тұтынатын әмір ,қылыш суыруға себеп табылғанға жүрегі жарыла қуанатын тәрізді.

	Ғияс мырзаның бұлай ойлайтын жөні бар. Ауғандықтарды қанға бөктіріп, мал-мүлкін сыпыра тонап, мол олжаға кенеліп, маңдайларын Самарқантқа бұрған еді. Ойда жоқта Шайқы-Нұрадиннің жаушылары қуып жетті. Әкелген хабары: Шайқы-Нұраддин ханзада Жамды өзені бойының билеушісі Шиһаббаддинді талқандап, мол олжа түсіріп қайтады.Баһадүрдің өзі күншілік жерде ,ал олжалы керуен үш күндік қашықта келе жатса керек.

	Бұны естіген Ақсақ Темір ілгері асықпай, қос тіккізді.

	Шайқы-Нұрадин ақсақ әмірдің көп ұлдарының бірі еді.Оны осыдан екі ай бұрын Жамды бойына әмірдің өзі жұмсаған. Бәріне әмірдің сүйікті немересі, әрі мұрагері Пірмұхаммед кінәлі. Ол сонау ерте көктемде бір түмен әскер алып,”денесінің құрысын жазуға” аттанған-ды. Сөйтсе, ол шығандай ұзап,үнді жерінен бір-ақ шығыпты. Жамды өзені бойының билеушісі Шиһаббаддин сұлтан әуелде жас ханзаданы бейбіт қарсы алып, біраз күн қасына ілесіп, құрмет көрсетсе керек. Көп ұзамай, «қонағының» еркінсіген кылығынан іш жиып, пейілін тарылтады. Онысын сезгесін, Пірмұхаммед Шиһаббаддинге қоқан-лоқы танытудан тайынбайды. Ақыры екеуі шекісіп тынады. Каһарлы атасының арқасында жан баласын бетіне тіке қаратып көрмеген ханзаданы ыза буып, дереу Самарқантқа кісі шаптырады. Ақсақ Темір сүйікті немересінің дұғай сәлемін естіген бетте Нұраддинді шақыртып, он мың қолмен көмекке аттандырады. Айыбын мойындап, рақым сұрамаса, көзін жойып қайт деп табыстайды.

	Жамдының тәкаппар билеушісі кешірім дәметіп, кішірмек түгіл, жасанып қарсы шығады. Бірақ Темірдің әккі көкжалдарынан ойсырай жеңіледі де, өзеннің арғы бетіне өтіп, құтылып кетеді.

	Нұраддин мен Пірмұхаммед енді бүкіл Жамды өңіріндегі елдерді түгел тонап, үлкен олжамен кейін бұрылады.

	Пай-пай-пай-пай! Неткен мол дүние! Көз тұндырады-ау,қөз тұндырады! Малда да есеп жоқ, мүлікте де есеп жоқ!..

	Әлі есінде, ұлы әмір ертеңмен Балқыз ханым төңірегіндегі жайсаңдар мен өз айналасындағы уәзір,әмірлерді түгелдей ілестіріп, балалары әкелген олжаны көруге барды.

	Қисапсыз малды кең алкапқа иірген. Теріскей беттегі биік қапталдың етегінен әмірге тақ құрып, орын дайындапты.Балқыз ханым үшін киіз үйдің аумағындай тегіске қалыңдап кілем төсеттіріп, мамық жастықтар тастатыпты.

	Ең әуелі ақсақ әмірдің алдынан арабы арғымақтар бастатқан дәстүрлі тоғызды алып өтті. Бұдан кейін кіл алтындатқан, күмістеткен бұйымдарды – ер-тұрман, белдік, ыдыс-аяқ, құмыра ма-ау, неше алуан асыл тастан жасалған сырға,жүзік, алқа, моншақ па-ау, көз жауын алар жылтырақ маталардан тігілген көйлек-көншек, жейде-дамбал, шапан секілді толып жатқан киім-кешек пе-ау – Құдай көрсетпесін, кісі көңіліне сыймайтын мол дүниені арқалап өте берді,өте берді...Өлі мүлікті көрсетіп тауысқасын, енді қиқуласып, олжа малдарды айдады: жылқы, түйе,сиыр, қой... Оның бәрін қайдан алған? Қайтіп ие болып жүр?

	Мал-мүлікті қазына қызметкерлері екі күн бойы мұрындарына су жетпей отырып қағазға тіркеген. Ақсақ Темір жомарттық жасап, уәзірлеріне, әмірлеріне, орда қызметкерлеріне дәреже-атақтарына лайықтап сый үлестірді-ай дерсің! Қазір баспана ғып жүрген әдемі жібек шатырын Ғияс ақын сол жолы алған. Ұлықбектің ұстазы ретінде көрген құрметі...

	Ақсақ Темір мырзалықтың көкесін мұрагері Пірмұхаммедке істеген.Немересінің он мың жауынгеріне отыз мың сәйгүлікті бөліп берді. Бірер күн өткен соң, әмір Темір Көреген аламандарының бетін Үндістанға қарай бұратыны белгілі болды. Үнді елінің бір пұшпағынан осынша дәулет олжалап оралған ұлы мен немересінің әңгімесі желіктірді ме, жоқ әлде, «ақымақ» Шиһаббадиннің қылығы намысына тиді ме, кім білсін,әйтеуір, ұлы әмір кенет осылай ұйғарғаны анық еді. Ұлан-ғайыр мемлекетінің түкпір-түкпіріндегі әмірлер мен билеушілерге жаушылар жөнелтті. Бәрі де әскерлерін шұғыл жарақтап, бұл үнді жеріне іліккенше, соңынан қуып жетуге тиіс еді.

	Балқыз ханым да жорыққа ілескісі келіп өтініп көрген. Темір көнбеді. Үндістанның ыстығын әлжуаз Ұлықбек көтере алмас деп қорыққан.Шайқы-НұраддинменПірмұхаммед әкелген мол олжаға өзі Ауғанстаннан тонаған дүниені қосып, шешесін артынтып, тартынтып, Самарқантқа қайтарды.

	Түнеу күнгі жарлығынан кейін Ғияс ақын Ұлыкбектің қасынан ұзамайтын-ды. Балқыз ханымның елге ораларын естігенде, бала-шағасын сағынып жүрген ақын қатты қуанған. Дәл жүрер сәтте шешесімен қоштасуға келген әмір Ғиясты көрді де:

	– Ғияс мырза, сен осында қал. Үндістанға жасайтын жорықты хатқа түсіруге керексің, – деп барша жұрттың көзінше алып қалды.

	Ғияс ақын бойындағы қаны шекесіне теуіп, қас қағым сәтке көзі тұнып, құлағы шыңылдағанын сезді. Мынау да басқа кеп қонған бақыт болып көрінген. Енді қайтсін?!

	Ұлы әмір ықылас бұрам десе, басқа адам таппай отырған жоқ қой. Осы төңіректегі сауатты адам Ғияс қана емес шығар-ау. Жарты әлемді тітірентіп, уысында ұстап отырған падишаның назары бір емес екі түсуі – аз дәулет пе!?

	Ғияс ақын әмір айналасындағы ең сыйлы адамның біріне айналды. Енді бұған уәзірлер мен әмірлер де қайырылып сәлемдеседі. Темірдің әскери кеңестеріне қысылмай кіріп, шайқас кезінде де қасында тұрып, берген бұйрықтарын өз құлағымен естиді. Әрбір шұғыл шарасының куәсі болады. Сосын көргенін көрген қалпында, естігенін естіген қалпында қағаз бетіне түсіреді. Әрине, аздап әрлейді. Аздап емес-ау, әжептеуір әрлейді. Қисынын тауып, ұлы әмірдің әр сөзін, әр қылығын дәріптей кетіп отырады...

	Жамды өңірінде өткен бір-екі шайқастан соң жорықтың сәтті басталғанына қуанып, көңіліне желік дарыған Ақсақ Темір бұны шақыртып алып:

	– Қалай, жазып жүрсің бе? Қане, оқышы жазғандарыңды!? – деп бұйырды.

	Ғияс мырза тамағын бірер кенеп, судыратып оқи жөнелді. Құдай берген қабілеттің бар қуатын қағаз бетіне сарқып, жиһангер әмірді дәріптеп-ақ баққан-ды, ақын сөзі құлағына жақса керек, мүлги тыңдап отырды да, риза көңілін ірікпей:

	– Дұрыс екен! Жарайсың, ақыным! Тек түсінікті етіп жаз! – деп табыстады.

	Түсінікті жазу қиын емес-ау! Мадақтау оңайға түспей барады күннен-күнге! Әмір құлағына жағатын сөз табам деп қай жерде зорығып өлерін бір Алла білсін!..

	Өзгесі – өзге еді, бүгінгі қылығын не деп дәріптейді?!

	***

	Түс ауа Ақсақ Темірдің жүз жиырма мың әскері түгелдей Жаун өзенін жағалай, Делиге беттеді. Жер қайысқан қалың қол сірескен ну жыныстай тұтасып, жөңкіле қозғалғанда, ар жақтагы ағаш-ағаш арасынан бұқпалай сығалаған босқын жұртқа буырқанған өзен суы кілт тоқтап, арнасы жылжи жөнелгендей көрінген.

	Әскерін өткелсіз арынды өзеннен жалдатып өткізген жаугерші әмір ат басын Пушта-Бахали аталатын биік төбеге жеткенде бір-ақ тартты. Етегінде үлкен ор бар екен. Осы арада түнеп шығуга бекінді де, қауіпсіздеу болу үшін, ерте жарықта соның ішін тазалаттырып, өзіне орын дайындатты. Ор түбі тымырсық еді, амал қанша!

	Ертеңінде таң қыландағаннан керней үні тымық ауаны дірілдетіп, онсыз да елегізулі шала ұйқы жұрттың құйқа терілерін шымырлата, шошытып оятқан.

	Әмір қара айғырын шұлғыта ойқастатып, әр түменнің шептегі орнын белгілеуге кірісті.

	Оң қанатқа мұрагер немересі Пірмұхаммед пен ұлы Сүлеймен шаһты бас қылып, тағы басқа төрт әмірдің түмендерін тізді. Сол қанатқа үш ханзаданы – Сұлтан-Хұсайынды, он алты жасар Халил-Сұлтанды, Жаһаншаһты және Шыңғыс тұқымынан тараған өзге екі әмірді тұрғызды. Ал ортаға ең сенімді қолбасшыларын – ұлдары Рүстем батырды, Шайқы-Нұраддинді, Шаһмәлікті, Түркістандық атышулы Құдайдат батырды алып қалды. Өзі ортанғы шептің сыртында тұрып, шайқас тізгінін қолында ұстамақ.

	Жер беті түгел ағарып, күн кірпігі қылтиған сәтте ағаш арасынан қарсы жақ әскерінің алды бой көрсетті де, бір зәуімнен соң ілгерірек жылжып, ашық алқапқа сап түзеді.

	Әмір қасындағы топ ішінде майдан алаңына жиі шығып, көзқарақты болып алған баһадүрлер көп-тұғын, енді солар Сұлтан-Махмұд пен Маллухан әскерінің ұзын санын қарасына қарап жорамалдауға кіріскен.

	– Атты әскері аз екен! – деп қуанды бірі.

	– Бір түмен қолдан артық емес!

	– Сұлтан-Махмұд аттылар ішінде шығар?

	– Әрине, бас сауғалауға аттан ыңғайлы көлік бар ма!

	– Жаяуы жиырма мыңдай болып қалар!..

	Осы кезде шептің орта тұсына аумақтары отау үйдей алып пілдер тізіле бастаған.

	– Әнеу бір тұмсықтылары не пәле тағы? – десті бұлар таңырқасып.

	– Үстерінде кісі бар ма, немене?

	– Ойпыр-ай, көп қой өздері.

	– Көздерің жете ме, санаңдаршы! – деп бұйырды Ақсақ Темір.

	Соғысқа үйретілген піл екенін ол білген, бұрын көрмегенмен, осылай беттегелі бері талай естіген еді.

	– Тақсыр, ананы қараңыз, екі қанатқа да шығарып жатыр тажалдарын! – деді әмірге таяу тұрған Омар қамшысын шошаңдатып.

	– Менің шамалауымша, ортадағы пілдері қырық-елуден аспайды, – деді көзі жітірегі.

	– Ә, онда бар-жоғы, әрі кетсе, жүз елуден аса қоймас, қарасы шамалас сияқты ғой.

	Қаншама қанды қырғынға қатыса жүріп, бұрын-соңды мұндай хайуанат көрмеген мұсылман аламандарының көздері тек осы пілдерге қадалған. Олар ұзын тұмсықтарын бишікше иіріп, әлдебір қорқынышты үнмен өкіріп қояды. Көздері үйір түйенің өзінен үркектейтін түздің өрен сәйгүліктері әлгі дауыс естілген сайын қалш-қалш дірілдеп, иелерін жалп-жалп тастап, ойнақтап шыға келуге дайын тұр.

	Пілдердің үстіне дөңгелектеп тақтайдай алаңша орнатқан екен, әрқайсысында он, он бестен садақшылар отыр.

	Екі жақ та дауыл алдындағы теңіздей толқып, іштей шиыршық атады. Қай-қайсысының да бойларында үрей бар. Делиліктер келімсектердің құмырсқадай құжынаған қара нөпір санынан шошыса, Ақсақ Темірдің жауынгерлері Сұлтан-Махмұд тағы қанша әскер шығарарын, олары қай тұстан, қай уақытта дүрсе қоя берерін біле алмай сескенді. Іштей арбасқандай, екі жағы да лап қоюға тартыншақтап,бірер сәт кідіріңкіреген еді. Соны пайдаланып, Ақсақ Темір шабармандарын жан-жаққа шұғыл жұмсап, соңғы бұйрықтарын жөнелтті де, артына сүзеген бұқаша еңсеріле бұрылып, қошаметші топ ішінен Омар молдаға оқты жанарын қадады:

	– Жайнамаз қайда,жай мына тастың үстіне,– деп бұйырды қарсы алдындағы биік жартасты нұсқап. Сонан соң атынан түсіп, ішінен қысқа қайырып мінәжат ырымын жасады, маңдайын сәждеге үш тигізіп, бетін сипады. Бойларын үрей кеулеп, көздері алақандай боп тұрған жұрт дереу қолдарын жайып, жарыса дуылдасып, Тәңірге: «Әмірдің ісін оңғара гөр!» – деп жалбарынысты. Әшейінде өтірік көлгірсісе, дәл осы жолы шын ниеттерімен тілеген. Ұзын тұмсық құбыжығы бар үнділерден бас сауғалап, аман құтылар өзге амал табамыз деп ойламаған.

	Үрейлі үнмен тілеген тілек құлағына қарғыс-тай қатқыл естілді ме, ақсақ әмір айналасындағы дегбірі қашқан мәртебелі топқа суық жанарын жалт бұрды. Сәлделері дағарадай Фазыл қажы мен Нұғмаддин шейхқа көзі түсіп еді, екеуінің де өңдері жуған шүберектей құп-қу екен.

	– Қажеке, сіздер қайтесіздер, осында тұра бересіздер ме? – деп сұрады ол сонан соң сынамаққа.

	Фазыл қажы әмір аузынан шыққан мына сауалға әйелі ұл тапқандай қуанып, жалбақтай қалды.

	– Біз әйелдер жаққа барайық. Оларға да бас-көз керек қой.Мұнда не бітіреміз...

	Темірдің түнерген жүзіне кекесін үйіріліп, мырс күлді де, теріс айналып кетті.

	Кенет шәйттай ашық аспан оқыс тітіреп, найзағай үні шатыр-шұтыр естілді. «Астапыралла!» – десті Темір төңірегіндегілер бір ауыздан. Сол сәтте үнділер шебінің пілдер тұрған тұсынан мөп-мөлдір таңғы ауаға қоп-қою қара түтін қалықтай көтерілп, біртіндеп жайыла тарағанын бәрі де көрген. Әмір аламандарының зәрелері зәр түбіне кеткені өз алдына, астарындағы сәйгүліктері кенет шеттерінен көкке қарғып, құлақ тұндыра кісінесіп, қу жандары қалмады.Үнділердің аттары да тыпырлап, пілдері қоса мазасызданып, дүние азан-қазан, у-шу болды да кетті. Сол мезетте Ақсақ Темір кернейшілері жорық ұранын күңіренте созып, үнді аспанын тітірентті. Таныс сарын естілісімен, маңдайдағы қылышкерлер «әруақтап» алға лап қойды. Сол сол-ақ екен, Темір әскерінің ұзын шебі қиқуласып, аш қасқырша ілгері ұмтылысты. Әлгі найзағай үні тағы да үсті-үстіне естілді.

	Бұл өзге түгіл Ақсақ Темірдің өзі де бұрын-соңды көрмеген шайқас еді. Делиліктер өздерінен төрт есе мол жаумен жанталаса арпалысты.

	Екі жақтың да билеушілері мен негізгі күштері бір нәсілден тараған, тілі де, діні де ортақ түріктер14 екенін қазір ешкім ойлаған жоқ. Таяуда ғана Ирийаб15 өңіріндегі жергілікті тайпаларды сол маңдағы азғантай түріктердің намысын жыртқансып, қамқоры болғансып қырғанын Темір мүлдем ұмытқандай. Өзін ислам дінінің жоқшысымын деп есептейтін Самарқанттың билеушісі бүгін үнді жеріндегі азғантай мұсылманды аяусыз қырсам, бетіме шіркеу-ау деп шімірігер емес. Ал Сұлтан-Махмұд пен Маллухан түрік екенін де, мұсылман екенін де ол өте жақсы білетін еді...

	Жұрт назары майдан шебінің орта тұсында. Екі қанаттағы қып-қызыл қырғын Темір қасындағыларға да, жеке қосындағы жалдамалы қыпшақтарға да, әзірше түмендері ұрысқа кірмей, бұйрық күтіп тықыршыған баққұмар, атаққұмар эмірлер мен жанкешті аламандарға да әуелден таныс «сурет» болғасын, құдды ол жақта әскер ойыны жүріп жатқандай назар аудармастан, тегіс пілдер соғысын тамашалады. Жаяулардың да, аттылардың да әрекетін қалт жібермей бақылаған тек ұлы жаугершінің өзі ғана.

	Әуелде пілдердің маңайына ешкім жолай алмады. Аттар қорс-қорс осқырынып, үні де, түрі де қорқынышты мақлұқтар жаққа қарай аяқ баспай қойды. Борбайлата сабалап, екпіндей шауып жақындаса, сыңар езулеп киыс қашады. Үнді садақшылары үшін бұдан артық нысананың қажеті қанша, қара нөпірге кезелген жебе шығынсыз дарып, не атын, не иесін мұрттай ұшырады.

	Темір енді ол тұсқа бірер мың жаяу әскер жұмсады.

	Қым-ғуыт шайқас жаңа басталды. Жаяулар өлермендік танытып ілгері ентелеген сайын үркек сәйгүліктер бойынан да үрей сейіле бастағандай еді, осқырынғанмен, бір табан жуықтай түсті. Жаяу садақшылар сары жебелерін қарша боратып, піл үстіндегілерді састыруға айналған. Кейбір оқ темір сауыттың жапсарынан саңылау тауып, пілдердің денесіне де қадалған. Шамына тисе, шамырқана қалатын хайуандар тұщы еттерін ащы жебемен шабақтағанға қалай төзсін, бұрынғысынан бетер, ызаланып, тап-тап берісті. Қаққанын – қағып, таптағанын – таптап,ұзын тұмсықтарын оңды-солды сілтеп, аттарды да, адамдарды да жаңка ғұрлы көрмей шиыра лақтырып, әй жайпады дейсің!.. Үстеріндегі садақшылар да аянып жатқан жоқ.

	Көптің аты – көп қой! Бие сауымындай мерзім ішінде-ақ Темір жауынгерлері алынбас қамалдай көрінген пілді жауынгерлерді қалжыратып үлгірген.Олар енді адырнаны кере тартуға әзер үлгіріп, жандары алқымға тірелгендей еді..

	Осы кезде Шайқы-Нұраддиннің атты аламандары таяп келіп, тақымдарына қыстырған қыл бұғалықтарын шиыра құлаштап, садақшыларды тақтай алаңшаларынан жұлып түсіруге кірісті. Бірте-бірте аттар да дұшпан құты қашқанын сезгендей пілдерге қаймықпай жанаса берген.Сосын-ақ қылышқа кезек тиді,пілге де,адамға да армансыз сілтенді.

	Екі жүзді алмастың талайы-ақ жұмсақ тұмсықтардың шырмауына ілігіп, көкке ұшты. Талай-талай жойқын тұмсық күзелген құйрықша шорт қысқарып, кеңсірігінен қан бүркіп қалды.

	Жаугершілер үлкен сәскеге таман үнділердің қос қанатын сындырып, шеп ортасына қарай тықсырды. Соны байқасымен, Темір екі түмен тың әскерді жаудың шегінер жолын кесуге жұмсады. Олар құйғытып отырып, үнділердің ту сыртына қарай өтті.

	Тең жартысы қырылып, қатарлары селдіреген делиліктер үсті-үстіне келіп қосылатын тың күштің қарқынына қайтіп шыдасын, ақыры соғыса шегініп, желке тұстарындағы қалың ағашқа қарай ойысқан. Амал не, тек үш жұзге таяу жауынгер бұзып өтті.

	Құтылғандар ішінде падиша қоса кеткенін Ақсақ Темір бірден-ақ сезген. Мұндай қиян-кескі шайқастан әдетте билеушілер мен қолбасшылар дер кезінде сытылып үлгіретінін ол білгелі қай заман! Не кегі, не өші болмағасын ба, шеңгелінен Сұлтан-Махмұд сусып кеткеніне Темір еш өкінетін емес. Шайқас тағдыры ол күткеннен гөрі оңайырақ шешілгеніне қуанып, жүзі жылыды. Қасындағы нөкерлері мен қосынын ертіп сол қанатқа қарай бұрылды.

	Бұл кезде «тар жердегі тамашаны» тастап, атты әскерлердің алды әлгі қашқындарды өкшелей, Дели қақпасына қарай құйғытып бара жатқан.

	Кенет баран атты біреу жүк артылған нардан да зорырақ пілді алдына салып алып, тұп-тура Ақсақ Темірге қарай еңкілдете қумасы бар ма! Қолындағы қайқы қылышын жалақтатып, алып хайуанның бұлтаруына мұрша бермей, қақпайлап, оқтын-оқтын ақырып кояды. Үстіндегі отау үйдің орнындай тақтай алаңша шетінен екі-үш өліктің аяқ-қолы салақтап жүр.

	Сүргін мәнісін ұғып жарытпаған ұлы әмір ат басын оқыс тежеп, кілт тоқтаған.

	Әлгі аламан тұмсықсыз жаралы пілді таяқ тастам жерге қуып әкелді де, ақсақ әмірге қарап, тісін ақсита күліп,әлдене деп дауыстады. Сонда ғана Темір төңірегіндегілер оны танып:

	– Уа, тақсыр, мынау Халил-Сұлтан ғой! – десіп шу ете түсті.

	Ақсақ Темір немересінің қылығынан он алты жасар әздек ұлдың еркелігінен гөрі ерлік нышанын көбірек аңғарған. Бұл оның үміт күтетін ең сүйікті немересінің бірі еді. Ата жолын қуар ізбасарлар өсіп келе жатқанына қуанғаны, мейірі түсіп толқығаны сонша, жанары шыланып шыға келді. Еңселі сарықұла айғыры шымкай торыға айналып, үсті-басы қан сасыған Халил-Сұлтанды ол ат үстінен бауырына тартып, емірене жотасынан қақты.

	Әмір жанарындағы жасты көргенде, Ғияс ақын қатты таңырқады. Кешелі бермен-ақ жүз елу мыңға тарта адамның жанын жаһаннамға жөнелтіп, қара жерді қанға бөктіргенде, бүйрегі бүлк етпеген қанішер дәл осылай тебіренер деп кім ойлаған! Рас, түнеу күндері шешесі мен Ұлықбекті Самарқантқа аттандырып салғасын, қашан олар елге аман-есен жетті деген хабар құлағына тигенше, көп алаңдаған. Балқыз ханымнан күніне екі мезгіл суыт жетіп жататын хабаршылар сәл кешіксе, мазасызданып бітетінін талай көрген. Сонда Ғияс: «Әшейін айналасындағыларға көз қылу үшін істейтін аярлығы шығар, қай бір емешегі езіліп бара жатыр дейсің!» – деп кекеткен іштей. Енді сол ойының күпірлік екенін сезген сияқты. «Бұл өзі жорықнамаға қажет жақсы нәрсе екен! Әдемілеп жазып, әмір көңілін табуға әбден болады», – деп түйді.

	Ғияс мырза алдағы шаруасының қамын күйттеп, іштей топшылап тұрғанда, өзге пысықтар табан астында-ақ кірісіп кеткен:

	– Арыстаннан арыстан туады деген осы!

	– Жаны тірі болса, атасының жолын қуар нағыз жаужүректің өзі!

	– Құдай жанына жамандық бермесін!

	Әумин!..

	Жырынды Омар молда даурықпа басылар шақты тосып тұрып, сөйлей жөнелді:

	– Тақсыр, мен сізге бір әңгіме айтайын. Әкем маркұмнан естіген сөз еді. Сығанақтың бір билеушісі баяғы атышулы Барақ16 ханға бағынудан бас тартса керек. Хан соны естісімен, он сегіз жасар інісі Басыр сұлтанды шақыртып, қарамағына әскер беріп, әлгіге жұмсайды. Анау да бір әумесер болған ба, құрсанып келген әскерге қарсы шығып, оңбай жеңіледі. Шайқасқа Басыр сұлтанның өзі де қоян-қолтық араласқан көрінеді. Қырғынның аты – қырғын ғой, соңындағы жандар жасауылдарынан бөлініп кетсе керек. Зіңгіттей бір аламанға бетпе-бет кеп қалады. Қан майданның ортасында екеуінің жекпе-жегі басталып-ақ кетеді. Құдай бақ берейін деді ме, жоқ, әлде жас болғанмен,қайратын асырды ма, әйтеуір әне-міне дегенше, Басыр әлгіні атынан аударып түсіреді. Соны өз көзімен көрген қолбасшы әмірлер ханға айтып келеді. «Қатардағы жай аламанның бірі болса, Басырға осы ерлігі үшін ат мінгізіп, шапан жабар едік. Бірақ ол хан тұқымы, оған сый-сияпат көрсету сіздің құзырыңызда», – деген екен. Сонда Барақ хан Басырға бір қала, бір өлке сыйлапты. Халил-Сұлтан ерлігінің қасында Басырдыкі не, тәйірі!..

	Ақсақ Темір бұл емеурінді,әрине,оңай түсінді.Молда Халил-Сұлтанды жақсы көретінін жақсы білетін.Сенімді серігінің жүзіне қулана қарап қойды.

	Осы кезде салып ұрып Пірмұхаммед сұлтан да жеткен.Мұрагер ханзада Халил-Сұлтаннан атасын қызғанып келді ме, әлде, немере інісінің абыройын қызғанып келді ме,кім білсін.

	***

	Түс әлетінде Ақсақ Темір әскері шаһар түбіне жинала бастады. Күншығыс жақ беттегі әлгінде ғана Сұлтан-Махмұд пен Маллухан қашып кірген қақпа, неге екені белгісіз, ашық қалыпты.Әйтсе де, әмір ішке кіруге әзірше тыйым салып, әр дарбазаға сырттан күзет қойдырды. Жан түршігер қырғын шайқастан қалжырап шыққан жауынгерлерге азын-аулақ тыныс беріп, қала халкының аңысын аңдамақ еді.

	Өзі кешқұрым әрқайсысы онға татитын қарулы аламандардан шағын жасақ ертіп, ырым үшін қақпадан әрмен өтті де,іщке көп сұғынбай, қайтып оралды. Келесі күні таңертең Делиден үлкен елші жеткен. Оларды әмірге Шаһмәлік пен Шайқы-Нұраддин ертіп әкелді. Жаугершілер ислам дінін тұтынатынын білгесін бе, Ақсақ Темірде дін ағзамдарына ептеп іш бұрар көлгір мінез барын естіген бе, әйтеуір, әлгі бір қора әппақ сақалдары белуарларына төгілген сәлделі сейіттер бастапты. Өзгелері де шеттерінен шаһар жамиғаты бетке ұстар игі жақсылар екені айтпай-ақ түсінікті еді. Тіпті орталарындағы жуан қараны Луни қамалынан қашқан Маллуханның орынбасары болған деп таныстырды Шаһмәлік әкесіне.

	Шатыраузынатаяйбере, жаталақтигенкүйіс малынша құлай-құлай кетіскен елшілер арасынан ақ жібекке малынған ашаң қария сүйретіле түрегеліп, таққа қарай өтті. Әзірейілдей сұсты падишаға жасқана жақындап, тізесін бүкті, маңдайын жерге тигізіп сәл бөгелді.Әмір сәнге жамылған ала желеңнің етегін сүйді. Қолын қусырып бірнеше мәрте тәжім етті. Сонан соң тамағын кенеп:

	– Уа, Алланың шарапатты жарықтығы! Адамзатта тендесі жоқ рақымды падиша! Шаһар жамиғатының қанын бекерге төкпе, кеңшілік жаса?! Қандай талап қойсаң да, бұлжытпай орындаймыз, – деп жарықшақ үнін қалтыратып, ұзақ жалбарынды.

	Тақ үстінде шалқалай, сыздап отырған Темір бұл тобырға сөз шығындап, пәтуа жасасуға арланғандай үн-түнсіз безере түсті. Назарын қарсы алдындағы әппақ қудай қарияға бұрмай, есік сыртындағы мүләйім кейіппен оқта-текте кірпіктерін жасқана көтеріп, қабақтарының астынан ұрлана сығалап, іштей бұгынып отырған шонжарларды шолды. Сонан соң: «Алдыма Сұлтан-Махмұдты келтірмей, ешкімге де аяушылық жасамаймын!» – деп керікті.

	Бұл бейшаралар оны қайдан таппақ?!

	Темір сөзін Ғияс мырза өзінше жорыды. Үнді жеріне кіргелі бері ол әлі бірде-бір тақ иесін мына сәлделі қарияша тізерлетіп, айызы қанғанша жәбірлеп, шірене алған жоқ еді. Әу баста ат басын осылай бұрғызуға себепкер болған Жамды өңірінің билеушісі Шиһаббаддин есепсіз әскердің қарасын шалысымен, елден де, жерден де безіп, бас сауғалап жоғалған. Ал Битнур билеушісі шеңгеліне тірі ілікпеді. Енді, міне, Дели падишасынан тағы ажырап қалған сыңайы бар. Ашан шалдың айтуынша, ол майдан алаңынан сытылып шыққан бетте қалаға соғып, қатын-баласы мен ет-бауыр жақындарын ілестіріп, асығыс зытқан көрінеді. Қалай бет түзегенін бір Алла білсін.

	Әкелерінің талабы Шаһмәлік пен Шайқы-Нұраддиннің де көңіліне сыймаса керек, оны райынан қайтаруға тырысып, әжептәуір әуреленді. Дұшпаналдындасүйіктіұлдарының меселі қайтпасын деді ме, әмір Дели халқының шыбын жанын өздеріне қиюға келісті. Есесіне өлшеусіз төлем алмақ болды.

	Бұны естігенде Ғияс мырза үнділерден бетер қуанып, «уһ!» деді тынысы кеңігендей.

	Елшілерді жөнелткесін, Темір өз ұлдары мен сенімді қолбасшыларын, уәзірлерін жинап, оңаша кеңес өткізді. Жиынға орда қызметіндегі әкімдер мен бекзадалардан ешкім қатысқан жоқ. Тарих қамы үшін Омар молда мен Ғияс ақынды да шақыртпады. Онда не айтылғаны, қандай пәтуаға тоқтаскандары сол күйі жұмбақ.

	Дели жұрты үшін әрқайсысы қияметтей ұзақ, үміт пен күдікке толы үш күн өтті.

	Ғияс мырза үш күн бойы тапжылмай сапарнамасын жалғастырды.

	Құлақ елеңдетер тосын хабар естілмейді. Үрей құрсаған шаһар да тып-тыныш. Бірлі-жарым кісі елшілік жолымен Шаһмәлік пен Шайқы-Нұраддинге келіп-қайтып жүрген көрінеді. Бұл жақтан әмірдің нақсүйер тоқалынан өзге ешкім шаһарға қатынаған жоқ. Сол ғана жабық күймеге мініп, қасына кішкене екі қызын алып, соңына жүз қаралы соқтауылдай аламан ертіп, Дели көркін тамашалап оралған.

	Ақыры, жұма күні таңертең Омар молда жаңа хабар алып келді. Бүгін кешке Ақсақ Темір шаһардағы ең үлкен мешітке барып, құтпан намаз оқымақ көрінеді. Қошымшы дүрмекке қолбасшы баһадүрлермен қатар дін ағзамдары да, әкім мырзалар да түгел ілессін деп табыстапты. Әдетте намаз алдында Әмір Темір Көреген есімі уағыздалып, ілгері күнгі шайқаста қаза тапқан мұсылман жауынгерлеріне бата оқылатын-ды. Зерігіп жүрген мырзалар бар тәуірлерін үстеріне жапсырып, тойға барардай-ақ жасанды.

	Намазға Дели шаһарының ат төбеліндей дәулетті адамдарымен қатар жандарына сауға тілеген діні бөтен шонжарлар да жиналған. Қара бұқара жоқтың қасы. Шафар көшелері де, мешіт маңы да жым-жырт.

	Осылай аттанарда Ақсақ Темір жүзінде тоқмейіл сезім табы бареді, кенет қабағын түйіп, жауар бұлтша тұнжырап алды. Әміршілерінің қас-қабағын бағып, көңіл ауанын дөп танып дағдыланған дүрмек оның мына сұйқылтым жиынды місе тұтпай, қоңылтақсып тұрғанын дереу ұға қойды. Шамасы,әмір мешіт ішінен де, тысынан да жыртылып айырылар қалың тобыр көрем деп дәметсе керек. Аты шулы әміршінің жүзін көруге жұрт жаппай құмар деді ме екен? Әлде бұрын-соңды істемеген қылығын істеп, өзге Тагіл өзін-өзі таңдандыра, жүздеген мың адамның қасық қанын өздеріне қиғасын, Делидегі еңкейген кәрі, еңбектеген жасқа шейін ағылып, аяғына бас ұрып, алғыс жаудырар деп ойлады ма?

	Елшілер тобын бастап барған сәлделі қария қоңыр үні жарықшақтанып уағыз бастады. Ақсақ әмірдің ата-тегін өтірік-шынды дәріптеп өтіп, жеке басына тән “қасиеттерді” ұзақ тергіштеді. Қай ел, қай жерлерге жорық жасап, қай падиша,қай ( билеушінің ) (аузына ) құм құйғанын, қаншасының басын қанжығасына бөктеріп, (қайсысының басынан) тостаған жасатқанын түгел тізді. Оны естігенде, Дели бекзаттары түгіл Ғиястың құйқа-терісі шымырлады.

	Бейшара сейіт қайтсем кермек сөзді тұщытам деп, әлгі төбе шашты тік тұрғызар әлеметтерді ақтай сөйледі. Оның сөзіне қарағанда, Әмір Темір Көрегеннің жорықтары жер бетіндегі мұсылман қауымының қамы үшін жасалатын болып шықты. Зұлымдықты – батырлық, қатыгездікті – кемеңгерлік деп атады. Соны ұқтырам деп шала бүлінді. Өзі сенбейтін өтірікке өзгені иландырудан өткен қиын нәрсе бар ма! Қарияның ұзақ уағызын Ақсақ Темірден басқа ұйып тыңдаған пенде табыла қоймас-ау...

	Ақырында қарт сейіт құтпан соңынан қайырылар дұга, айтылар тілек жеңімпаз жиһангерге арналарын ескертіп, жиылған мұсылмандарды намазға шақырды.

	Миһрабтың дәл қарсысына, өзгелерден бір қадам ілгерірек, тор сауытты, темір дулығалы ақсақ әмір кеп тұрды. Ол иіліп, қозғалған сайын екі иығындағы жез пішіндердің сақалдары шошаңдап, соңындағы онсыз да құлықсыз пенделердің намазға ұюына мұрша бермеді. Адамзаттың қос иығында қос періште отырады деп иланып жүрген діндарларды мына көрініс мешіт ішін доңыз аралап жүргендей тіксінтеді.

	Әмір мешіттен түнерген күйі аттанды. Ауыздықтарымен алысқан сәйгүлік мініп, бес қаруын түгел асынған баһадүрлер де, бар дәулетін үстеріне жапсырып, тотықұсша жылтыраған орда әкімдері мен дін ағзамдары да жаназадан қайтқандай тым-тырыс.

	Қала қақпасынан шыққасын, соңындағы өкшелеген (нөкерлеріне) қайырылып қоштаспастан, әмір өз шатырына қарай тура тартты. Ұлдарынан да, іш бұрар әмірлерінен де ешкімді ерткен жоқ.

	Әрқайсысы өз қосына қарай бұрылып, ептеп оңашаланғасын, Ғияс төңірегіндегі бекзаттар мен мырзаларға тіл бітіп, пыш-пыш әңгімеге кезек тиді. Оң қапталындағы екеудің: «Әмір енді қыз бен шараптың қызығына кіріседі!» – деп күбірлескенін құлағы шалды.

	Ғияс ақын аласа шатырдың есігінен иіліп енген бетте, еңсесін қайта көтерместен, төрге етпеттей құлады. Жастықты бауырына таман тартып, ойға шомды. Өзіне де, өзгеге де еш пайдасы жоқ дәрменсіз арман, тұрлаусыз елесті малданып ұзақ жатты. Бірте-бірте мойынға жүктелген міндет оны қиял әлемінен шын тіршілікке қарай жетелеген. Бүгінгі көрген-естігенін есіне түсіріп, жорық тарихына енгізуге лайық-ау деп ұйғарған тұстарын ойша қорытып байқамақ еді, көзі ілініп кетіпті. Бір мезгілде құлақ тұндырар қым-ғуыт айғай-шудан шошып оянды. Шатыр іші шырттай қараңғы еді. «Астапыралланы» қайталай күбірлеп, сыртқа ұмтылды. Есік алдындағы состиған малайынан:

	– Бұл не шу? – деп сұрады. Осы сәтте төрт-бес қадам жерден Омар молданың тұлғасын байқады да, малай жауабына құлақ тоспай, солай бұрылды.

	– Не болды? Мынау не шу? – деді оған да тіл ұшындағы сауалын қайталап.

	– Әмір аламандары шаһарға басып кірді...

	– Қалайша!? Алдияр тақсыр шаһар жамиғатына кеңшілік жасаған жоқ па еді?..

	– Омар молда кекесінмен мырс етті де қойды. Ғияс одан: «Әй, аңқау байғұсым-ай!» – деген әжуа аңғарған.

	– Әмірге айту керек қой! – деп өзеуреді сонда да.

	– Айтатындар бар ғой. Біз естігенді олар естімес деймісің!

	Ғияс мырза бағана мешіт ішінде тұрғанда көңіліне ұрлана кірген сезігін есіне алды. Шынымен-ақ, мына Дели жамиғатына құтпан намазына жиналмағаны үшін жасаған құқайы ма? Бұның тілеуін тілеу үшін шаһар халқы түгелдей сол мешіт маңына иіріледі деп қалай дәметті екен? Олай емес шығар. Басқа себебі бар да.Бәлкім, алдыңғы күні құпия кеңесте пәтуаласқан шаруа осы болар? Ал неге өйтеді? Ант бұзар зымиян қулық не үшін керек? Әскеріне тыныс алдырудың амалы ма? Жә, солай-ақ делік. Қаланы неге күндіз шаппайды? Неге қарақшыша ұрланып түнде тиіседі?..

	Ғияс ақын ұзақ таңға кірпік айқастырмады. Көз ілетіндей жағдай да жоқ еді. Ой мүжігені өз алдына, шаһар жамиғаты түнімен ұлардай шулады. Анау тұстан да, мынау тұстан да өрт алаулап, аспанға шапшыған қызыл жалын сәулесі қос ішін жап-жарық етіп тұрды. Ауадағы қоңырсық түтін қолқаны атады.

	Аш қасқырша жалақтаған жауынгерлер түнімен не әлемет жасағандарын өздері біледі, ал күндізгі ойранын Ғияс мырза әдейілеп барып өз көзімен көрді. Шаһар халқы өліспей-беріспеске бекінген сияқты. Еркегі де, әйелі де қолдарына қару алып, балтасы бары – балтасын, күрегі бары – күрегін, қапелімде түк таппағандары шымшуыр, таяқ ұстап, «мұсылман жоқшыларымен» шайқасып жүр еді. Соғыстан гөрі сойқан төбелеске көбірек ұқсайтын қырғын күні бойы бір тынбады. Тоқтатайын деген жан және болған жоқ.

	Қолбасшы баһадүрлер қайда жүргенін кім білсін, ал ақсақ әмір түні бойы «жын ойнақ» өткізіп, таң алдында ұйқыға қисайған көрінеді. Қасында қанды көйлек достарынан кім барын Ғияс білмейді.Әйтеуір,естуінше,кешіктен барластар алтын шатыр маңына ешкімді жуытпай тұрса керек.Ерке тоқал да қайда екені белгісіз. Делиден алдыртқан талшыбықтай биші,әнші қыздардың өнерін әмір өзі оңаша тамашалады ма,жоқ,сенімді үзеңгілестері мен сүйікті ұлдарын ортақтастырып, көңілдерін бірге көтерді ме,оны ешкім айта алмайды.

	Аламандар Делиді үш күн тонады.Енді біразы шаһарды місе тұтпай,жақын төңіректегі мекендерді тіміскіледі.Бәрі де қаңырап иесіз қалған еді.

	Бұл күндері Ғияс мырза тапжылмай, көрген-білгенін сарқып жаза берді.Делидегі қырғынды тәптіштей суреттеймін деп көп әуреленді.Әмір аламандарының жанкешті өлермендігін әспеттеп әдеттеніп қалған байғұс,жоқтан бар жасай алмай зорланды. Бес-алты-ақ күн бұрын жиһангер әмірдің шаһар жамиғатына берген уәдесін өлгенше дәріптеп шала бүлінген еді,енді пәтуасыз қылығын қалай ақтарын білей сасқан.Әміршілер сөзінде сусыған құмдай тұрақ болмайтынын ол майдан білсін,уағданы өз құлағымен естігесін,өз басына сауна алғандай қуанып,әлгі беттерді шабыттана,әдемі жазып еді. Ал енді сол әдемі жолдарды байта бекерге шығара ма? Бекерге саймаса,соңғы үш күннен бергі оқиғаны қайтіп түсіндіреді? Барды бардай жазып,қарап отырар мықтылықты Ғияс байғұсқа кім берген!

	Тығырықтан құтқара жол табам деп, Ғияс мырза талай ойдың басын шалды. Елшілер келіп қайтқан сонау бір күннен бергі оқиғаларды түгел ќайта таразылады. Сонда оған бар кілтипан кіл баһадүрлер оңаша пәтуаласатын құпия кеңестен басталғандай көріне берді. Ғиястың ойынша,сол жолы олар Дели жұртынан талап етілер төлем мөлшерін келіскен болу керек. Сөз жоқ,пікір екіге жарылған.Темірдің ынсапсыз ұлдары қала дәулетін түгел сыпырмай,төлем сұрайтын қай мырзалық дескен шығар. Жүз жиырма мың жауынгер мен осындағы бір қора әкімдерге тиесілі сыбаға өз алдына, қазынаға түсер дәулетті есептемеді деймісің. Әмір қай бір дүниеден жеритін адам,ұлдары айтқан “аталы сөзден” аса алмады да. Тіпті сол жолы кесіліп-пішілмегеннің өзінде,кіші-гірім дау-дамайсыз тарамағанына сенімі кәміл. Бәлкім,әмір сол дауға айтар байламына мешіт ішінде сәждеге жығылып жатып тоқтаған шығар. Қабағының тұнжырауы жаман еді...

	Қайткенде де,бұйрық мешіттен оралған соң берілді. Ол анық. Уағдадан неге тайды деп таңырқау,әрине,артық. Берік пәтуә иықтас әріптестер арасында ғана жасалады. Таразының бір басы сәл ауырлау соқса,шарттан қасиет кетпек. Күшті үшін ол қолбайлау ғана. Ақсақ Темірге оның қажеті қанша! Тым құрмаса,уәдені Сұлтан-Махмұдқа берсе екен.

	Міне,гәп қайда! Әмір тек уағда бұзудың оңтайлы жолын қарастырған. Қаңқу өсек ілестіруден қашқан түрі. «Хан екі айтпайды» дейтін ата дәстүрін тұтынғансыған түрі. Рас, Темір хан емес,бірақ оған «сен хан емессің» дейтіндей жүрегі түкті адам табылар ма екен!

	«Бұл дүниенің падишасы әмір Темір», – деп әндетеді көшпенді қыпшақ рулары. Ал енді сол «падиша» басымен қайтіп екі сөйлемек. Демек,бірер түмен әскерді қамсыз шаһарға қарақшыша түнде кіргізуден артық айла бар ма! Білмейтінжұрт,сөзжоқ,кінәніаламандарға аударады...

	Ғияс ақын әділет іздеп аласұрған мазасыз көңілін тәк-тәктеп сабасына түсірді де,жан құлазытқаннан өзге тындырары шамалы әлгі жорамалдарын арғы бір тереңіне жасырып, қажетіне жаратар зиянсыз қисын қарастырды. Ақыры неше күндей көкірегін кемірген әлгі сезігі ең қолайлы қисын екенін аңғарды. Сонан соң жазар оқиғасын әдемілеп ойластырды.

	Ғияс ақынның ұйғаруы бойынша,оқиға күтпеген жерден ушығуға тиіс. Қалаға кірген тімен сол төңіректегі қыстақтардың бірінен мол шарап тауып алады. Оның ішінде бұғып жатқан жын барын қайдан білсін, шәрбәт па деп бас салып ішеді. Бұрын-соңды шарап дәмін татып көрмеген жігіттер есіріп шыға келеді. Сөз тыңдаудан қалады.

	Қақпа күзетіндегі аламандарды ысырып, шаһарға кіреді. Бірі ойнап, бірі шындап, қыз-келіншектерге бүйідей тиеді. Терісі тар үнді жігіттері ортаға килігеді. Кикілжің төбелеске ұласады. Шаң-шұң керісті естіп,кейбір баһадүрлер шаҺар жұрты көтерілген екен деп ойлайды да, жауынгерлерін атқа қондырады. Әлемет, міне, осылай басталады... Бұл кезде ұлы әмір жақын достарымен бірге шарап ішіп, үнді қыздары сызылтып салған әуен мен талшыбықтай бұралған бишілер өнерін тамашалап, елтіп отырып,сырттағы қымғуыт үн жетпейтін өзге бір сиқырлы әлемге енеді. Барып хабарлауға кешіктен барластар мүмкіндік бермейді. Болған жәйтті ол естіген кезде бүлінер дүние бүлініп те біткен...

	Ғияс мырза «өтірік қисынымды ақсақ әмір құптай ма,құптамай ма» деп. тартыншақтаған жоқ, құсша төндіріп жазып шықты. Азар болса,жұрттан естуім осылай еді дер...

	Төртінші күні сәске әлетінде Әмір Темір Көреген бүкіл қолбасшыларын жиып алды. Былайғы жұрттан ол кеңеске Омар молда мен Ғияс ақыннан өзге ешкім қатысқан жоқ.

	Әмірдің бет-аузы домбығып, көзі қан талаған. Үнідетарғыл-тарғыл. Үш күн бойы шарапты армансыз сілтеп, әбден титықтағаны байқалады. Ішімдік құмар падиша түгіл қарашы көрмеген Ғияс мырза әмірдің мыж-мыж реңсіз жүзіне таңырқай қарайды.

	Ақсақ Темір ұзақ кеңеске құлықсыз екен, кесіп-кесіп қысқа сөйледі. Шарапты біреу зорлап ішкізгендей зілденіп, бұйрықтарын түйдек-түйдек тастады. Ең әуелі айтқаны – жүгенін сыпырып қоя берген сәурік айғырларша еркінсіп бетімен кеткен аламандарды дәл бүгін сабасына түсіріп, тізгінін тартып ұстаңдар, керней үні естілісімен тік көтерілетін болсын деген тапсырма. Жорық аяқталмағанын баһадүрлер осы сөзден-ақ аңғарған. Әйтсе де, әңгіме өрбітіп, сөз суыртпақтауға ешқайсысының жүрегі дауаламады. Әмір ниетін ұққан шығарсың дегендей бір-біріне көз жүгіртісуге ғана жарады. Темір сонан соң Делиден тоналған олжа жайына көшті. Баршасының көкірегін кемірген тірі құрт осы емес пе, демдерін іштеріне тартып тыңдады. Ал әңгіме тұтқындар жайына ауысқанда, дәл жаңағыдай құлшыныс аңғарылмап еді, бейнеттің үлкені осы болып шықты. Қолдағы мыңдаған тұтқынның бас-басына кәсібін анықтап, құрылыс ісіне қажет шеберлерді, ұсталарды іріктеп, Самарқантқа жөнелту қажет екен. Шамасы, үнді шеберлері салған ғимараттар әмірге ұнаса керек.

	Тағы басқа ұсақ-түйек шаруа табысталды. Ғияс мырза бұйрықтарды жанды жарасына тұз сепкендей тітіркеніп, ширыға тыңдады.

	Әмір ең үлкен сұмдығын соңына іркіпті. Бір мезгілде:

	– Луни түбінде өзіміз қырған тұткындардың басынан жалдатып,төрт қырлы үймек үйдіртсек деймін. Күншілік жерден шалынардай ғып, сол маңдағы ең биік қырқаның үстіне үйдірейік, белгі болып қалсын, – деп сәл бөгелді де, жанындағыларды жағалата шолып өтіп, жанарын Құдайдатқа тіреді. – Бұл шаруаны, Құдайдат мырза, саған тапсырсам қайтеді? Сөйт, сен бас-көз бол! Үлкен қылып бір-ақ жерге үйдірт!..

	Сұлтандар мен баһадүрлер түгелдей Құдайдатқа бұрылған. Ол реңді, ақсары кісі еді. Айбарлы жүзіне қаны теуіп, түтігіп шыға келген екен. Ең лас шаруаны өз үрім-бұтағына табыстамай, бұган жүктегеніне қорланғанын Ғияс түсінді. Әйтсе де, Құдайдат басына тепкен ашуын тез тұншықтырып, тілін тістеп отыра берген.

	Жырынды Темір ештеме аңғармағансып қоя салды.

	– Жүз мың адам басынан жалғыз үймек үйдіре ме сонда? – деп сұрады Темір ұлдарының бірі.

	– Иә, жалғыз үймек. Исфаһандағыдай сұсы жоқ көп обаның17 қажеті қанша. Үйген соң, келістіріп үйелік, айта жүретіндей болсын!

	***

	Ғияс мырза Ақсақ Темірдің ілгеріректегі әлеметтерін өз көзімен көрмегенмен, сырттай-ақ қанық-тұғын. Төбе шашты тік тұрғызар қауесет жылда дүңк-дүңк тарап жатар еді. Соның бірін осыдан он шақты жыл бұрын естіген. Сол жылы ел арасында қайыршы да, дуана да, дәруіш те қаптап кеткен-ді. Үстері өрім-өрім, жалаң аяқ, жалаң бас бейшаралар үй аралап, қайыр тілейтін. Бірер күн тамақ асырап, ептеп ес жиғасын, әлдеқайда қаңғып кете баратын. Ертеңінде дәл сондай тағы біреу есік алдында мөлиіп тұрар еді.Жай сұрастырсаң, тіпті кәрі құлак қариялар естімеген елдер мен шаһарлардың атын атайтын. Ақсақ Темірдің жан түршіктірер қатыгез қылықтары жайлы қауесет жаятын да солар.

	Сол жолғы әңгімені де көп қайыршылардың бірі таратса керек. Әйтеуір, Балқы жамиғаты неше күндей жағаларын ұстап, сөз қылысты. Ол өзі алып-қашпа лақап па,әлде рас жәйт пе – анығын ешкім біліп жарытпайды.Ғияс та бірталайға дейін нанар-нанбасын білмеген.

	Бір күні есік алдына сақал-шашы ақ бурыл тартқан, жүдеуліктен өзге міні жоқ дәруіш тоқтады. Ұзын таяғының ұшын қос қолдай тұтып, еңкіш кеудесіне тіреді де, соның демеуімен белін жазып, сәлем берді. Қайыршыдан ығыр болған Ғияс арабша сәлемді алған жоқ. Күнде көретін құқайының бірі емес пе, қария оған қиналмады. Алланың атын атап, садақа сұрады. Ғияс ақын оның сөзін түсінбегенмен, жөн-жобасын, әрине, шамалаған. Бірақ тырс етпеді. Дәруіш үй иесінің құлқын аңғарып, әлдебір Құран аятын түңіле күбірледі. Арабшасы тым жатық естіліп еді, Ғияс құлағы елеңдеп, әлгінің бет-әлпетіне зер сала қараған. Мұңлы көзі ойлы екен. Уақтысында келбетті кісі болған сияқты. Сыры өшкенмен, сыны бар еді. Сынамаққа арабша тіл қатты.

	Дәруішшалбұлтілгеағыптұрғанжорғаекен. Сұрастырып байқаса, ол Исфаһандық болып шықты. Ғияс шалдан ел аузындағы қауесеттің рас-өтірігін сұрады. Сөйтсе, қаланы Ақсақ Темір жаулағаны шын екен. Адам есепсіз көп қырылыпты. Шаһap көшелері өліктен аяқ алып жүргісіз болғанға ұқсайды. Ол аздай-ақ, ақсақ әмір бүкіл өліктің басын түгел шаптырып, қамал қақпасы қарсысына он eкi мұнара үйдіріпті. Бәрін шал өз көзімен көрген. «Қала қәзір қаңырап бос тұр. Tipi қалған жас адамдарды тұтқындап айдап әкетті. Кәрілер бет-бетіне қаңғып тозып кетті», – деп кемсеңдегені әлі есінде.

	Ғияс мырза ғұлама дәруішті қондырып, 6ip түн қаузады. Ол көп шешілмей, үй иесі ежіктей бергесін ғана амалсыз жауап қайтарып отырды.

	– Бастан мұнара тұрғызу әмipгe не үшін қажет? Қалай ойлайсыз? – деп сұрағаны бар.

	– Қанды көп көрген кісіні ecipiк шалады. Мынау соның нышаны. Tipi жүрсең, ecтipcің, түбінде ол қанішер жынданып өледі, – деген шал.

	Одан бepi он жылдан астам уақыт өтіпті. Ақсақ әмірдің ақыл-eci әлі орнында. Жылдан-жылға құдіретін асырып келеді. Кеше Ақсақ Темірдің жиырма жылдан бepгi үзеңгі cepiгi Омар молдамен әңгімелесіп отырып:

	– Әмірге адам басынан үймек үйдірудің не қажеті бар? – деп тағы қадалған.

	– Жұрттың жүрегін шошыту үшін! – деді анау.

	Ғиясқа қазы жауабы онша нанымды естілмеген. Kiмдi шошытпақ? Дели көшелеріндегі серейген өліктерді ме? Жұртта ұлыған күшікше шұрқырасқан сәбилерді ме? Жоқ, үй-үйдің шатырына, бой тасалар қуыс-қуысқа жасырынып жүрген қара сирақтарды ма? Әлде, Самарқантқа айдаттырар тұтқындарды ма? Бәлкім, құмырсқаша құжынаған өз аламандарына жасаған ceci шығар?

	Көңілінде өре түрегеліп, балақтай жөнелген сауалдарды сыртына шығарып, дау өршітуден Ғияс мырза қаймықты. Жадына баяғы дәруіш сөзі оралған. Ойлап отырса, шал пікірінде жан бар секілді. Әмір, шамасы, үлкен қырғын көргенде, қойға шапқан қасқырша ecipiп, ақыл тізгінінен ажырап қалатын болса керек. Әйтпесе, бұнысы не?

	Жарайды, ел жаулағыш падиша обалдан қорықпасын-ақ. Ешкімді аямасын-ақ. Бауырынан өpбiген көп бөлтірігінің қамы үшін ат тұяғы жеткен жерді түгел тұқыртқысы келетін шығар. Сонда оған тipi пендені домалатпай тигендей домалатқаны аз ба? Өліні неге жайына қалдырмайды?.. Исфаһандағы баяғы қылығы әлдеқандай дұшпандарына көрсеткен қыры болсын делік. Әйтпесе, пенделік астамшылығы ұстаған шығар. Ал бүгінгісіне не жосық?

	Әмірді жан түршігер сұмдыққа итермелеген себепті ойластырам деп, Ғияс мырзаның басы қатты. Тұла бойын ыза мен шарасыздық ceзімі бунап, сұлқ жатып алды. Ұйқыдан айырылды. Тәбетін қоса жоғалтты. Үш-төрт күнде-ақ көзі шүңірейіп, жақ жүні үрпиіп, жүдеп кетті.

	Осы мерзім ішінде қаншама ойдың басын шалғанын бip Тәңipi білсін.Tiптi көңіліне күпірлік дарып, Жаратқанның рақымдылығына шүбә келтірді. Жас балаша қиялдап, Ақсақ Темірдің көзін жояр амал қарастырды. Амал-айла түрі көп екен, тапты. Неге бұны осы уақытқа дейін ешкім ойламаған? Неге қанішерден ертерек құтылмаған? Міне, Ғияс құтқарды! Қанағатсыз көздерін (ойдырып), (қол-аяғын) кісендетіп, зынданға тастатты. Орнына өзі падиша болды. Қой үстіне бозторғай жұмыртқалаған тыныш заман орнатты. Атағы жер-жиһанға жайылды...

	Тәтті қиялдың соңы қайтадан запыран ойға ауысады. Өзінің шарасыз хәлі есіне түседi. Iші қан жылап, шарасыздық сезімі қайта билейді. Kiciгe өз дәрменсіздігін сезінуден асқан қорлық бар ма!..

	Бipayық өз айналасын түгендейді. Балқы шаһарындағы ата-анасын, Самарқанттағы келіншегі мен алты баласын ойлайды...

	...Әкесі шаһардағы белгілі кісілердің бipi еді. Kөзi қарақты мырза балаларын өнер-білімге жастай баулыған. Өзгелерінен гөpi көкірегі зерделірек Ғияс білім соңына шындап түскен. Ол айналыспаған, ол үйренбеген ғылым жоқтың қасы. Әcipece, өлең-жырға бүйрегі көбірек бұрды. Өлеңге деген әуестік әсерімен тіпті «Құран» аяттарын да бастан-аяқ жаттап алған. Шариғат заңдарын да, ислам тарихын да дін ағзамдарынан кем білмейтін. Отызға толмай-ақ, ол Балқы шаһарындағы атышулы ғұламаның бipi атанған. Дақпырты Самарқантқа жетіпті. Әдейілеп іздеп келушілер, жолшыбай ат басын бұрушылар табылды. Ақыры бip күні орда маңына шоғырланған ғұламалар бұны астанаға шақыртты.

	Әкесіол хабардыестігенде, eciшыға қуанған. Бақ жанғанның белгісі осы деп білген. Әpi Ғиясқа қонған бақ емес, бүкіл әулетке дарыған қыдыр деп есептеген. Оның ойынша, орда төңірегіндегі ғұламалармен араласқасын, сарай қызметіне кipyгe жол ашылмақ...

	Бұл пікip Ғияс мырзаға да жат көрінбеген.

	Қуана-қуана Самарқантқа көшкен.

	Балқыда жүргенде оқшау өскен шынардай көзге оңай шалынатын Ғияс – ғұламасы да, ақыны да, ceйіттepi мен шейхтepi де жеткілікті шаһарда көптің бipінe айналған. Оза шауып көзге түсу үшін уақыт қажет еді.

	Ғияс мырзаның қабілет-білімін ілкi мойындағандардың бipi – белгілі ғұлама Низам Шами18 еді. Сол бауырына тартып жүріп, Темір әулеті қатысатын жиындарға араластырған. Ақыры ханзада Шаһмәлік сұлтанның назарына шалынып, осы жорыққа iлecep аз ғана игі жақсылар тізіміне іліккен...

	Бәpi де өз жөнімен келе жатыр еді. Рас, әуелгіде кici қырғыны түсіне еніп, шошып оянып жерді. Қайтып кетсем қайтеді деп талай оқталған. Бipaқ алды-артын ойлап, тартыншақтайтын-ды. Әні-мінімен уақыт ұзартып, бip тиянаққа тоқтаймын дегенше, жорық тіршілігіне eтi үйренуге айналған.

	Артын баққыш жалтақ ақыл бipтe-бipтe сезім тізгінін қолына алды. Майдан алаңында жеткен ажал мен табиғи өлім арасынан онша үлкен айырым көрмейтін болды. Жаны ашып, жүрегі сыздауды қойды. Әрі-беріден соң, шайқастарды тәптіштей суреттеп, әмір есімін дәріптеуге төселді. Бастықпай жүрген-ақ – танауы: мүңкіген өлексе исіне үйрене алмай жүр.

	Қалғып кеткен сезімі Луни қамалы түбіндегі қырғын кезінде шошып оянған. Ол соңғы мезгілде: «Желкесін қылыш қимасын десе, қолына қару ұстамасын. Ұстады ма, ертелі-кеш тегі бip майып болары – заң!» – деп өзіне-өзі пәлсапа айтар еді. Ал сол жолы – бipey емес, екеу емес – жүз мыңға жуық, жарты мысқал жазығы жоқ, аш-жалаңаш тұтқынды қынаша қырғанын көргенде, шыбын жаны шырқырап қоя берген. Басым ауған жаққа қаңғып кетсем бе деп сонда тағы бip ойлаған. Оған жүрегі дауаламаған. Қайда барып паналамақ? Мақұл, өз басы қашып-пысып күн көрер-ау, жан сақтар-ау, сонау Самарқанттағы көздері жәудіреген бес-алты күшігінің хәлі не болмақ? Сүйікті жарының күйі не болмақ? Соларды ойлап, амалсыз басылған. Үркек жылқыша одыраңдап, тыншу таппаған ceзімін жалтақ ақылы сылап-сипап, сабасына түсірген.

	Бүгін сезіміне қосылып, санасы да ереуілдеп алды. Ақылдың сезімге басалқы айтатыны – қисыны табылғанда екен.

	Ғияс мырза жорық күнделігін енді жалғастыра алмасын анық түйсінді. Қалай жазбақ? Жазса, әмірді дәріптеуге мәжбүр. Сонда оны не деп дәріптемек? Tiлi енді оған орала ма? Осы таңға дейін зорланғаны да жетер. Ардан аттағаны да жетер...

	Кашанғы өтірік қисын құрастырып, 6ipeyдің зұлымдығын жұмсартам деп жанын қинайды! Бұл әрлегенмен,ауыр қылмыс бәpiбip жеңілдер ме? Жүз мың бассүйектен тау үйдірді деп алақайласа, оқыған жұрт түптің-түбінде Ақсақ Teмipгe ғана емес, Ғияс ақынға да лағнет айтпас па!

	Жөні түзу тұжырымға тоқтағанмен, Ғияс мырза өзіне-өзі сенімді емес. Әлдебір ішкi түйсігімен қу көңілі тулап-тулап ақыры басыларын, өлермен тіршілік сол бұрынғы қалпынша баяу жылжып өте берерін сезетіндей еді. Тек оны ашық мойындағысы жоқ.

	Күн озған сайын жiгepi мұқала түскен. Төрт күннен бергі қиялын бүгін көңіл таразысына қайта салды. Сол кезде бұзып-жарып дәнеме тындырмасын жан-тәнімен түйсінді. Ғияс мырза ер-тоқымын бауырына алып тулаған екен деп, Ақсақ Темір жарлығын қайта бұзар ма? Ол пәрменді іске асырмау қолынан әсте келер ме?!

	...Неге екені белгісіз, әмір әзірше тым-тырыс. Сұлтан-Махмұдты талқандап, Дели ipгесіне таяп кеп шатыр тіккелі бүгін, міне, он бipінші күн. Түскен олжаны елге жөнелтер керуенді жабдықтап үлгіре алмай жатыр ма? Әлде бассүйектен үйілер төбенің бітуін тосқан түpi ме?..

	Күні-түні дөңбекшіп, жамбасы тесілуге айналған мырза түс ауа басын көтеріп, атын ерттетті. «Төбе» үйіліп жатқан жаққа барып қайтқысы келген. “Жазармын, жазбаспын, – көріп қайтуым керек шығар», – деп иландырды өзін. Бұнысы қайта мойынсұнудың басы екенін ескерген жоқ.

	Қостан ұзай бере аңдаса – оң иықта әлсіз жел лебі бар екен. Ат басын жел жаққа бұрып, қиыстай тартты.

	Біраз жүргесін, арғы бip қырқа үстінен таудай үймек шалынды. Шамалауынша, таңдап алған жерлері – түнеу күні Омар молдаға iлece кеп, Халил-Сұлтанмен бipгe тұтқын қырғынын бақылайтын биік жотаның үстi екен. Жарты құрықтай таяғасын, одан әpi жақындауға жүрегі дауаламай, ат тізгінін тартты. Зер сала ұзақ қарады. Аумағы Самарқант мешітінен ауқымдырақ. Биіктігі тіпті ғаламат. Айнала-төңірегі құжынаған тіpi адам!

	Діндар ақын аттан түсіп,тізерлей шөкті де, сұңқылдата Құран оқыды. Домаланған бастардың иелері мұсылман ба eдi, жоқ, өзге ме eдi, мүлдем ескерген жоқ. Ұзақ күбірлеп, бетін сипағанда, үймек жақтан өзіне қарай беттеген салт аттыны байқады да, тұтқындар күзетіндегі жасақ басшысы екенін шамалады. Жай-жапсар сұрау үшін асықпай тосты. Қайда асығады?!

	Жауынгер өзi қатарлы жігіт екен. Таяп кеп, қол қусырып сәлем бepiп еді, үстінен өлексе исі бұрқ ете түскені. Тұла бойы дүр тітіркеніп қалған ақын амалсыз тіл қатты:

	–Иә, батыр, кімсің?..

	– Құдайдаттың жүзбасы бегі боламын. Сырдарияның басын жайлайтын жалайырмыз...

	– Мынаны сен салдыртып жатырсың ба?

	– Біз, әшейін, айғайшы. Салатын да, салдыртатын да – тұтқындар.

	– Сонда не салдырып жатырсыңдар?

	– Не екенін ит біле ме?! Әмір алдияр төбе ғып үйдірт депті. Біздің жігіттер «жойқан төбе» деп атайды.

	– Аумағы қанша?

	– Табанының ұзыны – алпыс, көлденеңі – елу қадам.Биіктігі қазірдің өзінде алты-жеті құлаштан асты.Айтуларынша, әлі де екі-үш құлаш созатын түрлері бар.

	– Кімнің айтуынша?

	– Бәрін басқарып жүрген үнді шал бар. Делидегі зәулім сарайлардың талайын сол салдыртқан деседі. Пәтшағар, керемет мықты адам! Жалғанда дәті берік екен! Күніне пәленбай тұтқын жынданып кетеді. Тү-у биіктен ceкipiп өліп жатқандар одан көп. Ал анау былқ етпейді...

	– Сөйлесіп көрдің бе?

	– Күнде сөйлесем. «Мен мына бастарды түгел тірілтем! Олар осы арада тұрып, сендерге мәңгі-бақи лағынет айтатын болады!» – дейді.

	– Жынданғандарды қайтесіңдер?

	– Басын шауып, үймекке қалап жібереді.

	– Астапыралла! Kiм шабады?

	– Аламандар. Басқа түссе баспақшыл деген. Бұйрық солай, не icтейсің? Өзім де жынданып кетем бе деп қорқам...

	Жүзбасының соңғы сөзін естігенде, жүйкесі жұқарып,есеңгіреп жүрген Ғияс мырза кенет қалш-қалшдірілдеді.Шекeciшытынап,құлағы шыңылдады. Іле-шала көзі қарауытып, басы айналғанын сезді. Жалайыр жігітті қармана бepiп, серең етіп, шалқасынан құлады. Бұрауы қашып жүрген байғұс оңбай жығылып, есінен танып қалған.

	Сасқаны ма, жүзбасы қолын бұлғап, серіктерін шақырды. Ғиясты танымаса да, орда қызметіндегі бекзадалардың бipi екенін түр-тұлғасынан аңғарған. Қараптан-қарап тұрып, жалпасынан түскесін, талма науқасы бар-ау деп түйді де, өңгеріп, қостарына жеткізді.

	Ғияс мырза есін жимастан тарс ұйықтап кеткен еді.Қоңынан ет ойып алсаң, қыңқ еткізбес өлі ұйқының өзі. Өксіп ұйықтаған балаша тынысын тереңнен тартып, ауық-ауық қорылға басады. Неше күндей көрер таңды көзбен аттырып, әбден титықтағанын жүзбасы қайдан білсін, өлтіріп алып, жаласына калардай әбігерленген.

	Іштеріндегі сұңғылалау бipeyi:

	– Мынау өлетін кісінің демі емес. Қажыған байғұс шығар.Тимеңдер, ұйқысы қанғасын, өзі тұрады, –деп көңіл демеді.

	Ғияс мырза ертеңінде күн жаңа-жаңа көтерілген шақта көзін ашып, айналасын шолды да, шатырдың бөтен екенін тез аңғарды. Tүрегеліп, eciкті түріп, тысқа көз жүгіртті. Бірденбайқағаны – құзар жартастайқұлқиған биік ғимарат сұлбасы еді. «Бұл не?» – деп қайта шұқшиды да, кешегі “Жойқан төбені” таныды. Жап-жақын, тиіп тұр. «Бұл пәленің түбіне қалайша келгем?» – деп таңырқады. Kөзi тұнып, дүние төңкеріліп бара жатқан сәт жадында қалған екен, соны eciнe түсірді де, бәрін түсіне қойды.

	Тысқа шығып, «Жойқан төбеге» аңыра қарап бipaз тұрды.Толассыз бip гyіл шалынды. Ол неткен дыбыс екенін ұқпай жан-жағына құлақ тосты.

	Осы кезде қасына жүзтаныс жалайыр жігіт жүгіріп келіп,қауқалақтай сәлемдесті. Ғияс мырза жүзбасының алақанын қысып тұрып, үстінен мүңкіген кешегі иісті есіне алған. Ол иіс неге қазір сезілмейді?

	– Мынау не гуіл? – деп сұрады Ғияс мырза.

	– Шыбынның даусы, – деді жүзбасы. – Әнеу «Жойқан төбедегі” шыбындардың ызыңы. Жер-әлемдегі шіркей атаулы қазіp осында...

	«Шыбын» деген сөз ақын есіне тағы да өлексе түсірген. Танауын шүйіріп, иіс тартып байқады.

	– Бұл жерде неге иіс жоқ? – деп таңырқады сонан соң.

	Жүзбасы күлді:

	– Кешелі бepi мұрныңыз үйреніп қалған ғой. Әйтпесе, неге иіс болмасын.Әлем сасиды.

	Жігіт сөзі Ғияс мырзаны елең еткізді:

	«Кешелі бepici несі?»

	Мана ала көлеңке күрке ішінен шыққан бетте-ақ, күнге көзі түскен. Көкжиектен арқан бойы биікте тұр еді. «Мезгіл кешкіріп қалыпты-ау», – деп түйген.

	– Қазip қай уақыт? – деп сұрады енді ec-түcciз қанша жатқанын білмекке.

	– Күнді көрмейсіз бе, таң жаңа атты... Осынау жат өлкеде eсі ауған кісі түгіл,

	ұйықтап оянғандар батыс пен шығысты шатыстырса, айып емесін ескермей, кінәлай сөйлеген жүзбасыға Ғияс мырза режімеді. Артық сөзге құлқы шаппаған. Бойын әлдебір селқостық биледі. «Қу тірлік, осынша сұрықсыз болармысың! – деп күбірледі. Heгe кеше о дүниеге біржола аттанып кетпегем деп налыды.

	Атына мініп, «Жойқан төбеге» қарай беттеді. Жанары еркін жетер жерге дейін жақындап барып тоқтады. Мынау өзi қалай болса, солай үйе берген жай үймек емес, әшекейлі, өрнекті ғимарат тәрізді. Биіктеген сайын сүйірлене түсетін бергі қабырғаның беті шым-шытырық сурет: бipiнің төбесіне бipi иек артып, сұлқ мелшиген адам пішіндерінде есеп жоқ?.. Кейбірінің жанарлары шарасынан ытырылып, кейбірі тілдерін тістеп, әлдекімдерді келемеждеп тұрғандай.

	Ойына кеше жүзбасыдан естіген үнді шеберінің сөзі оралды: «Мына бастарды түгел тірілтем! Осы арада тұрып сендерге мәңгі-бақи лағынетайтатынболады!»

	Yндi шеберін еліктен бассүйектердің жүзін бірыңғай бepi бұрып қалатқанын Ғияс мырза енді түсінгендей еді.

	«Бейшараның қолдан келген ғайбаты да, айбаты да осы болса қайтсін!» – деп ecipкеді іштей. Өзінің тым құрмаса осындайға жарамағанын ойлағанда, iшi қан жылады.

	Ғияс мырза есеңгіреген күйде ұзақ тұрған. Бip мезгілде қалаулы бастар кезектесе көз қысысып, 6ipi тісін ақсита, бipi ернін шығарысып, қимылдай бастады. Ақын денесі тітіркеніп, жанарытұнды. Басыноқысшайқап, көзін ашып алды. Қараса, дәл қарсысындағы бас ернін шүйіріп, түкіруге оқталып тұр! Ғияс мырзаның құйқа терісі тағы шымырлап қоя берді. Дереу ат басын бұрып, қамшымен осып-осып жіберді... Ту сыртынан тасырлаған дыбыс естілгендей ме, қалай? Қайырылып қарап eдi, астапыралла-ай, «Жойқан төбеге» қаланған бастарға жан бітіп, жерге топ-топ қарғып жатыр! Алды жел қуған қаңбақша домаланып, қыр соңынан зымырап келеді...

	Ғияс мырза жаны алқымына тығылып, ат бауырына қамшымен аяусыз сілтей берді,сілтей берді...

	Елес өкшелеген Ғияс иесіз үйдей құлазыған адыр-адырдың арасында аты зорығып құлағанша шапқылады. Атпен бipre мұрттай ұшқан есірік жігіт сонда да орнынан атып тұрып, тағы қашты. Артына жалтақтай қарап, ышқына жүгіреді...

	1981 жыл.





ҚАЙТА ЖАРҚЫРАҒАН ЖАРЫҚ ЖҰЛДЫЗ




	Өткен 2005 жылы «Күлтегін» баспасынан зиялы қауымды елең еткізген, мәдени-ғылыми өмірімізде өзіне лайық елеулі орынды ойып алуға тиіс екі кітап жарық көрген екен. Оның біріншісі – «Орхон ескерткіштерінің толық атласы» да, екіншісі – ХІХ ғасырда ғұмыр кешкен Бекасыл әулиенің «Жұлдызнама» деген атпен жарияланған еңбегі. Бұл екі еңбектің ХХІ ғасыр басында оқырман қауымға зарығып жеткен тағдырында жалпы қазақ мәдени мұраларына тән біраз ұқсастық бар сияқты. Бірі сонау ықылым заманнан тас бетінде бітік жазу түрінде қалған мұра болса, екіншісі – қағаз бетіне түскенмен, бүгінгі ұрпақтың тісі бата бермейтін қадым арабша түрінде сақталыпты. Бірі – бізбен көне түрік тілінде сөйлесіп тұрса, екіншісі – ескі шағатай тілінде түсініп тұр. «Елу жылда – ел жаңа, жүз жылда – қазан» демекші, егер түр-сыпаты да, тіршілік-харакеті де мүлдем өзгерген бүгінгі ұрпақтарын көре қалса, осы мұраларды қалдырған ол бабаларымыз жағасын ұстап қайран болары секілді, бұл кітаптарды оқыған кезде біздің де таңдай қағып таңдаңбасқа шарамыз қалған жоқ. Тіліне де, қаріпіне де емес, біріншісінің ұлттық, елдік түсінігі мен парасат-пайым, екіншісінің білім ауқымының жан-жақты кеңдігі мен таным тереңдігі бүгінгі кеудемсоқтау біздерден артық болмаса, кем соқпайтынына еріксіз таңырқадық..

	«Орхон ескерткіштері» ғылым әлеміне соңғы бір ғасырдан астам уақыттан бері жақсы белгілі болғанмен, ашылмаған құпиясы мол еді. Соны ашу жолында еңбектенген дүниежүзінің атақты ғалымдарының қатарына жігері мұқалмаған жас ғалым Мырзатай Жолдасбеков ХХ ғасырдың орта тұсында барып қосылған-ды. Көне мұраның мәтінін қазақ тіліне өлең түрінде аударып шығу арқылы ол соңына ілесері Қаржаубай Сартқожаұлы секілдіізбасарлартауып, ақырыжартығасырға созылған ізденісін осынау үлкен еңбекті жариялаумен тиянақтаған екен.

	Еңбектің өзге де жетістіктерімен қатар біздің ұлтымыз үшін үлкен табыстарының бірі ретінде ұлы мұраны қалдырған көне түркілер құрамы негізінен бүгінгі қазақ халқын құрған тайпалардан құралғанын, демек, жалпы түркі тектес жұрттардың ортақ мұрасы дегенмен де, осы жәдігерге қазақ елінің даусыз мұрагерлік хақы бар екенін дәлелдеп беруі дер едік.

	Ал «Жұлдызнама» – ғылым үшін мүлдем жаңа дүние. Әлі әзір ол ғылыми айналысқа түсіп, бағасын алып үлгірмегені өз алдына, әлі ешкім баспасөз бетінде тиіп-қашты пікірін де білдіріп үлгірген жоқ. Мұның екі түрлі себебі бар болса керек: біріншісі, кітаптың әлі көпшілік оқырманның қолына жете қоймағаны болса, екіншісі – кітаптың қатпар-қатпар қалың қыртысына кез-келген кісінің тісі бата бермейтінен дер едім.

	Кітаптың «Жұлдызнама» аталуының өзінде үлкен мән жатыр. Қолжазбаны зерттей аударып, баспаға даярлаған – ғалымдар кітап тініне тұтастық дарытатын сыпатты дәл тани алған. Бекасыл бабамыз қоғамдық өмір мен табиғат құбылыстары және адам бойындағы қасиеттер мен оның кам-харекеті арасында белгілі бір сабақтастық барын, ол сабақтастық міндетті түрде әлемдік заңдылықтарға бағынатынын, заңдылықтар байланысы көк жүзіндегі шоқ жұлдыздар мен өзге де планеталар қозғалысы арқылы көрініс беретінін білген де, әрі олардың бәрінің себебі бір Аллаһ деп таныған ғой. Сондықтан ғибрат үшін баяндайтын әрбір аңыз, миф, әпсана, әңгімелерін де сол тұрғыда баяндап, сол тұрғыда түсіндіруге тырысқан. Кітаптан астрономиялық нақты пайымдаулар да, солардан өрбитін астрологиялық болжамдар да қабат көрініс беріп жатады. Кейбір пайғамбарлар атын атағанда, олардың жұлдызы және ол жұлдыздың сыпаты жөнінде де айта кететіні бар. Мәселен, Ыдырыс ( ғ.с.) жұлдызы–қамар, Хазірет Ғали жұлдызы – арыстан... деген секілді. Әйтсе де, бұл тараптағы деректердің біз үшін ең бағалы тұстары халқымыз ғасырлар бойы тұтынып келген, бірақ бүгіндері мүлдем ұмытылып біткен, ұмытылмаған күнде мағынасы көмескіленген астрономиялық білімдері мен танымдарын тірілтіп, біржола қалуға көшкен көне санамызды оятуы болса керек. Біз қатарлы қариялар заман ағымына байланысты ол ұғымдарды жадымызға түйіп, пайдаға асырмағанымызбен де, құлағымызға сіңіріп үлгерген едік. Әкелеріміз аузынан « Ай жаңасы», «Айдың тоғысы», «Үркер алты ай жерде, алты ай көкте», «Қырық күн шілде», «Үт болмай, сүт болмас» т.т., т.б. секілді сөздерді естіп өстік қой. Солардың бәрінің мәнісін жас ұрпақ түгіл жетпіске таяған біз ажыратудан қалған едік. Халқымыздың ғасырлап жиған сол дәулеті келмеске кетіп, із-тозсыз жоғалғандай ішіміз ашитын ғой. Өз басым осынау көне ұғымдар алдымнан шыға келгенде, өлген әкем тірілгендей қуандым десем нанар ма екенсіздер. Бұлардан өзге де таза астрономиялық есептеулер, пайымдаулар жеткілікті: қай жұлдыздың қай кезде туатыны, оның адам өміріне, тағдырына әсері секілді көптеген деректер, жорамалдар ұшыратамыз.

	«Жазғы шілде», «қысқы шілде», «қырық күн шілде», «шілденің кірісі», «шілденің шығысы» секілді сөздерді көбіміз естіген болармыз, бірақ оның нақты қай мезгілді белгілейтінін біле береміз бе? Немесе «қысқы қаңтар», «жазғы қаңтардың» не екенін дәл бүгін айтып беретін кісі табылар ма екен? Соның жоқтығынан шығар, қазіргі жылдың алғашқы айы саналатын айды «қаңтар» атандыруымыз. Шын мәнінде ол күн мен түннің ұзару, қысқару кезеңін белгілейтін астрономиялық сәтті білдірген. Бұл да кейінгі жылдары «көкек» айын «сәуір» деп аталатын амал атымен ауыстырғанымыз секілді нәрсе. Ал енді бұл тараптағы қолжазбада сақталған деректер төңірегінде тек мамандар ғана толық пікір айта алса керек. Онда да шығыстық астрономия мен астрология тарихынан мол хабардар ғылым адамы ғана айтуға тиіс.

	Осы орайда ойыма келген мына бір пікірді айта кетуді жөн көрдім. Жаңылыспасам, «Қазақстан» баспасы жыл сайын жыртылмалы қазақша күнтізбе шығарып тұрады. Сол күнтізбеге «Жұлдызнамада» нақты аталған «тоғыс», «амал», «шілде», «қаңтар», «ай күнтізбесі», «жұлдыз күнтізбесі» секілді ұғымдар мен солардың сәйкес келетін күндерін көрсетіп отырса, әрі дәстүрімізді жаңғыртып, әрі ұлттық танымымызды кеңейтер едік деп ойлаймын. Күннің қашан шығып, қашан бататынын, айдың қашан туып, қашан толатынын немесе қай атақты адамның қашан, қайда туғанын яки өлгенін білудің зияны жоқ шығар, ал «Жұлдызнамадағы» өзіміздің ұлттық санамызды жаңғыртатын деректер тиісті тұстарда беріліп отырса әлдеқайда пайдалы іс болар еді деп білем.

	Әсілі, «Жұлдызнаманы» оқу үстінде көзің анық жететін бір ақиқат – автордың жан-жақты білімділігі. Ең алдымен бұл кісінің араб тілінің ислам діні тарихының, шығыстың теологиялық философияның жетік білгірі болғаны күмән туғызбаса керек. Бір ғана «Дұға ғажайбулистиғфардың» әр сөйлемін тұс-тұсына сөзбе-сөз аударып ұсынуы-ақ соның айтқан дәлелі.Сондай-ақ, оны терминдерді еркін пайдалануынан, өз тарапынан жасайтын тәпсілерімен аңғарамыз. Тіпті Хазірет Ғайсаның жұлдызы туралы сөз бастағанда, ол жұлдыз араб тілінде «Ғақырап», парсы тілінде «қажыдым», түрік тілінде «шаян» аталады деп ескерткенінен-ақ бабамыздың соңғы екі тілді де білгенін байқауға болатындай. Әдетте бұндай бесаспап ғұламаларды «энциклопедиялық білімі бар» адамдар деп бағалаймыз ғой. Әңгіме үстінде жолшыбай атай кетіп отырғанының өзінен де, біз бұл кісі қандай-қандай ғұламалардың еңбектерін парақтағанын байқар едік: « Қожағали Термизи айтқан екен», «Шаих Мұхиддин Ғарабидің айтуынша», т.б. деп басталып, әртүрлі ғибратты оқиғалар баяндалатын әңгімелерінде Хазірет Шаих Низамеддин Худиси, Шаих Мұхақин Құтбул-Ғарифин, Хазрет Ғали Қарамалла, Хазірет имам Жағфар Садық, Рунмаи-Муафық, Әнес ибн Малик, т.т. толып жатқан есімдер аталады. «Данышпандар есімі» деген тарауда Аристаталис, Афлатон, Сократ, Әбуғали, Сина секілді әлемге әйгілі есімдерді Абай бабамызша хакім деп атай отырып олардың қасына бізге бейтаныс бірталай шығыс данышпандарының есімін қосады. Және бір қызығы, осылардың қайсысы кімнің ұстазы, қайсысы кімге шәкірт болған деген деректерді де келтіре кетеді. Соларды оқып отырып, соңғы жүз жылдық беделінде қандай мәдени құндылықтардан ажырап қалғанымызды айқын елестеткен сияқтымын. Тұтас бір әлемнің есігін тарс жауып тастаған екенбіз ғой. Соның кесірінен рухани дүниеміз қалай жұтағанын тәптіштеудің тіпті де қажеті жоқ шығар. Дінімізден ажырағанымыз өз алдына, сол ислам діні арқылы орныққан діліміз қоса жоғалған ғой. Бір ғана мысал: автор кітаптың алғашқы беттерінде «шариғатта 4 пір, тарихтта 4 пір, мағрифатта 4 пір, хакикатта 4 пір» бар деп аталатын тараушада ол пірлерді таратып атайды. Ал мұшфикаттағы 4 пірді – ата, ана, ұстаз және падырғұрс деп көрсетеді.

	Мұсылмандықтың да, кісіліктің де, тәрбиенің де шарты осы соңғы сөйлемге түгел сыйып тұр емес пе!? Әттең біз бүгін «падырғұрс» деген ұғымды да, «шариғаттан» өзге төрт терминді де түсінуден қалғанбыз. Ол ғана емес, ұлттық болмысымызды белгілейтін, қазіргі көзқараспен қарағанда, таза этнографиялық мәні бар деп есептелетін қаншама ерекше түсініктерден,кәде,рәсімдерденайырылмадық дейсің. Тіпті басқасы басқа, жан тәсілім еткелі жатқан мұсылман баласына ең соңғы парызымызды өтеп, дем салу рәсімін жасаудың өзін доғарғанбыз ғой. Сол секілді бала күнімізден көп естіген «сиқыр» сөзінің мәнісін де жарытып ұқпаппыз ғой.

	«Жадылау», « тіл байлау», « көшіру», «дұға»,«тылсым»,«зікірсалу» секілдіұғымдар мен сөз тіркестерін біз қатарлы қариялар арасын да естімеген кісі табыла қоймас, бірақ мән бергені бар ма екен? Бір қызығы, мына кітапта олар туралы жалпы түсінік қана емес, дәл сол сиқырлардың, дұғалардың мәтіндері де ашық беріліп отыр.

	Осындай көне нанымдар қатарында «күн жайлату» дейтін ұғым да бар еді. Соны «Жұлдызнамадан» ұшыратқанда, есіме біздің елде өткен Дүйсенбі қалпе дейтін өте үлкен ғұлама кісіге байланысты әңгімелер еріксіз түсті. Мен ол бабамыз туралы «Жаныс» атты шежіре кітаптың алғы сөзінде бір талай мәлімет бергем. Міне, осы кісі мен оның оқымысты ұлы Үмбет молда да күн жайлатады екен. Сондай бір оқиғаны өз әкемнің аузынан естігенім бар.

	Атақты Ноғайбай шешеннің қайтыс болғаны-на жыл толып, ас берілерде марқұмның Әлімқожа дейтін баласы Үмбет молдаға әдейілеп жолығып, жиын өткенше күн жайлатып бер, жаңбыр жауып, жиынның берекесі қашпасын деп өтініш айтқан екен. Таулы жердің күн райы құбылмалы келетіні белгілі ғой, содан жасаған сақтығы болса керек. Ақысына бір жылқы бермек болып уәде ұстатады. Жиын тарқайтын үшінші күні Үмбет молда Әлімқожаға келіп, «уәделі малыңды бер, әйтпесе жиын тараған соң бұлтаққа салып әуре етерсің» дейді ғой. Сөйтсе, Әлімқожа жарықтық ана кісінің сенімсіздік танытқанына ашуланды ма екен: «Құдай Ноғайбайды сен ғұрлы жаратпады дейсің бе!? Білгеніңді істе», – деп қатты кетіпті. Үмбет молда дереу атына қарғып мініп, үйіне қарай тұра шабады да, келе-сала үйдегі бала-шағаға:

	«Тездетіп анау тезектеріңді жабыңдар, су болып қалмасын» дейді. Сонан соң отыра қалып күн жаудыратын дұғасын оқи бастайды ғой. Арада жарты сағат өтпей-ақ шәйдай ашық күн түнеріп, Қарақияның басына ұшпа байланып, жайлау үсті құйындай желдетіп, көкке үйдек-түйдек бұлт үйіріледі. Бір аласапыранның басталарын білген ел үлкендері: «Оу, Үмбет молда қайда жүр? Күн жайлатып бермекші еді ғой» деседі. Әлімқожа олардың алдында амалсыз кінәсін мойнына алып, уәделі жылқының қасына «айыбым» деп тағы бір ат қосақтап, Үмбет молданың үйіне жетеді. Жалынып-жалпайып, Үмбет молданың ашуын басқанда, сіркіреп төге бастаған жауын сап тыйылды...

	Бұл әңгімеге мен сенгім де келетін, сене де алмайтынмын. Ең бастысы, оны ол молда атамыз қандай жолмен, қандай әрекетпен іске асыратынын елесте алмаушы едім.

	«Жұлдызнаманы» оқу үстінде әлгі оқиға есіме еріксіз түсетіні, қызыға шүйілетінім содан. Осында көрсетілген дұғаның жаңбыр себелетіп, қар жаудырарында әлі де сене қоюым қиын екені түсінікті. Сонда да сонау балалық шақтан бермен көңілімде тынып жататын ескі сауалға жауап тапқаныма ризамын. Риза қылуға, басқаны былай қойғанда, осының тілімізде бар, ділімізде жоқ этнографиялық ақтаңдақтарды толтыруға жәрдемдесетін дерек көзі болуының өзі жеткілікті.

	Бұл арада айта кетер тағы бір жәйт – кітапты дайындаған ғалымдар С. Дәуіт пен ... Шапиги оқырман қауымға қолжазбадағы ашылған сиқырларды ұсына отырып, бұл сиқырларды байқап көруден сақтандырып өтетіні. Бекасыл әулиенің өзі айтқандай, сиқырлай білген адам, сиқырды қайтара да білуі керек. Әйтпесе, алдымен кесірі өзіне тиюі кәдік. Оның үстіне сиқыр жасаушы адамның кітаптағы дұғаларды қайталап айта беруден өзге де бір құдіретті, қасиетті болуға тиіс шығар. Әйтпесе, екінің бірі болмағанмен, ниеті бұзықтау кез-келген адам сиқырмен айналыса берер еді ғой.

	Этнография дегеннен шығады. Бұл кітаптың іші этнограф-зерттеушілер үшін тұнып тұрған қазына. Тек осындағы дінге, кәсіпке, адамдар-дың арақатынасына, т.б. толып жатқан тіршілік әрекеттеріне қатысты әртүрлі салт-дәстүр, ырым-сырымдарды түгел теріп шығып, талдау жасаудың өзі бірнеше ғылыми еңбектің тақырыбы болар еді. Мәселен, диқаншылыққа қатысы әпсанасында жер бетіндегі егіншілік кәсібіне негіз салған да, тұңғыш рет нан пісірген де Адам ата (ғ.с.) пайғамбардың өзі еді деген аңыздың тәрбиелік мәні үлкен. Мұндағы этнографиялық қызық мынада: диқан адам жер жыртып, бастап, белгілі бір рәсімге айналған дұғаларды айтып, белгілі бір әрекеттерді міндетті түрде орындауы керек екен. Өгізге мойынтұрық кигізерде, оның сомиянын саларда, соқаға жегерде, түрен ізін түсірерде, дән шашарда т.б. айтылуға тиіс жеке-жеке дұғалар мәтіні ұсынылған. Дәнді тек оң қолмен шашу керек, оқырмаға түскен астықтан міндетті түрде ұшыр беру керек. Ал мұның бәрі ырзығыңның мол болуына көмектесетіні өз алдына, сенің адамшылық, мұсылманшылық бейнеңді де белгілемек.

	Дәл осындай шарттар, талаптар ұсталық қасапшылық, тоқымашылық, шаштараздық, қыран құстарды баптау, т.б. кәсіптерге де қойылады. Ол ғана емес, шашты қай күні, қай мезгілде алу керек, егер оны сақтамаған, сақтаған жағдайда қандай кесірі яки пайдасы болмақ ұсақ-түйек демей осының бәрі түгел айтылды. Тіпті тырнақты қай мезгілде алу керегі және оның міндетті түрде көміліп тасталуы туралы сөздердің өзі де өнеге арқалап тұр. Мұнда ырым-сырым ғана емес, гигиеналық талап та бар екенін біз бала күнімізден құлағымызға құйып өскенбіз ғой.

	Кітаптағы ауру-сырқаудың түрлері, оларға қарсы дауа ретінде ұсынылатын рецептер, шипалық өсімдіктер мен жануарлардан алынатын әртүрлі дәрі-дәрмектер туралы сөз қозғауға шамамыз жетпейді. Тек бізді қуантқаны – бұл өзі осы саладағы таза қазақ топырағында туып, жарық көрген екінші еңбек болғаны. Бұдан бірер жыл бұрын Өтейбойдақ Тілеуқабылұлының «Шипагерлік баян» атты еңбегі жарияланған еді. Бүгінгі халық медицинасы деп жүрген саламыздың бастауы сонау X ғасырдан тартып, ХХ ғасырға арасы үзілмей ұласқанына көзіміз жете түскендей.

	Тек мұнда да маман сөзі керек. Шынын айтсам, мені бұл тарапта да көбіне-көп этнографиялық жәйттер қызықтырумен болды.

	Өз басымды әсіресе көбірек қызықтырған нәрселер – өлеңдер. Бұлардың ең молы діни бағыттағы мифтер. Автордың өзі пайдаланған терминмен атасақ – «Диюнамалар». Біздің шамалауымызша, бұл мифтер қазақ арасына шығыс авторларының діни кітаптары арқылы тараған болуға тиіс. Бірақ ХХ ғасырда жүргізілген атеистік тәрбиенің дінге қарсы жүргізілген аяусыз күрестің кесірінен ол мифтер мазмұны ұмытылып, тек жұқана естіміштері ғана сақталып қалған.

	Мәселен, Сүлеймен пайғамбар патша болған екен, 18 мың әлемге билік жүргізіп, аңның да, құстың да тілін білген екен; жел де, су да түгел бағынған екен деген сияқты жалпы сөздер ғана жеткен бүгінгі буынға. Ал бұл кітаптағы «диюнамалар» түгелдей дерлік Сүлеймен пайғамбардың атымен байланысты және халықтың өз кезіндегі дүниетанымын, діни түсінігін, ұшқыр қиялын танытатын қызықты дүниелер. Екінші топқа, өрі этнографиялық маңызы басым топқа, әпсаналарды (притча) жатқызсақ керек. Бұлар көбіне мазмұны жағынан тәрбиелік, өнегелік сыпаты бар, әртүрлі тақырыптағы шағын сюжеттер болып келеді. Осыреттедұғаларкөмегіменкүмәнділер арасынан шын ұрыны анықтау, қай күні жолға (сапарға) шығу, қай күні көшіп-қону керек, балаға есім берілерде ескерілер жәйттер сияқты ырым-сырымға қатысты кеңестерді де айта кеткен жөн. Әдетте өзіміз ойланбастан айта беретін «сәрсенбінің сәті», «жұма ауыр күн» т.б. түсініктердің халқымыздың салт-дәстүріне қалай сіңгенін не себепті олай деп жүргенімізді де осыдан білдік. Ал енді біраз әңгімелік әлі күнге танымдық маңызын жоймаған кеңестерімен қызықты.

	«Наурыз белгісі», «Дүрбаян. Сегіз жұлдыз», «Баб. Наурызнама», «Саятшылық баяны», т.б. секілді тараулар осындай мәселелерге арналған.

	Қорыта келгенде, қолымызға мазмұны да, сипаты да мүлдем тосын кітап тигені анық. Ол жан-жақты зерттеуді қажет етеді. Жоғарыда айтып өткенімдей , бұл кітапқа кез-келген білімді адамның тісі бата бермейді. Мұнда теологиялық, философиялық, медициналық, астрономиялық, астрологиялық т.б. мазмұндағы мәліметтер, деректер, түсініктер, тіпті болжамдар баршылық. Олар туралы тек сол саланың білгір мамандары ғана пікір айта алмақшы. Біздікі, әшейін, байқағанымызды атап өтіп, кітап мазмұнына шолу жасау ғана деп қабылдануға тиіс. Оқырман қауым хабардар болсын дегендік.

	2 ақпан, 2006 жыл.





«МЕНІҢ АТЫМ ӘЛМЕЙІН»




	Сонау бір ертеректе, бозбала шағымда, осы күні Кенен ауылы аталатын ауылда нағашым қайтыс болды да, әке-шешеме ілесіп мен де барғаным бар. Ол өзі ескі көз қариялардың мол кезі ғой. Әрі олар шеттерінен сарамжал шешен, арғы-бергіден түйгені көп әңгімешіл келетін. Жаназа алдында шоқ-шоқ болып бөлініп, әр-әр жерде қауқылдасып тұрды. Көпшілік арасынан Кенен ақынды байқадым да, сол топқа қарай таядым. Ескі әңгімелерге құлағы түрік жүретін есті баланың мінезі шығар бұл, Кенекеңнің маңындағы әңгімені тыңдай тұрайыншы деп ұйғарғам.

	Сөйлеп тұрған Кенекең емес, мойылқарасақалыбар,атжақты, сұлу жүзді, ұзын бойлы, бейтаныс қария екен. Тыраштана әдемі киінгеніне қарап-ақ, бөтен жақтан келгенін біле қойғам. Демек, нағашы апамның төркіні жақтан болу керек. Жас шамасы жағынан Кенекеңді өкшелеп келе жатқан адам. Өзінің көп нәрседен хабардар екенін байқатып қалғысы келгендей Кенекеңнің алдында суырыла сөйлеп, есіп тұр. Сөзінің көбісі өлеңмен келеді.

	Бір кезде Кенекең: «Әлмейін ақын айтқан еді, – деп бір өлеңді шұбыртып ала жөнелді де, – сен де сол Әлмейін ақын айтпақшы, өлеңнің ұрысы болдың ғой» – деп топтан шығып жүре берді.

	Әлгі қария қарқ-қарқ күліп: «Ұрланып жүрген ақын екенсің деді-ау!» – деп мәз болып тұрды. Қасындағылар қалай түсінгенін білмеймін, ал маған «сен ақын емес, ұрысың, иемденіп тұрғандарың өзгенің өлеңі» дегендей естілген. Сол сәтте Кенекеңнің сөзін дұрыс түсінгенімді кейін анық пайымдадым.

	Әлмейін ақынның аты-жөнін естігенім де, мән бергенім де сол жолы еді.

	Үйге оралғасын, әкеме әлгі оқиғаны айтып, Әлмейін туралы сұрадым. Ол кісінің жауабынан есімде қалғаны: Әлмейіннің өз әріптестерінен шоқтығы көп биік ірі ақын болғаны; атақты Сарбас ақынмен бір кезеңде, яғни ХІХ ғасырдың екінші жартысында өмір сүргені; руы – жалайыр екені; мекен-тұрағы Қордай ауданында – Шу өзені бойында Ағалатас деген жерде болғаны. Әкем сол жолы өзі білетін кейбір өлеңдерін айтып та берген. Мұра қадірін бағаламайтын аңғырттау кезіміз ғой, әйтпесе бүкіл деректі де, өлеңдерін де жазып алып қоймаймын ба!

	Сол жолы естіген өлеңдер ішінде есімде қалғаны тек Ноғайбай шешенге айтылған жалғыз шумақ қана: оған өлеңнің ойнақылығы да, Ноқаңа арналғандығы да себеп болған шығар. Кейінірек сол бір ауыз шумақты Есдәулет ақынның баласы Жұмаділден тағы естігенде, жазып алып қойдым.

	Өлеңнің шығу тарихы былай: бір жолы Әлмейін ақын мен Ноғайбай шешен ойда жоқта ұшыраса қалады. Әлмейін:

	«Ассалаумағалейкүм, Ноқа!» – деп шешенге қарай беттеген екен, ана кісі сәлемге жауап қайтара беріп: «Уа, Әлмейін, нағыз ақын болсаң, тоқтай ғап, бір ауыз өлең арнашы» – депті. Бәлкім сынағаны, бәлкім – әзілдегені болар.

	Сонда Әлмейін қалт тұра қалып:



	Дулаттан – Ботпай, Шымыр, Сиқым, Жаныс,

	Жаныстан – Жанту, Жантан, Жарылғамыс:

	Бір ата, бір ананың баласы едік,

	Өскеннен соң арамыз болды алыс.

	Әй, Ноқа, не боларын білмей тұрмын,

	Биыл болыс болыпты өңкей шалыс, –



	дейді табан астында. Сол жылы Ноғайбай шешен болыстыққа сайланған екен. Әзілмен айтылса да, осынау жалғыз шумақтан-ақ Әлмейін ақынның тапқырлығы да, өткірлігі де қабат көрініс бергендей.

	Әсілі, Әлмейін ақын басынан сөз асырмайтын өр адам болса керек. Қандай себеппен айтылғаны белгісіз мына бір шумақ өлең соның айғағындай:



	Өтеген атқан таңдай күннен туған,

	Тауасар қасқырдан жеп, іннен туған,

	Андағұл мен Тәңірқұл күңнен туған;

	Құттықадам атасын білмейді екен,

	Айналайын,жарықтық, кімнен туған?



	Осында аты аталғандардың бәрі де – бүгіндері бір-бір ірі атаға айналған әруақты бабаларымыз. Түгелдей Сырымбет батырдың ұрпақтары. Кәдімгі Салқам Жәңгірдің жанкешті 600 сарбазының бірі болған Сырымбеттен – Өтеғұл, Өтеп, Андағұл, Тәңірқұл, Ырысқұл, Жылқайдар дейтін алты ұл болған. Өтеғұлдан – атақты Мүйізді Өтеген батыр.

	«Атқан таңдай күннен туған» деп дәріптейтін себебі сол. Тауасар – Өтептің баласы.

	«Қасқырдан жеп, іннен туған» деп неліктен кекеткені белгісіз. Мұндай әңгіменің сырын ашып берер қариялар қазір жоқ. Әсілі, бұл өзі – әруақты атаның бірі. Тауасардың бел баласы Малдыбай би үш жүздің жақсылары бас қосқан жиындарда төрелік айтып, қара қылды қақ жарған әділдігімен атағы тараған адам. ( Ол туралы мен кезінде «Ана тілі» гәзетінде «Қара қылды қақ жарған» деген шағын мақала жариялағам-ды). Кейінгі ұрпақтарынан жоғарыда аталған Дәулетбақұлы Ноғайбай шешен, академик Нығымет Сауранбаев, жазушы Сансызбай Сарғасқаев, ақын Ырза Қунақова тәрізді қазаққа танымал кісілер шыққан. Шежіре бойынша Құттықадам бабамыз осы Тауасардың кенже інісі саналады. ( Тарих ғылымының кандидаты Еркеш Мәмиев, Жоғарғы соттың төрағасы Қайрат Мәми – осы Құттықадам бабамыздың ұрпақтары). «Атасын білмейді» деп тиісу себебін айту қиын. Кейінгі ұрпақтарының ішіндегі өзі тұстас әлдебіреулердің қылығына яки мінезіне байланысты айтылды ма?.. Әйтпесе, «Өтеген батыр» дастанында:



	Өтепте үш әйел бар сұрасаңыз,

	Дүние шіркін молаяр құрасаңыз.

	Үшеуінен туыпты жеті бала,

	Баян етіп беремін шыдасаңыз.

	Құттықадам туады бір әйелден,

	Лашынның төрт ұлы соңына ерген, –



	деп бәрін өзі-ақ таратып айтқан ғой.Қалай болған күннің өзінде де осыны айту үшін әжептәуір батылдық керек екені даусыз. Егер Әлмейін ақынның қалың дулат ішінде – жуан ата Сырымбет ұрпағының арасында отырған бірер үйлі жалайыр екенін ескерсек, оның өрлігін еріксіз мойындауға тура келеді.

	Соңғы жылдары реті келген тұстарда Әлмейін ақын туралы дерек сұрай жүретін едім. Бір жолы біреулер маған Қордай ауданының Жаңатұрмыс ауылында ақынның немере қызы тұрады, мұғалім болып істейді деген соң, әдейі іздеп барып сұрастырып едім, ешкім білмеді. Таяуда біреулер оның ұрпақтары Өтеген ауылы жақта тұрады дегенді айтты.

	Мен Әлмейін шығармалары мүлдем хатқа түспей қалмаған шығар деп дәмеленем. Бәлкім, тіпті Ғылым Академиясының архивінде де жатуы мүмкін ғой. Сол оймен мұрағат ақтарып жүретін ғалым ағаларым мен інілеріме «көздеріңе түссе, ескере жүріңдер» деп табыстап та қойғам.

	Бірде маған филология ғылымының докторы Нысанбек Төреқұлов ағамыз Академия архивінен кезіктірдім деп, Әлмейіннің 40 жолдық бір термесін әкеп берді:



	Менің атым – Әлмейін,

	Сөз мәйегін терейін.

	Айтысарға келгенде,

	Алдырмайтын Әлмейін.

	Жарысарға келгенде,

	Шалдырмайтын Әлмейін.

	Тартысарға келгенде,

	Тартынбайтын Әлмейін.

	Өлең десе, елеңдеп,

	Бүлкілдейді көмейім.

	Ақындығым, өзімше,

	Сарыбастан ілгері,

	Сүйінбайдан сәл кейін.

	Өлеңім бар баяғы

	Қордайдан соққан желдейін.

	Кейде тасып өтетін –

	Көктемгі тасқын селдейін.

	Кейде шалқып кететін –

	Иірімді көлдейін.

	«Сөйле» десең,әлеумет,

	«Тәуекел» деп көрейін.

	«Қинадың неге» демейін.

	Үлкен-кіші алдында

	Желмаядай желейін.

	Сөз асылын термелеп,

	Жүйелі жырға келейін:

	Әкесі бар алдында –

	Асқар тау демей не дейін.

	Анасы бар алдында –

	Сая-бау демей не дейін.

	Ағасы бар алдында –

	Жағасы демей не дейін.

	Інісі бар артында –

	Тынысы демей не дейін.

	Баласы бар алдында –

	Қанаты демей не дейін.

	Қызы болса алдында –

	Құндызы демей не дейін.

	Жан жары бар жанында –

	Жаннаты демей не дейін?..



	Жырдың түйдектеле басталып, жалғыз ұйқаспен өрби келе, күрт үзілуінен-ақ оның ұзақ терменің басы ғана екенін бірден аңғаруға болады. Осындағы екі нәрсеге назар аудартар едім.Оның алғашқысы: «айтысарға келгенде – алдырмайтын, жарысарға келгенде – шалдырмайтын, тартысарға келгенде – тартынбайтын Әлмейін» деп келетін жолдар; демек, Әлмейін термеші ақын ғана емес, ақиық айтыскер де болған; екіншісі – «ақындығым,өзімше, Сарыбастан ілгері, Сүйінбайдан сәл кейін» дейтін жолдар.

	Ақындығы Сарыбастан ілгері болса, оңай болмағаны да. Ол айтып тұрғаны – кәдімгі ұлы Жамбылмен айтысатын Сарыбас қой! Ол кәдімгі қырғыздың майталман айтыскері Қалмырзамен жұмбақтаса айтысып, жеңіп шығатын Сарыбас қой! Қуандықпен айтысының өзі қандай! Ал енді сол Сарыбастан мықтымын деу үшін не өз ақындық қуатына шын сенген адам болу керек те, не есер болу керек.

	Бұл өлеңді, сөзіне қарағанда, Әлмейін ақын оңаша отырып жазып қалдырмағаны, шаршы топтың алдында жырлағаны көрініп тұр. Егер Сарыбас та осы Қордай ауданында туып-өскенін ескерсек, олар бір-бірін жақсы білгені түсінікті. Сарыбас ақын 1849 жылы туып, 1914 жылы қайтыс болды деген дерек бар. Бірақ мен осыған күмәнданам. Жамбылмен айтысқанда ол: «Мен келген соң бұл жерде неге отырсың, қара сирақ, қалбағай қара бала» деуіне қарағанда, ол не Жамбылмен құрдас, не бір-екі жас болса да үлкен болуға тиіс. Демек, Сарыбас 1845-46 жылдар шамасында дүниеге келген деу дұрысырақ. Ал менің анықтаған ауызша деректерім бойынша, Әлмейін ХІХ ғасырдың әлде 40-жылдарының соңында, әлде 50-жылдарының басында туса керек. Демек, екеуінің жас шамасы қарайлас болған деп есептесек, онда Әлмейін ақын да Сүйінбайдың көзін көрген болуы әбден ықтимал. Жамбылдан бастап бүкіл Жетісу өнерпаздары ұстаз тұтқан Сүйекең алдында оның кішілік танытуы да тегін емес. Онысы әруақты сыйлағаны ғана емес, өз орнын білгені де.

	Ал енді «Сарыбастан ілгері» екенін дәлелдеу керек. Біздің білуімізше, ертедегі ақындар қаншама кеудемсоқ болған күннің өзінде де бір-бірінің бағасын жақсы білген. Айтыс үстінде артық-ауыс теңеулер айтылып кетіп жатқанмен, жайшылықта жөнсіз қиянатқа да, бос мақтанға да жол бермеген. Қайта, керісінше, әріптестерінің қақтығыста тауып кеткенәрбір өткірсөзін сүйсіне айтып, неліктен мүдіріп, қалай сүрінгенін алқалы топтың алдында өздері-ақ жариялап жүретін болған. Сонысымен де сый-құрметке бөленген. Жалған сөйлеп, өтірік күпінетіндердің ертең-ақ арты ашылатыны, сөйтіп қадірін жоғалтатыны белгілі.

	Сондықтан да, менің ойымша, Әлмейін ақынның сөзінде бір шындықтың ұшқыны жатқан сияқты. Тіпті жастары қарайлас, әзілдері жарасқан әріптестер болған күннің өзінде, тым құрмаса, ақындық қуаты Сарыбаспен деңгейлес болмаса, әлгіндей астамшылыққа бара қоюы мүмкін еместей көрінеді. Әйтпесе, ол сөзді ешкім мойындай да қоймас еді. Мойындамағанын жаттап алып, өзгеге жеткізбес те еді.

	Мен осынау шағын деректі жариялай отырып, алдыма жалғыз мақсат қойдым: гәзет оқырмандары арасында Әлмейін жырлары сақталған, яки ақын өмірінен дерек беретін адамдар болса, менімен хабарласар деген ниет қана. Бәлкім, үрім-бұтағы хабарласар.

	***

	Мен бұл мақаланы «Қазақ әдебиеті» гәзетінің бетінде 1997 жылдың 2 қыркүйегінде жариялаған екем. Мақала соңында айтылған тілегім орындалды десем де, орындалмады десем де болғандай. «Орындалмады» дейтінім, ешкім маған әдейілеп хабарласқан емес. Әлмейіннің өз кіндігінен тараған бірталай ұрпағынанда,біргетуғанбауырларынанөрбіген өзге туыс-жақындарынан да ат ізін салған жан болған емес. Мүйізді Өтеген бабамыздың 300 жылдығына даярлық жұмыстарымен айналысу үшін Қордай жаққа жолым жиі түсіп жүрген кезде, сұрастыра жүріп, Әлмейіннің Әлиман дейтін көзі тірі келіні бар екенін естідім де, Өтеген ауылына шеті тиіп тұрған, Кеңес заманында «Черная речка» деп аталып келген, соңғы кездері «Қарасу» атала бастаған ауылдың кіреберісіндегі үйіне бардым. Үйде жиырмаменотызарасындағыбір-екікеліншек, бес-алты 10-15-тер шамасындағы балалар жүр екен. Мен іздеп келген әжей көрші-қолаңдарға қыдырып кеткен болып шықты. Шөбере қыздарының бірі жүгіріп барып ертіп келді: ұзын бойлы, қырымға еті жоқ,тарамыс қара кейуана екен; жүріс-тұрысы ширақ, ақыл-есі бүтін; тек ептеп құлағы тосаң тартқан. Жасы сол жылы 89-да, ал құжаты бойынша 100-ге келген көрінеді.

	Әжей келгенге дейін-ақ бұлардың қолында ақынның ешқандай да мұрасы жоғын біліп алғам. Сонан соң әжейден: «Атаңыздың өлеңдері хатқа түспеп пе еді?» – деп сұрап едім, ол кісі: «Болған, қарағым. 37-жылғы зобалаң кезінде зияны тие ме деп, киізге орап, есік алдындағы шұқырға көміп тастап едік, кейін соғыс кезінде ашып қарасақ, шіріп кетіпті», – деді. «Неге зияны тиер деп ойладыңыздар?» – десем: «Байтай атаң кезінде белсенді болған ғой, ат үстіндегілерді жаппай ұстап жатқасын, қорықтық», – дейді. «Байтай атаң» деп отырғаны осы әжейдің күйеуі, Әлмейін ақынның ұлы екен. Қорқатындай да жөні бар сияқты, менің қолымдағы бір ұзақ толғауын:



	Ауылда Тастан сөзді тастайды екен,

	Бұл сөзді Бәйек, Байбол қоштайды екен.

	Жастары қариясын сыйламаған,

	Піргірамасы бәлшебектің осылай ма екен,–



	деп түйетіні бар. Соған қарағанда, ол қолжазбалар ішінде сол кездегі өкімет құлағына түрпідей тиетін сөздер бар болған сияқты. Ал «Өтеген батыр» дастанында орыс отаршылдығына қарсылығы ашық айтылыпты..

	Әлиман әжейден екінші бір анықтағым келген мәселем – ақынның әкесінің есімі еді. Өйткені ел ішінде бұл кісі – Жалайыр Әлмейін деген атпен белгілі болған. Ол тұста ақындардың есімін әкесінің атымен қосақтап айту дәстүрі жоқ қой, сондықтан оның шыққан тегін көрсетіп жүріпті. Бір қызығы – әжей қайын атасының яғни Әлмейіннің әкесінің атын қанша жалынсам да атамай қойды. Ал үйдегі немере қыздары да, келіндері де білмейтін болып шықты. Шөберелерінен қайран жоғы өз-өзінен түсінікті ғой. Атамаса қойсын, жаздыртып алайын десем, әжеміз мүлдем сауатсыз екен. Бар анықтағаным: Әлмейін бабамыз 1934 жылға дейін өмір сүріпті, сексеннен асқан шағында қайтыс болған екен. ХІХ ғасырдың 50-жылдарының ар жақ, бер жағында туған болып шығады ғой сонда. Бейіті – өзінің ата мекені Ағалатаста екенін бұл кісі де нақтылай түсті.

	Ақын бес ағайынды болған: Әлмейін, Молдахан, Жолдас, Мырзабай, Күзел. Әлмейіннен – Байтай, Беке, Жұмабек, Үрпек. Байтайдан – Нүсібәлі, Сара. Өзгелерінен де ұрпақ бар. Сарасы Қасық деген ауылда тұратын болып шықты. Баяғыда мен Жаңатұрмыстан іздеп жүрген мұғалім немересі осы екен. Тағы бірде Қасыққа іздеп барып жолыға алмадым да, егер қиналмаса, маған Әлмейіннің әкесінің атын хабарлап, қолында өлеңдері болса, беріп жіберсінші деп өтініш айтып кеттім үйдегі бала-шағасына. Бір ғажабы, не хатпен, не телефонмен хабарласпады ол. Әйтеуір біреуден телефон арқылы сәлем айттырып, Әлмейіннің әкесінің аты Молдажан екенін жеткізді. Ешқандай өлеңі де жоқ екен. Әйтсе де, менде біраз өлеңдері бар екенін Қарасудағыларға да, Қасықтағыларға да айтқам. Бірде-біреуінің осы күнге дейін қызығушылық танытпағанына таңым бар. Орысша шүлдірлеймін деп жүріп, қандай күйге жеткенсің, қайран қазағым!..

	Әйтсе де, «іздеген жетер мұратқа» деген емес пе, Әлмейін Молдажанұлы шығармаларының жұрнағы әлі де сақталған сияқты. Жерлестерімнің бәрі бірдей мәңгүрт болып кетпеген екен. Ұлы әруақ Өтеген батырдың 300 жылдығына сіңірген қызметім әсер етті ме, әлде Әлмейін ақынның әруағы риза болып, менің еңбегім жансын деп қолдау көрсетті ме, әйтеуір 1999 жылы қолыма Әлмейіннің оқушы дәптеріне жазылған бір топ өлеңдері тиді. Ішінде «Өтеген батыр» аталатын дастаны мен «Баймұхамбетті көшірерде айтқаны», «Баймұхамбетті көшіруге барған бес адамға айтқаны», «Уәлиге айтқаны» деген үш өлеңі бар екен. Өлеңдер хатқа 1940 жылы Алматы қаласындағы «Пивзаводта» түсірілген (қолжазбада «Пивзавод» деп жазылған екен, сол күйінде алдым). Өлеңдерді жатқа айтып, хатқа түсірткен кісінің аты – Жаңабаев Таңсық та, жазып алған кісінің аты – Өмірқұл. Шамасы, зауыт жұмысшыларына арналған яки сол төңіректегі үйлерде тұратын адамдар болса керек. Сақтап келген де осы Өмірқұл марқұм. Біздің білуімізше, ол – Өтеген батырдың тікелей ұрпағы. Ал өлеңдер ішінде аталатын кісілердің бәрі дерлік батырдың және оның інісі Табылдының ұрпақтары сияқты. Қолжазбаның осы күнге дейін сақталып келуінің себебі де сол болса керек.

	Өлеңдердің алғашқысы 7 шумақ, екіншісі – 10 шумақ. Мазмұнынақарағанда, Баймұхамбет дейтін Өтеген батырдың бір ұрпағы – өз ағайыны іспетті, есімі бүгінгі ұрпаққа да белгілі Алғадай болыспен араздасып, басқа ата

	– Бабаның Есқожасы арасына көшіп кеткен секілді. Дегенмен, өзі абыройлы азамат болса керек. Оның елден ұзап, шет жайлап кеткенін ар көрген өзге есті ағайындар арнайы кісі жіберіп, қайта көшіріп келуге ұйғарады. Ондай алғашқы ниеттеріне Баймұхамбет көнбейді де, әрекет сәтсіз аяқталады. Сонан соң бес беделді адамды қайта жұмсап, қастарына аузы дуалы Әлмейін ақынды қосады.



	Бес мырза іздеп келдің туғаныңды,

	Бұрынғы ата жолын қуғаныңды.

	Баймұхамбет, Байболды көшір-дағы,

	Мырзалар істеп кетші думаныңды.



	Тіл алсаң, көшіп барғын Нұрланыңа,

	Қуанар Уәли қу тұрғаныңа.

	Күйеді іші жаман Алғадайдың,

	Мойныңды Табекеме бұрғаныңа.

	Бір ауыз Алғадайдың боқтағаны,

	Татиды Нұрланқұлдың ұрғанына, –



	деп Әлмейін ақын әңгіменің әр қырын дөп басып сөйлеп, Баймұхамбет пен оның інісі Байболды елге қайтуға көндіреді. Мұндағы «Табекеме» деп тұрғаны – Табылды. Өтегеннің туған інісі. Бұл тұста екеуінің арасы жеті атаға жетіп қалған. Әйтсе де, Табылдының бас көтерері Нұрланқұл да – «Нұрланың» деп отырғаны – сенің жақының, соны сағалағаның жөн деп ақылға көндіреді.

	«Уәлиге айтқаны» деп аталатын өлеңі – 30 шумақ. Мазмұнына қарағанда, Уәли Өтеген ұрпақтарының арасында жоғары беделге ие, дәулетті адам болған тәрізді.



	Пенде жоқ Өтегендей батыр өткен,

	Сахы екен хабары бар ақыреттен.

	Төрт бұрышын төгеректің сейіл етіп,

	Дүниеде мал мен басқа қолы жеткен, –



	деп ұлы бабасының қадір-қасиетін термелей өтіп, оның бүкіл сегіз ұлынан тараған үрім-бұтағына мінездеме береді. Солардың арасында көңілі толғаны Уәли екен. Ол батыр бабасына тартқан, нағыз ерге лайық өр мінезді жігіт болса керек. Әлмейін оның, әсіресе, 1916 жылы жұрттың бәрі патша жарлығынан үркіп, шегара асып кетіп жатқанда, міз бақпай елде жеке қалып қоюын ерлікке балайды:



	Асаудан бір бай шықты Түрік деген,

	Көже ішкен ақ шелектен кіріп келген.

	Базарбай, Ылау, Бердіс, Аюсаның

	Кедей боп ынтымағы бірікпеген.

	Ойласаңдар Қосдәулет тұқымының,

	Дәулеті жеті атаға жүріп келген.

	Ерлігі Өтегеннің Уәлиде,

	Жатса да патша қырып, үрікпеген, –



	деп дәріптейді де, өзге ағайындарының бас-басына атын атап, түсін түстеп, әртүрлі жағымсыз қылықтарын әшкерелейді. Бұл туындылардың үшеуі де арнау өлеңдер болғандықтан, олардың көркемдік дәрежесі туралы сөз қозғау қиын. Мән беріп, әңгіме сабақтауға лайық тұстары деп ақынның мәймөңкесіз батылдығын айтуға болар еді. Бетің бар, жүзің бар демей жалтақсыз сөйлейді. Әлмейіннің ағайын-туғандары Қасқарау Сырымбеттермен, оның ішінде Өтегеннің әкесі Өтеғұлдан тараған әрі мол, әрі жуан атамен аралас, іргелес отырыпты. Әлмейіннің өлеңдеріне қарағанда, олар теперіш көрмей, керісінше, өте беделді тіршілік кешкен сияқты. Ал Әлмейіннің өз басы Өтеген ұрпақтарының қолдауына көбірек сүйенген болу керек. Соның әсері ме, ақынның біздің қолымыздағы қай шығармасында болмасын, Өтеген батырға арналған сөздері өзгеше сүйіспеншілікке толы. Өтеген өмірін ол үнемі үлгі-өнеге ретінде ұсынудан жалықпайды. Соның тағы бір көрсеткіші – «Өтеген батыр» дастаны. Бұл дастан қолыма тиісімен, мен оны «Қазақ батырлары» гәзетінде шағын алғысөз жазып жариялағам (қаңтар, 2000 жыл).

	«Мүйізді Өтеген» атты кітапқа енгізер дүниелерді іріктеу кезінде мен Өтеген батыр туралы алты-жеті дастанды қарап шыққан едім. Мынаның олардан бір айырмасы – мұнда Өтегеннің жаугершілігі, ерлігі баяндалмайды, алғашқы бөлігінде батырдың ата-бабасының тарихы тәптіштеледі де, сонан соң оның ел үшін еткен еңбегі, бейбіт тіршілікте елге жасаған қамқорлығы, алда кездесер тауқыметтерді алдын ала болжап, содан сақтандыру үшін ұйымдастыратын әрекеттері сыпаталады. Әсілі, Өтеген батырды әулие атандырған осындай қамқор, әділ мінезі болса керек. Сүйімбай мен Жамбыл дастандарындағы халқы үшін түн ұйқысын қашырып, түз кезетін батыр бейнесі мұнда да көрініс тапқан.



	Өтеген уағында болды батыр,

	Әр сөзі мың ділдәлық балдай татыр.

	Күн шығысқа барады ел қамы үшін,

	Одан да қоныс таппай қайтады ақыр



	Солтүстікке барады іздеп қоныс,

	Ол уақытта жоқ екен би мен болыс.

	Сол жүрісте байқапты солтүстіктен,

	Николай тәрізденген зәлім орыс.



	Орыстың бәрі зәлім емес екен,

	Кісі ақысын жақсы орыс жемес екен.

	Романов сұрағын естіген соң,

	Айтыпты: «Біздің жаққа келмес пе екен?»

	Келерін ойлап-ойлап тапты жәнә,

	Ол сұраса жылайды қатын-бала.

	Сол жауыздан құтқарам елді қайтіп»,



	– деп ойласа ішіне толды сана.

	Жамбылдың соңғы жылдары ғана табылып жарияланған дастанында да осы қорқыныш шаң беретін. Сондай дерек мұнда да алдымыздан шығып отыр. Демек, Өтегеннің елге қоныс іздеп дүниені кезуіне осындай бір тарихи шындық түрткі болуы әжеп емес-ау деген ой келеді.

	Әлмейін өлеңдерінің ескі қолжазбасы қолыма тиісімен, мен ондағы дастанды «Қазақ батырлары» гәзетінің бетінде жариялағанымды жоғарыда айттым ғой. Сондай-ақ, Әлмейіннің өмірі және шығармашылығы туралы деректі әуелі «Қазақстан» энциклопедиясына, кейінірек «Тараз» энциклопедиясына енгіздім. Соны көрген Нысанбек Төреқұлов ағам: «Әлмейін атаңды ақыры тірілттің-ау деймін, Марал», – деп ризашылығын білдіргені бар. Мен үшін бұдан өткен мақтау болады деп есептемеймін. Ендігі мақсатым – ақынның қолымда бар мұрасын өзге де осындай ескерусіз қалып кеткен бірталай дарындардың еңбектеріне қосып, кітап етіп жариялап, туған халқының қолына тигізу. Болашақта өзге де шығармалары табылып қалар деген үмітім зор.

	25 қазан, 2005 жыл.





МҮЙІЗДІ ӨТЕГЕН




	Батыр деген барақ ит –

	Екі долы қатынның бірі табады.

	Би деген бір бұлақ –

	Қатынның ілуде бірі табады, –



	деген екен данышпан Төле би. Ел тізгінін еппен ұстар кемеңгер көсемнің, ағайын бірлігін шайқалтпастан, жаңылмай сөйлер данагөй шешеннің сирек туар құбылыс екеніне еш шүбәміз жоқ. Сондай-ақ ғасырлар бойы майдан алаңына айналғандай-ақ төсінен дұшпан атының тұяқ дүсірі арылмаған ұлан далада ғұмыр кешкен ата-бабаларымыз шетінен шешен болып тумағанмен, шетінен батыр болып өсуге мәжбүр болғанына да шәк келтірмейміз. Әйтпесе, осынау ұшы-қиырсыз кең-байтақ сақараны көзінің сұғы, көңілінің дығы бітпейтін айнала көп дұшпаннан қалай қорғап қалар еді? «Екі долы қатынның біріне» батыр ұл сыйлағаны үшін рақымы мол Алла-Тағалаға мың да бір рахмет! Қара қазан, сары баланың қамы үшін тоқымын – төсек, ерін – жастық етіп, жортуылмен күн кешкен, тірлік мағынасын тек ел шетінің амандығынан, отан іргесінің бүтіндігінен тапқан сол ерлерге – жүздеп туып, андыздап өскен сол батыр бабалар әруағыына мың да бір тағзым! Жандары жаннатта болғай!

	Бір жыл емес, он жыл емес, ғасырларға жалғасқан зобалаңы мол сол замандарда бел шешіп жайлы төсекке жата алмай, сойылын құшақтап түзде түнеген ер-азаматтың қай-қайсысы да атаның тұзын, ананың сүтін ақтап өткеніне күмән айтар кісі сірә да табылмас. Бүгінгі жер басып жүрген тірі қазақ түгелдей батырлар ұрпағымыз деп мақтанса жарасқандай екен. Көзіміз оған енді-енді жете бастағандай.

	Әйтсе де, тарихы хатқа түспеген елде сол мың сан батырдың есімі қайтіп түгел сақталсын. Халық жады ол ерлердің ұмытылуы мүмкін емес ең ірі тұлғаларын ғана әкеп табыстаған біздерге. Бәлкім, мұнда бір заңдылық бар шығар. Әйтсе де, көп ретте олардың істеген ерліктері тарих шаңының астына көміліп, ғасырлар қатпарында қалып кеткен де, тек алыстан талып естілген батыр үніндей болып, есімдері жеткен. Енді біреулері тарих жадына сенбегендей, аңыздың, ертегінің кейіпкеріне айналып, әдебиет әлеміне қоныс аударып қонған.

	Сондай ірі тұлғалардың бірі – Өтеген батыр. Артына «Төле бидің тарихы» атты көлемді қолжазба еңбек қалдырған белгілі халық ақыны марқұм Қазанғап Байболұлы: «Менің білуімше, бұл кісінің үш аты бар: Мүйізді Өтеген, Сері Өтеген, Батыр Өтеген», – дейді. Өз басым «Сері Өтеген» деген атын да естіп едім деп жалған сөйлеп, күнәһәр бола алмаймын, ал «Өтеген әулие» деген тағы бір есімі бары анық.

	«Әулие деген» – киелі ұғым. Ол атқа халық ықыласына бөленген кез-келген ұлы тұлға ие бола бермек емес. Өзім білетін төңіректе «әулие» атанған екі-ақ батыр, бір шешен бар. Олар: Райымбек әулие, Өтеген әулие, Кебекбай әулие.

	Ал енді бұл кісілер неге «әулие» атанды дейтін болсақ, ол басқа әңгіменің тақырыбы. Ескі хикая атаулыны жаппай жоққа шығарып, сенім-нанымнанәбденжұрдайжұтапбіткеніміз өтірік емес қой. Әлі де сол мінезге бейімбіз. Көбіміз-ақ әлгіндей әңгімені жүре тыңдаймыз, әйтпесе күле тыңдаймыз. Мәселен, жоғарыда есімі аталған үш әулиенің де көріпкел қасиеті болған деген дерекке қалай қарайсыз? Өтегенге қатысты сондай аңыздың бірі былай: бір жылы қыс қатты болып, қар қалың түсіпті де, көктем кешеулеп, мал жаппай қырылар шаққа жетіпті. Әбден жаны қысылған болу керек, елдің бір қадірлі қариясы Өтегенге жігіт шаптырып: «Өтегеннің көріпкелі бар деуші еді, барып білші, Құдайдың кеңшілігі бола ма, әлде мал ақсүйек болып қырыла ма?» – деп хабар әкелуге жұмсайды. Сонда Өтеген:

	«Қар екі күннен қалмайды. Бүгін түнделетіп ауылыңа жет. Бүгіннен қалсаң, ертең өзен өткел бермейді», – деген екен. Айтқаны дәл келіп, таң ата алтын күрек есіп, екі-ақ күнде жер беті ашылған көрінеді. (Бұл әңгіме 1969 жылғы қыс пен көктемді еске түсіргендей).

	Осы секілді ел тағдырына, күн райына қатысты болжам айту, сирек кездескенмен де, адам табиғатында бар қасиет қой. Менің ойымша, Өтеген әулиенің көріпкелдігі де, сәуегейлігі де, негізінен, соғыс ісіне байланысты болу керек. Өтеген батыр әшейін қара күштің иесі ғана емес, кемеңгер қолбасы: ол кісі пайдаланған, қазіргі тілмен айтсақ, дәл есептелген стратегиялық, тактикалық әдістер үнемі сәтті аяқталып отырса керек-ті. Демек, Өтегеннің әулиелігі туралы сөз қозғағанда, ең алдымен, оның әскери кемеңгерлігі есте тұруға тиіс секілді. Бұл да көріпкелдіктің бір қыры деп білем.

	Иә, халық жадындағы Өтегеннің қыры мол, ал орны айрықша. Ол кісі туралы ел аузында сақталған аңыз-әңгімелердің өзі – керемет құнды қазына. Халық өз ардақтысының бейнесін өзі ғажап сомдап алған: ұрпақ көңіліндегі Өтеген – батырлығының үстіне ел қамын жеп еңіреген шын мәніндегі ұлы азамат та. Бір кейпі Асан Қайғыға ұқсағандай: ол да Жерұйықты іздеген Асан бабасынша дүниені шарлап, 17 жыл бойы халқына бейқұт мекен қарастырады. Бірақ таппайды. Әйтсе де, сонысымен-ақ ұрпақ көкірегіне мәңгі ұялаған. Өтеген ерлігі Жетісудың небір майталман ақынының жырына арқау болған. Қазақ Совет Энциклопедиясында: «Оны алғаш жырлаған Сүйінбайдың бабасы Күсеп ақын» деген дерек бар. Ақиық Майкөт те дастан арнаған көрінеді. Ал Сүйінбай мен Жамбылдың «Өтеген батыр» атты дастандары бүгінгі тіл білетін қазаққа түгел мәлім болса керек. Тіпті Жамбыл ақыннан екі-үш түрлі нұсқа жеткен ғой бізге.

	Жетісудың екі ұлы ақынынан үш-төрт дастан мұра боп қалуының өзі тегін емес. Өтеген бейнесі мифологиялық ыңғайда суреттелгенмен, бұл туындылар бірін-бірі толықтыра отырып, батыр есімін өз тұстастарынан бастап бүгінге дейінгі ұрпақ санасына сіңіруге өлшеусіз үлес қосқанын атап өту ләзім.

	Ал енді осынау аты аңызға айналған халық сүйіктісі кім еді?

	Шежіре деректеріне көз салсақ, Өтеген батырдың нәсілі – төрт ру Дулаттың Жанысы. Оның ішінде – Қасқарау. Бәйімбеттен тарайтын үш үлкен атаның ортаншысы Бұқардан алты ағайынды Сырымбет туған. Қазақ Совет Энциклопедиясындағы дерек бойынша, осы Сырымбет – Ойрат ханы Батырдың

	50 мың әскеріне теңдесі жоқ соққы берген, сөйтіп, оның он мың әскерін жойып жіберген Салқам Жәңгірдің 600 жауынгерінің сапында Орбұлақтағы атақты шайқасқа қатысқан жанкешті батырлардың бірі. Қазыбек бек Тауасарұлы тамсана айтатындай-ақ, Сырымбет жақсы бұтақтаған, өскен ата. Одан: Өтеғұл, Өтеп, Андағұл, Тәңірқұл, Рысқұл, Жылқайдар атты алты бала өрбиді. Өтеген – Өтеғұлдың бел баласы.

	Реті келіп тұрғанда айта кетелік: осындағы Жылқайдар да аты шулы батыр болған. Біздің елде бұл бабамызды батырлығының үстіне өзгеше киелі адам ретінде де керемет дәріптейді. Мәселен, бұл кісі шілденің ми қайнатқан ыстығында жылқы бағып түзде жүргенде, шөкімдей ақ бұлт төбесіне үйіріліп, көлеңке себелеп, бірге ілесіп жүреді-міс. Осы тәрізді ертегіге бергісіз әңгімелер әлі күнге ел аузында. Бұл кісінің өз кіндігінен: баласы

	– Бәйтүгел, немерелері – Қонай, Мүлкаман, кейінгі ұрпағынан – Қордай сияқты белгілі батырлар шыққан.

	Өтеғұлдан Өтегеннен өзге Табылды дейтін тағы бір ұл бар. Шежіреші қариялардан кезінде естуімізше, бұл кісі Өтеген батыр бір ұзақ сапарға жоғалып кетіп, елге қайтып оралғанда туған екен. Бала есімін Табылды қоятын себебі – сол. Одан да алты ата тарайды.

	Батырдың анасының есімі Ұмсындық екенін біз Қазыбек бек жазбаларынан енді біліп жүрміз. Мен оқыған бір деректер Өтеген батырдың бір әйелі атақты батыр Райымбек әулиенің жақын туысы дегенді айтады. Аты Айғаным екен. Өтегеннің Базарбай мен Аюсадан өзге алты ұлы – Қосағал, Қосдәулет, Асау, Ылау, Бердіс, Тарпаң – осы кісіден өрбіген. Бұлардан өсіп-өнген ұрпақ қазір бірнеше ауыл. Бәрі де негізінен Жамбыл облысының Қордай ауданында, ал Жанықұлы, Ылау дейтін екі атасы Іле ауданында тұрады.

	Осы арада бір қызықты деректі ұсына кетудің реті келіп тұр. Талдықорған облыстық гәзетінің бір санында «Өтеген батыр» атты ұзақ мақала жарияланды. Онда біз білетін Өтеген Өтеғұлұлына қатысты әмбеге аян кейбір мәліметтермен қатар, оған еш жанасымы жоқ, қисынсыз бөгде әңгімелер де жүр. Дегенмен, мақаланың ұзын-ырғасына қарасаң, айтып отырғаны – Қасқарау Өтегеннің өзі. «Мүйізді Өтеген», «Өтеген әулие» дейтін эпитеттері ғана емес, тіпті шөбересі Тілеміс шешенге дейін дөп келеді. Сөйтіп отырып, оны тағы да Жалайыр тайпасына жатқызып, бауырынан өзге ұрпақ өрбітеді: ең қызығы, біз Қаратал ауданының Абай атындағы совхозында Өтегеннің қалмақ әйелінен тарағанбыз дейтін 20 шақты үй бар екенін білеміз. Автордың айтуынша, ол қалмақ әйелдің тарихы былай: Өтеген батыр бір жорықтан малмен қоса 7 қыз олжалай келіпті. Оларды бөліп беруді жас батыр Жанұзақ деген қарияға тапсырады. Сонда Жанұзақ ақсақал:

	«Оу, батыр, алдымен өзің таңда», – деген екен, оған Өтеген: «Маған аласасы қалса, жараспас. Өзіме лайық ең ұзынын қалдырарсыз»,– депті. Жоғарыда айтылған 20 үй сол қалмақ қызы мен Өтегеннен туған балалардың ұрпағы екенін өздері айтып отыратын сияқты.

	Бұл қызық деректі автор былай бипаздайды:

	«Өтеген батыр жайлы қоныс іздеп қана қойған жоқ, 18 жыл басқа аймақтың шебін қорғады. Есесін түгендеді. Сондықтан Өтеген батырдың ұрпағы бірнеше аймаққа таралуы мүмкін. Өйткені 18 жыл салт жүруі неғайбіл. Ол кездің әдет-ғұрпы бойынша ата да, батыр да, әулие де ортақ. Халықтың қасиетті ұлы Өтегенді ата, баба деуге бәріміз де хақылы сияқтымыз. Таласпалық дегенім».

	Дұрыс-ақ, біреу тегін танып отырса, текке таласып неміз бар. Солай болуы да әжеп емес...19

	Қазақ Совет Энциклопедиясында Өтеген батыр 1699 жылы туып, 1773 жылы қайтыс болған деп көрсетілген. Қайда туып, қайда жерленгені айтылмапты. Қазыбек бек Тауасарұлы: «Ол доңыз жылы туған, менен бір жас үлкен. Ол да мен сияқты көктемгі аласапыранда дүниеге келген екен», – дейді. Балғабек Қыдырбекұлының зерттеуі бойынша, Қазыбек бек 1692 жылы туып, 1776 жылы өлген. Демек, Өтеген батыр 1691 жылғы ақпан-наурыз ішінде жарық дүние есігін ашқан болып шығады. Ал қайтқан жылы шамаға соғатын сияқты, өйткені Қазыбек бек кітәбінің бір жерінде сүйікті досы Өтегеннің таяуда дүниеден өткенін айтып, қамығатыны бар.

	Батырдың дәл қай жерде туғаны нақты белгісіз. Біздегі бір дерек бойынша, ол Шу өзені бойындағы Изенді деген жерде дүниеге келген. Ал ата-бабалары мекендеген жер аттары Қазыбек бек Тауасарұлы кітәбінде анық көрсетілген: автордың айтуынша, Қордай, Қарадыр, Қозыбасы, Бұғымүйіз, Бесмойнақ, Қарарша – Өтеген тумаларының ата қоныстары. Бұның бәрі қазіргі Қордай, Жамбыл аудандарына қарасты жерлер, әлі де солай аталады.

	Халық аузындағы әңгіме-аңыз құр қиялдан тумайтынын, қисынсыз айтылмайтынын, оның арғы жағында әртүрлі тарихи шындық жататынын осы Өтеген батыр өмірінің деректері тағы бір дәлелдейтіндей. Өтегенді халық тегіннен-тегін дәріптемеген. Ол қалмақ жаугершілігі тұсында ерекше қайрат көрсеткен батыр әрі қолбасы болумен қатар, өз заманындағы көзі ашық білімдар адамның бірі еді. Оның үстіне өмір жолы да шым-шытырық, күрделі-тұғын.

	Өзінің болашақ досы, кіндіктері жабысып туғандай өмір бойы жұптарын жазбай бірге өткен жан серігі Қазыбек бек Тауасарұлынан он жасында дәріс алып, сауат сындырған Өтеген кейін онымен бірге Бұқара, Самарқантқа барып, оқуын жалғастырады. Талағында биті бар, білімге тойымсыз екі бала Тауасар мен Өтеғұл байдың дәулетінің арқасында түстіктегі мұсылман елдеріне аттанып, Қабыл, Шам, Бағдат, Ыстамбол қалаларындағы ғылым ордаларынан сусындайды. Онымен де тынбай, Еуропа асып, Римге жетеді. Арада сегіз жыл өтіп, тоғызыншы жылға қарағанда, бүкіл Еуропаны көктей өтіп, Ресей арқылы елге оралады. Бұл – Өтеген батырдың бірінші «жоғалып табылуы» еді.

	1716 жылы қазақ, қалмақ қолдары Шу өңірінде теке-тірес тұрған шақта аңға шыққан Өтеген батырды қалмақтар қолға түсіріп, аяқ-қолын матап, ішкері алып кетеді. Содан арада сегіз жыл өткенде, қалмақтарды қытай шауып, кісендеулі тұтқын Өтеген енді соларға пенде болады. Бір тәуірі, олар тұтқын батырды қинамай, елдеріне алып келіп, аяқ-қолын бұғаудан босатады. Сол кеткеннен тұп-тура 13 жыл бойы із-түзсіз жоғалған, ас-суы беріліп, өлдіге саналып қойылған батыр 1729 жылы елге қайтып келеді. Бұл оның екінші рет «жоғалып табылуы» еді.

	Әрине, мұндай тосын да таңырқарлық жәйттер қауесет жамамай, аңызға оранбай таралуы мүмкін емесі белгілі. Жиделібайсынға да осы секілді тағдыр бұйрығымен барып қайтуы әбден ықтимал. Халық аңызы бойынша, батыр баба ол жаққа жайлы қоныс іздеп барып, жергілікті халқы жылқы малын ұнатпайтынын, ал жері жылқыға жайсыз екенін көргесін, көшіп барудан бас тартыпты-мыс делінеді. Осыған орай тағы бір аңызда Өтегенді жұмсаған Төле би екен деген де дерек бар. Қазанғап Байболұлының жазбаларында Төле би: «Ендігісін көпшілік өзі білер және анау екі жүз де бөлініп кетіп, онан бергі жерде ұлы жүз де басымен тозып, алты ауыз болып тұрған кез. Жаныс болып, Ташкентке ие болып тұрсаңдар да жаман емес, менің бір ауыз тіліммен бар өміріңді сапармен өткіздің, екі дүниең болсын», – деп Өтегенге тоқтау айтып, бата бергені айтылады.

	Қайткенде де, тарихи аңыз бен тарихи дерек арасында байланыс бары анық. Батыр атының аңызға орануына тұлға бітімі мен пішін-келбеті де, әсіресе, төбесіндегі – маңдай тұсына таман туа біткен, шодырайған мүйіз секілді бітеу жарасы да әжептәуір әсер еткен секілді. Оның үстіне жарты дүниені аралап, ащыны да, тұщыны да мол татқан, көргені де, түйгені де көп, заманындағы өзімен иықтас азаматтардың көбінен өресі биік, көзі ашық, білімді батырды өзгелерден даралайтын реттер жеткілікті-ақ еді.

	Бұның бәрін былай қойғанда, Өтеген Өтеғұлұлы алып қара күштің иесі, жүрек жұтқан батыр әрі ақылды қолбасы да еді.

	«Өтегенге салсаң, тіке шабуылға шығып, найзаласып, қылыштасқысы келеді. Ол жау жағының бізден күші басымдау екенін ескермейді», – деп сыпаттайды Қазыбек бек оның көзсіз батырлығын.

	Өтеген батырдың жоңғар шапқыншылығы тұсындағы әскери еңбегін, қолбасылық орнын белгілейтін жазба деректер жоқтығы төл тарихымыздағы дағдылы да үйреншікті нәрсе ғой. Әйтсе де, ол – көп батырларға қарағанда, бұл жағынан жолы болған бақытты жанның бірі. Қазыбек бек Тауасарұлының «Түп-тұқияннан өзіме шейін» атты кітәбінде (Өтеген) туралы біршама мәліметтер бар. Ал оның қалмақтың бас батыры Ботхишармен жекпе-жегі тіпті әдемі суреттелген. Осы арада қысқа ғана үзінді бере кеткеніміз жөн сияқты: «Қалмақтармен ұрысты Қаратаудағы Ұзынбұлақтың Бөгенге құяр жеріндегі өзеннің сол қанатында жүргізетін болдық... Олардың бізбен айқасар кездегі қолбасысы Жадамба деген шықса, ол мені сұрары хақ еді. Ол шықпай, оның белгілі батыры Ботхишар шықты...

	Өтеген Төлеқұлаға мінгенде, Тарпаң солқылдап тұрып жылады. Он-он бес адамның белбеуін мойнына салып, Құдайға жалбарынып, мінәжәт етіп тұрғанын байқадым. Өтеген жорға құлаға өзі мінді. Бұл – қазақ жоралғысы: майданға бара жатқан кісіні ешкім аттандырмайды. Сәлден кейін Төлеқұламен Өтеген майданға қарай жұлдыздай ақты.

	Арғы беттен, ол да құла мінген, Ботхишар шапты. Ортаға екеуі жеткенде, найзаларының шақ-шақ еткен дыбысы шықты. Төлеқұла өзінің басалқалы жорға екеніне қарамай, өте омыраулы жылқы екен. Арада бие сауым өткенше екі батыр бірін-бірі алыса алмай, біріне-бірі найзасын да, қылышын да дарыта алмады. Енді сәлден соң әбден терлеген, денесі қызған аттардың дыбысы да шыға бастады.

	Төлеқұланы Өтеген тура Ботхишар құласының жанынан салды. Төлеқұла соншалықты омыраулы жылқы екен, қалмақ құласын екпінімен омыраулап, ығыстырып жіберді. Қалмақ құласы шыдамай, әрі бұрыла бергенде Өтеген Ботхишарды бүйірден сайып жіберді. Ботхишар атттан аунады. Дарымады деп тұрдық біз. Бірақ Өтегеннің кіріп кеткен найзасы шықпай, ол әлі ат үстінде еді. Өтеген қалмаққа енген найзасын қос қолдап қайта тартқанда, шамасы, суырылды білем, Ботхишар аттан құлап бара жатты. Қалмақтар жағы шулап кетті.

	«Құлады, құлады!» – деп қазақтар тұрды. Батырдың жеңгеніне қуанған қазақтар жылап жібергендері де көп еді...»

	Бұл Өтеген өміріндегі бір ғана оқиға ғой. Осындай жекпе-жекке Өтеген қанша мәрте шықты екен десеңші! Қай жерде тағы қандай-қандай сүргін соғыс салды екен десеңші! Әттең, шіркін соның бәрі бізге түгел жетер ме еді... Тек,әйтеуір, білетініміз – оның да қалмақ басқыншыларына қарсы жүргізілген Ұлы Отан соғысына бастан-аяқ қатысып, қазақ елінің түстігін, Жетісу жерін түгелдей жаудан азат етуге зор еңбек сіңіргені; Түркістан маңындағы кескілескен ұрыстарға, Аңырақайдағы әйгілі шайқасқа қатысқаны; және де ол қатардағы жауынгер емес, қолбасы ретінде мыңдаған, жүздеген қас батырлардан абырой асырып, халық сүйіспеншілігіне бөленгені; аты аңызға айналып, ақындар жырына өлмес тақырып болғаны...

	Қазыбек бек Тауасарұлы өзінің «Түп-тұқияннан өзіме шейін» атты кітәбінде:

	«Өтеген екеуіміз менің он жасымнан бастап бірге болдық та, өле-өлгенше ажырамадық», – деп жазады. Қалмақ жаугершілігі Жетісуға дендей енгенге дейін Өтеғұл бай Іле өзенінің оң жағасын мекендеген-ді. Кейін Жетісу жері жаудан тазарғасын, Өтеген елі тағы да Іле бойына дейін ұзап көшуге мүмкіндік алды. Әуелден еншісі бөлінбегендей ауылы аралас, қойы қоралас жататын шапырашты-дулаттың екі ұлы перзенті – қос батыры қоныстарын қатар тігіп, жұптарын жазбай ғұмыр кешеді.

	Осы арада екі батырдың әрі бір-біріне, әрі кейінгі ұрпақ үшін тындырып кеткен тағы бір еңбегіне еріксіз тәнті екенімізді де айта кету парыз сияқты. Қазыбек бек Тауасарұлы өзінің «Түп-тұқияннан өзіме шейін» атты кітәбінде Өтеген туралы көптеген мәлімет беріп, оның батырлық тұлғасын да, азаматтық келбетін де біраз сомдаған ғой. Ол қазір көпшілікке жақсы таныс болып үлгірді. Ал енді сол кітәптің алғашқы бетінде басылған автор суретінің Өтеген батыр қолынан шыққан туынды екенін әркім біле бермес. Егер назарларыңыз түскен болса, байқаған шығарсыздар: сол суреттің астыңғы оң жақ бұрышында араб әрпімен жазылған: «Қазыбек бек. Сурет рәсімі Өтеген» деген сөздер тұр. Кезінде жарты дүниені кезіп білім жинаған екі жас Рим еліне жетіп, сурет және музыка өнерін үйренген ғой, соның жемісі – осы.

	Бұл өзі Өтегеннің тарих сахнасында досына жасаған «еруге – қару» еңбегі іспетті. Сонымен қатар дәл бүгінгі суретшілер үшін ғибрат берерлік те мәні бар. Өздеріңіз көріп жүрсіздер, соңғы кезде баяғы батырлар мен ақындардың суретін салушылар көбейіп кетті ғой. Осыған байланысты бір қайран қалатынымыз – бәрі бір қалыптан шыққандай бір-бірінен айнымайды-ақ: шетінен сұлу, ат жақты, қыр мұрынды, тіпті көз қиықтарына шейін дәл түседі-ау! Егер солардың ортасына Қазыбек бек суретін қоя салса, ешқайсысына ұқсамайтын, тіпті бет-әлпетінен мінезі көрініп тұрғандай мүлдем бөтен бейнені бірден аңғарар едіңіз. Міне, төлтума дегеннің құдіреті! Міне, шындық пен қиялдың ара жігі қалай ашылатынын көрсететін дәлел керек болса!.. Екі дос болашақ ұрпаққа бір-бірінің бейнесін осылай қалдырған.

	Қазіргі Күрті ауданы территориясында Өтеген, Қазыбек аталатын қатар жатқан екі тау бар. Қос батырдың кейінгі тіршіліктері сол екі таудың бауырында өткен. Қазыбек тауының басына жергілікті халық былтырғы жылы батыр бабаларына арнап биік ескерткіш тас орнатты. Қазыбек бектің ұрпағы, белгілі жазушы Балғабек аға (Қыдырбекұлы) мені де сол тойға арнап шақырып, Әбіш Кекілбаев, Тұрсынбек Кәкішев, Шерияздан Елеукенов сияқты белгілі азаматтарға ата жолымен шапан жапқанда, бабасының сүйікті досы Өтегеннің ұрпағы ретінде маған да жоралғы жасап, оқалы шапан кигізген еді. Мен Өтеғұлдың інісі Өтептен тарағандықтан, батыр бабаның ұрпағының бірі екенімді мақтанышпен сезіндім. Сол салтанат үстінде: «Шіркін, дәл осындай ескерткішті екінші таудың басына да орнатар ма еді! Ғұмыр бойы жұбын жазбаған Қазекең бұдан былай да жалғызсырамай, жұптасып тұрар еді-ау!» деген тілек оралды көңіліме.

	Сексеннен асып қайтыс болған Өтеген батыр әуелде Іле өзенінің бойына, Шеңгелді деген жерге – қазіргі Қапшағай су қоймасының табанына жерленген. Кейін Қапшағай қылтасына бөгет салынған кезде ұрпақтары батыр баба сүйегін Қордай ауданына – қазір Өтеген ауылы аталатын елді мекенге апарып қайта жерледі.

	Өтеген батыр – әуелден-ақ Құдай-Тағала рақметімен маңдайына аңыз болу жазылған адам секілді. Тірлігінде алты алашқа атағы озған батырдың дақпырты көзі жұмылғасын да саябырсымаған. Халық оның әруағына сыйынып, қабіріне зиярат етуге көшті. Созалаң науқасқа ұшыраған дімкестер, құрсақ көтермеген қам-көңіл келіншектер құрбандық малын сойып әкеп, әулие бабаның басына түнейтін болған. Ауруынан айығып кеткендер, перзент сүйіп, ерні жібігендер санын тізімге алып, есебін жүргізген ешкім жоқ, әрине, бірақ, әйтеуір, әруақтың ондай шарапаты тигені даусыз. Бұрынғы аңыздарға жаңа аңыздар қосыылып жататыны да сондықтанды.

	Өтеген батыр туралы ең жаңа аңыздар сүйегін қайта жерлеген тұста тағы бұрқ ете түскен. Өтірік-шынын анықтап айтып берер қариялар қазір жоқ та шығар. Кезіндегі естуімізше, батырдың тікелей ұрпағы саналатын сол тұстағы қариялардың біріне әулие бабасы аян беріп: «Сендер мені осылай су астында қалдырасыңдар ма, жоқ, ауыстырып жерлейсіңдер ме?» – деп салмақ сала сөйлейді-міс. Бәлкім, бұл «ел құлағы – елу» демекші, Іле арнасы су астында қалатынын естіп, бабасының жайын ойлап, қиналып жүрген алаң көңілдің әсерінен болар. Қалай дегенмен де, сол қария баба кіндігінен өрбіген өзге де тұстас туыстарының басын қосып, ақылдаса келіп, батыр сүйегін су астында қалдырмай, ауылдарына әкеп жерлеуге бәтуәласады. Боз бие айтып сойып, бет сипасады. «Ақым аузы Іленің қамысымен қаланған екен, сап-сары болып сол күйі сақталыпты»,–дегенді айтып жүрді сол кезде елдегі қариялар. Бұл бір жаңа аңыздың ұшығы.

	Екіншісі (тіпті) жүрек терберлік. Айтушылар-дың сөзіне қарағанда, батыр зиратын қазып, сүйегін аларда, сол маңдағы тұрғындар мол жиналған көрінеді. Солардың ішінде бір ұл, бір қыз баласын қолынан жетектеп, бір орыс кісі әйелімен екеуі пора-пора жылап жүрді дейді. Сұрастырса, ол екеуі де ұзақ жылдар перзент көрмей, қазақ достарының айтуымен, Өтеген әулие зиратына мінәжәт етіп түнегендердің бірі екен. Таңға салым жігіт түсіне ақ сақалды қария кіріп: «Қолыңды жай, балам, батамды берейін: бір ұл, бір қызды боласың», – десе керек. Жетектеп жүргендері содан кейін көрген перзенттері екен.

	Міне, аңыздар осылай туады, осылай тарайды. Аңыздардың соңы да бұл емес шығар. Айтылар сөздің, жазылар жәйттердің де соңы бұл болмас. Батыр бабаларымыздың қайта туғандай болып, арамызға оралғаны жаңа. Отанның азаттығы үшін арпалысқан қас батырлар еліміз егемендік алумен бірге арамызға қайта оралуы да заңдылық.

	Үрім-бұтағын желеп-жебеп жүрген әруақты бабаның қайтыс болғанына биыл, міне, шымшым 220 жыл толған екен. Топырағы торқа, жаны жаннатта болғай! Әмин!

	1993 жыл.





ЖАЗУШЫНЫҢ ТАРИХИ ІЗДЕНІСТЕРІ




	Біздің бір әзілқой ақын бауырымыз айтқан екен: «Өмірімде бір тойып арақ іше алмай өтіп барам. Енді тоям-ау дегенде мас болып қалам», – деп. Алуан түрлі осындай бір құмарлық әркімде-ақ болатын шығар. Менің басымда да өмірі «тоя алмай» бара жатқан бір құмарлық бар. Ол – кітәп оқуға құмарлық. Кәсібім әдебиетшілік болғасын, әдеби дүниелерді парақтап отыра берсем де болар еді, бірақ олай емес. Жасырақ кезімде әр түрлі ғылым салалары бойынша көпшілікке арналған танымдық сыпаты басым кітәптерді көп оқыдым. Бір нәрсе оқып, бірдеме білдім-ау десең, одан он түрлі беймәлім сауалдар өрбіп шығады. Оның бәрін іздестіре беруге уақытың жетер ме, өмірің жетер ме?! Әйтсе де, оқымай тағы отыра алмайсың. Бұл білім жинау үшін емес, рухани қажеттіліктен, жан ләззәті үшін қалыптасқан дағды. Біртіндеп тарихи шығармаларға баса ден қойғам. Әуелде адамзат тарихы туралы болса – болды, сатып алып, оқи беретінмін. Мәселен, «Раскопки в библейских странах», «Библейские холмы», «Путешествие в древний Вавилон», «В поисках предков», «География человеческих расс», «Когда молчат письмена», «Индейцы без томагавков», «Ганнибал» (И.Кораблевтікі), «Таджики» (Б.Ғафуровтыкі), «Уинстон Черчиль» (Трухановскийдікі), Қытайдың соңғы императоры Цыси патшайым туралы, т.б. секілді қалың-қалың кітәптер мен монографияларды бас көтермей оқыдым. Кейінірек түрік халықтары тарихына, қазақ халқының тарихына қатысты дүниелерге көшкем. Әйтсе де, бұл қарапайым, көзі ашық көп оқырманның қызығушылығы іспетті жай ғана нәрсе. Кітәп өзімдікі болса, бетіне белгі соғып, қысқа ғана пікірімді түртіп кетіп отыратыным болмаса, оқыған-білгенімді құнттап қағазға түсіріп, жүйелеп жинап көрген пенде емеспін. Жазушы достарым арасында ондай құнтты жігіттер барын білетінмін, тарихи тақырыпқа қалам тартпақ ниеттері болғасын жазып алатын шығар дейтінмін. Өз басым соны ыждаһаттай алмай-ақ кеткем. Таяуда Әнес Сарайдың соңғы жылдары жарық көрген тарихи зерттеулерін оқып отырып, ондағы орасан мол мәліметтерді көргенде, керемет риза болғаным өз алдына, ішім удай ашыды. Қаншама мол дүниені өзім де ақтарып жүріп, осы Әнесше кейінгінің қажетіне асар еш белгі қалдырмағаныма өкіндім. Әріптесімнің құнтылығына, еңбекқорлығына тәнті болғаным сонша, осыны жалпы жұртқа жеткізейінші деп, жазу үстеліне отырдым.

	Әнес – даурықпасы жоқ, ұстамды азамат. Баз біреулерше білімділігін танытқысы келіп, есіп сөйлеп отырған кезін көрмеппін. Тіпті жазушы ретінде таза әдебиет төңірегіндегі әңгімеге де көп кірісе бермейтін. Тарих жөнінде желпілдей сөйлегенін әсте естімеппін. Сөйтсем, іші толы қазына екен. Тұнық та кең айдыны момақан кейіпте баяу жылжығанымен, астында буырқанған жойқын ағыс жүріп жататын алып өзендерше бұл әріптесім жылдар бойы еш даурықпай-ақ тынымсыз еңбектене беріпті. Жылдар бойы дейтін себебім, ұмытпасам – сонау 80-жылдары ол маған телефон шалып: «Әй, Мәке, сен осы Қасқарау ма едің? – деп сұрады. «Иә» дедім мен. «Мен сенің алыстағы туыстарыңды тауып отырмын», – деді ол. «Қайда жүр екен олар?» деймін ғой оны жай әңгіменің біріне балап. «Минусинскіде. Сондағы татарлардың бір руы – сенің Қасқарауларың» – деді ол. «Сен ол мәліметті қайдан алып отырсың?» – деген сауалыма, – «Советская тюркология жұрналынан» – деп жауап берді. Қай жылғы жұрнал деп сұрамаппын. Әнестің ізденістерінің бастауы қай жылдарда жатқанын осы оқиғаны есіме түсіріп шамалаймын. Сонда оның қаламынан соңғы кездері туған тарихи зерттеулері:

	«Көнеліктер», «Ноғайлы» және «Көктүріктер хандығына» пайдаланылған материалдар ең кемі отыз жылдан астам бұрын жинақтала бастаған дүниелер болып шығады.

	Әнесті жалпы жұртшылық жазушы есебінде біледі. Бірақ тарихи тақырыпқа арнаған туындысы жоқ. Оның ХХ ғасырдың басындағы аумалы-төкпелі заманды суреттейтін «Еділ-Жайық» романынан тарихи кезеңдегі мәні бар оқиғалардың ортақ сыпатын көргенімізбен, оны тарихи туынды деп қабылдамағанымыз белгілі. Өйткені онда кейіпкер ретінде нақты тарихи танымал тұлға алынбаған-ды. Дегенмен, жазушының аласапыран оқиғалар желісіне тарихи көзқараспен үңілетіні мен мұндалап тұрған. Оның мәнісі қайда жатқанын мен осынау тарихи зерттеулерін оқығаннан кейін байыптадым. Топырақ қатпарынан көне мүліктер сынықтарын асылдың сынығынша аршып отыратын археологтарша әр түрлі ескі кітәптерде, жазба мұраларда, аңыздар мен жырларда жылт етіп көрініп қалатын кездейсоқ деректердің өзін тәптіштей жинақтап, «құмдай ұсақ» тарихи мәліметтерді жалықпай тізіп, жүйелей сараптауға көшкен зерттеушілік мінез жазушының стиліне, көзқарасына әсер етпеуі мүмкін емесі аян еді.

	Бір жақсысы, ол соншама мол олжасын беллестрикаға айналдырса, әр тапқан шағын дерегінен далиған бір-бір әдеби туынды туатынын, егер оған кірісіп кетсе, малтығып шетіне шыға алмасын ерте аңғарды ма, жоқ, әуелгі қызығушылығы зерттеушінің құнығушылығына айналып, әдеби шығармаға алаңдаса, жаңа тапқан сорабынан көз жазып қалардай көрінді ме, әйтеуір, біздің талантты прозашымыз жазушылық тізгінін тежеп, алдына тарихшыға тән өзге мақсат қойған болып шықты.

	Әнесті «тарихшы» деп дәріптесем, қайсы бір кәсіби тарихшы бауырларымның шамына тиіп аларымды білемін. Ол – жан-жақты білімдәр, шын мәніндегі үлкен суреткер тұлға. Әйтсе де, тарих – оның ермегі (хоббиі) емес. Әрқайсысы 30 баспа табаққа таяу тамаша үш кітәп жай бір ермектен тумайды. Үлкен мұраттың, көздің майын жеп, қолдың ұшын сүйелдейтін ауыр еңбектің жемісі – ол. Мазмұны мұқият ойластырылған ғылыми монографияның сыпатын танытатындай «Көнеліктердің» тақырыптық аясына ғана үңілейікші. Әңгімені Адам Атаның жаратылуынан бастап, бұл жөнінде «Таурат», «Інжіл», «Құран» секілді қасиетті мұраларда нендей сырлар барына ғалымға тән мінезбен тәптіштей тоқтала келе, олардың өзара үйлесетін, қайшыласатын тұстарын ашуға мән береді. Одан кейін біртіндеп жұмыр Жердің 1,5-2 миллион жылдық жаралу тарихынан сөз қозғап, көне тас дәуірі, топан су тасқыны тәрізді қалыптасқан ғылыми көзқарастарды қопарады. Одан ары тарихи сабақтастықты жалғастыра, «Тұран жұрты», «Арийлер дәуірі», сақтар, скифтер, қас тайпалары, шумерлер сияқты тақырыптарды сөйлетеді. Ұлан-ғайыр танымдық дүниелер! Оқырманға ғылыми мағлұматтарды ғана емес, өзінің білім деңгейін, қарым ауқымын да жақсы танытқан. Бұның бәрі тамаша, әрине. Ал біз үшін ең маңыздысы – қазақ тарихына қатысты зерттеулері. Соның бірі – «Қазақ атауының ізімен» деп аталатын мақаласы. «Қазақ» атауы мен қазақ халқының шығуына байланысты айтылған пікірлер мен мағлұматтар жөнінде әрқайсысымыз-ақ естіп, оқып жүрміз ғой. Сондықтан «бәрі де белгілі жәйттер емес пе» деп мұрын шүйіретіндер табылар. Мен ондайларға: «Мұрын шүйіру әркімнің қолынан келеді, мықты болсаң, осы Әнестің істегенін істе!» дер едім. Ол ғылыми мұраларда шашылып жатқан орасан мол мәліметті жиып-теріп ұсынған, соған орай өз көзқарастарын ортаға салған. Аталмыш мақалада қамтылмаған деректердің әлі де біраз табылатыны белгілі, әйтсе де, осында қамтылғанының өзі аз дүние емес. Мәселен, осы мақаланы жазу барысында ақтарған дүниелерін қоя тұрып, есімі аталған ғалымдар мен авторларды еске алып көрейікші: Ш.Уәлиханов, А.Левшин, И.Березин, Румянцев, Абылғазы, О.Сенковский, А.Вамбери, Рузбихан, М.Дулати, Ш.Иазди, С.Ибрагимов, Бичурин, Владимиров, Пельо, Рамстатд, Ә.Марғұлан, Нестор, Богрянаародный, В.Минорский, Масуди, З.Буниятов, Епифани, И.Гербер, И.Гилденштидт, Реннегс, Броневский, Монпаре, Трубецкой, Клапрот, Бернштам, әл-Куфи, Бируни, П.Фалев, Вамбири, Куртейль, Гомбос, П.Бутков, Карамзин, Г.Благова, Радлов... Тере бермейін, осы да жетер, 40 адамның атын атаппын! Ал автор 37 еңбекке 74 сілтеме берген. Сонда тек «қазақ» атауына қатысты белгілі деректер сақталған дүниенің ауқымын жалпылай шамалап көріңіз. Осынша мәліметтерді жас оқырманға жинақтап ұстату – аз еңбек пе?!

	Осы мәселеге қатысты қарастырылған еңбектердегі мәліметтерді жинақтай айтсақ, олар – «Қазақ» сөзінің мағынасы нені білдіреді, бұл атаудың шығуына қандай жәйттер себеп болған, қай заманғы қандай еңбектерде көрініс тапқан дегенге саяды. Олардың «мынауы дұрыс, мынауы қата» дегенді Әнес айтпаған, біз де айтпалық. Әркімнің өз көңілі таразы болсын. Анықтай түскісі келетін, біле түскісі келетін кісіге авторлық сілтемелер арқылы әр тарап жол нұсқалып отыр. Ол деректердің ішінде қандай-қандай пікірлер ұшырасатынын теріп көрсетуді жөн көрмедім. Қажетсінген кісі өзі тауып оқыр. Тек осы ретте Әнестің қаламына ілікпей қалған, түбінде көңіл бөлінуге тиіс мына деректі ұсына кетуді жөн деп білдім. Ол – түрік текті халықтардың ауыз әдебиетінде қалыптасқан «Қазақ ырлар» (қазақ жырлар) деп аталатын жанрлық үлгі. Бұны әдеби түрде қазақшаласақ, «Жорық жырлары» болса керек-ті. «Қазақ» атауының шығуының бір сыры осында жатқан жоқ па екен дейсің. Сондай «ырлардың» бір үлгісі былай болып келеді:



	Қазақлықта минген арық ат,

	Байлардынъ семизине матармыз.

	Қазақлықта кийген суьр шепкен,

	Байлардын шугасына матармыз.

	Қазақ ерлер коьп ятса,

	Алтын-куьмис табар ма.

	Қазақ ерлер қақырмай,

	Қанлы коьбик туькирмей,

	Ольен төсеп эт емей,

	Оьлимши яман иске ушырамай,

	Куьнин-туьнин бир етпей,

	Куьрилдеген маньлайга,

	Куьректей бузлар қатырмай,

	Атайдынъ белин буьктирмей,

	Анайдынъ коьзлериннен

	Қанлы яслар тоьктирмей,

	Аьптеге агув салып қустырмай,

	Қарындасты қайгы мынан қатырмай,

	Алгыншақ анав аьруьдинъ

	Эки бетин солдырмай,

	Барып айдап қайтпага

	Тегин олжа мал бар ма.

	(«Ногай халқ ырлары», издательство «Наука», Москва, 1969).



	(Осынау жыр жолдарын оқып отырғанда, есіме еріксіз Степан Разиннің Персияға жасаған жорығы оралды. Ол жаулау жорығы емес еді. Бар мақсаты осы өлеңде айтылғандай, «барып айдап қайтатын тегін олжа мал» ғана болағын. «Қазақ» атауын сындырып айтып, «казак» атанып, тілін ұмытқанмен, тіршілік салтын малданып жүрген баяғы түрік жұрты жұрнағының жаңа заманға жеткізген соңғы әрекетінің бірі осы еді. Бұның майдаланған көрінісін кейінірек қазақтар «барымта» деп атайтын болған. Менің ойымша, «қазақ» атауы әу баста белгілі бір әлеуметтік таптың осы іспетті тіршілік салтынан туған болса керек-ті.)

	Әнес бұдан кейінгі тарауларда қазақ халқының негізін құраған бірнеше үлкен тайпаларға арналған мақалаларға орын берген. Ол зерттеулерді бастап тұрған Адайлар туралы мақаладағы мол мағлұматтардың ғылыми құндылығын айырықша атап өту керек. Өзі Адай ұрпағы болғасын (орынсыз айтсам, ғафу өтінем), Әнес ата-бабасының түп-төркініне, барша ұзын тарихына үлкен қызығушылықпен үңілген. Ғылым әлемінде бар, бірақ әрқайсымыздың қолымызға түсе бермейтін, түсе қалған күннің өзінде жүйелі мән беріле бермейтін қаншама көне деректер жүр бұл еңбекте. Осынау 46 беттік үлкен зерттеуде Әнес б.д.д. 1600 жылдар шамасынан бастап атауы хатқа түскен арий, ади, яда т.б. секілді тайпалар мен тайпалық одақтардың, олардан шыққан көсемдер, патшалар, «құдай» дәрежесіне көтерілген пірлер жөніндегі «Регведа», «Махабхарата», «Рамаяна», «Таурат» сияқты кітәптерде айтылған өте көне мәліметтердің басын құрап, ерінбей-жалықпай бір жүйеге түсіруге тырысқан. Сонда әңгіменің бір ұшы еврей және Бабыл қауымы тарихында қылаң берсе, бір ұшы бертініректегі араб тарихшылары еңбектерінде бой көрсетеді. Ол ғана емес, киелі Құранда пұтқа табынушы ад тайпасына арналған сүрелердің осы сөз болып отырған адтарға қатысты екенінен хабардар боламыз. Араб жұртында жойылып кетті деп есептелген ад тайпасының жұрнағы ақыры түрік қауымының арасында – Түрік қағандығы мен Тоғыз-оғыз қағындығындағы тартыстарда, кейінірек қазақ хандығы құрамында адай деген атпен тарих сахнасына шығады. Зерттеуде келтірілген деректердің көнелігі өз алдына, олар алынған бұлақтардың сыпаты мен автор ізденістерінің бағыты да еріксіз риза етеді. Әрине, Әнес ұсынған деректер мен қорытынды пікірдің тарихи шындығы мен сабақтастығына баға беруге менің шамам жетпейді. Ал маңыздылығы, сонылығы – даусыз. Әнес бұл жерде өзін еңбекқор зерттеуші ғана емес, батыл пікір ұсына білетін зерделеуші ретінде де көрсеткен. Ол ұсынған ойлар, жасаған сілтемелер болашақ зерттеушілердің ұзақ ізденістеріне «мұрындық» боларына сенем.

	Әнес кітәптерін оқу үстінде көзім жете түскен бір жәйт – ұлттық тарихымызды түгендегіміз келсе, халқымыздың құрамындағы тайпалар жүріп өткен шырғалаң ұзын жолды түгел барлап өтуге тиіспіз. Көшпелі әрі жауынгер ол тайпалардың атының тұяғы тиген атырапты түгел шарламай, соңынан ілесе жүріп із кеспей, оны тану мүмкін емес. Егер бүгінгі Қазақстан аумағымен ғана шектелсек, ата-бабамыз жүріп өткен ұзын тарих оп-оңай қысқарып қалмақ. Оны Қайролла Ғабжалилов шығарып жатқан қазақ тайпалары тарихы да өте жақсы дәлелдеп жатыр. Осыдан оншақты жыл бұрынырақ Әбдуәли Қайдар ағамыздың «Қаңлы» дейтін іргелі үлкен зерттеу кітәбін оқығаным бар-ды. Автор онда Қаңлы тайпасы атауының қырықтан астам нұсқасын келтіре отырып, ол атаулардың топоним, гидроним ретінде Еуропа мен Азияның қай өңірлерінде сақталғанын тізіп тұрып көрсететіні бар. Оның бәрі қаңлының табаны тиген жер деген сөз. Ол кісі де Әнес құсап өзінің шығу тегіне зерделі де зиялы азаматқа тән қызығушылықпен кірісіп, 600 беттен асатын тамаша зерттеу жариялаған еді. Мен соны оқып шыққан соң, автормен хабарласып: «Әбеке, кітәбіңізді қызыға оқып шықтым. Нағыз ғалымның қолынан шыққан зерттеу екен. Пікіріңізде артық-кем жерлер бар болса бар шығар, бірақ деректеріңізде еш жалғандық жоқ. Егер жалған деректер бар болса, оны айтқан сіз емес, сізге дейінгілер айтқан» деп риза көңілімді білдіргем. Олай дейтінім, Әбекең – академик қой, сондықтан шынайы ғалымға тән кәсіби құнттылықпен әр айтқан пікірін нақты деректермен түйіндеп, әр деректің қайдан алынғанын, ол қай еңбектің қай бетінде екенін кітәптің әр беті сайын жақша ішіне алып, тәптіштей көрсетіп отырған. Бұған қоса, кітәп соңында 27 беттен тұратын пайдаланылған әдебиеттер тізімі берілгені тағы бар. Өз еңбегіне мейілінше адал болуға тырысқан Әбекең кітәп соңын: «Ескерте кететін бір жәйт: бұлардың бәрі қаңлының өткен тарихына байланысты айтылған сөздер. Және оларды осы жолдардың авторы емес, қаңлы тарихын бізден әлдеқайда бұрын да терең зерттеген ғалымдар айтқан. Қаңлы ата-бабамыздың түркі әлемі мен қазақ қауымына өзінің үкілі кезеңдері мен тарихи сәтті дәуірлерінде қосқан бұл үлестерін бағалау – ең алдымен осы пікірлерді жазып қалдырған ғалымдарға сын, ал оларға сену-сенбеу – әр оқырманның өз ісі. Шындық, ақиқат алдында әр қашан бас июге тиіспіз, ғалымдық парыз бар да, оны адал орындау бар, бұл да – әр ғалымның өз абыройы» - деп түйіндейді.

	Бұл айтылғандардың Әнеске түгелдей қатысы бар. Деректерді сөйлету үстінде ол өзінше білгішсініп, кесіп-пішуден бойын аулақ ұстайды. Деректерге өзіндік пікір қосқысы келсе, оны ашып көрсетіп «осылай болған сияқты», «солай болған болу керек» деп қана илану-иланбауды оқырманның өзіне қалдырып отырады. Мұндай ұстанымды адалдық деп бағалауға тиіспіз. Әйтсе де, ол бүгінгі тарихи танымымызға сыни көзқарас қажеттігін естен шығармайды. Мәселен, «Үйсіндер және оның төңірегі» дейтін тарауда: «Біздің зерттеушілеріміз орыс тарихи ойының жетегінде болып, қазақтың арғы тарихын сақпен байланыстырып, көкжиегімізді тарылтып жіберді. Сақтар бертіндегі халық. Төменгі шегі б.ж.д. ХІІ ғасыр. Оған қоса Есік қорғанынан табылған Алтын Адам мен ыдыстағы көне жазудың – юе-чжи қауымымен байланысты болуы – ежелгі дүние тарихына көзқарасымызды қайта қарастыруды қажет етеді» (277-бет) дейді ол. Осы ұстаныммен дулаттар, алшындар, қыпшақтар, қоңыраттар туралы жеке-жеке жан-жақты ізденістер жасаған. Олардың рулық құрамдарын қарастыра отырып, бәрінің қым-ғуыт араласып кеткен бауырлас тайпалар екенін нақты дәлелдермен жайып салады. Өз зерттеулері арқасында осыған анық көз жеткізген автор «Тарих және шежіре» дейтін соңғы тарауда: «Тайпалардың тарихы мен тағдыры туған топырақтан амалсыз көз жазу, ағайыннан ажырау, жау мен жатқа бодан болу сияқты көзге жас алдыратын қайғылы да шерлі оқиғаларға толы... Ажырау оңай да, бірігу қиын. Себебі бірлікке ниет түзеген қауымның алдында жеке-жеке рудан біртұтас ұлт, бірегей халыққа айналу мақсаты, сол мақсат жолындағы тар соқпақ, тайғақ кешулер тұрады. Оны амалдап жүріп өтетіндер де, орта жолда теріс бағып, тоз-тоз боп кететіндер де аз емес... Шежіре осындай тұстарда бірліктің пәрменді насихат құралы ретінде өмірге келген... Айналып келіп, алалап бөлетіні жоқ, бәріміз бір атаның баласымыз деген философияға сайған... Неше ұрпақ бабаларымыз ақыл-ойын сарп еткен осынау өсиет-мұраны кейінгі жеткіншек буынның бір жақты түсінген сыңайы бар. Шежіре – рулардың, аталардың таралу кестесі ғана емес, керісінше, жеке-жеке шашыраңқы этникалық қауымдардың сатылық үрдіспен әуелі атаға, одан руға, одан жүзге, ақыры біртұтас халық болып ұйысу желісі. Сондықтан шежіренің ең басында алтын айдардай болып ҚАЗАҚ есімі тұрады. Шежірені жоғарыдан төмен емес, төменнен жоғары қарай оқыған абзал» деп түйіндейді ойын. Бұны бүгінгі замандастар үшін айтылған аса маңызды өзекті ой десек керек!

	Бұл айтылғандарын Әнес «Көнеліктердің» заңды жалғасы іспетті «Ноғайлы» атты жеке зерттеуінде де жақсы ашқан. Әсілі, бұл еңбек қазақ тарихнамасындағы ноғайлы туралы жазылған бірден-бір елелулі де соны дүние дер едік. Осы ұлыстың қазақ тарихына, қазақ ауыз әдебиеті тарихына тікелей қатысы бары, тіпті егіздің сыңарындай еншілес мұрагер екені белгілі. Бүгіндері қазақ әдебиеті тарихын шолғанда, оны Шалкиіз, Доспанбет, Қазтуғандарсыз, сол заманның асыл мұралары «Едіге батыр», «Қарадөң батыр»,«Қарасай-Қазисыз», тағы басқа ноғайлы дастандарынсыз елестету мүлде мүмкін емесін білеміз. Демек, қазақтың ұлттық тарихы – халқымыз жүріп өткен ұзын жолдың белгілі бір кезеңі – «Ноғайлы дәуірінсіз» түгенделмесі анық. Өйткені ол – Ш.Уәлиханов халқымыздың «алтын ғасыры» атаған елеулі кезең ғой. Ол туралы Ә.Сарай: «Ноғайлы – халқымыздың тарихи бел-белестерінде жүріп өткен бір кезеңі. Ғұн дәуірі, түркі дәуірі сияқты, ол да – тарихымыздың бір қатпары» дей келіп: «Алайда, Ноғайлы заманының әдеби мұраларынан азды-кемді хабардар болғанымызбен, ол жұрттың тарихынан мүлде хабарсызбыз десек артық айтқандық емес. Мақсатымыз – осы ақтаңдақтың орнын толтырып, Ноғайлының тарихын зерделей отырып, әдеби мұраларға негіз болған тарихи тұлғалардың іс-әрекет, өмір деректерін саралай келіп, Ноғайлы феноменін тереңірек түсіну» деп түйеді. Өзі ғана түсініп қоймай, жалпымызға түсіндіреді. Ескі дастандарды оқығанда, алдымыздан атойлап шыға келетін «ноғайлының» кім екенін, қазаққа қандай қатысы барын көрсетіп, көзімізді ашпақ ниетіне ризамыз. Осы арада әлі күнге осыны анық білмей жүргеніміз үшін кімге кінә артуымыз, кімге өкпелеуіміз керек деген сауал еріксіз бас көтеретіні рас.

	Кітәптің алғашқы бөлімі «Ноғайлы ау-жайы» деп аталады. Бұл бөлім «Ноғайлының тегі», «Ноғайлының жері мен елі», «Ноғайлының басқару жүйесі», «Кәсібі, тұрмысы», «Ләшкері», «Ноғайлы қалалары және Сарайшық», «Ноғайлының рухани өмірі» дейтін тарауларға бөлініп, ұлыс тіршілігі мейілінше жан-жақты қарастырылған. Мазмұнын таратып жатпай-ақ, тек жоғарыдағы тақырыпшаларға көңіл қойсақ та, Әнес зерттеуінің мәнісін ұғамыз. Ал келесі «Ноғайлы билері, батырлары, жыраулары» деп аталатын үлкен бөлім алдыңғы тараулардағы талдауларды тереңдете, аша түседі. Осындағы Едіге, Асан Қайғы, Орақ, Мамай, Орманбет секілді есімдер біздің құлағымызға дастандар мен аңыз әңгімелер арқылы сонау бала күнімізде-ақ сіңгенімен, бүгіндері бір Асан Қайғыдан өзгесінің санамыздың терең түкпірінен ғана еміс-еміс қылаң беретіні өтірік емес. Біз бұлай болғанда, жас ұрпақтың жайы қалай? Тарихымыз түгіл дастандарымыз бен ертегілерімізді оқымайтын буын өсіп жатыр ғой.

	Әнес«Ноғайлыны»этникалықбөтенұлысдеп есептемей, саяси-әлеуметтік құрылым ретінде қарауға бейім. Бұл дұрыс ұстаным. Ноғайлы заманының рухани-мәдени дәулетінің бүгінгі қазақ үшін өзінің төл мұрасы ретінде танылып жүруі содан. Оған біздің «Ноғайлы тайпалары» тарауын оқығанда көзіміз жете түседі. Олардың құрамы тұтастай дерлік бүгінгі қазақ ұлтын құраған белді-белді тайпалардың бөлшектері: адай, алшын, арғын, байұлы, алтын-жаппас, беріш, қаңлы, кете, жалайыр, найман, керей, тоқсаба(байбақты), шеркеш, т.б. Мұрын жырау «99 баулы ноғайлы» деп жырлаған екен. Әнес орыс зертеушілерінің еңбектерінде ноғайлының 66 тайпасы мен 140 рудың аты аталатынын атап көрсетіпті. Бұлардың арасында ептеп қазақ құрамында жоқ әртүрлі рулар кездеседі. Әйтсе де, олардың дені – түрік текті ғана емес, қазақ тектілер.

	Осы тараптағы Әнес зерттеулерінің өте маңызды бір тұсы – Доспанбет, Шалкиіз және Қазтуғанға арналған жолдар. Әдебиет тарихын зерттеуші ағайындардың қаламына ілікпеген өте құнды деректер ұсынылған мұнда. Кезінде әлдекім енгізіп, кейін жаппай қолданысқа кіріп кеткен «Қарға бойлы Қазтуған» деп шұбырта, қосарлай айтылатын есім (мәселен: «Кімі бар бұл қазақтың сенен басқа, қарғам-ай, Қазтуғандай қарға бойлы. Маралтай) шын мәнінде бір адамның есімі емес, үзеңгілес жүрген екі батырдың (Қарғабойлы және Қазтуған) есімі екенін Мұрын жыраудың дастаны мен тарихи деректерді талдау арқылы өте нанымды және әдемі жеткізеді. Қос батырдың тарих бұрқасынында тартқан тауқыметі мен Едіге, Орақ, Мамай, Орманбеттер басындағы трагедияны оқып отырып, туған халқыңның басынан өткен зұлматтарды өз басыңнан кешіргендей қиналасың. Осы бір жан толқынысын «Ноғайлының ақыры» дейтін тарауша үдете түседі. «Кеше, бүгін өткен жағдай болса, бұл оқиғаны жаза алмас едім. Қолым қалтырап, қалам тербеуге дәтім де бармас еді. Арада 350 жылдай уақыт өтіп, ол күндердің ыстық-суығы басылған соң ғана салқын ақылмен өзіме тоқтау айтып отырғандаймын. Сауырына қарға қонбаған арқалы жұртты жоғалтып, оның ғажап тарихының соңғы бетін жабу оңай емес» дей келіп, автор ноғайлының бір-бірімен қырқысқан билеушілері сырттан төніп келген жауға (қалмаққа) мойын бұруға мұрша таппай жүріп, бір соғыста-ақ 40 мың адамынан айырылып, ақыры тоз-тозы шыға, жан-жаққа ауып, тарих сахнасынан жоғалғанын күйзеле жазады.

	Өз басым «Ноғайлы» кітәбін ұлттық тарихнамамызға қосылған үлкен үлес, бұрын айтылмаған соны сөз деп бағалар едім. Тарихшыларымыздың назарына ілікпеген осындай тұтас бір дәуірдің қыр-сырын ашу абыройы өзімнің жазушы әріптесіме бұйырғаны үшін бір жағынан қуанамын, бір жағынан ренжимін.

	Осы орайда ойда жүрген бір жәйтті тақырыпқа қатысты болмаса да, айта кеткім келеді. Тәуелсіздік нәтижесі ретінде ұлттық сананың күрт өсуіне байланысты ел тарихына деген қызығушылық та қатты өсті. Қазір зиялы қауым тарихи тақырыпқа жазылған романнан гөрі нақты тарихи деректерді сөйлететін ғылыми еңбектерді көбірек оқуға бейім. Өзімізден таппағанды өзге жұрттың ғылыми еңбектерінен іздейді. Бұрын тек орыс тіліндегі дүниелерден өзгеге тісі батпай келсе, бүгіндері қытай, араб және еуропа тілдерін еркін меңгерген жастар өсіп жетілді. Оралман бауырлар арасында да жоғары білімді, бірнеше тіл меңгерген азаматтар бар. Осындай жағдай тарихи танымымыздың көкжиегін кеңейтуге ықпал етіп келеді. Әрине, халық тарихына тереңдете үңіліп, қалам тартып жүргеннің бәрі тарихшы мамандығын игергендер емес: бірі әдебиетші, бірі инженер, бірі математик дегендей. Ал осыны мен өз басым кемшілік дегеннен гөрі артықшылық дер едім. Олай дейтінім: бұл кісілерді осы іске итермелейтін күш – құштарлық. Бұл ресми міндеттен гөрі қуаттырақ сезім. Ешқандай өтемақы, пұл дәметпей, уақытпен, денсаулықпен санаспай, ата-бабасының өткеніне таза перзенттік парызын өтеп жүргендей сезіммен үңілетін бұл адамдарға қызыға қарап, құрмет көрсеткеннен өзге айтарым жоқ. Бір дәуірдің бір кезеңін, белгілі ағымдар мен тарихи үдерістерді өмір бойы індете зерттеумен айналысатын кәсіби тарихшылардан бұлардың бір айырмасы әрі артықшылығы – ғылыми догмаларға, қалыптасқан көзқарастарға, әртүрлі ресми шектеулерге мүлдем тәуелсіз ізденеді. Диссертация жазу үшін яки ғылым жасау үшін ізденбейді, өзінің рухани қажетін өтеу үшін ізденеді. Тар ауқымда «байлаулы» жүрмегесін, «керек, керек емес» демейді, көп нәрсені қопарады, сондықтан көп нәрсе табады. Ол тапқанын көпшілікке жеткізуге тырысады. Сөйтіп жүріп, ойда жоқта жаңа сөз айтады. Бірақ ол жаңа сөздің бәрі бірдей дұрыс бола бермейтіні рас. Ал Әнестің «Ежелгі адайлар» мақаласы мен «Ноғайлы» кітәбі біздің тарихнамамыздағы жаңа сөз деп бағалауға әбден лайық.

	Әрине, Ә.Сарайдың аталмыш кітәптерінде айтылғанның бәрі кемшіліксіз ақиқат дей алмаспыз. Деректерге баға берудегі пікірлерімен біреу келісер, біреу келіспес. Әсіресе, тосын айтылған жаңа пікірді қабылдау әрқашан-ақ оңай емес. Әйтсе де, артық-кем айтылған байламдар болашақ зерттеушілерге ой салмақ, пікір сайысына, жаңа ізденістерге бастамақ. Көне тарихты зерттеушілерден даусыз ақиқат талап ету мүмкін емесі түсінікті. Сондықтан қай автор болмасын, даму үстіндегі ғылымның соңғы жаңалықтары мен жаңа бағыттарына мән бере жүруі, еңбек жазу үстінде оларды ескере отыруы жөн деп білем. Мәселен, Шыңғыс ханның ұлы түрік империясын қалпына келтірудегі жорықтарын «моңғол шапқыншылығы», Шыңғыс хан құрған империяны «моңғол империясы» дейтін кеңестік шовинист тарихшылар қалыптастырған ұғымнан әлі арыла алмай жүргендер көп. Жалпы зиялыны былай қойғанда, солай ойлайтын дәрежелі тарихшылар бар. Оның себебі олар ақтарған еңбектер негізінен әлгіндей орыс зерттеушілерінің немесе солардың пікірімен үйлесетіндіктен, немесе «үйлестіре» орысшаға ертеректе аударылған дүниелер болғандығынан деп білем. Әнес те сол ықпалдағы адамның бірі, ол да «моңғол шапқыншылығы», «моңғол билеушілері» деген ұғымдарды пайдаланады.

	Қазір Шыңғысхан тану ғылымында бұған мүлдем кереғар пікір қалыптасып, ондаған еңбектер жарияланып жатыр. Бұл тарапта өз елімізде жарық көрген еңбектер қаншама. Кеше ғана «монгольское иго» деп өзеурейтін орыстардың арасынан да «Шыңғыс хан орыс жұртына бейбітшілік әкелді» дейтіндер және оның нәсілі моңғол емес, түрік деп мойындайтындар шықты. Ал қазақ зерттеушісі Тілеуберді Әбенайұлы Қағанның туып-өскен өлкесіндегі жер-судың атын түгел түстеп, географиялық картасын «сызып тұрып» қолымызға ұстатты. Жас автордың еңбегін жоғары бағалап, бірнеше мақала жазған Б.Нұржекеұлы оның еңбегін біздің ұлттық тарихнамамызда төңкеріс жасаған жаңалық деп атады. Айтса – айтқандай, Тілеуберді қаламынан туған «Тарих, шыныңа көш! Шыңғыс хан кім?» дейтін ортақ атаумен жалпы көлемі 70 баспатабаққа таяу 3 кітәп жарық көрсе, таяуда осылардың жалғасы ретіндегі «Шыңғысхан әулеті туралы бастау мәліметтер не дейді?» дейтін жаңа кітәбі жарияланды. Мұнда автор алғашқы басылымдардағы мәліметтерді жаңа деректермен толықтыра отырып, қысқа да нұсқа түрде Шыңғысханның туып-өскен, жортқан, соғысқан жерлері бастаухаттарда қалай аталғанын және олар қазір қалай аталатынын, олар Қазақстанның қай өлкесінде екенін тәптіштеп тұрып көрсетеді. «Моңғолдың құпия шежіресінде», «Жамиғат ат-тауарихта», «Алтын топшыда», Қ.Жалаири, Әбілғазы баһадүр, М.Дулати, Бабыр еңбектерінде аталатын жер-су аттарын Карпини, Рубрук жазбаларындағы атаулармен және суреттеулермен салыстыра отырып, бұның бәрінің қазіргі моңғол даласына еш қатысы жоғын, түгелдей Қазақстан аумағындағы мекен-тұрақтар екенін жеріне жеткізе дәлелдейді. Сонда «Онон» деп Моңголиядан іздеп жүрген өзеннің өзіміздің Іле екеніне көз жеткіземіз. Көзіміз жететіні – аталмыш бастау бұлақтарда аталатын Бұрқан, Түрген, Құлжа, Нарат, Шаты, Шапқы, Текес(Текелік), Шарын (Шарғын), Қарқара, Қапшағай, Отқия (Қызылқия), Көде-Арал (Аралтөбе), Қорғанақ-Шұбар (Шұбар), Керулен (Керіөлең – Терісаққан), Қара-Зұрық (Қаражырық), Күйтің т.б. – бәрі-бәрі Іле бойындағы жер, су, елді мекен атаулары екен және әлі күнге солай аталады екен. Бұл ғана емес, Жете, Мағұлстан, Ұлытау, Қалжыр, Сауыр, Қаялық (Қайлақ), Тұқыл(Тұғыл), Қу Сауыр, Қаратал, Ырғын (Ырғыз), Сазғыш (Сазды), Маңырақ, Қобық,Теректі, Ертіс, т.б. – бәрі де қазақ жерінде. Бұларды қанша іздесең де Моңғолия жерінен таппайсың. «Әуесқой» тарихшының, Бексұлтан айтпақшы, төңкеріске барабар жаңалығы демей не дейсің бұны. Соқырға таяқ ұстатқандай дәлелді мойындамау, елемеу кімге, не үшін қажет?

	Әрине, мен бұл ақиқатты Әнес мойындамай отыр деп кінәләуден аулақпын. Әрқайсысы отыз баспатабақтық үш кітәп бір күнде, яки бір айда туа салмайды, жылдар бойы жазылады. Үш кітәпті қашан бастап, қанша жылын сарп еткенін өзі ғана біледі. Бәлкім, әлгіндей дүниелер көзіне түспеген болар, көрген күннің өзінде оны әлдеқашан жазылып қойған кітәптеріне енгізу мүмкіндігі болмаған шығар, яки қажет деп таппаған болар. Одан Әнес зерттеулерінің құны түсіп қалмақ емес.

	Ақыр Тілеубердінің қазақ оқырманы үшін ашқан жаңалығы туралы сөз қозғағасын, тағы бірін айта кетейін. Шыңғысхан тарихына қатысты жалпы жұртқа аян оқиғаның ең маңызды біреуі Керей ұлысының ханы Оңханға байланысты. Шыңғысханның тарих сахнасына шығуына себепкер осы Тұғұрыл хан болғандығы бар, сол кезеңдегі Керей хандығының түркі әлемі саяси өміріндегі орнын ескергені бар, Рашид ад-Дин «Жамиғат ат-тауарихтың» «Өз ноқта ағалары болған түрік рулары» дейтін үшінші тарауын Керей тайпасынан бастайды. «Қазір маңғұл атанып жүрген түрік рулары» дейтін екінші тарауын Жалайырдан бастайтыны сияқты, Керей ұлысына өзгеше мән береді. Оның себебін біз Тілеубердінің «Шыңғысхан әулеті туралы бастау мәліметтер не дейді?» дейтін кітәбін оқу үстінде айқынырақ түсінеміз. Әлі күнге ұлттық тарихымыз түбегейлі зерттеліп, бір кононға түспегенінің кесірінен көптеген жәйттер біздің назарымыздан тыс қалып, елеусіз өтіп кетіп жатады екен. Тілеубердінің аталмыш кітәбіндегі «Ежелден дербес хандығы болған түріктер» деген тарауындағы «Керей арысын» оқып шыққаннан бір принципті мәселеге көзім ашылды. Шыңғыс хан жортуылына қатысты көп айтылатын «Қарақытай» ешқандай тұңғұс нәсілді біреу емес, керейлер билік құрған түрік тектес (тымқұрмаса, басымдығыбар) жұртекен де, ал гүрханы (ханы) Елшітей – Тұғұрылдың әкесінің туған інісі болып шықты. Ол мансапты Елшітей мұрагерлік жолмен иеленген. Ал Тұғұрылға қара шаңырақ мұра болып тиген. Бұған наразы болған Тұғұрыл көкесімен араздасып, Есукейді жағалаған. Темужінге қамқор болып жүруінің әу бастағы себебі, міне, қайда жатыр!

	Бұл туралы Тілеуберді былай деп жазады:

	«Сөзімізді қорыта келгенде, Қара-Қытай Гүр-Ханыменкерейт Гүр-Хан бірадамеді. Екіесімді иеленуші де Тұғұрыл ханның көкесі (Құрыш-Құз Бұйрық ханның інісі, Марғұз Бұйрық ханның ұлы), тақ мұрагері Елшітей Гүр-Хан болатын. Демек, Қара-Қытай деген ешқандай да тұңғұс-манжұр текті немесе шүршіт текті халық емес екен. Олар діни сенімі жағынан хақ мұсылман болыпты... Қара-Қытай сынды осы атау Тұғұрыл ханның ата-бабалары құрған ұлы ұлыстың аты болып шықты. Осынау ұлыстың тағдыры Елшітей Гүр-Хан мен Тұғырыл ОңХанның арасындағы тақ тартысының талапайына түсті. Сөйтіп үшбу алып қағанаттың ең соңғы қағаны Елшітей болып қалды. Оны жұрт Абақ Гүр-Хан, Керейт Гүр-Хан, Қара-Қытайдың Гүр-Ханы деп атады. Осындағы әртүрлі жазылуды пайдаланған отаршыл жүйе тарихшылары ойдан «екі гүр-хан» жасап шықты. Ақыры Қара-Қытайды «шүршіт текті» халық деген қортынды шығарып, онысын бізге аксиома есебінде қабылдатты... Сонымен бізге жеткен өзге тілді деректерде шалалық, бұрмалаушылық бар еді. Тіпті Березиннің өзі Гүр-Ханның керейт солтаны екенін, Елшітей есімді тұлға екенін көрсететін деректі түсіріп кеткен. Оны кейін қытайшаға аударушылар парсыша түпнұсқасына негіздеп толықтаған еді».

	Бұл айтылғандарды біздің ұлттық тарихнамамыз үшін ашылған жаңалық деп қарауға тиіспіз. Неге біз бұны осы уақытқа дейін білмей келдік деп ренжи бергеннен, әлдекімдерді кінәләп, өзімізді өзіміз қажай бергеннен түк шықпайды. Одан да Тілеубердіше жалықпай ізденіп, еңбектенейік. Тілеубердіше еңбектенейік дейтінім, осынау бейнетқор ініміз жоғарыда аталған өз зерттеулерінен өзге П.Карпинидің «Маңғұл тарихын», Рубруктің «Шығысқа сапар естелігін» қытай тілінен қазақшаға аударып жариялады. Қазір Сы-ма Чиянның қазақ тарихына қатысы бар «Тарихнама» («Шы-жи») деп аталатын үлкен кітәбін тәржімелеп бітіруге таяды. Мән беретін бір жәйт – Тілеуберді аудармасы тілінің жатықтығы мен ұғымдардың бүгінгі қазақ түсінігіне жақындығымен қоса, онда аталмыш авторлардың дөп басқан яки жаңылыс кеткен тұстарын қағыс қалдырмай, жақша ішінде комментарий ұсынып отыруында. Ол мұнда жай ғана аудармашы емес, зерттеуші екенін үнемі ескеріп, оқиғаға қатысты байламын ұсынып отырады. Бұл еңбектердің орысшасымен көптен бері-ақ таныспыз ғой, бөтен тілдегі бөтен тіршілік болып көрінетін осы шығармалармен Тілеубердінің тәржімесі арқылы танысқанымызда, олар халқымыз тарихына тікелей қатысты дүние болып шыққанын байқаймыз. Бар-жоғы 8-9 жыл ішінде, аудармаларымен қосып есептегенде, 8 кітәп жариялап, жоғарыда аталған 1200 беттік үлкен бір еңбекті тәржімелеп бітіруге таяған еңбекқор бауырымызға алғыстан өзге айтарымыз жоқ. Осы орайда тағы бір ой келеді. Біз «ССРО тарихы» деген атпен орыс тарихын тәптіштей оқыған буын өкіліміз. Сол оқулықтарда орыс мемлекетілігінің қалыптасу тарихын жіліктеп тұрып, «Владимир княздігі», «Новгород княздігі», «Псков княздігі», «Мәскеу княздігі» т.т. деп, әрқайсысына бір-бір сағат бөліп оқытатын-ды. Сол секілді Қазақ халқының Шыңғысхан дәуіріне дейінгі тарихын осы үлгімен жүйелеп оқытса жөн болар еді, жас ұрпақты өз тарихынан хабардар етудің ең бір төте жолы осы деп білем. Сонда иағлаһирлер (жалайырлар) билік басында жүрген Ұйғыр қағанаты, керейлер билік құрған Қара-Қытай хандығы, шығыс беттегі Найман хандығы, түстіктегі қаңлылар мен еуразия кеңістігіндегі қыпшақтар кезеңі сияқты ел тарихының елеулі белестері қамтылар еді де, жас буын бәрін біле жүрер еді. Бүгінгі таңда мектеп шәкірттері осыдан мақрұм шығады.

	Бұл мақаланы оқыған оқырман: «Автор әуелде Ә.Сарайдың туындыларын сөз етіп отырып, Т.Әбенайұлына ауысып кеткені қалай?» деп таңырқауы мүмкін. Ол тегін емес. Екеуі де «әуесқой» зерттеуші, екеуі де нағыз бейнетқордың өзі, екеуі де атақ қуып, ақша жасап жүрген адамдар емес, дабырашусыз еңбектеніп, халық игілігіне, ата-баба тарихына қызмет істеп жүргендер. Сөйте тұра, тарихнамамызға құнды үлес әрі бұрын айтылмаған жаңалық болып қосылатын соны ойлар, тамаша еңбектер бергендіктен, екеуін жаңа сөз иесі ретінде қосақтай айтып өтуім жөн шығар деп білдім.

	18 наурыз 2014 жыл.





ҚАЗАҚҚА КЕРЕГІ ТАРИХ ПА, ТАРИХШЫ ДЕГЕН АТАҒЫ МА?




	«Ақиқат» жұрналының биылғы көкек айындағы санында «Шыңғыс қаған тақырыбы қиял, хикаялармен алынатын биік емес» дейтін көлемді мақала жарияланыпты. Бұрын ол «Жас алаш» гәзетінде жарық көрген екен. Авторы – Зардыхан Қинаятұлы. Бұл кісінің «Аңыз адам» жұрналында осы тақырыпқа арналған сұқбатын оқығаным бар еді, көзқарасынан хабарым бар.Соған қарамастан, тарих ғылымының докторы ғой, қандай деректер ұсынған екен деген оймен қолға алғам. Зәкең мақаласын: «Еліміз егемендікке қол жеткізіп, «екі тізгін, бір шылбыр» өз қолымызға тиюі мұң екен, әрбір екі қазақтың бірі тарихшы-шежіреші болып шыға келді. Осылайша жадағай тарихилыққа жол ашылды. Бүгін қазақтың даласында да, дастарқанында да айтылатыны көкірек шежіре (?), әкімі де, жазушы, ақыны да, матеметик, инженерлері де, зейнеткер қариялары да – бәрі-бәрі тарихшы. Бірі естігенінжазады, бірітүсіндекөргенінжазады» деп кекесінмен бастапты. Қайран қалдым.Егер көзі ашық азамат атаулы тарихқа ден қойып, елінің өткен-кеткеніне үңіліп, өзін-өзі тануға ұмтылып жатса, оған ренжу емес, қуану керек сияқты еді. Әсілі, мемлекеттің мықтылығы оның экономикасының даму деңгейімен өлшенсе, ұлттың ұлылығы терең тарихымен мойындалады.Терең тарих – ұлттың мәдени деңгейінің белгісі. Біз де өзімізді ешкімнен кембіз деп есептеп жүргеміз жоқ қой. Түрік текті халықтың бір бұтағы ретінде бүкіл әлемге әйгілі ең кемі екі мың жылдық тарихымыз бар деп күпінеміз. Зәкеңнің өзі айтпақшы, «Тэмужин дүниеге келмей жатып-ақ, еуразияның саяси төрінде «Қыпшақ хандығы» атымен біздің ата-бабаларымыздың әруақ-даңқы асып тұрғанын» ептеп білеміз. Адалына көшсек, оның бәрі жұлып-жұлқып, там-тұмдап оқыған мардымсыз дүниелер. Сіз бен біз көрген сол деректердің өзі де жалпы жұртта жоқ. Ал оны бәрінің де білгісі келеді. Бұл – табиғи тілек болса керек. Егер жұрт жаппай ізденіп жүрсе, сол терең тарихын білгісі, өз мұқтажын өтегісі келгені де.

	Халқымыз жаппай орта білім алып, алуан мамандық иесіне айналып, мәдениетіміз күрт дамыған кеңестік заманда ең көп қағажу көрген сала – дәл осы тарих ғылымы. Тарих болғанда да, өзіміздің ұлттық төл тарихнамамыз. Республикамызда әлеуметтік тарихқа тікелей қатысы бар екі бірдей ғылыми институт жұмыс істегенін, ғылым кандидаты, ғылым докторы, академик дейтін атағы бар мүйізі қарағайдай қаншама азамат алшаң басып жүргенін көрдік, үлкендерінің алдында отырып дәріс тыңдадық, қатарластармен араластық, дос болдық. Олар революциялық қозғалыс тарихын, коммунистік партия тарихын, кеңес өкіметінің орнау, нығаю, даму тарихын, тіпті өлкеміздің қай өңірінде қандай өндіріс орны қандай қаулымен ашылып, қалай қарқынды дамығанын өте тамаша білетін. Ал орта мектепте көне грек пен Рим тарихын, Киев Русінен бастап, орыстың бүкіл 500 жылдық тарихын тәптіштей оқыған біздің буын өзімізге келгенде 4-сыныпқа арналған пышақ қырындай «Қазақстан тарихынан» өзге ештеме көрмедік. Сондықтан оқымысты ағайындардан сол төңіректе әңгіме суыртпақтайтынбыз. Олар жарытып ештеме айта алмай қиналатын. Оған, әрине, тарихшы қауым кінәлі емесін кейінірек түсіндік. Тарихты қолдан жою, ұлтты құлданудың ең негізгі тәсілі екен, отаршылдар соны жақсы біліпті... Әйтсе де, көне төл тарихымызға деген қызығушылық, сол жолда жаппай іздену – Зәкең айтқандай «тәуелсіздіктің екі тізгін, бір шылбыры» қолға тигеннен кейін басталған жоқ. Кезінде Абай, Шоқан, Шәкәрім, Тынышбаевтар із салып, оны кейін Е.Бекмахановтар жалғастырған.Өкініштісі – ол ізденістер көп ұзамай шорт үзілгені. Әйтсе де, 60-жылдары қайта жанданып, «жылымық» атанған тұста дүркірей көтерілген. Онда да оны қозғаушылар тарихшылар емес, Зәкең кекетіп отырған ақын, жазушылар еді. Бұл лектің басында І.Есенберлин тұрғаны баршаға мәлім. Іліп әкетушілердің қарасы мол әрі тегеурінді болды: Ә.Кекілбаев, Д.Досжан, М.Мағауин, Қ.Жұмаділов, Ә.Әлімжанов, С.Сматаев, Х.Әдібаев, Б.Жандарбеков, т.т. Әрине, олардың әдеби туындыларын таза тарихи еңбектер деп қабылдау қиын. Өйткені мұнда субъективизмге жол беріледі, оның үстіне сюжеттегі жазушы қиялының үлесі көлем жағынан тарихи мәліметтен әлдеқайда басым жатады. Өзім де тарихи тақырыпқа қалам тартқан адам ретінде оны жақсы білем. Әйтсе де, олар өз елінің төл тарихына сусап жүрген оқырман қауымның аздап болса да шөлін басып, рухани қажетін өтеуге біршама қызмет еткені анық. Сондай-ақ, әдеби көркем туындылармен қатар біртіндеп зерттеу еңбектер де келді өмірге: М.Мағауин, Ә.Кекілбаев, Қ.Салғараұлы, Т.Жұртбай, О.Исмайылов, Ә.Сарай, Қ.Ахметов секілді жазушылардың, тілші ғалым Ә.Қайдаридың, т.б. қалың-қалың кітәптарі басылды. Өзге де қаншама зерттеулер жарық көріп жатыр: олардың қатарында Шыңғыс ханға байланысты М.Мағауиннің, Қ.Данияровтың, Қ.Закирьяновтың, М.Қарғабаевтың, Х.ҚожаАхметтің, Т.Әбенайұлының, Б.Нұржекеұлының, М.Жандыбаетың т.б. еңбектері бар. Ал осылардың бәрі «естігендері мен түсінде көргендерін» жазды деу қиянат емес пе? Олардың бар «жазығы» – Зәкеңнің ұстанымына қайшы – Шыңғыс ханды түрік текті деп қарастырғаны ма? Ал Зәкең оны моңғол, оның ішінде Қият-Боржығын деп есептейді. Соңғы қатарда аталған авторлардың бірі туралы қойылған тілші сауалына Зәкең:

	«Ол кісі тарихшы емес қой. Бір-екі кітәбін оқыдым, бірақ шындыққа жанасатын ештеме көре алмадым» деп жауап береді. Аталған авторларды мен де оқыдым. Мен де тарихшы емеспін. Сонда да олардың кейбір деректерді талдауына, қисындатып жасаған кейбір қорытындыларына Зәкең секілді мен де бас шұлғи бермеймін. Ал енді көз майларын тауысып отырып сүзіп шыққан еңбектерінің, тірнектеп жиған деректерінің молдығын көріп, бәрінің де «жанкешті» ізденістеріне еріксіз риза болдым. Біреу «артық өлшеп, кем пішер», біреу тапқан тарыдай дерегін түйедей ғып көрсетер. Ізденіс үстінде ондай-ондай болмай тұрмайды. Бізге керегі олар анықтаған нақты деректер ғой. Дерек неғұрлым көп болса, оларды салыстыра отырып, әлі де тарихи шындықты өзгеше сөйлетуге болады. Болашақ зерттеушілердің ақиқатты індете іздеп, анықтауына олар міндетті түрде септігін тигізетініне сенем.

	Өздерін маман тарихшы санайтын бірталай ағайындар «бақшаларына түсіп жүрген» әлгіндей авторларға «әуесқой тарихшы» дейтін атақ беріп, ізденістеріне мұрын шүйіре, менсініңкіремейтінін баспасөз бетінен байқағанымызға біраз болды. Біздің түсінігімізше, қазаққа керегі зерттеушінің тарихи методологияны қаншалық меңгергені, ғылыми дәрежесі қандай екені емес, кім болса да (мейлі ол қайсы елдің азаматы, қай халықтың өкілі екеніне қарамастан) жазған еңбегінің ұлт тарихына қосқан үлкенді-кішілі үлесі, ол үлестің ғылыми құндылығы болса керек. Сондықтан да Рашид ад-Дин мен Ә.Баһадұрды, М.Дулати мен Қ.Жалайыриды ешкім де осылар «кәсіби тарихшы ма еді», әлде «әуесқойлар ма» еді деп жатпайды. Сол сияқты Ш. Құдайбердіұлы мен М.Тынышбаевтың және В.Томсон, В.Радлов, Иакинф қатарлы ғұламалардың да «кәсібилігіне» яки «әуесқойлығына» ешкім мән берген емес. Демек, осы жолда қаражатын да, денсаулығы мен уақытын да аянбастан сарп етіп жүрген «әуесқой» дерек іздеушілер мен мұрағаттанушылардың еңбегін елемеу нағыз қиянат болар еді. Ал көне тарихымызды зерттеп жүрген «кәсіби» мамандардың саны көңіл көншітпейтіні рас. Сондықтан да олардың тындырған істері де халқымыздың осы тұрғыдағы қажетін қанағаттандыра алмайды. Ендеше, сол олқылықтың орнын өз еріктерімен, оның үстіне өздері маңдай терлерін тамшылатып тапқан қаржыларын жұмсап, адал ниетімен толтырысып жүрген адамдардың еңбектерін неге түгелдей «шындыққа жанасатын ештеме таппадым» деп жоққа шығара салуымыз керек? Шыңғыс хан тақырыбын бүкіл әлем ғалымдары ғасырлап зерттегенмен, өзіне тікелей қатысы бар ол тарихты қазақ халқы жаңа қолға алып жатыр. Демек, әртүрлі кемшіліктеріне қарамастан бәрі де қажетке жарайтын болады.

	Халқы үшін алтын арқаласа да, отын арқаласа да, алабота жеп күнелтіп келе жатқан, ешқашан жөнсіз кісімсімейтін қара нар азаматтардың бағалы еңбектерін жоққа шығарудан кімнің не ұтқалы жүргені түсініксіз. Әйтеуір, одан ұлт тарихнамасы ештеңе де ұтпасы анық. Ұтқанды қойып, ұпайын жоғалтып тынар.

	Сондай келеңсіз даңғаза дау сонау бір жылдары Шыңғыс хан төңірегінде басталып еді, соның әлі әзір аяқталар түрі жоқ сияқты. Әйтсе де, Шыңғыс ханның қазақ тарихындағы орнын дәлелдеушілердің көзқарастары ғылыми негізін барған сайын тереңдетіп барады. Алғашында бір Мағауин «жеке батыр» атанып жүрсе, енді қаралары молығып, санаттары жоғарылай түсті.Соңғы он шақты жылдың ішінде ондаған мақала, алты-жеті кітәп жарық көріп, кейбіреулері қайта басылып, орысша аударылып жатыр. Жұртшылық олардың қай-қайсысын да іздеп тауып, оқып жүргеніне куәміз. Әрине, осы арада ол еңбектердің ғылыми құндылығы қай дәрежеде дейтін сұрақ туатыны рас. Мәселен, Шыңғыс ханды біреу найман, біреу тобықты, біреу қият, біреу жалайыр дейді. Айналып келгенде, бәрі де түрік деседі. Әйтсе де, қайсысына сенеміз? Бұл орайда Зәкең: «Әрбір автор тарихшылардан өз жазғандары туралы жанына жағымдырақ, дайын жауап алғысы келеді, егер жағымды жауап ала алмаса, тарихшыларды жатып кеп кінәлайды. Менімше, мұнда тарихшылардың «кінәсі» жалған тарих, қисынсыз дау-дамайға араласпай отырғандығында» дейді. Неге араласпайды? Кімнен сескенеді? Ол жауапты әлгі авторлар ғана емес, әрбір оқырман, әрбір қазақ естігісі келеді. Маған да сондай дуалы ауыздан шыққан бұлтартпас жауап керек-ақ. Егер ол сұрақтың жауабын білетін тарихшы бар болса, ол «қисынсыз дау-дамайға» міндетті түрде араласуы керек. Әлгіндей әртүрлі қисындар ұсынып жүрген азаматтардың бәрі де ойлы, білімдар, сөзге тоқтайтын білікті тұлғалар. Тек оларды мойындататын ғылыми негіз мықты болу керек.

	Атамыз қазақтан қалған «өзін алма, сөзін ал» дейтін нақыл бар. Кешегі тарихи ақиқатты бүгінгі әлдекімнің беделімен өлшемейік.

	«Шыңғыс қаған тақырыбы қиял, хикаялармен алынатын биік емес» деп Зәкең айтпақшы, Шыңғыс ханға немесе басқаға қатысты болсын, тарих ғылымы жұғымсыз қиял, қисынсыз хикаяларды қабылдамайды. Тек тарихи фактілермен бірлестіре өрілген логикалық талдаулар мен ғылыми қорытындылар ғана ақиқатты ашып бере алады. Зардыхан мырзаның сөзіне қарасаң, ол нақты деректерді шынында да көп білетіні байқалады: өмірін тарих ғылымына арнаған азамат қой. Ол бір сөзінде: «Шыңғыс қаған және оның әруақдаңқы арқасында кешенді түрде жазылған Моңғол тарихы әлемдік деңгейде зерттеліп, әбден иі қанып піскен тақырып.Ол туралы жазылған еңбектердің жалпы саны 800-ге жетіп жығылады» дейді. Солардың біразын оқығанын айтады. Сөйте тұрып, Иранда «Елхан» әулетінің негізін салған күллі дүние тарихына әйгілі Хұлағуды (автор «Хүлэг» деп алған екен) «Мөңкенің ұлы Хүлег» деп көрсетеді (аталмыш мақалада, 31 бет, 2-баған, 1-абзац). Шындығында ол кісі Мөңке қағанның баласы емес, бір әке, бір шешеден туған інісі. Мөңке, Құбылай, Хұлағу, Арықбұқа төртеуі Шыңғыс ханның Бөрте ханымнан туған кіші ұлы Төленің балалары. Бәрінің анасы керей ханы Тұғрылдың (Оңханның) інісі Керейтайдың (Жағақамбының) қызы. Бұл Р. ад-Динде де, Әбілғазыда да, Иранның осы заманғы тарихшы ғалымы, доктор Ширин Баянида да анық көрсетілген. Яғни Шыңғыс ханның немерелері ішінде Күйік, Бату, Орда-Ежен, Сартақ, Мөңке, Құбылай, Хұлағу, Арықбұқа, Қайдау (Қайду), Байдарлардың кімнің балалары екенін білу – қазақ тарихын зерттеушілер үшін әліппелік (элементарлық) сауат саналады. Осындай дуалы ауыздан шыққан қате сөздің қалың оқырманды шатыстырып, ізденіс бағытынан адастыруы қиын емес. Автор келесі бетте (32-бет,1-бағанның соңғы жағы) Шыңғыс ханның өзіне туыс есепті сіңбе Тұғрыл дейтін біреуге қарата айтқан «құлдың ұрпағы» деген сөзін Оңханға айтылған деп қателеседі. Ал Керей Тұғрыл хан (Оңхан) құл текті емес, қайта неше атасынан бері хан болған нағыз асыл текті ақсүйектің өзі еді. Зардыхан мырзаның қатардағы қарашы Тұғрыл мен әлемге әйгілі хан Тұғрылды парықтай алмағаны өкінішті-ақ. Оның үстіне екеуі екі басқа ру адамдары екенін былай қойғанда, бұл арада жаңылатындай негіз де, себеп те жоқ болатын. Өйткені Шыңғыс хан екі Тұғырылдың біріне «құл» деп кіжініп сәлем жолдаса, екіншісіне «хан әке» деп, кішілікпен, жалынышты кейіпте сөйлейді. Және екеуі бір оқиғаға байланысты айтылған.

	Қадірменді тарихшы бауырымыздың шағын мақаласындағы осы іспеттес ағаттықтарды түгел санамалап шығу, әрине, ыңғайсыз. Дегенмен көре тұрып үнсіз қалу, өзіңе де, қалың оқырманғада жасалған қиянат та сияқты.

	«Аңыз адамдағы» сұқбатында: «Шыңғыс хан мемлекет құрғанда, ол мемлекеттің ұстыны болған 31 іргелі-іргелі тайпаның сегізі моңғол тайпалары болатын» десе, «Ақиқаттағы» мақаласында: «Моңғолдың құпия тарихында 40-тан аса тайпаның аты аталады. Олардың 30-дан астамы моңғол тайпалары. Қазір моңғол жұртында олардан 456 ата тараған, солардың бірі Қият-Боржығындар» деген мәлімет ұсынады (32-бет, 1-баған, 2-абзац). Тарих ғылымында (этнологияда) «тайпа» атауы рулық құрылымның ең үлкені деген мағынада қолданылса керек. Осындағы айтып отырғаны біз оқыған М. Сұлтанияұлы аудармасы яки орысшаланған «Құпия шежіре» болса, онда 40 ру бар болса – болар, бірақ «40 тайпа» жоқ. Оның үстіне сол кітапта аталған ірі тайпалардың бәрі дерлік түркілер, тіпті көбісі қазіргі қазақтар: айталық, жалайыр, керей (керейт), қоңырат, үйсін, дулат, қыпшақ, қаңлы, найман, шанышқылы (чачығұт, чанчуұт), сіргелі (сіргетү), алшын (алчын), дойт (дотығұт), уақ (оңғыт), қырғыз, ұйғыр, татар (та-та-ар), қарлық, бұлғар, ұраңқай, таңғыт, түбіт, сартғұл (сартағұл, сартауыл), барын, барлас, т.б. деген сияқты. Ал ұсақ руларға келсек, олар жалайыр, қоңырат, дулат, керей, найман қатарлы үлкен арыстардың құрамындағы кіші рулар екені Р. ад-Динде анық айтылған. Айталық, түметті керейттің бір руы деп көрсетеді («Оңғыт руы» тарауына қараңыз). Қарақас (ғарақас) руының керей екеніне ешкім таласпас (Сібірдегі бүгінгі қарақас (ғарақас) руы да түрік). Автор атап көрсеткен «456 ата» дегенге келсек, басқа түрікті былай қойғанда, қазақта ғана ондай атаның сан мыңы бар. Өйткені «ата» рулық жүйедегі ең кіші бірлік. Мысалы бір керейдің өзі 22 арыстан тұрады да, соның әрбірі оннан кем емес руға бөлінеді. Енді сол кіші руларды қыз алыс-пайтын аталарға бөліп көріңіз. Дулат, жалайыр, қоңырат, қыпшақ, байұлы, әлімұлы, жетіру дегендердің қай-қайсы да 500 атадан кем емес.

	Сөзім шын болса екен деп, «қой саны, қозы бұты» жасау – тарих ғылымына да, ұлттық мүддемізге де абырой әперер нәрсе емес. Тіпті сол Моңғолияңыздағы тұтас таза моңғол халқының саны біздің керей мен найманның қосындысынан көп емес. Ал Ішкі Моңғолиядағылары да дулат пен қоңыраттың қосындысынан мол болмаса керек. Біз атаған тайпалар «Құпия шежіредегі» негізгі рулар саналады. Ендеше онда айтылған рулар қай халықтың ішінде көп сақталғанын өзіңіз болжай беріңіз. Сонда «Қият-Боржығындар» деген қолданыс та ғылыми тұрғыда дәйекті болмай қалады. Біріншіден, «қият» атауының Шыңғыс хан шыққан әулеттің руы емес екенін Әбілғазы Баһадұр ашып көрсеткен. Екіншіден, Бөржігін-Қият немесе Қият-Боржығын да Есукей ұрпағына (немесе Қабұл хан балаларына) берілген марапат атақ қана. Оны «ру» деп түсіну– қателесу ғана емес, тарихты бұрмалау болып шығады. Мен өз басым осы Қиятқа байланысты жеткен жазба деректерді салыстыра отырып, Т.Әбенайұлының сөзіне көбірек ден қоям. Ол «Тарих ғылымы талғамдылықты талап етеді» дейтін мақаласында былай жазады:«Екінші бір шоғыр зиялы Шыңғыс ханды «қият руынан» шыққан дейді. Іс жүзінде Шыңғыс әулеті тарихының энциклопедиясы болған «Жәмиғ ат-тауарихта» ондай ру жоқ.

	Онда айтылған «қият» қазақтағы Ақарыс, Бекарыс, Жанарыс деген сияқты шежірелік этноним ғана. Кейін оны Шыңғыс ханның үшінші атасы Қабыл-Қағанның балалары өздеріне айбатты науғы ретінде қабылдаған. Мұнда да «қият» әлдебір биологиялық ататек емес, жай айбатты титул ғана. Сондықтан да Рәшид әд-Дин «Жәмиғ ат-тауарихта» қиятқа ешқандай жеке тарау арнамаған. Егер шынымен де Шыңғыс ханның руы қият болса, оған «Қият руы» деген үлкен тарау арналар еді ғой. Және ол тарау маңғұлдарға (мағолдарға) арналған шежіре бөлімінің ең басында тұрар еді-ау. Керісінше ұлы тарихнамадағы мұндай мәртебелі орынды «Жалайыр руы» деген тарау алған. Әрі Шыңғыс ханның ата-тегі де дәл сол тараудан таратылған. Бейне Тұғырыл ханның ата-тегінің «Керейт руы» тарауында баян етілгені сияқты». Бұл – өте нанымды айтылған сөз.

	Нақты тарихи мәліметке жүгінсек «Құпия шежіренің» түпнұсқасында «дөрө» (до-ло) деген ру бар(Т.Әбенайұлы. «Құпия шежіренің құпиясы», 2010 ж.). Яғни Шыңғыс ханның ең кіші руы. Ол қазақ тілінде «төре» сынды дыбыстық тұлғада сақталған. Р. ад-Дин сол төрені жалайырдың бір руы деп көрсеткен («Жалайыр руы» тарауына қараңыз).Бүгінгі әрбір төре өзінің шежіресін сонау қазақ хандарына жеткізіп, Шыңғыс ханға дейін таратып бере алады. Олай болса Шыңғыс ханның руы қай халықтың ішінде сақталған, өзі кім еді деген сұрақтың жауабы дәл осы арада.

	Әрбасқа зерттеушілердің жазғанына қарағанда, біздің байқауымызша, Шыңғыс хан тарихына қатысты көне мұралардың негізгісі «Құпия шежіре» мен «Жамиғ ат-тауарих», сондай-ақ қытайлық замандастарынан және Шыңғыс хан балалары мен немерелерінің ордасында болып, бар тіршіліктерін өз көздерімен көріп қайтқан М.Поло, Рубрук, Ибн Батута, Карпинилерден қалған түпнұсқа жазба деректер көрінеді. «Алтын шежіреден» бастап, Зәкең атаған бүкіл 800 еңбек те – осыларды не жамай-жасқай қайталап, не толықтырып, кейбір оқиғаларын таратыңқырап айтып, немесе талдау жасап, әр қырынан келген дүниелер. Зәкеңнің өзі де солай дейді. Кейін жазылғандардың ішінде Әбілғазы Баһадүр мен Қ.Жалайыридың еңбектерінің орны, әрине, бөлек, өйткені олар «көне көз, ескі құлақ» зерделі де білімді адамдар болуымен қатар, Шыңғыс ханның тікелей ұрпағы да. Сөздеріне күмәнсіз құлақ қоюға лайық сенімді тұлғалар. Сондықтан да принципті деректерге келгенде, бірінші кезектегі авторлардың сөзіне илану жөн дер едім.

	Біраз зерттеушілер секілді З. Қиянатұлы да «Алтын шежіреге» көбірек иек артатын секілді. Алайда, онда барша түрік және моңғол тектес халықтарды үнді-тибеттен таратады. Оның үстіне лам измдік сары мазһаптағы «қайта туу» тағылымы бойынша ешқандай биологиялық қатынасы жоқ адамдарды «туыстырып» қояды. «Алдыңғы дүниеде» аналы-балалы болған адамдарды «соңғы дүниеде» ерлі-зайыпты болды деп көрсетеді. Мәселен Шыңғыс ханның түп тегі Алан (А. Мауқара бойынша Алаң) ана мен оның баласы Боданжарды (Боданшарды) дәл осылай шатастырып көрсеткен. Осыдан-ақ аталмыш мәліметтің ғылыми негізінің әлсіз екенін байқауға болады. Ол бастан-аяқ Ахпагсба деген ламаның буддизм негізінде жасаған бәтуасына қосылып өрілген. Ту баста таза буддизмдік дүние таным бойынша әлемнің, жан-жануардың және адамзаттың жаралуын суреттейтін аңыздар беріледі. Онан соң «Құпия шежіренің» мазмұнын аракідік өзгеріспен толыққа жуық қайталайды. Ең соңында XVII ғасырдың соңғы жартысындағы қалқа мен қалмақтардың рулық құрамына негіздей отырып Шыңғыс хан әулетінің тарихын өздеріне бейімдеген. Бізше «Алтын шежіренің» көптеген олқы тұсының бірі де, іліп алар құнды тұсы да осы. Онда Шыңғыс хан әулеті төңірегіндегі бір бөлім түрік руларының (анығында сол рулардың бір бөлігінің) моңғол текті халыққа қалай сіңе бастағаны біршама анықкөріністапқан. Бұлтазақалмақтекті Есен тайшы ұрқы мен Тоқантемір (Шыңғыс ханның ұрпағы) әулетінің арасындағы күрес арқылы баяндалады. Шыңғыс хан әулеті жағында жалайыр, керей, дулат (дұғлан), ұйғыр (ұйғұт), түмет, қоршы (гвардия) қатарлы таза түрік текті рулар мен топтар болады. Олардың Адай, Таян, «жеті болат» (Ұлысболат, Төреболат, Барысболат, т.б.), Ахмед, Бәкір қатарлы есімдері де анық түркілік және мұсылмандық тегін әйгілеп тұр. Қытай мен Ойраттың қыспағына қатар ұшыраған Тоқантемір әулеті барған сайын әлсірей береді. Ең соңында қалмақ тектілер үстемдік алады да, тибеттен ламаизмнің «сары сектасы» деген діни ағымды қабылдайды. Бұл жеңіліс атышулы қалмақ тайшы әулетінің қалыптасуына әкеліп соғады. Алайда олар да бірден тап-таза «моңғол» болып қалыптаса салған жоқ. Белгілі тарихшы ғалым П. Пеллиот «төрт ойрат» дегеннің бірі ғана нағыз ойрат болғанын, қалғандарының буддизмді қабылдап кеткен қырғыз, түмет сияқты түркі рулар болғанын айтады. Яғни біз торғауыт, қошауыт, шорас, т.б. деп жүргендер ғана нағыз ойрат есебінде қаралған және олардың бәрі бірігіп төрттің бірі ретінде саналған.Бұл да тарихшылар індете зерттеуге тиісті түйін деп қараймыз.

	Зәкең мақаласының бір жерінде түрік халқын Орта Азия мен Қазақстан аумағында, ал моңғол халқы моңғол даласында қалыптасқанын айтады. Дұрыс сөз. Оны «Алтын шежіре» де, француз ғалымы П.Пелиот сөзі де дәлелдеп тұр. Осы тұрғыда, жоғарыда атап өткеніміздей, «Алтын шежіре» мәліметі бізге біраз күңгірт жәйттің бетін ашып қарауға көмектеседі. Ол бойынша бүгінгі моңғол және манчжур (шүршіт) тектес халықтар жерінде Шыңғыс ханның өзінің және балаларының тіке иелік жерлері болмаған. Ол жақта інілері Қасар (Қазар), Белгүтай (Белгітей), Теміке (Темуге) қатарлылардың сыбағалы жерлері ғана бар еді. Шыңғыс ханның төрт ұлынан тараған төрт хандықтың иелігі түгелдей қазақ және басқа түркі халықтарының жерінде болғаны да шындық. Тек Төледен тараған немересі Құбылай қағанның өзі және мұрагерлері ұлы қаған ретінде қазіргі қытай мен оның солтүстігіне сырттай иелік еткен. Алайда, Құбылайдың бұл өңірді ағасы Мөңке қағаннан сыйлыққа алғанын ұмытпауымыз керек. Дәлірек айтқанда, ол жер оған әкесі Төле ханнан мұраға қалмаған. Яғни ол өлкеде Төленің де не енші, не сиұрғал (сюргал) жері болмаған. Одан бұрын ол аймақтар керей, оңғыт (уақ) және басқа түрік, манчжур руларының иелігінде еді. Кейін қағанаттың ыдырауына байланысты онда Тоқантемір қағанның ұрпақтары ғана қалған. Олар Қазар, Белгітей, Теміке ұрпақтарымен селбесе отырып ойрат пен қытайға қарсы ең соңына дейін күреседі. Ақыры ата жұрттағы түрік хандықтарының берекесіздігі салдарынан Шыңғыс хан әулетінің өз ішіндегі және Әмір Темір ұрқымен болғантолассызкүрессалдарынан– арт жақтан көмек болмай жетімсіреп, әлсіреп барып жойылды. Моңғол, шүршіт арасындағы Шыңғыс хан туыстарының рулық жүйемен отырмағаны «хошуын», «қоршы» деген атаулардан белгілі. Бұлар рулық текті білдірмейді, керісінше Тоқантемір, Қазар, Белгітей, Теміке, т.б. сияқтыларға тәуелді ел немесе қосын дегенді көрсетеді. Яғни ондағы негізгі, жергілікті халықтың көбі Шыңғыс ханның этникалық туыстары емес. Қазіргі ұғыммен түсіндірсек, олардың байланысы аудан әкімі мен аудан халқының арасы секілді бағыныштылық қатынас болған.Ал қазақта барлық рулар, соның ішінде төрелер де Шыңғыс хан әулетімен этникалық туыс саналады. Айталық жалайыр, қоңырат, дулат, керей, найман, меркіт бәрі де Шыңғыс хан әулетіне қаны аралас туыс. Демек Шыңғыс ханның тегі кім деген сұраққа бұл да жеткілікті жауап. Оны ары қарай қаузасақ, төренің тегі жалайырға барып тіреледі. Атап көрсеткеніміздей, Р. ад-Дин жалайыр ішінде төре деген ру бар екенін анық жазып кеткен (Ал «Құпия шежіреде» «дөрө» түрінде жазылғанын жоғарыда айтқанбыз). Сондай-ақ Шыңғыс ханның жалайыр Жамұқа шешен, жалайыр Саба батырмен жақын туыс (аралары 5-6 ата ғана) екенін көрсетеді. Бұл шежірені Қ. Жалайыри да растай отырып, өзіне дейін сабақтайды.(Т.Әбенайұлы. «Түгел тауарихтың түбінде не жатыр», 2012 ж.) Бір қызығы, Зардыхан мырза да «Аңыз адамдағы» сұқбатында:

	«Жамуха Шыңғыс ханмен жетінші атасынан қосылатын жақын ағайыны» деп кесіп айтады. Бұл пікір қайшылығының сыры неде? Замандастары мен тікелей ұрпақтарына сенеміз бе, әлде 800 жылдан кейінгі «кәсіби» зерттеушілерге сенеміз бе?

	Ал Шыңғыс ханның Ордасы – Қарақорым қайда болған? Қазіргі Қытай мен Моңғолия көлемінде 17 жыл тұрып, Құбылай қағанға қызмет еткен әйгілі жиһәнгез Марко Поло ол туралы айтпаған, яғни Қарақорымды көрмеген. Оның ізін ала мұхит арқылы Құбылай Ордасына барған Ибн Батута да ондай қаланы көрмейді. Тек бүгінгі Іле мен Тарбағатай өңірінен қайтқан Рубрук қана Қарақорымды көзбе-көз көреді және ол туралы жақсы суреттеп жазады. Ендеше Мөңке қаған ордасы да, Қарақорым да осы аймақта екені анық. Оның жол естелігінде Еділ мен Шу арасындағы байтақ дала, Талас, Балқаш, Қойлық (Қайлық), Еміл қатарлы жер-сулар баяндалады. Егер Қарақорым Моңғолияда болса, қазақ жерінен арғы сан мың шақырымдық кең өлке туралы неге бір ауыз сөз жоқ. Іс мұнымен тынбайды. Рубрук Іле өңірінде (Қойлыққа тым ұзақ емес жерде) Органум деген жердің бар екенін де жазады. Бұл да кей бастау мәліметтердегі «Орған» (көбісінде «Орхон») атауын қайталап тұрған жоқ па?! Бұл туралы танымал жазушы, тарих десе «ішкен асын жерге қоятын» Б. Нұржекеұлы да бірнеше мақала жазып, дәлелді, орамды ой ұсынды. Осы арада Т.Әбенайұлының Өненді Іле деп көрсеткенін де атап айту керек.Ал Шағатай әулетінің қорымы Іле бойында (ҚХР, Қорғас) екені әлемге аян. Осы жерде «Алтын шежіренің» Шағатайда үрім-бұтақ болмаған деген жалған мәліметін де оқырман есіне сала кеткен жөн. Яғни оның авторы «Моғолстанды» білмеген. Онда «Алтын Орда», «Елхан» туралы да ештеме айтылмайды.

	Көптеген тарихшылар Шыңғысхан тақырыбына тоқталғанда «қият», «негүз» немесе «Бөржігін-Қият» (Зәкеңде Қият-Боржығын) деген атауларды моңғолға бейімдегісі келіп, соған жармаса береді. Алайда «Қият», «Нүкүс» деген қала-кент аттары түрік халқы арасында (қарақалпақта) сақталған. Қиян (қият) сөзінің этникалық мағынасына келсек, оны ғұлама ғалым Никита Бичуриннің: «Теміршың Қиян атаның баласы еді. Көне тұрұқтар билеуші, билік жүргізуші әулет деген ұғымды қиян дейтін. Қиян көне тұрұқ тілінде және қазіргі қазақ тілінде аса биік деген мағынаны білдіреді. Ал жай ауызша-жазбаша жазуларда қиян деген сөзге Қиян ата деп қосымша белгі білдірілетін. Сол Қиян-Қияната сөзінен барып кейін қият деген ұғым пайда болған. Бұл қият деген сөзді қазіргі тарихшылар ру аты деп шатасып жүр (астын сызған – М.Ы). Билеуші, биік тақта отыруға қақысы бар Қиян ұрпағы деген мағынаны білдіреді. Бұл ру аты емес. Жалайырлар өздерін биік билік иесі, яғни «Қиян атаның ұрпақтары» деп атайтын» деген ғылыми тұжырымына жүгінеміз («Шыңғыс хан» жұрналы, 2013, 2(7) саны. Ә.Тарази аудармасынан). Бұл Әбілғазы сөзімен дөп келеді. Осындағы Қият (Қиян) – Қазақ – Жалайыр – Шыңғыс хан деген тізбек еш күмәнсіз, өте анық көрсетілген. Және қиянның ру емес екені де өте анықтап, нақты ашалап түсіндірілген. Демек М. Мағауин, Қ. Данияров, Қ. Зәкәрьянов қатарлылардың Шыңғысханды түрік текті деуінде, Зәкең айтқандай «ғылыми негіз жоқ» емес. Сондай-ақ, Т.Әбенайұлының Шыңғыс хан ата-бабасынан бері қазақ жерінде жасаған, руы жалайыр деген қорытындысын ең байырғы түпнұсқа дерек көздеріне негізделген ғылыми шындық демеске амал жоқ. Зәкең аталмыш мақаласында: «Ұлы тарихшылардың «қолында жағрафиясы болмаған тарихшы кібіртіктеу келеді» деген ұлы сөзі бар» дейтін аталы пікірді келтіре кеткен екен. Тамаша сөз! Өте дұрыс айтылған! Бүгінгі біздің «әуесқойлардың» ең басты «дауының» өзі осы «жағрафиядан» басталып тұр ғой! Бастау бұлақтардың бәрінде ол «жағрафия» нақты көрсетілген. Оны Т.Әбенайұлы да, Б.Нұржекеұлы да «алдымызға картаны жайып қойып» теріп-теріп айтып берді. Шынымен де «Құпия шежіреде» аталатын, дүниенің ешбір тарапында да, тіпті Моңғолияда да жоқ Бұрхан мен Түрген, Саты мен Күйтең, Сөгеті мен Қапшағай т.т. – Жетісудағы Іле бойында бар.Расында да Р. ад-Дин айтқан Талас пен Сайрам да, Ә. Баһадұр айтқан Ұлытау (Өртақ, Кертақ) да қазақ жерінде және әлі солай аталады. Тек оқырманға сол өңір Шыңғыс ханның арғы ата-бабасының жері болғанын, ондай атты жер бүгінгі моңғолдар жерінде ешқашан болмағанын айтып жеткізу тарихшылардың ісі еді ғой...

	Сондай-ақ, біздің кей тарихшылар маңғұл, мағұл, моғол деп әр тілде түрліше жазылатын атауларды бүгінгі моңғолға, демек Моңғолияға телуге әуес. Ал шындығында сол этнонимнен шыққан Маңғұлстан (Мағұлстан, Моғолстан) деген тарихи географиялық атау бүгінгі Жетісу жерін, Іле алқабын білдіреді. Маңғұл (мағұл, моғол) деп аталған тарихи этностар да осы өлкенің тұрғындары. Сол өңірдің тумасы болған Шыңғыс ханның саяси ықпалына байланысты «маңғұл» (мағұл, моғол) этникалық атауының мағынасы кейінгі кезде кеңейе түскені де шындық. Алайда «Маңғұлстан» (Мағұлстан, Моғолстан) топонимінің мағынасы сол күйінде сақталды. Өкінерлігі, тарихтағы түрік текті «маңғұл» (мағұл, моғол) мен соған еліктеп, бертін шыққан қалмақ текті «моңғол» (монғол, монгол) атауларын біздің ғалымдарымыз да шатастыра береді. Тіпті осы заманғы моңғол тіліндегі, сол халықтың өздеріне ғана тән кейбір атауларды елімізге әкеліп «тарихи термин» есебінде айналысқа салып жүргендер де бар.Сөйтіп отандық тарихнаманы келсін-келмесін қимыжықтармен бұлғай бастады. Олардың жұртты адастырып, Шыңғыс хан моңғолша сөйледі деген теріс ұғым қалыптастырғысы келеді. Қазақтың нанын жеп, ойраттың әнін өндеу қай кісілікке жатады екен деші?!

	Әсілі, Шыңғыс ханды түрік деп тану шетелдерде ХХ ғасырдың басында белең ала бастаған. Оған себеп 1920 жылы Ватикан мұрағатынан табылған Күйік ханның мөрі басылған құжат еді. Оны мұнда әкелген рим папасының сонда болып қайтқан елшісі Плано Карпини болатын. Аталмыш тарихи құжатты мұрағаттан тапқан адам поляк ғалымы Кирилл Каралевский еді. Мөр мәтінінің латынша транскрипциясын жасап, аударған француздың әйгілі моңғолтанушысы Поль Пеллиот еді. Ол және басқа да ғалымдар мөр жазуын түрікше деп қорытынды шығарған. Алайда біздің З. Қиянатұлы бауырымыз оны «моңғолша» деп төтесінен кеткен екен. Онымен қоймай, Тататунғаның қолымен «аппақ гранитқа» ойдыртып та үлгерген. Әсілі, ол кісі алған мәліметте, не оны қорытуда шикілік бар секілді. Солай екенін: «Мөнх тэнгэрийн хүчин дор Икэ Монгол улсында лайнха һаны зарлигийг ил болгон ирген дор хүргэбэсу биширтүгэй, айтугай!» деген түпнұсқадан алшақ, моңғолшаға бейім транскрипция көрсетіп тұр. Әсілі оны латынша нұсқадан «Мөңкә Тәңрі йін күчүн-дүр Йеке Моңғол ұлұс-ұн далай-ын қан жарлық ел болға ергін-дүр көрбесі бәшерітуғай, айтуғай!» деп қазақша әріпке түсіруге болады. Кемінде сегіз ғасыр өткеніне қарамастан, мөрдің тілі филологиямен шұғылданып жүрген, этнолингвистикалық білімі бар қазаққа тым бөтен емес. Мөр мәтінінің түпкі сорабын бұзбау негізінде қазақшаласақ: «Мәңгі Тәңір ең күшті дүр. Жеке дербес Моңғол ұлысының талайлы ханынан жарлық. Ел болмақ еркіннен халықтан дүр. Көрікті бас ер туғайсың, айың оңынан туғай!» деген мағына шығады. Мұнда имани сенім, мемлекеттің сипаты, ханның құзыреті, халықтың міндеті мен мұраты жинақы, әрі толық қамтылған. Көріп отырғаныңыздай моңғол зерттеушілері «к» мен «х», «ж» мен «з», «о» мен «ө», «ң» мен «н» әріптерін ауыстырған және әріптерді ойша қосқан не қалауынша түсіріп кеткен. Оның үстіне бұндай «түзету» мен «толықтау» аудармада емес, транскрипцияда орын алған. Бұл деген көрнеу бұрмалаушылық қой.Мөр жазуы туралы М.Мағауин де («Шыңғыс хан» жұрналы, 2013), инженер ғалым И. Мұрат та («Жұлдыз» 8/2009, 164 бет) жақсы айтқан еді. Қорыта айтқанда, біздің кейбір тарихшылар өзінің кеңестік кезеңдегі сөзі мен беделін қорғаштап әуре болмай-ақ, тарихи шындықты қорғаса игі. Еңбекпен келмеген әсіре атақ иесінен бұрын қартайып, мезгілсіз семеді. Жұрт та әлде кімдердің ондай арзан атағынан қажып болған. Өйткені біздің халқымызға тарихшының өзі емес, сөзі керек. Халқына сөзі құнды кісі атаққа тым құмар болмаса да, түптің түбінде халықтың өзі оған тиісті атағын тегі береді. Ал халыққа кім жазғанына қарамастан, кәсібилігі, – ғылымилығы, жоғары тарихнама керек. Кімнің нағыз ұлт тарихшысы екенін уақыт көрсетеді.

	Біз ұлттық тарихымызды Шыңғыс хансыз елестете де алмаймыз. Сондай-ақ қазақ тарихынан – Қазақстан тарихынан Шыңғыс ханды ешкім, ешқашан да алып тастай алмайтынына кәміл сенеміз! Ұлтымыздың соңғы 800 жылдық тарихын Шыңғыс хан мен оның әулетінен бөле қарау мүмкін емес.





ТАРИХҚА ТЕРЕҢ ҮҢІЛІП, ҰЛТҚА ҚЫЗМЕТ ЕТКЕН




	Тілеуберді Әбенайұлының есімі айналасы үш-төрт жылдың ішінде-ақ еліміздегі көптеген қазақ зиялыларының аузына ілікті. Бірі ризашылықпен атаса, енді бірі сірескен тоңдай ескі түсініктерінен шыға алмай, әрі-сәрі күйде жүр. Қайткенде де, бейтарап қалған ешкім жоқ. Демек, тарихи сананмызға сыздықтап болса да, жаңа леп жүгіріе бастады деген сөз. Ал оның сыры неде?

	Сыры – біреу-ақ. Тілеуберді қазақ тарихына қатысты көптеген көне мәліметтерді қытай тіліндегі және түпнұсқа ретінде танылып келген өзге де жазба дерек көздерін пайдалана зерттеу жүргізу арқылы тарихи танымымызда әжептеуір серпіліс жасады. Жаңаша көзқарастар ұсынды. Оны қысқаша ғана санамалап айтып көрейін. Ол үшін ең алдымен «Қазақстан-Заман» гәзетінде 2003-2004 жылдары жарияланған Күлтегін мәңгітасы туралы мақалалардан бастаған оң болар. Алдыңғысының ай-күні есімде жоқ, ал соңғысы 2004 жылғы 27 ақпан күні жарияланған еді. Бұл мақалаларда ескерткіш-мәңгітастағы көне қытайша мәтін тұңғыш рет қазақшаға түпнұсқадан тіке аударылған-ды. Сонымен бірге онда әрбір пішіктің (иероглифтің) мағынасына дейін жеке-жеке аударылып көрсетілген. Оның үстіне түпнұсқадағы ішінара өшіп қалған пішіктер де жан-жақты зерттеу жүргізу арқылы толықтырылып берілген. Сондықтан бұл аударма Күлтегін құлпытасындағы көне қытайша мәтіннің түпнұсқадан жасалған ең тұңғыш және ең жүйелі нұсқасы болып табылады. Осы тәржімені бұрынғы «аударма» делініп жүргендермен салыстыра оқыған адам қайсысының ғылыми, қайсысының саяси аударма екенін бірден байқай алады. Нақты айтқанда, Тілеубердінің аудармасын оқи отырып, бұрынғы аудармаларға сіңірілген отаршылдық нысайдың салқынын бірден аңғарасыз. Бұрынғы аудармаларды оқыған кезде: «бұл мәтінді табғаштың «шықаны» (қарашысы) емес, Кеңестік «білгіш» жазған-ау» дейтін дүдәмәл ойға қалғандай кезіміз болған. Ол аудармалардың шикілігін осы аударманы оқыған адам жете түсіне алады. Өйткені онда көне қытайша мәтіннің мағынасы әрбір пішіктерге (иероглифтерге) дейін жіліктеліп, бұтарланып, таза ғылыми тұрғыдан түсіндірілген.

	Тілеуберді осы мақалалардағы ойын ары қарай дамыта, «Ата жазу алыстан сыр қозғайды» деген атпен көлемді кітәп жазып, 2006 жылдың соңына таман қолжазбасын маған алып келді. Мен оны бірер қайтара оқып шықтым да, көңілімнен шыққан соң, Тараздағы «Жамбыл» жұрналына ұсындым. Ондағы мың болғыр азаматтар қолжазбаның өз атын сақтай отырып, 2008 жылғы бірінші санында кітәптің жалпы мазмұнын толыққа жуық қамтыған көлемді үзінді жариялады. Жұрнал ұжымындағы іні-қарындастарыма алғыстан өзге айтарым жоқ. Бұл еңбек сол 2008 жылы «Нұрлы әлем» баспасынан кітәп болып жарық көрді. Мұнда жоғарыда айтылғандармен қатар көне түрікше мәтіннің де тіке қазақша аудармасы берілген. Сондай-ақ, кітәпте әрі көне түрікше мәтіндегі сөздердің де жүйелі сөздігі жасалған.Бұлайша екі түрлі мәтінді бірдей түпнұсқадан аудару және олардың толықтай сөздігін жасау, ақиқатқа жүгінсек,басқа түріктанушылардың қаламы бармаған шаруа. Тілеуберді бұл кітәбінда көне түрік жазуын барша әліппелік жазудың атасы дей отырып, оған аса нанымды дәйектер келтірген. Сонымен бірге онда түріктердің адамзат тарихындағы және мәдениетіндегі жетекші орнын жақсы дәлелдеп көрсеткен. Тілеуберді онда «үш деңгейлі мемлекеттік құрылым» дегенді ортаға қоя отырып,бұрын айтылып жүрген «қала мемлекеті» дейтінді жоққа шығарады. Сондай-ақ,көшпенділіктің адамзат тарихындағы жетекші орны дәлелді түрде көрсетіп береді. Осы еңбекте бұлардан басқа да көптеген соны пікірлер мен тың байқаулар бар. Айталық, бірсыпыра көне түрік сөздерінің жуан және жіңішке екі түрлі фонетикалық ерекшелікпен айтылғанын және осы құбылыстың кейінгі үндестік заңына негіз болғанын бұрын ешкім айтпаған. Көне түрік фонетикалық жүйесіндегі дыбыстардың жуан және жіңішке дыбысталу ерекшелігінің дауыссыз дыбыстарға жүктелгенін де одан бұрын ешқандай маман ортаға қойған емес. Қысқасы, «Атажазуалыстансырқозғайды» дегенеңбекте көне түрік жазуының орфографиялық жүйесі терең әрі түсінікті түрде зертеліп түсіндірілген. Өте-мөте бір маңызды түйін – автор бұл кітәпте қазіргі латын жүйесіндегі әліпидің көне түрік жазуынанкеліпшыққаныннақтыдәйектермен дәлелдеп көрсетеді. Қорыта келгенде, бұл кітәп түріктану саласындағы өзіне тән тың соқпағы және анық та дара беталысы бар құнды ғылыми еңбек. Біздің оған үздіксіз қолдау көрсетіп келе жатқанымыздың мәнісі де осында. Ал, Тілеубердінің «Наурыз және ай мен амал» («Мәдениет» жұрналы, №7-10,2008ж.), «Сақ пен Саң» («Жалын»№2,2011ж.) қатарлы ғылыми-этнографиялық мақалалары ерте жазылып, кештеу жарық көрсе де, бәрібір ескірмейтін еңбектер деп есептеймін.

	Біз жоғарыдағы сөздерді Шығыс Түркістаннан оралған осынау бауырымызды былайғы жұрт тани жүрсін деген мақсатпен айтып өттік. Әйтпесе, негізгі сөз Тілеубердінің «Шыныңа көш, тарих! Шыңғысхан кім?» деген көлемді зерттеу еңбегі туралы болмақшы еді. Еңбектің алғашқы кітәбінде, автордың өзі айтқандай, аталмыш зерттеу үш бөлімнен тұрады. Оның кіріспе бөлімі кітәптің жалпы мазмұнына шолу есебінде жазылған. Әрі соған орай зерттеменің жалпы атауымен «Шыныңа көш, тарих! Шыңғысхан кім?» деп аталған екен. Көпшілікке арнайы бағытталған кіріспе бөлім болғандықтан, онда сілтеме, ескертпе де барынша аз кездеседі. Сондай-ақ, ол – қалыптасқан тарихи көзқарастардан өзгешелеу, тыңға түрен салған зерттеу еңбектің бастамасы болғанмен, автор бірден тың атауларға бой ұрмай, кей тұстарды дағдылы қолданыстарды пайдалануға да мәжбүр болады. Алайда, Тілеуберді соның өзінде де Шыңғысханның қай тектен шыққанын, қай тілде сөйлегенін, қай халықтың мүддесіне өкілдік ететін мемлекет құрғанын сәтті дәлелдеп көрсете алған еді. Бұл еңбек 2005 жылы «Жұлдыз» жұрналының 1-санында қысқартылып жарияланғаннан бері қоғам өзіне лайық аңыс қозғады. Оның мазмұнынан зиялы қауымның көбі-ақ хабардар. Алайда, әртүрлі себептерге байланысты біраз ағайындар бұл еңбектің танымал болып кетуін қаламайтын сыңайлы. Алда-жалда біреулер ауызға ала қалса, түрлі бұралқы сөздермен оны жоққа шығаруға тырысатындар да табылып жүр. Дегенмен, ғылыми түрде дәйекті дәлелдер тауып, негіздемелер ұсынып, қарсы шығуға бірде-бірінің шама-шарқы жетпей келеді.

	Тілеубердінің «Шыныңа көш, тарих! Шыңғысхан кім?» деген үлкен тақырып аясында шыққан екінші кітәбінің аты «Құпия шежіренің құпиясы» еді. Аталмыш кітәп өткен ғасырда белгілі болып, «Моңғолдың құпия шежіресі» атанып кеткен, түпнұсқасы қытай тілінде сақталған әйгілі тарихнаманы тіке аударуға және талдауға арналған. Шындығына келгенде,бұл бұрынды-соңды ешбір тарихшымыздың тісі мүлдем батпай келген аса маңызды, әрі мүлде соны тақырып болатын. Автор, ең алдымен, осы бастау мәліметтің әу бастағы аты «Шыңғыс қағанның қузауыры» екенін бұлтартпас дәйекпен ашып және дәлелдеп көрсетеді. Сонан соң тұтас тарихнамадағы282үзіктіңбаршасынбір-бірлеп санап, аударып әрі талдап шығады. Сөйтіп, оқырманға осынау тарихнаманың қазақтың үш жүзін ішіне қамти, тұтас түрік руларының шежіресінен бастау ала жазылғанын жүйелі дәйектер арқылы ашып көрсеткен. Қалың зерттеуші мен қалың оқырман бұрын мұнда Керей, Найман, Жалайыр, Қоңырат және Дулат қатарлы ірі рулар ғана бар деп білетін. Ал «Құпия шежіренің құпиясын» оқыған соң, онда Құлсары (керей), Жарықшақ (үйсін), Дөйт (кіші жүз) қатарлы шежірелік атаулардың да бар екеніне көзіңіз жетеді. Ол ғана емес, Арғын, Шанышқылы, Сіргелі, Тана, Таз, Бұлғашын, Тарақты қатарлы ірі рулардың да осынау тарихнамадан ойып орын алғанын көресіз. Егер сіз бұрынғы қазақша, орысша аудармаларды оқыған болсаңыз, оларда бұлардың бірін де кездестірмегеніңізді айтып жатудың керегі жоқ шығар. Сондай-ақ, мұндағы Нарат, Шаты, Құлжа, Түрген, Қарқара, Қапшағай қатарлы жер-су аттарының да бұрынғы аудармаларда болмағаны да екеуін салыстырып оқыған адамға бірден түсінікті болады. Шынында да, осынау жер аттарын көре отырып, Өнен мен Ілені бір өзен демеске ешкімнің де хақысы жоқ. Оның үстіне Шыңғысханның атамекені деп көрсетілетін Бұрхан атты жер де Іле бойында бүгін де бар және аты әлі өзгерген жоқ.

	Шыңғысханның тағы бір қонысы болған Түрген сол өңірде, әрі одан аққан өзен Бұрханға қарсы қапталдан келіп, Ілеге құяды. Ендеше, Тілеубердінің Шыңғысхан Іле бойында туған деген қорытындысына айтар ешқандай да қарсы дәлел болмақ емес. Қайта нағыз ғылыми тұжырым болып табылады.

	Бұл еңбектегі тағы бір құнды жаңалық – оның араб әліппесімен жазылғаны туралы пікір болмақ. Тілеуберді түпнұсқадағы «т» мен»н», «ж» мен «ч» дыбыстарының шатасуына қарай отырып, мәтін әуелде араб әріптерімен жазылған деген қорытынды шығарады. Шындыққа жүгінсек те, араб әліпбиіндегі осы дыбыстарға өкілдік ететін әріптер қолжазбада үнемі алмасып кетіп отыратыны бар. Себебі олардың пішіндері өте ұқсас келеді. Автор осыдан ой сабақтай отырып, басқа да дәйектерді келтіріп, Шыңғысхан заманындағы түрік руларының мұсылман болғанын да сәтті дәлелдеген.

	Тілеубердінің сіздерге осы жолы ұсынып отырған аталмыш «Шыныңа көш, тарих! Шыңғысхан кім?» деген ауқымды тақырыпты қаузайтын үлкен еңбегінің үшінші кітәбі болып табылады. Кітәп «Түгел тауарихтың түбінде не жатыр?» деп аталады. Әсілі, бұл еңбек әйгілі «Жәмиғ ат-тауарих» деген ірі тарихи еңбекті талдауға арналған. Автор осы ұлы тарихи бастау мәліметтің 1-кітәбінің 1-бөлімін аудара отырып, ондағы мәліметтерді әрбір абзац сайын, тіпті әрбір атаулар мен есімдерге дейін талдап көрсетеді. Сондай-ақ, мұндағы мәліметтерді «Шыңғыс қағанның қузауырындағы» сәйкес мәліметтермен салыстыра зерттейді. Сонымен қатар осылардың барлығының қазақ шежіресімен үйлесімін зерделей көрсетіп отырады. Тілеуберді мұнда да алдыңғы кітәптердегідей тарихи атауларға ішкерілей үңіліп, тілдік талдау тәсілін қолданған. Бұл бағытта ол көбінесе Махмұд Қашқари бабамыздың «Түрік тілі сөздігін» және мәңгітас мәтінін пайдаланған. Соған қоса қазақ, ұйғыр, қырғыз, татар, дыба (тува) тілдерінде сақталып келе жатқан аса байырғы лексикондарды да тілдік салыстырмалы зерттеуге орынды пайдалана білген. Қазіргі қазақ қатарлы түркі тектес ұлттар тіліндегі стилистикалық ерекшеліктерді де тілдік салыстырмалы зерттеуінің құрамдас бөлігі етіп алып отырған. Айталық, қолыңыздағы осы кітәпті оқи отырып, тіліміздегі «аузына құм құйылу» идиомасының о баста нақты жазаның түрінен келіп шыққанын білесіз. Сондай-ақ, осындайларға қарай отырып, Шыңғысхан әулеті мен бүгінгі қазақ ұлты арасында сөзсіз берік байланыстың бар екеніне тағы да көзіңіз жете түседі.

	Әрі шежіре, әрі молда Әбенай ақсақалдың зерделі ұлы Тілеубердіге берген тәрбиесі оның зерттеу ісіне игі әсерін тигізген. «Ұяда не көрсе, ұшқанда соны алады» деп атамыз қазақ айтпақшы, жасында құлаққа сіңісті болған шежірелік білімі алдыңғы кітәптерді және осы кітәпті жазу барысында авторға көп көмектескені анық байқалып тұр. Соған қоса, қазақ халқының өзіне ғана тән ұлттық діни сауатынан және араб жазуынан хабардар болуы да зерттеу еңбектің өне бойында айқын ықпалын тигізіп отырған. Өйткені түрік халқының басым көпшілігі тарихи тұрғыда мұсылман болғандықтан, біздің тарихнамаларымызды исламият ықпалынсыз елестету мүмкін емес. Ал тарихи жазбалардың көбісі араб әрпімен жазылған, немесе кейіннен сол жазуға көшірілген. Мәселен, «Жамиғ ат-тауарих» араб әрпімен (парсы тілінде) жазылған күйінде біздің заманымызға жетті. Оның үстіне көп көшірілген қолжазба күйінде жеткендіктен, ондағы ру аттары, адам есімдері және жер-су атаулары қатарлылар екінің бірінде қата жазылып (не қата оқылып) отырған. Тілеуберді ондай қаталардың бірталайын талассыз ғылыми талдаулар арқылы әуелгі қалпына келтіреді. Айталық, бұрынғы зерттеушілер осы тарихи бастау мәліметте Арғын руының аты болмаған деп келген еді. Ал Тілеуберді арғындарға тұтас бір тарау арналғанын тап басып көрсетеді. Еңбекті оқи отырып, қазақ тарихы үшін, тіпті тұтас Түрік тарихы үшін зор мәні бар осындай маңызды байқауларды көптеп кездестіресіз.

	Тілеуберді онжылдықты таза қазақша тәмәмдаған. Қытай тілін және басқа тілдерді университетте оқыған, немесе өздігінен үйренген. Оның білімінің біз үшін құндылығы да осында. Яғни дарынды жастың ана тілінен жаңылмағандығында, ата дәстүрінен алыстамағанында. Әрине, мұндай мүмкіндіктер бүгінгі таңда үнемі бір кісінің басынан табыла бермейді. Сондықтан күркірері бар да, сіркірері жоқ қуаңшылық жылдың бұлты секілді кейбір тарихшыларымыз атағымен ат үркіте алса да, еңбегімен елді сүйіндіріп жүрген жоқ. Қайта «ілгері басқан жасты кері кеткен кәрі тосады» дегендей, отаршылдық заманның тұлыбын аударып киіп алып, озып шыққан жастардың алдын тосып, атын үркіиіп жүргендер де бар. Ал мына азаматтыкі айқайсыз, аттансыз ұлтқа адал түрде жасалып жатқан таза ғылыми еңбек. Онда руға, жікке тартып тыраштану мен бөлшектену атымен жоқ. Сіз оның татарларды Кіші жүз бастатқан түріктер деп дәлелдегеніне қарап сол жақтың жігіті екен деп қалуыңыз мүмкін. Тіпті Таян ханға өгей шешесін алды деп жабылған жалаға ызалана, әрі бұлтартпас соққы бергеніне қарай отырып, Тілеубердіні сол рудың баласы деп қалғандарға да кезіккенбіз. Енді бұрынды-соңды болып осынау тарихнамадан арғын руын тапқан тұңғыш зерттеуші екеніне қарап, бұл жігітті солай апарып жүрмегейсіздер. Онда қоңыратты ғұнның тікелей ұрпағы деген тұжырымын қалай тартамыз? Қысқасы, бұл бауырымыз рудың ұлы, құлқынның құлы емес, түгел Түріктің түлегі, күллі Қазақтың ұланы! Тілеубердінің «Шыныңа көш, тарих! Шыңғысхан кім?» деген кітәбін толық оқысаңыз, «дәстүрлі» тарихи түсінігіңізде қаншама қаталықтардың барын ап-анық сезер едіңіз. Атап айтқанда: оғыз түріктер деп жүргеніміз – ұлы жүз және қыпшақ рулары, татар дегеніміз – кіші жүз және басқа түрік рулары, қытай деп бөтен санап жүргеніміз – керей бастатқан орта жүз рулары екен. Қысқасы , аталған рулар – асса тұтас түрік халқының, қалса исі қазақ ұлтының тіке ата-бабасы еді. Ал маңғұл этнонимінде үш жүздің және басқа түріктің көптеген рулары қамтылған. Ол кең мағынада түрік этнониміне балама болса, ең тар мағынада – жалайыр бастатқан Жетісу түркілерін меңзейді. Содан барып Маңғұлстан (Мағұлстан, Моғолстан) деген тарихи территориялық атау қалыптасқан.

	Қорыта айтқанда, Тілеубердінің «Шыныңа көш,тарих! Шыңғысхан кім?» деген еңбегі тек Шыңғысханның кім екенін анықтауға ғана арналмаған. Осынау алып тұлғаның тарихын өзек ете отырып, күллі түрік тарихының тұтас бір дәуірін қаузауды мақсат еткен. Әрине, хан тарихы, қаған тарихы дегеннің өзі шындап келгенде, ұлт тарихы болып табылады. Ханы болмаған халықтың тарихы да болмайды. Соны білген жат ниетті, жау пиғылды тарихшылар Шыңғысханды бізден тартып әкетуге барша айла-шарғысын салып бақты. Ал Шыңғысханның түрік текті болғаны, жалайыр руынан шыққаны, түптеп келгенде, қазақтың ұлт атасы екені екібастан анық тарихи ақиқат еді, оны өзіміз айтпауға тырысып, аузымызды тоғыз қабаттап таңып алсақ та, уақыты келгенде басқалар-ақ айтар еді. Әрине, осынау тарихи ақиқатты өз бауырымыздың айтқаны сіз үшін де, біз үшін де абырой болды. Әрі дер кезінде анықтап, жеткізе айтылғаны қандай ғанибет. Біз өз айтарымызды айттық. Ендігі қалғанын Тілеубердінің өзінен оқып қанығарсыз.

	Қашан да кісі кісілігімен, ел елдігімен сыйлы. Сол елдіктің бір сипаты осы ұлт тарихын тануда болмақ, дәл осы арада ағалық тұрғыдан Тілеубердінің шығармашылығын қаржылай қолдап жүрген бауырларымыздың ісіне берекет, отбасына бақыт тілеймін. Шыңғысхантану, түптеп келгенде, ұлттану – қазақтану ғылымы болып табылады. Сондықтан ол ауқымы кеңге серпер, адымы алысқа барар игілікті жұмыс болмақ. Соның бір айғағы, таяуда ғана тұсауы кесілген «Шыңғысхан» атты жұрнал дер едім. Бұл – Қазақстан ғана емес, тұтас түрік әлемі үшін де зор маңыз алатын әрі тұңғыш, әрі келелі іс болды. Ендеше, Шыңғысхантану саласындағы барша іске үлкен сәттілік, ұлы табыс тілейік! Өз басым Тілеуберді бауырымның осы еңбегін Алаш азаттығының 20 жылдығына жасалған ең сүбелі тартулардың бірі деп білемін.





ТӘКЕН САЛ МЕН ӘЛМЕН АҚЫН




	«Жазушы» баспасы «Қазақ халық әде-биеті» сериясымен ауыз әдебиеті үлгілерін жүйелеп, жанрлары бойынша жеке томдарға біріктіріп, алғысөз және түсініктемелермен жабдықтап жариялауды қолға алғаны әдеби жұртшылыққа тегіс мәлім. Бүгінгі таңда ол сериямен «Ертегілердің» төрт томы, «Батырлар жырының» бес томы, «Айтыстың» революцияға дейінгі кезеңді қамтитын екі томы жарық көріп, түгел тарап та үлгірді. Осы мақаланы жазуға себепші болған жәйт – соңғы екі кітәп. Әйтсе де, менде айтыс жанрының байырғы қазақ әдебиетіндегі орны, атқарған қызметі жөнінде сөз қозғамақ ниет жоқ. Халқымыз айтыс өнеріне қашаннан құмар: оның мәнін де, қадірін де бізден кем білмейді. Қадірін білгенінің белгісі емес пе, осы өнер, әсіресе, соңғы жылдары қайта жаңарып, жарқырап бағы жанған жанрға айналды. Айтысқа деген халық ықыласының күрт өскені сонша, жалпақ елдің әр түкпірінен-ақ айтыскер ақындар қаулай бой көтеріп, тез есейіп, тез жетіліп жатқанының куәсі боп жүрміз.

	Мінеки, осы тұста жарияланған мына екі кітәп – талапкер ақындар үшін шеберлік оқулығыболарыөзалдына, айтысөнерінеқайта ден қойған жұртшылықтың, қалың оқырман қауымның ұлттық-эстетикалық тұшынымын жаңғыртуға, қалыптастыруға, тәрбиелеуге, сонымен қатар ежелгі халық әдебиетінің үлкен бір саласы туралы жан-жақты мәлімет беруге септігін тигізер құнды еңбек. Енді осының жалғасы – кеңестік дәуірдегі айтыстар да жарық көретінін ескерсек, бұл өзі рухани үлкен дәулетке айналғалы тұрғаны анық. Сіз бұл жинақтардан жалпы оқырманды былай қойғанда, халық ауыз әдебиетінің арғы-бергісінен мол хабардар әдебиетшілер үшін де беймәлімдеу болып келген көптеген ақын, сал, серілердің есімдерін ұшыратып, тірі сөздерімен танысасыз.

	Солардың бірі – Тәкен сал, бірі – Әлмен ақын. Қазақтың қай өнерпазының асыл сөзі арттағы ұрпаққа түгел жетіп жарытып еді. Сол қасірет аталмыш екі ақын басында да бар. Бірді-екілі айтыстары қағаз бетін көргенмен, өмір тарихына қатысты деректер дер кезінде хатқа түсіп үлгірмегендіктен, жинақты құрастырушы ғалымдар тіпті кітәп соңында берілген түсінікте-мелерде жартымды мәлімет те ұсына алмаған. Тәкен сал жөнінде бір ауыз дерек жоқ. Сол олқылықты түгел толтырмағанмен де, азды-көпті септігі тисін деген ниетпен өзіміз білетін кейбір жәйттерді оқырман қауым назарына жеткізуді жөн көрдік.

	Екі ақын да ХІХ ғасырдың екінші жартысында қазіргі Қордай ауданына қарасты (Жамбыл облысы) Сұлутөр өңірінде өмір сүрген. Жазда жайлауға жанай көшіп, қыста қыстауға қатар қонатын, төскейде малы, төсекте басы араласқан, құдандалы, бауырлас, ағайындас екі ауылда бір кезеңде тетелес туған қос өнерпаз бір-бірін бала жастан-ақ жақсы біліп, ойын-тойда жиі ұшырасып, отты өлеңмен қағысып жүріп қатар өскен.

	Әлмен Байқалмаққызының ақын аты тым ерте тараған деседі. Айрықша зерек, өткір де тапқыр қыз өз тұсындағы аузында желі бар жігіттерді бет қаратпай жеңіп отырған (Қабасақал, Олжаюай, т.б.). өзінен бірер жас үлкендігі бар, кейіннен бүкіл Жетісу атырабына даңқы жайылған Тәкен салды да қаршадай қыз әмсе сүріндіріп кете берген.

	Сол дәуірде бір Сұлутөр өңірінің өзінде ғана өкше басыса ғұмыр кешіп, аты-шулы ақындар – жыр алыбы Жамбылмен айтысқа түсетін майталман Сарбас, өзінің өнердегі орнын:



	Менің атым – Әлмейін...

	Ақындығым өзімше,

	Сарыбастан ілгері,

	Сүйінбайдан сәл кейін,

	Өлеңім бар баяғы,

	Қордайдан соқса желдейін, –



	деп белгілейтін атақты жүйрік Әлмейін, артына «Ұран», «Қалипа-Қалыш», «Көш тоқтатқан», «Ат ойнатқан» т.б. сияқты ондаған мұра қалдырған, күйші Байсерке, әрі күйші, әрі әнші, әрі палуан Бердібек, атақ-абыройы қырғыз-қазаққа жайылған шешендер – Кебекбай мен Ноғайбай секілді ән-күй сауған, өлең, сөз сауған небір дүлдүлдер өткенін ескерсек, Әлмен қыздың ерте есейіп, тез жетілуі заңды да. Өнерпазы мол елдің өз үрдісі, мектебі болатыны түсінікті.

	Әлмен қыздың Тәкен мен тым ерте ұстасқанын айғақтайтын мынадай бір әңгіме бар ел аузында: Тәкен сал бір күні «Әлмен қыз ұзатылып барады екен» дегенді естиді. Шамасы, әкетіп бара жатқанын кездейсоқ көрген біреулер жеткізсе керек. Бірақ бұл кәделі ұзатылу емес еді. Әйтпесе, Тәкен салдың естімей қалар жөні жоқ-ты. Ақын қыз бесікте атастырылған («бесік кертпе») күйеуін менсінбей, кердеңдей берген соң, анау оны нағашысыныкіне қонаққа бара жатқан жерінен жолда ұстап алып, зорлықпен әкеткен-ді. Және оны қыз әкесінің келісімімен істеген. Ол жағын естіді ме, естімеді ме, кім білсін, әйтеуір, Тәкен сал:

	«Бір сүрінер тұсы осы, айтысып қалайын», – деп соңынан қуа жөнеледі. Зорлықшыл топ ақын қызды жеңіл пәуескемен әкетіп барады екен. Тәкен сал оған қатарласа беріп, шырқай жөнеледі. Күйеу қасындағы топты менсінбей қыр көрсеткені ме, әлде ақын қызды тұқыртудың жолы осы дегені ме, қайткенде де, Тәкен сал сыпайылықты аттаңқырай сөйлейді (»Алып қашып бара ма ойпаң жерің?»). Бұл таңырқарлық жәйт емес. Әр кезде-ақ қыз бен жігіт айтысы үстінде жігіттер ондай анайы мінез көрсететіні – ұшырай беретін жәйт. Мәселен, Ұлбике мен Күдері қожа айтысы, т.б.

	Жапа шегіп, ашынып келе жатқан қыз еш тартынбастан, уытты өлең тізгінін босатып қоя береді. Тәкеннің анайылау сөздерін елең етпегендей ұтқыр да өткір өлеңмен жауаптасып, бетін қайтаруға тырысады: «Ойпаң жерді сөз етіп не қыласың, аузы-басың қан жалап шыққан жерің», – дейді. Жол үстінде екеуі біраз айтысып, ақыры Тәкен бұл жолы да ұта алмай кетеді. Оны Тәкен салдың осалдығы дегеннен гөрі Әлмен қыздың мықтылығы деп бағалаған жөн сияқты.

	Әлменнің айрықша өткір, өр мінезі осы келін болып жаңа түсіп отырған шағында да көрінбей қалмайды.

	Күйеу бала Досыбай Сиқым арасындағы Қапал көрінеді. Екі ағасы – Ешмадияр мен Қошмадияр – әжептәуір ауқатты адамдар болса керек. Бір жаманы – үшеуі де нағыз айран таз екен. Әсіресе, Досыбайдың ұсқыны келіспепті. Әлменнің оны менсінбейтіні де, «оған берсең, у ішіп өлем» деп әкесін қорқытып, ақыры зорлықпен келін болып түсетіні де сондықтан. Ақын атағы дүркіреп тұрған қыздың бесікте атастырылған күйеуін менсінбей жүргені де ел ішінде жақсы мәлім еді. Ауылдың соны білетін беделді бір қариясы шымылдық ішінде қайрансыз отырған Әлменнің қасына келіп: «Біздің баланы менсінбейтін келінді көрейінші, – деп шымылдық шетін ашып қарапты да: – Ай десе – аузы, күн десе – көзі бар сұлу ма десем, кескінсіз қарасұр біреу ғой!» – депті бұрыла беріп.

	Онсыз да ызадан жарылуға шақ отырған Әлмен сонда шымылдықты желпіп жіберіп:



	Ауылдың ақсақалы – Бектұрған-ды,

	Көремін өзім тәуір тек тұрған-ды.

	Келін боп еркімменен келгенім жоқ,

	Әкем мен екеуің ғой еп қылған-ды.

	Зорлықшының зауалын Құдай берсін,

	Аузына келгенді айтып жеп тұрғанды.

	Ата сақал аузыңда күректей боп,

	Көргенім жоқ дәл сендей ант ұрғанды, –



	деп тарпа бас салады.

	Ойда жоқта «сыбағасын жеп» сасып қалған Бектұрған: «Ой, бетің құрғыр!» – деп үйден шығып кетеді. Той-томалаққа жиналып, үй төңіректеп жүрген туысқан-туғандары еріндерін тістей, мырс-мырс күліседі.

	Осы сәтте Ешмадиярға өрістен салып ұрып жеткен жылқышысы бір тайы мен құнанын қасқыр жеп кеткенін хабарлайды. Әрі шығын малдың ашуы бар, әрі беделді қариядан қысылып, қалай жуып-шаярын білмей абдырап тұрғаны бар, Ешмадияр қасындағыларға:

	«Маған да жауап қайырар ма екен, именер ме екен, көрейінші», – деп, үй сыртынан Әлменнің тұсына жақындайды: «Келіннің аяғынан, қойшының таяғынан демекші, мына келін қырсық ала келді ғой!» – деп бір дауыстап:



	Кербұлақты айналып қона алмадым,

	Ойдағыдай, келінжан, бола алмадың.

	Құнаным мен тайымды қабат жепті-ау,

	Сен түскенде осы ма оңалғаным?! –



	деп сынай соқтығады.

	Қайнағасының даусын таныған Әлмен қыз шымылдық ішінен өлеңді аңыратып қоя береді:



	Мен үйімде жүргенде сөк жарма едім,

	Әкем тазға берді деп арманда едім.

	Ағайынды үшеу, басыңды құрт жегенде,

	Қастарыңда сонда да мен бар ма едім?!



	Әлмен – нағыз от ауызды, орақ тілді айтыс ақыны. Осыдан қырық-отыз жыл бұрынырақ әңгіме-сөзге икемі бар қариялардың Әлмен айтыстарынан тым құрмаса бірер шумақ тақпақтап отырмайтыны жоқ еді. Бала кезімде соларды көп естідім. Әкем Ысқақбай Сұлутөр өңіріне жақсы мәлім, әңгімешіл, шежіре кісі еді. Жас кезінде трактор айдап, кейінірек сиыр бағып, бригадир болып ғұмыры өтсе де, жүйрік ат ұстап,жиын-той қуып жүруге бейімдеу, серілігі бар кісі-тін. Тура менің сөз түсініп,өмір танитын шағымда екі жүйрікті қабат бағып, біріне өзі, екіншісіне мені мінгізіп, жазғы жайлау думанын, етектегі күзгі той-томалақты көп қызықтады. Менің әкемді тойға келген беделді қариялар әмсе өздері түскен үйге шақырттырып алдырар еді. Жасы ол қариялардан көп кіші Ысекең әдетте бәрінен төменірек жайғасар еді. Онысы мен үшін өте қолайлы-тұғын. Әкемнің тізесіне сүйене отырып, құлақ құрышым қанғанша әңгіме тыңдаймын. Ол кездегі ақсақалдар қандай, шіркін! Шетінен ділмәр, шетінен шежіре! Ұлағатты әңгімелерді судай сапырысады. Әлменнің айтыстарының да, ол туралы әңгімелердің де талайын сол кезде естігем. Ал әкем маған Әлмен айтыстарын қанша көп білсе де, жекелеген шумақтарын болмаса, түгел айтып көрген емес. Өйтетін себебі – Әлменмен қақтығысқан ақындардың қай-қайсысы да оның тегеурініне шыдай алмаған кезде әдептен озып, анайы сөзге жол бере бастайтын-ды. Ондайда Әлмен одан бетер өршеленіп, қарсыласының басына ит терісін қаптайтын. Әкем ол «тұздықты» шумақтарды маған айтудан қысылатынын енді түсініп жүрмін ғой.

	Ондай қақтығыстардың ең сыпайыларынан бір-екі мысал келтіре кеткен қызық шығар: Сұлутөр өңірінде Бектембай, Олжабай дейтін ағайынды екі бай өткен деседі. Әкелерінің есімі

	– Байтасбай болса керек. Бірнеше жүйрік ат ұстап, атақтары шыққан көрінеді. Дәулетінің арқасында Олжабай ептеп серілік құрып, ауыл арасындағы кіші-гірім той-томалақта айтысқа түсіп жүретін сияқты. Бір күні ол Әлменге ұрынып:



	Ар жақта бір қайным бар – Бұзау, Тантай,

	Басымда бір бөркім бар қызыл алтай.

	Бір жүз қой, екі жүз қой әркімде бар,

	Мың қойы бар мен келдім, болсаң әмпәй.



	Ар жақта бір қайным бар – Бұзау, Тантай,

	Басымда бір бөркім бар қызыл алтай.

	Бір жүз қой, екі жүз қой әркімде бар,

	Қасыңа бүгін түні мені жантайт, –



	деп кісімсігенде, тапқыр ақын:



	Шырқатып, шаршы топта той бастаймын,

	Тек жүрмесең, төбеңнен жай тастаймын.

	Мың қойдың шатын иіскеп әдет қылған,

	Сен бе едің қу шантығы Байтасбайдың?!

	Шырқатып, шаршы топта той бастаймын,

	Тізгін үзіп, құр аттай ойқастаймын.

	Тойдағы қыз-келіншек тоқтың емес,



	Тойлы ауыл қотаны емес Байтасбайдың!

	Шырқатып шаршы топта той бастаймын,

	Естіге үлгі қылып ой тастаймын.

	Өлең сенің не теңің шатып-бұтқан,

	Зәр сасыған шантығы-ау Байтасбайдың!? –



	деп тойға жиналған шыжандай елдің алдында әбден мазақ қылады.

	Тағы бірде Тәкен сал Әлменмен ұзақ айтысып, ақыры жеңілуге айналады. Сонан соң қайткенде де сүріндіру үшін:



	Күйдім-пістім, Әлменжан, күйдім-пістім,

	Отқа түстім сен үшін, суға түстім.

	Өзің көңіл бергенде, әй-еу, Әлмен,

	Әкем Байқалмақтың төрінде күбі пістім, –



	деп әдейі топ алдында күйдіре сөйлейді. Сонда сөзден мүдіріп көрмеген тапқыр Әлмен:



	Базар барып, базардан тай аларсың,

	Пұлыңның қалғанына шай аларсың.

	Әкем Байқалмақтың төрінде күбі піссең,

	Әкең Байқалмақтың басындай май аларсың



	деп қойып қалғанда, күлкіден өлген жұрт «болды,болды!» десіп, Тәкеннің жауабын тыңдамай, Әлменді көтеріп әкеткен сияқты.

	Тәкен мен Әлмен өмір бойы айтысқан. Олардың біразын сәті түскен бір жолы Тәкен салдың туысы, нағашым Бүрбай ақсақалдан тыңдағаным бар. «Бұл айтыстарды Сәулебай жақсы біледі», – деп отырғаны есімде. Сәулебай Отар бекетінде тұратын қария еді, ол да, Бүрбай қарт та елуінші жылдары дүние салды білем. Сол кезде естігендерімнен көбіне Тәкен «портреті» іспетті Әлменнің ұтқыр шумақтары ғана қалып қойыпты жадымда:



	Байғұттының кенжесі Тәкен сал бар,

	Байғұстың жақ терісі шалбар-шалбар.

	Көкала атқа мінгелі көп жыл болды,

	Үйінде Тәкен салдың қанша мал бар?



	Байғұттының кенжесі Тәкен көсе,

	Аузы-аузына тимейді талқан жесе.

	Басына кимешекті кигізе сап,

	Кім сенбейді Тәкенді қатын десе!?



	Өз әкемнің әңгімелерінен жадымда сақталған бір дерек: Тәкен сал Әлменге әмсе өзі барып ұрынады екен. «Жеңе алмасыңды білесің, неге тиісесің?» – дейді екен тұстастары. Сонда Тәкен сал: «Мен Әлменді жеңейін деп айтыспаймын, жырлатайын деп айтысам», – деп жауап қайтарса керек. Осы сөзде үлкен жүректі мәрт ақынның замандасына деген өлшеусіз құрметі жатқандай.

	Бұл күндері Әлмен ақын мен Тәкен салдың айтысын жатқа білетіндерден ешкім қалған жоқ. Жекелеген шумақтарын жергілікті ақын, жоғарыда есімі аталған Бүрбай ақсақалдың баласы Асылқұл ғана айтып жүреді. Әлменнің тағы бір өлеңі Кенен Әзірбаевтың «Аңыздар сыры» атты кітәбінде келтірілген:



	Құдай несін жаратты қызды қор ғып,

	Біреуді кем, біреуді күшті-зор ғып.

	Сайрап жүрген саяда бұлбұл едім,

	Мойыныма түсірді-ау тұзақ-тор ғып.

	Арманда өтті ашық жар – Әмеш боздақ,

	Амалсыздан ботадай қалдым боздап.

	Көздің жасын көл қылып қойыныма,

	Жүректегі шерімді айттым қозғап.

	Құдай неге жасадың қызды қорғып,

	Жарасына жүректің дауа таппай,

	Қолға түстім киіктей орғып-орғып.

	«Бесік керткен» қазақтың заңы құрсын,

	Арманда өтті зарланып талай қыршын.

	Ортасында өңкей таз қор болдым-ау,

	Ата-бабам қолдамай қайда жүрсің?

	Талай қыз бен жігіттер арманда өтті,

	Сүйгеніне жете алмай зарлап өтті.

	Шырылдатып өз қызын малға сатып,

	Күң болып, күркілдеген шалға кетті.

	Байқалмақтың қызы едім, атым – Әлмен,

	Қадірлі екен қыз сорлы қалың малмен.

	Қызы бар қыр асады деген қазақ,

	Кетеді сатқан қойдай кәрі шалмен.



	Әлмен ақын туралы азын-аулақ мәлімет бере алған сияқтымыз. Ал енді Тәкен сал кім? Тәкен сал 1860 жылдардың орта тұсында Қордай ауданына қарасты Сұлутөр өңірінде дүниеге келген. Арғы бабасы Жылқайдар – қалмақ жаугершілігі тұсында асқан ерлік көрсеткен айтулы батыр, ел қамқоры болған адам. Ұрпақтар ұғымында киелі жан саналып, артында мол аңыз қалған. Мәселен, ол кісі жазғы шілдеде жылқы жайып жүргенде, төбесінде бір шөкім бұлт еріп жүреді екен. Жылқайдардың екі немересі Мүлкаман мен Қонай да – ата жолын қуған қас батырлар. Баршаға аты мәлім Қордай батыр – осы Мүлкаманның ұрпағы. Атақты күйшілер Бердібек Мықтыбекұлы мен Сатқынбай Әлмесұлы да – тікелей осы әулеттен.

	Тәкен сал өз тұсында Жетісу өлкесіне кеңінен мәлім болған, әншілік, сазгерлік, ақындық өнерді қатар ұстаған үлкен дарын иесі еді.

	Әлмен ақын Тәкенге: «Қой мен жылқың белгілі, Тәкен байғұс, көкала аттан бөлек не құтың бар?» деп кемсіткенмен, Тәкеннің әкесі әжептәуір ауқатты кісі болған. Тәкеннің салдық құрып жүруі тегін емес. Ел аузындағы аңызға қарағанда, Тәкен сал бөтен ел, бөгде жұртты аралағанда, көкала атын бір құлаш жібек матамен тұсап жіберетін көрінеді. Ауылдың жұқалтаң елгезектері сол кездеме үшін-ақ таңертең салдың атын өрістен ұстап әкеп, ерттеп, дайындап тұратын болыпты-мыс. Тәкен сал жүйрік баптап, бәйгеге қосуға құмар екен. Кезінде оның көкала сәйгүлігінің даңқы ақынның өз атағынан кем тарамаған.

	Жетісу көлеміндегі ат шабылар ас пен тойдан көкала атты Тәкен сал қалып көрмеген.

	Тәкен салдың мұрасы бізге түгел жетпеген. Көп айтыстарынан хатқа түскені – Әлмен қызбен айтысы. Әсілі, Тәкен сал Әлменмен өмір бойы айтысқан. «Айтыс» кітәбінің бірінші томында жарияланған айтыс пен Кенен архивіндегі, сондай-ақ Асылқұл Бүрбаев айтуындағы нұсқалар бір-біріне кейде ұқсап, кейде алшақтап жататыны байқалады. Оның бар себебі – негізінен, ол екі ақынның әр кездегі әр басқа айтыстарының бір-бірімен араласып кетуінің әсері боса керек.

	Тәкен салда ақындықпен қатар әншілік, сазгерлік өнер де бар еді дедік қой. Жетісу көлемінде жақсы белгілі халық әндерінің ішінде Тәкеннің әндері де жүргені даусыз. Тәкен туындыларының бізге анық белгілісі

	– «Қоянды, Желсаз жайлауы-ай», «Ойжайлау» және «Жүрдім ойлай» әндері. Бұлардың алғашқы екеуі бүгіндері де халық арасында жиі айтылады. Тек біріншісі әр ауылда әрқалай:

	«Сұлутөр, Желсаз жайлауы-ай», «Ақтерек, Желсаз жайлауы-ай», тіпті «Сусамыр елдің жайлауы-ай», т.т. деп өзгертіліп, екінші жолы ғана «өмірдің бар ма байлауы-ай» деп дұрыс қайталанады.

	Тәкен салдың Көшер, Өскенбай, Жаңғараш, Суанқұл дейтін бірге туған төрт бауыры болған. Тәкен сал солардың кенжесі. Бәрінен де өсіп-өнген ұрпақ баршылық.

	Ол – өз тұсында Жетісу өлкесіне кеңінен мәлім болған, әншілік, сазгерлік, ақындық өнерді қатар ұстаған үлкен дарын иесі еді. Әлмен ақын:



	Сақалы жоқ Тәкеннің, үш мұрты бар,

	Өзі жақсы жігіттің үш жұрты бар.

	Қой мен жылқың белгілі Тәкен байғұс,

	Көкала аттан бөлек не құтың бар? –



	деп кемсіткенмен, Тәкеннің әкесі Байғұтты әжетәуір ауқатты кісі болған деседі. Екі әйелінен бес ұл еріпті: бәйбішеден – Көшер, тоқалдан – Өскенбай, Жаңғараш, Суанқұл, Тәкен. Естуімше, Байғұтты қайтқасын, тоқалдың балалары бұрынырақ жетілген де, бар дәулет емшектес төртеуге көшкен. Шындығы да осы болу керек. Тәкеннің салдық құрып жүруі тегін емес.

	Ал оның бәйбішеден туған бауыры Көшер кедейліктен тұралап, ақыры диқаншылықпен айналысып кеткен. Осы Көшерден туған үш ұлдың кішісі Көрпеш те тапқыр ақын болған, бірақ та жарлылықтың кесірі шығар, Тәкен ағасынша өнерді ізіне түсіп қумай, жертөледе тұрып, егіншілікті кәсіп еткен. Оның Исабек палуанмен, Садырбай молдамен, орыс Митькамен, Ыспанбаймен қақтығысы, «Қойын қасқыр жегенде», «Кемелбайға», «Сатайға», «Құсайынға», «Сатыбалдыға», «Қоян жылы», «Молдалар туралы» т.б. сияқты шығармаларының үзіктері әлі күнге ел аузында айтылып жүреді. Оларды неғұрлым толығырақ білетін кісі – Асылқұл Бүрбаев.

	Көрпеш өлеңді әдейілеп шығармаған. Көбіне әлде бір оқиғаға байланысты табан астында суырып салып, айтып тастап жүрген. Тек жиын-тойларда – айтысқа түскен шақтарында ғана шаршы топтың алдында жырлаған.

	Әсілі, ел аузындағы әңгімеге қарағанда, Көрпеш жай сөзден гөрі өлеңге бейімдеу болған сияқты. Бірде біздің елде алыпсатарлық жасап жүретін өзбек Тәкенге келіп, Сатай деген кісінің үстінен шағым айтыпты. Екеуінің де көңілін қимаған Тәкен қайсысына жақтасарын білмей, ыңыранып отырыңқырап қалған екен, қасындағы Көрпеш көпе-көрнеу зорлыққа шыдамай:



	Сен белгілі Сатайсың,

	Жақсы қойды жасырып,

	Жаман қойды матайсың.

	Бірің тіліңді бірің алмайсың:

	Бірің – қалмақ, бірің – қытайсың.

	Бұл қылықты қоймасаң,

	Сен Сатай,

	Түбі бір күн жұтайсың. Елу қойын жөнднп бер! –



	деп төрелік айтып жіберген екен.

	Бірде Көрпештің үй маңында жайылып жүрген қойларына қасқыр шауып, біреуін жарып, біреуін жаралап кетіпті. Соларды сойып жатса, үстіне жақын ағасы Құсайын келіп қалады. «Әй, Көрпеш, бұның не?» – деп таңырқайды ол. Сонда Көрпеш белін жазып тұрып:



	Қасқыр деген көксерек,

	Қызылжыраны келіп қапты бөкселеп.

	Қара қойды өлтіріп,

	Қызыл қойдың желіні жоқ,

	бөп-бөлек.

	Қасқырға да ет керек,

	Қалған қойды жеп кетуге көт керек.

	Ұстап алсам, өлтірер ем,

	Екі өкпеге тепкілеп! Е, Құсеке, не керек –

	Көпекең қалды өкпелеп! –



	деп жауап беріпті. Ал оның осы сөзін табан астында жадына тоқып қалып, елге таратқан Құсайын да қара жаяу адам емес. менің қолымда оның «Біз бардық Аманжолдың жиынына» деп басталатын бірнеше шумақ өлеңі бар.

	Ол замандағы аадамдар шетінен ақын болған ба деп таңырқаймын. Тек осы Тәкен сал мен Көрпешке қатысты әңгімелер төңірегінен көрінетіндердің талайы-ақ айтқыштықтарымен тәнті етеді. Жоғарыда есімі аталған күйші Бердібек те әрі суырып салма ақындық та бар. Халық аузында ол кісі туралы қызықты әңгімелер көп-ақ, оның біразын К.Әзірбаев «Аңыздар сыры» кітәбінде жариялады да.

	Ал осы Бердібектің баласы Ыспанбай да сөз ұйқастыруға епті болған. Өзі Көрпешпен түйдей құрдас екен. Бірде ол Көрпешке: «Сені жұрт «ақын-ақын» деп дәріптейді. Ақын екеніңді білейін, биылғы мына қоян жылын өлеңге қосшы», – депті сынамақ үшін. Сонда Көрпеш:



	Биылғы жыл – жыл қоян,

	Бай біткенді жұтатып,

	Кедейді құртар бұл қоян.

	Ұзын құлақ, жырық ерін, ит табан –

	Жүрген жері шаңдақ топырақ,

	жап-жаман.

	Тісі өткір, тілі –у,

	Жетісуға бет бұрып тұр оңбаған!

	Шоршып келіп,

	Шоңқия кеп жығылды,

	Кім бар еді ант атқанды аңдаған?! –



	деп шұбырта жөнелген екен. Іші суретке толы бұл ұзақ өлеңді кезінде түгел жазып алмағаныма өкінем.

	Ақын құрдасын Ыспанбай басқаша да сынап көрген сияқты. Бірде Көрпеш көкпардың додасына түсіп, өзін-өзі ұмыта тартысып жатқанда, Ыспанбай оны жотасынан қамшымен осып жіберіп:



	Қайтеді-ей, мына Көрпеш,

	Тартқаны – қара серкеш.

	Көкпар тартқан несін алған,

	Көрпешке керегі – төмпеш! –



	деген екен, Көрпеш тақымындағы көкпарды босатпаған күйі еңсесін тіктеп, тістене дауыстайды:



	Тарт көкпарды, Ыспанбай!

	Мойның тура қыл шылбырмен ысқандай.

	Байжігіт, Жанжігіттің арасында

	Тырбыңдайсың тышқандай.

	Қалай сенің көзіңе

	Көрініп қалдым дұшпандай?

	Ел алдында құлдық ұр,

	Не жеріңді айт тұрысқандай!



	Құрдасының табан астында көрсеткен тапқыр-лығына риза болған Ыспанбай:

	«Құлдық! Құлдық!» – деп қол қусыра күліпті.

	Көрпештің Исабек палуанмен қақтығысы осындай суырып салма айтқыштығымен қатар оның мінез-құлқынан да хабардар ете кететін сияқты.

	Исабек палуан да диқаншылықпен айналысады екен. (Жалпы, бұл Мүлкаман, Қонай деп аталатын ағайынды екі ата ел – белгілі Қордай батырдың елі – малшылық пен егіншілікті қатар жүргізген.) Сонымен бірге ол ақындықтан да құр алақан болмаса керек. Сол себепті бір-бірін іш тарта жүрсе керек екеуі де. Көрпеш бірде жолшыбай өтіп бара жатып, егін басына күрке тігіп оңаша отырған Исабектің қосына бұрылады. Есік алдына түсіп, астындағы байталын байламай бос қоя салса, ол дереу жайқалып тұрған тарыға жетіп барып, орып жіберіпті. Сол кезде қалың тары арасынан жүгіре шыққан Исабек: «Тарт ана байталыңды!» – деп ақырады. Оған Көрпеш:



	Уа, Исеке!

	Байталым менің қашаған,

	Қашаған қылған жасаған.

	Айналайын, Исеке,

	Жайпап кеткен жері жоқ,

	Қонағыңнан бар-жоғы,

	Бір-ақ уыс асаған», –



	дейді палуанның ашуын әзілмен жұмсартқысы келгендей. Оған жіби қоймаған Исабек:



	Әй, Көрпеш, қайтар қазір байталыңды!

	Мен білгем осы сөзді айтарыңды.

	Егерде қайтармасаң байталыңды,

	Қағып алам мен сенің сайтаныңды! –



	дейді тістене гүжілдеп. Бірақ Көрпеш ықпаған күйі:



	Мен де білгем бұл сөзді айтарыңды,

	Не етесің ұстамасам байталымды?

	Ойлайсың шығарам деп сайтанымды,

	Қайдан білдің мен сені қайтерімді?!» –



	деп екі білегін кезек сыбанып, қарсы жүріпті. Ақынның ойнақы мінезі палуан ашуын еріксіз жібітеді. Ол:



	Анық па көзіме сен көрінгенің?

	Он күн өлең айтсаң да ерінбедің.

	Өзіңе, ер Көпеке, басымды ием,

	Мінеки, сізден анық жеңілгенім, –



	деп күліп жіберген деседі. Күлмеске амалы да қалмаған сияқты. Өйткені сол тұста бүкіл Сұлутөр өңірінде Исабектен қайраты асқан кісі жоқ-ты. Оның қайратын Көрпеш Садырбай молдамен қақтығысындағы:



	Күші бар Исабектің бес кісідей,

	Мұсағұл – тері шалбар ескісіндей.

	Үкітайың қалжыңға тәуір екен,

	Кедейдің шыбын тиген ешкісіндей, –



	деп келетіншумағындаөзіде ашықмойындаған ғой. Сондай алыпқа білегін сыбанып тұра ұмтылуы, шынында да, күлкілі-ақ емес пе?

	Көрпеш ақынның өлеңдерін дер кезінде құнттап, жинастыра жүруді ескермеппін. Менің қолымдағы бары – жеті-сегіз қысқа өлеңі мен шағын-шағын бес-алты қақтығысы, сонан соң Шәрбәна қызбен біршама ұзақтау айтысының қысқарып жеткен нұсқасы ғана. Оны әуелде өз әкемнен, кейіннен Асылқұл Бүрбаевтан жазып алғам. Екеуінде көп айырма жоқ. Тек Асекең айтқан нұсқадағы кейбір шумақтардың «тұздықтары» басымдау боп кетіп отырады. Ондай жерлерін әкем маған сәл сыпайылай түзетіп жеткізді ме, әлде Асекең өткірлеу болу үшін өзі «тұздықтаңқырап» айтып жүр ме – ол жағы беймәлім.

	Бұл айтыстағы Көрпештің қарсыласы – Шәрбәна Сұлтанғазықызы осы күнгі Қордай ауданындағы Қалғұты аталатын кішкене өзен бойында туып-өскен. Руы – Ботбай ішіндегі Жәуіш. Өмірі негізінен кеңес өкіметі тұсында өтсе керек, ғасыр ортасына таман қайтыс болған деседі.

	Айтыс сол Қалғұты өзенінің бойында, Шарбананың ауылында – қазіргі «Алға» ауылы маңында өтеді.





	Жәрдем бер сыйынғанда, Қызыр мен бақ,

	Жастайымнан қыздарға болып ем нақ.



	Қырықтың жасым келді төртеуіне,

	Шәрбәна, ұялмасам – жортатын шақ, –



	деп өзі айтқандай, бұл кезде Көрпеш – тоқталған жігіт ағасы. Соған қарамастан, бұл айтыс – дәстүрлі қыз бен жігіт айтысы ретінде өтеді. Шамасы, өнер сайысы үстінде кісі өзінің жас айырмасын ұмытып кететін болса керек:



	Таңнан тұрып тау-тастан аң қағамыз,

	Тұйғынға қоян ілген таң қаламыз.

	Сол қырандай мен саған шүйілейін,

	Бұлталақтап қашып көр, Шәрбәна қыз, –



	деп бастаған Көрпеш бірден-ақ ынтызар көңілін білдіре жырлайды.

	Әйтсе де, қызды әріптесінің жас шамасы онша шабыттандыра қоймаған сияқты ма, ол әуелде:



	Әй, Көрпеш, айтысам деп әлектендің,

	Мен бе едім енді сенің дәметкенің.

	Қызыр шалған Байғұтты тұқымысың,

	Шәрбәнаға жарамас тілдеткенің,



	– деп тартыншақтай сөйлесе, соңырақ:



	Мүлкаман сенің атаң, батыр Қонай,

	Кірмеген елуде ақыл саған қалай?!

	Бармақ түгіл, қасыма жолатпаймын,

	«Кәпектей» керегің жоқ, ойбай құдай, –



	деп ат-тонын ала қашады («кәпек» - бір тиын деген орыс сөзі). Көрпеш ақын бәрібір тақымдап қоймағасын, Шәрбәна:



	Тәкен ақын болғанда, Көрпеш те ақын,

	Қырық-елуге келсе де қызға жақын.

	Әй, Көрпеш, текке әулікпе, қош, аман бол,

	Ерегіссең орнатам заман ақыр, –



	деп, сес көрсете отырып айтыстан тайсайды. Көрпеш өлеңін одан бетер үдете:



	Қимылдат өлеңіңді, бойжеткен қыз,

	Көрпешке ұнамайды кер кеткен қыз.

	Кей қыздың сөзі суық, жүзі ыстық,

	Жігіті қандай екен терлеткен қыз.



	Ауылыңа кешегі күн барам деп ем,

	Салайын мен әуенге зар еңіреген.

	Шәрбәнжан, дертімді жаз, көңіл жұбат,

	Шап қысып ақ төсіңе бала ембеген.



	Бұралған тал-шыбықтай балғын денең,

	Нұр – жүзің, меруерт – тісің, ойың – терең.

	Сексен қыз, тоқсан қатын қоршап тұрса,

	Аққудай қаз ішінде сені көрем, –



	деп ынтыға, аңсары ауа түседі. Әттең, айтыс бізге түгел жетпеген.





ШЫҢҒЫС ХАННЫҢ НӘСІЛІ МОҢҒОЛ МА, ТҮРІК ПЕ?




	2008 жылы «Нұрлы әлем» баспасынан «Шыныңа көш, тарих! Шыңғыс хан кім?» деп аталатын шағын кітапша жарық көріп еді. Авторы – Тілеуберді Әбенайұлы. Сол кітап 2009 жылы қазақ және орыс тілінде қатты мұқабамен қапталып, жеке-жеке екінші рет жарияланды. Баспа директоры Раушан Молдабекова: «Он шақты жылдан бері қаншама кітап шығарып жүріп, осынша көп сұранысқа ие болған кітапты көрген емеспін» – дейді. Бұл оқырман жұртшылықтың, біріншіден, ел тарихына ықыласын танытса, екіншіден, Шыңғыс ханның тегін білуге деген қызығушылығын қоса көрсетеді. Кітап қолдан-қолға тарап, жаппай оқылып жатқанмен, көбіне дастарқан басындағы әңгімеге ғана тамызық болып жүр. Ал өзін тарихшымыз, тарихшы болмаса да, ел тарихына қанықпыз дейтін білімді азаматтардың баспа бетінде жарияланған оң-терісті пікірін көрмедік. Кітаптың жарық көруіне себепші өзім болғандықтан, соның себебін айта отырып, өз байламымды жеткізуді жөн көрдім. Пікірім біреуге ұнар, біреуге ұнамас. Жұрттың көңілін жаппай табу – менің міндетіме кірмесе керек.

	2005 жылдың қараша айында имене рұқсат сұрап, кабинетіме бір жас жігіт келіп кірді. Қолтығына қысқан шағын қолжазбасы бар. Ол өзінің Шығыс Түркістаннан келгенін, жөн білетін ағайындардың ақылымен қолындағы жазбасын авторлар қоғамына тіркете кетпек ойы барын айтты. Қолжазбаның сыртындағы «Шыныңа көш, тарих! Шыңғыс хан кім?» деген атына көзім түскенде-ақ, қызығушылығым оянғаны рас. «Ал сонда сенің зерттеуің бойынша, Шыңғыс хан кім болып шықты?» – деп сұрадым. «Ол ешқандай да моңғол емес, түркі тұқымдас тайпаның өкілі. Дәлірек айтсақ, қазақтың үлкен тайпасының бірі жалайырдан» деді. Мен әзіл-шынын араластыра: «Бұл жөнінде осындағы бауырларың арасында дау-дамай былай да көп еді, сен оны одан ары өршітеді екенсің ғой. Өзің жалайыр емессің бе?» – дедім. «Жоқ, аға, – деді ол. – Мен кереймін. Жалпы, маған осындай сөздер ұнамайды. Қазақ халқы деген ұлы теңіз сияқты. Теңізге үлкенді-кішілі сан алуан өзен жан-жақтан сарқырай құйылып жатады. Бірақ теңіздің суы біреу емес пе? Бөліп-жаратын несі бар?!» – деді.

	Маған оның осы бір әрі бейнелі, әрі ойлы сөзі керемет ұнап кетті де: «О, айналайын, мынандай сөз айта алған соң, сен өзің өзгеше ақылды жігіт болдың ғой. Қазақтың не бір атпал азамтарының аузынан шыға бермейтін сөз ғой – бұл. Қаншасымен араласып жүріп, үнемі «ары тарт,бері тартты» көруші едім», – дедім шын риза көңілмен. Есіме Сабыр Адайдың:

	«Әр қазақ – менің жалғызым» деген сөзі еріксіз оралғанын ұмытқам жоқ.

	Біраз әңгімелесіп, жағдай сұрастық. Алтай аймағының Қаба ауданында туыпты. Жоғары білімді құрылыс инженері әрі қытай тілінің маманы екен. Ана тілінің уызына жарып ауызданғаны өз алдына, ұйғыр тілін де жақсы меңгерген. Бұл, әрине, үлкен артықшылық. Соның арқасында тарихқа құмар жас жігіт оның тереңіне бойлай енуге мүмкіндік алған. Әңгіме үстінде ол мен тұрғылас қазақстандық азаматтар көрмек түгіл, атын естімеген сан-алуан қытай, ұйғыр тілінде жарияланған том-том кітаптарды атай кетіп отырды.

	Қолжазбаны алып қалып, бас көтермей, екі күн оқыдым да, шақырып алып: «Қолжазбаңды жариялатсам, қалай көресің?» – деп сұрадым. Ол қуана келісті. Тек айтқаны: «Сөздердің орфографиялық жазылуын өзгертсеңіздер, қарсылығым жоқ, ол жөнінен білмейтінім бар шығар. Ал енді сөзіме тиіспеулеріңізді сұраймын, өйткені ол біз жақтағы қолданыстар ғой» болды.

	«Жұлдыз» жұрналының сол кездегі бас редакторы М.Мағауинмен хабарласып, Тілеубердінің жай-жапсарын айтып, қолжазбасын өзінен беріп жібердім. Мұхтар танысып шығып, риза көңілмен басты. Журнал таралымының аздығынан ба, әлде осы күндері жұрт кітәп оқуды азайтып жіберген бе, әйтеуір, ешқандай резонанс естігем жоқ. Сонан соң «Алаш» жұрналының иесі Хайролла Ғабжалиловпен жолығып, Тілеубердінің қолжазбасын ұсындым. Ондағы ойым – осынау ғылыми дүниені тарихшы ғалымдардың көзіне түсіру еді. Солар тарапынан оңды-терісті бір пікір айтылар деп дәметкем. Бірақ ол үмітім де ақталмады. Сонан соң «Нұрлы әлем» баспасының президенті, сазгер әрі жұрналшы Жарылқасын Дәулетке қолқа салып, мың дана таралыммен тегін шығарып беруін өтіндім. Ғалымдарға жетпесе де, халыққа жете берсінші деп ұйғарғам. Сыйлас інім меселімді қайырмай, кітапты басып шығарды. Содан бері мен қатысқан әртүрлі дастарқан басында әлгі кітәпті оқыған бірді-екілі кісі әңгіме қозғап, кейде әңгіменің аяғын дауға апарып тірейтін кездері кездесіп қалады. Әйтсе де, ішінара болмаса, көпшілігі-ақ Шыңғыстың моңғол нәсілінен емес, түркі тұқымдас халықтың өкілі екеніне еш шүбә келтірмейді. Осының өзі де бүгінгі таң үшін үлкен жетістік деп білем. Ар жағын қайдам, бүкіл кеңестік дәуірдің мектеп жасындағы миллиондаған ұрпағы Шыңғысты «жартылай жабайы» моңғол халқының қанішер жаугершісі ретінде оқып, соған иманындай сеніп, жадына солай тоқып өскен еді ғой. «Татар-моңғол езгісі» («татаро-монголское иго») дейтін қалыптасқан ұғым санамызға әбден сіңгені жалған емес. Орыс ғылымында әлі де сол түсінік үстемдік құрып келе жатыр. Әйтсе де, екінші мыңжылдықтың ең ұлы тұлғасын анықтау үшін жүргізілген сараптама кезінде бірінші орынға Шыңғыс ханның шығуы сол ұғымды аздап болса да шайқаған сияқты. Осының әсері ме, әлде саяси ойынға құрал етудің айласы ма, кейінгі кезде Қытай елінде Шыңғыс ханға деген көзқарас орыс халқы мен орыс ғылымында қалыптасқан ұғымға кереғар және әділдігі басымдау сыпат алғаны байқалады.

	Ал енді осы кітаптың жарық көруіне белсене кірісуімнің себебіне тоқталайын.

	Менің әкем Ысқақбай ескі әңгіменің кеніші еді. Бала кезінде біздің елдегі атақты Үмбет қалпеден дәріс алған, арабша сауаты бар кісі болатын. Кеңес заманына дейін араб әрпімен жарық көрген Абай, Ыбырай өлеңдерін, «Қобыланды», «Қыз Жібек», «Қозы Көрпеш – Баян сұлу» дастандарын, «Шәкір – Шәкірәт», «Мұңлық –Зарлық» т.б. секілді қиссаларды, «Сүйінбай мен Қатағанның айтысы», «Сарбас пен Қалмырзаның айтысы», «Тәкен сал мен Әлмен қыздың айтысы», «Сауытбек пен Ақбөпенің айтысы» сияқты ауыз әдебиеті үлгілерін, Жетісу ақындарының өлеңдерін жатқа айтатын. («Сарбас пен Қалмырзаның айтысын» Н.Төреқұлов ағамыз менен алып, әдеби айналымға түсірді.) Бұның бәрін былай қойғанда, тарихи әңгімелердің неше алуанын айтар еді. Әлі де жалпы көпшілікке онша мәлім емес Итеке, Сәмен, Тойшыбек, Байзақ, Шойбек, Байсейіт, Байсерке, Сеңкібай, Қапсалаң, Сәт, Мөңке, т.б. батырлар мен бағландар есімін мен тек әкем аузынан естігем. Ал ұлы жүздің шежіресін таратып айтқанда, «апыр-ау, осынша есімді есіне қалай сақтайды?!» деп таңырқар едім. Дулатқа дейінгі аталарымды маған 6-7 жасымда-ақ жаттатқан. Бірақ біз бұның бәрін ескінің ертегісі ретінде санап мән бермей өстік қой. Әйтсе де, кейінірек, «Қазақ энциклопедиясына» қызметке орналасқан кезден бастап ептеп «ақыл кіріп», бірдеме-бірдемені түртіп ала бастағам. Соның бірі – әкем аузындағы шежіре еді. Сонау 80-жылдардың соңына таман «Ана тілі» гәзеті ашылып, оның бас редакторы Ж.Бейсенбайұлы жалпы жұртқа жария салып, шежіре жинай бастағанда, мен де қолымдағы азын-аулақ дүниенің көшірмесін апарып бергенім бар-ды. Кейін Жарылғап өзіне келіп түскен шежірелерге байланысты гәзет бетінде жарияланған мақаласында: «Ұлы жүздің ең толық шежіресін М.Ысқақбаев берді» деп жазды. Ал «Қазақ шежіресі» дейтін кітәпша шығарғанда:«Дулат шежіресі М.Ысқақбаев шежіресі бойынша түзілді» деп жазды. Бұның бәрін тәптіштеп отырғаным алдағы айтар әңгімем бүгін ғана «қалтадан» суырып алып отырған жалған сөз емесін ескерте отыруға қажет деп есептегендіктен.

	Сонау бір жылдары Қазыбек бек Тауасарұлының «Түп-тұқияннан өзіме шейіні» жарияланғанда, ондағы «Шыңғыс хан да Жалайыр тайпасынан шыққан» дегенді оқып, кейбіреулер ер-тоқымын бауырына алып, тулап жатқанда, ол маған ешқандай жаңалық болып көрінбеген. Өйткені ол сөз менің құлағыма бала күнімнен сіңген-ді. Мен көзін көріп, шетте отырып сөзін тыңдаған шежіре шерткіш қария атаулы Жетісуды жайлаған Үйсіндерді Абақ, Тарақ деп екіге бөлетін. Бұл ру есімі емес, таңбаларының аты. «Тарақ» – жалайырдың таңбасы да, «абақ» – албан, суан, дулат, ошақты, сарыүйсіннің таңбасы. Бұл – ел ішінде әбден қалыптасқан ұғым.

	«Бақтиярдан тарайды Абақ, Тарақ, Жетісу атырабына жатқан тарап» дейтін Кенен сөзі соның дәлелі. Шежіреден хабары бар ағайын ішінде бүгінде де оны теріске шығаратын ешкім табыла қоймас. Сондықтан да тарақ таңбалы Шыңғыс тұқымдары да жалайырдың ұрқы деп есептелетін. Сондай-ақ, тарақ таңбалы жалайыр мен тарақтыны да шежіреші қарттар кезіндегі бір тайпадан тараған бұтақтар деп санайтын. Жалайырдың Ұлы жүзге «ноқта аға» болуын, тарақтының арғынға «ноқта аға» болуын сол Шыңғыс ханның құдірет-күшінің арқасы деп қарайтын. Бүгінде мен де сол пікірдемін. Өйткені сонау Енесайдан Дунай өзеніне дейінгі аралықта кездесетін тайпалық таңбалар негізінен түркі халықтарына тән екені тарих ғылымы мойындаған шындық. Сол таңбаларды малға басу арқылы мал иесі кім екенін, тасқа шегу арқылы жер иесі кім екенін белгілеумен болған. Әрі ол әр ұлыстың тегін белгілеген рәміздік міндет атқарған. Осы таңбаларды зерттеуші ғалымдар таңбасы ұқсас тайпаларды туыстас немесе кезінде бір бірлестікте болған жақын тайпалар ретінде қарастырады. Демек, жалайыр, тарақты, төре арасында белгілі бір дәрежеде ілік-шатыстық бар екені ақиқат. Әйтпесе, оларға жеке-жеке иеленер таңба табылмай қалмаған шығар. Тіпті өзінің басты-басты он бес биіне таңбаны Шыңғыс хан өз қолымен таратқаны да жазылып қалған тарихи дерек қой. Және ол билер түгелге жуық түркі тектестікті былай қойып, қазақ тектес болғанын көріп жүрміз. Егер осы тұрғыдан қарастырғанда, тарақ таңбаны жалайыр мен тарақтының иеленгені аздай-ақ, оған әлемді аузына қаратқан аты шулы Шыңғыс тұқымдары жармасатын не жөні бар. Тарақ таңба Шыңғыс хандыкі болса, оған жалайыр мен тарақтының жармасатын не жөні бар? Мәселе тым тереңде жатқаны анық. Осы арада, егер Шыңғыс моңғол болса, ол замандағы моңғол тектес тайпаларда – қазіргі моңғол, қалмақ, буряттардың арғы ата-бабаларында – түріктермен қатар иеленген таңбалар болып па екен, болған болса, олар қандай еді деген сауал заңды түрде бас көтереді...

	Тарих ғылымында орын тепкен бір пікір бойынша, тарақ таңба Шыңғыстың рулық таңбасы да, оны жалайырлардың иеленуі – бұл тайпа Шыңғыстың құлы болғандығынан-мыс. Он адам емес, жиырма адам емес, бүкіл тайпа қалайша құл болмақшы!? Ол кездегі жалайыр өте ірі тайпа. «Жамиғи ат-Тауарихтың» мәліметі бойынша, сол кезде жалайырлардың саны 70 мың үй, яғни жарты миллионға жуық халық болған. Ол кез үшін бұл үлкен шама. Сонда «иағлаһирлер» деген атпен белгілі болып, сонау Ұйғыр қағандығы заманынан бері билікке таласып келген аса қуатты тайпа қалай тегіс құл болмақ. Шыңғыс ханның ең сенімді адамдары, мәселен, барымтада қолға түскен Бөртені Тоғұрыл ханның қолынан алып қайтатын Саба батыр, өзі батысқа бет алып, ұзақ жортуылға шыққанда, арттағы бүкіл Орда тізгінін сеніп тапсырып кететін батыры, кейіннен бүкіл Қытайды бағындырып беретін Мұқалы, әрі ең жақын досы, әрі бәсекелесі болған Жамуқа, есімдері әлемге әйгілі қолбасылары Желме, Сауырқан, Сүбетей т.б. шетінен жалайыр болса, онда бұлар құл емес, Тілеуберді айтпақшы, нағыз арқа сүйер қарашысы болып шығады ғой.

	Ал енді бұл қайдан шыққан сөз дейсіз ғой. Рашидад-Диннің«Жамиғиат-Тауарих» аталатын төрт томдық еңбегінде: «жалайырлар Шыңғыс ханның өткү бұғұлы еді, сондықтан бұлардан көптеген белгілі әмірлер шықты» деген мәлімет бар. Осындағы «бұғұлды» моңғолдың «боол» – «құл» деген сөзі деп есептейді әлгі пікірді қалыптастырған «білгіштер». Шыңғыс хан – әрі Есугей батырдың ұлы болса, әрі қоңыраттың белді биі Тай шешеннің күйеуі болса, оның үстіне керейдің құдіретті ханы Тоғұрыл жанашырлық танытып жүрген билік иесі болса, Тоғұрылдың қолындағы келіншегін алып қайту үшін құлақ кесті құлын жұмсайтын не реті бар?! Саба батыр – жалайыр ғой, демек қанша мықты болса да, құлдың аты – құл да! Оны ханға қалай жұмсайды?! Бүкіл ұлыс ішінен өзге дені дұрыс беделді кісі табылмай қалып па? Ақылға сыятын сөз емес бұл! Сондықтан да Тілеубердінің «өткү бұғұлыны» этимологиялық талдау жасау арқылы «ежелден арқа сүйер тірегі, қарашысы» еді деп тәржімелеуінің қисыны бар. Демек, жалайыр тайпасы Шыңғыс ханның құлы емес, негізгі арқа сүйер тірегі болған.

	Әрине, бұның бәрін мен әңгімесін тыңдаған шежіре қариялар білген жоқ. Олардыкі ескіден жеткен аңыздың көмескі сарыны ғана. Онда да оны шежіреге қатысты болғасын ғана айтатын. Оған соншама мән беріп жатқан мен де жоқпын ол кезде: бірін тыңдаймыз, бірін тыңдамаймыз. Иланып жатқанымыз шамалы. Одан гөрі мектепте «ССРО тарихынан» (шынтуайтында орыс тарихынан) оқыған сабақтарыма көбірек нанатыным өзіме мәлім. Тек есейе келе, әртүрлі тарихи кітаптарда ұшырасатын кейбір деректерге іштей қарсылығым ояна бастаған. Ол – қазақтың үлкен-үлкен тайпалары жалайыр, қоңырат, керей, меркіт, уақ, дулат, наймандар моңғол тайпасы еді дейтін қисын. Онда, өзгені былай қойғанда, өзім жақсырақ білетін, ертедегі қытай жазбаларында «бес оқ дулат» құрамында аталатын ысты, дулатпен бірге абақ таңбаны ғасырлар бойы иеленіп келген албан, суан, сарыүйсін, ошақты да моңғол болады ғой. Өйткені олар ғасырлар бойы тағдыры да, тіршілігі де бірге өтіп келе жатқан туыс тайпалар, тегіннен-тегін таңбасы ортақ болған жоқ. Сонда осынша қалың елдің моңғол екені рас болса, олар қалайша тілінен, ділінен ажырап, түркіленіп шыға келеді? Осыншама ұлан-ғайыр кеңістікте басы бұла тіршілік кешіп жүріп, ат төбеліндей қалмақтар ғұрлы болмағаны ма, өзіндік бір ерекшелігін неге сақтамаған? Өзбек пен қырғыздар құсап, тым құрмаса, өзге қазақтардан азын-аулақ тілдік айырымы болу керек еді ғой. Сонау ХІІІ ғасырдан бері қоян-қолтық араласып, шектес жатқанына қарамастан, Кіші жүз қазақтарының неліктен башқұрт, татарлардан тілдік айырмасы бар, ал айлап-жылдап әзер жететін Алтай маңындағы қазақтар тілімен 99,99 пайыз дөп түсуі неліктен деймін ғой. Қазақтың қиыр түстіктегі тайпалары мен қиыр теріскейдегі тайпаларының тілі туралы да соны айтуға болады. Тұрмыс тіршілігіндегі, (салт-дәстүріндегі), әдеби-музыкалық мұрасындағы тұтастық өз алдына бөлек әңгіме! Сонда біздің монғолдығымыздан еш жұрнақ қалмағаны қалай деймін ғой, баяғы. Сан жағынан әлде қайда шағын башқұрт, түрікмен, қырғыздар да қазақтың әлгі аталмыш тайпаларымен бірге сол монғол империясының құрамында болды емес пе? Тілдік ерекшелігін былай қойғанда, музыкалық ерекшелігін де сақтап келе жатыр. Осы тұрғыдан қарағанда, бізде де моңғолдық бірдеме қалуға тиіс емес пе, өзге қазақтардан бір айырмамыз болу керек емес пе? Неге жоқ? Менің естуімше (оқығаным да бар), тілдік тұрғыдан ассимиляцияға ұшыраған күннің өзінде, халықтың музыкасы (әуені) ұзақ уақыт бойы бой бермейтін көрінеді. Мәселен, академик Б.Гафуровтың айтуынша, өзбек халқының дені түркіленген тәжіктер, ал олар тілін жоғалтқанмен музыкалық сарынын сақтап қалған. Ал әлгі көп тайпаның, тым құрмаса, біреуі неге моңғол әуенінің сарынын сақтап қалмаған? Сонда «моңғол» еді дейтін жоғарыда аталған ірі-ірі тайпаларды «түркілендіріп» яғни қазаққа айналдырып жіберген қандай күш, қай халық? Қазақты түгендеп қарасақ, әлгілердің сыртында тек арғын, қаңлы және қыпшақ, сонан соң Кіші жүз тайпалары ғана қалған сияқты. Қаңлы мен қыпшақтың моңғол атанбауы түсінікті, өйткені Хорезм патшалығының негізгі халқы түркі текті қаңлылар екені, сондай-ақ қыпшақтардың да соғыса-соғыса сонау мадиарларға барып паналаған түріктер екені анық еді. Ал Шыңғыс ұлысының ішінде бірге жүрген арғындардың да бір кездері (ХІІІ-Хғ.) қарлұқ деген атпен билік құрған түркі текті халықтар екені мәлім-тұғын.

	Сонымен Шыңғыс тұсындағы түркі тайпаларын екіге бөліп қарадық делік.Саны жағынан осы екі топтың қайсысы басым еді? Ассимиляцияға түсіру үшін «жұтатын» халықтың санының басымдылығы тым зор болу керек. Оны іске асыруға, қанша мықты болса да, қай кезде де биліктің күші келмейді. Мәселен, қазіргі Болгария жерін жаулап алып, мемлекет құрған баяғы түріктер жойылып, славянға айналып шыға келді ғой. Қытайды үш жүз жылдан астам уақыт билеген манжурлар (шүршіттер) да түп-түгел қытайланып кетті. Ұлы моғол империясын құрған Бабырдың үрім-бұтағы да, соңына ерген жұрты да тегіс үндіс болып кетті. Тарихта мұндай мысалдар көп. Ал «Алтын орда» құрамында ғасырлар бойы қоян-қолтық араласып, қатар жатқан Кіші жүз тайпалары мен татар, башқұрттар тілдік те, өзге де ерекшеліктерін сақтап қалды. Қалайша? Ойландыратын-ақ жәйт емес пе?..

	Шыңғыс пен Бату жорықтары тұсында өмір сүрген орыс жылнамашыларының білім деңгейі ХІХ-ХІХ ғасырларда өмір сүрген орыс этнограф ғалымдарының білім деңгейінен артық болмаса керек. Орыс жаулаушыларымен ілесе жеткен, уақыт тұрғысынан қарағанда, кеше ғана өткендей көрінетін сол зерттеушілер әуелде татар мен қазақты, кейінірек қазақ пен қырғызды шатастырып өткенін білеміз ғой. Қазақ пен қырғыздың екі бөтен халық екенін орыстарға алғаш түсіндіруге тырысқан Шоқан Уәлихановтың әрекетін де білеміз. Соның өзінде де ХХ ғасырдың алғашқы ширегіне дейін орыстар үшін «қырғыз» атымыз сақталып, ал қырғыздарды кейінірек бізден ажырату үшін «жабайы тау қырғызы», «қара қырғыз», «бруттар» деп атап келмеді ме? Соның бәрін ойлап отырсаң, сенің тегіңнің кім болғанын орта ғасырдағы шет жұрттық «білгіштер» мен ХVІІІ-ХІХ ғасыр отаршылдарының арасындағы әуесқой этнографтар мен тарихшылар дәл анықтап бере алған дегенге илану қиын-ақ. Әсіресе, өзімізге көбірек таныс орыс тарихи ғылымы жасап келген тұжырымдарға сын көзбен қарау керек-ақ. ХІХ ғасырдағы «просвещенная Россияның» мансап иелері мен оқымыстылары жалпақ дүниені жайлап жатқан қазақты шөкімдей қырғызбен шатыстырса, сонау алты ғасыр бұрынғы түркі жұртын моңғол атандырып жіберуіне таңдануға болмайды да. Әйтпесе, атауы да, мемлекеттік құрылымы да, мансап дәрежелері де түгел түрікше «Алтын орда» империясының моңғол мемлекеті саналатын қандай жөні бар? Бірақ соны біздің құлағымызға да, санамызға да әбден сіңіріп тастады.

	Тілеуберді кітәбының құндылығы – осының мәнісін ажыратып беруінде. Баяғы шежіреші қарттар аузында «маңғұл, татар бірге туған» дейтін сөз жүретін. Өз басым ол «маңғұлды» «моңғол» деп қабылдайтынмын да, шалдар шежіресінің шатысқан бір тұсы шығар деп есептейтінмін. Ол ойға, әсіресе, 1977 жылы әуелі Ұланбаторда жарық көріп, кейіннен біздің «Мектеп» баспасында қайта басылған «Қазақша-моңғолша сөздікті» көргенде беки түскем. Малға, туыстыққа қатысты жекелеген сөздер ұшырасқаны болмаса, моңғол тілінде түркілік сыпат жоқ екен. Тілеуберді әңгімемізге тиек болып отырған кітәбында «моңғол тіліндегі күн, ай, жер, көк» секілді өте көне ұғымдарды білдіретін сөздер мүлдем түрікшеге ұқсамайды дейді осы екі тілдің түу баста бір діңнен өрбімеген тілдер екенінің белгісі ретінде. Мен бұған қосымша: моңғол мен түркі халықтарының этникалық тұрғыдан да, тілдік тұрғыдан да мүлдем бөтен жұрттар екенінің тағы бір басты көрсеткіші – моңғолдың бірден онға дейінгі сан атауларының бірде-біреуінің түрікше сандардың айтылуына ұқсамауы дер едім. Мәселен, сахалар да, чуваштар да түркі халқы саналады, тілдік тұрғыдан ең алшақтағандар. Көптеген сөздері көне түркілік мағынасы мен айтылуын сақтағанымен, аудармашысыз сөйлесу мүмкін емес, ал жекелеген сөздерін бір-бірлеп сұрай бастасаң, қазақ тілімен дөп түсіп отырады. Сол сахалардың түркі халқына жататынын орыс ғалымдары олардың онға дейінгі сандарының татаршаға ұқсас екенінен аңғарған. Әсілі, тілдің өзге сөздік қоры өзгеріске түсуге бейімдеу болғанымен, сан есімдер сіресіп, оған көне бермейді екен. Ондай жәйт үнді-еуропа тілдеріне де тән (мысалы, два, ду, дуа, цвай, три, драй, т.б.). Сондықтан да, Тілеубердінің «моңғол» мен «маңғұл» ұғымдарының ара жігін ажыратып, Монголия территориясындағы «жоңғар», «қалмақ» тұқымдас тайпаларды баяғы маңғұл түріктерінің атынан шығарып, «моңғол» атандырып жіберген деген дәлелінің қисыны бар. Саханың – якут, мажарлардың – венгер, америка құрылығындағы ацтек, инк, майя, т.б. халықтарының «индейцы» атануға мәжбүр болғаны сияқты. Кезінде қазақтың «қырғыз» атануы да солай емес пе. Тіпті ХІХ ғасырдағы қызмет тұтқасын ұстаған қазақтың оқығандары – Ы.Алтынсариннен бас-тап, мұндағы М.Тынышпаевқа дейін бәрі де – «біздер қырғыздар» деп жазды ғой хаттары мен мақалаларында. Амалсыз жазды, әрине. Екі жақтағы екі алып мемлекет «моңғол» атандырып тұрғасын, кішкентай ойрат, бурят тайпалары «моңғол» атанбай қайтсін, мойындайды да. Әйтсе де, сол мойындағанының пайдасын қазір көріп отыр. Алаш жұртының ардақтысы, әлемдегі ең ұзақ жасаған әрі өте кең аумақты иеленген алып түркі империясының негізін қалаған ұлы жаугерші Шыңғыс ханды «жекешелеп» алды.

	Әйтпесе, Бартольдайтпақшыжәнебізоқыған басқа да еуропа және орыс зерттеушілерінің атап көрсетуінше, Шыңғыс хан әскерінің ішіндегі моңғолдар саны 20 түрікке біреуден ғана келеді екен. Бұл – бес пайыздан да төмен деген сөз. Сондықтан болу керек, Тілеуберді келтірген бір дерек бойынша француз тарихшысы Рене Гроузет «Дала ұлыстары» деген ірі еңбегінде: «Ойрат Шыңғыс хан тарихының тек шет жұлығында ғана кездеседі» депті. Ал Жапон ғалымы Иноуа Ясачи Құбылай тарихы туралы зерттеуінде: «қазіргі моңғолдардың ішінде Шыңғыс хан әулеттері сақталмаған» деп жазыпты. Екінші жапон ғалымы Отаги Матсуо: «қазіргі моңғолдар арасында Шыңғыс хан әулеті жоқ» деп жазыпты. Осы айтылғандарды қуаттайтындай бір қызықты деректі «Жас алаш» гәзеті «Шынында біз осы Шыңғыс ханның тұқымы емеспіз бе?» деген атпен алдыңғы жылы жариялады. Гәзеттің айтуынша, Мәскеудегі Н.И.Вавилов атындағы генетика институтының профессоры Лев Золотовский аса қызық зерттеу нәтижесін жариялаған: «Шыңғыс ханның үрім-бұтағының генофондында «Ү-хромосома» деген белгі-сипат болатыны ғылымға, ғылыми ортаға баяғыдан аян көрінеді. «Осы белгі-сипат Ресей халықтарының ішінде қайсысында көп кездеседі екен?» дегенді анықтау үшін Лев Золотовский бірнеше мыңдаған адамның генефондын тексеріп шыққан. Нәтижесі былай болыпты: Шыңғыс ханның үрім-бұтағына тән белгі-сипат (Ү-хромосома) ең көп кездескені...Алтай қазақтары! Екінші орында алтайлықтар, үшінші орында – буряттар, төртінші орында – тобалар, бесінші орында – қалмақтар. Ал орыстардың генофондында V-хромосома жоқ болып шығыпты» («Жас алаш», 10 қаңтар, 2008 жыл). Екінші, төртінші орын алған алтайлықтар мен тобалар түркі халқы екені белгілі. Қазір алтайлықтармыз деп аталып жүргенмен, олардың тарихтан белгілі төлеңгіттер (төлеуіттер) екенін білеміз. Шыңғыс хан әулетінің шаруашылығын жүргізген осы төлеңгіттердің ата-бабалары еді ғой. Қазақ арасында «төренің төлеңгіті» деген сөз мұндаға дейін сақталған. Демек, төре төңірегінде жүрген соң алтайлықтардың екінші орын көрсететін жөні де бар. Бәлкім, осы төлеңгіттердің ата-бабасы баяғыда Шыңғыстың бабасы Қайдуға жалайырлардың ақсақалдары құлдыққа берген кісілердің ұрпағы болар. Ал бурят пен қалмақ моңғолға жатады. Тарихи деректер бойынша, буряттардың ХІ -ХVІІІ ғасырларда ғана 4-5 майда тайпалардан құралып, өзінше жеке ұлыс болып қалыптасқанын ескерсек, әлгі нәтижеге қарағанда, ол қосылғандардың кейбірі түркі тектес тайпалар болуы ғажап емес.

	Бұның үстіне империя ордасы Қарақорымда тұрған Шыңғыс ұрпақтары қай тілде сөйлегені туралы деректі еске алсақ, әңгіме тіптен айқындала түседі. Он төрт жыл өмірін осы Ордада өткізген Марко Полодан сенімді бедел жоқ болуға тиіс, оның жазуынша, ондағы хан да, қара да түркі тілінде сөйлеген. Мәселен, ол: «Ордада бір мың ақбоз бие сауылады, оның сүтінен «қымыз» дейтін сусын жасалады. Оны тек Шыңғыс үрім-бұтағы мен жалайырлар ғана ішеді» деп жазыпты. Басқа түркі тілдерінде қалай аталатынын білмедім, ал бүгінгі қазақ, қырғыз тілінде ол сусын осылай аталатыны белгілі. Моңғол тілінде «қымызды» «айрық», ал бір диалектісінде «чіге» дейтін көрінеді. (Осыған орай айта кететін жәйт: моңғолдар Дүниежүзілік Зияткерлік Меншік Ұйымында қымызды ұлттық тағамның технологиясы ретінде патенттеген, бірақ онда оның атауы моңғолша көрсетілген.). Осы М.Полодан орысшаға аударылған «дух огня» дегендегі «огонь» «ут» деп көрсетілген. Бұл – «от» екені өз-өзінен түсінікті (моңғолшасы - «гал»). Ал Г.Рубруктың жазуынша: «Әйелдердің міндетіне... үй тігу және жығу, сиыр сауу, май шайқау және гурт (кепкен сүт) «жасау кіреді». Бұл «гурттың» құрт екенін айтпай-ақ біліп отырған боларсыздар (моңғолшасы – «ааруул»). Рашид ад-Дин Шыңғыс ханның өлімі туралы жазғанда: «он покинул этот тленный мир, оставил престол, владение и государство своему именитому уругу» деп, түрік сөзін қолданады (әдейі орысшасын беріп отырмын). Осылардың ішінде соңғы сөз ғана ептеп моңғолшаға ұқсайды екен, олар «ұрықты» «ууараг» дейтін көрінеді.Тіпті барша әлемге белгілі «Қара қорым» сөздерінің өзі бүгінгі қазақшаға келіп тұрған жоқ па! («Қара шаңырақ», «қара орман» дегенді еске алыңыз.) Дәл қайсы гәзет екені есімде қалмапты, орыс тілді бір басылымда 2000 жылдың Маусым айында Дастан Елдесов дейтін жас тарихшы жігіттің «Магия имен эпохи Чингиз-кағана» атты мақаласы жарық көргені есімде. Сонда ол Рубрукке сүйене отырып «орда» сөзінің көне түріктің «орду» яғни «орта» деген сөзінен шыққанын, Шыңғыс хан ұлысындағы лауазымдық атаулардың (титулатура), туыстық сөздердің – хан, бек, бегім, бике, би, білге, қатын, аға, іні, тіпті Шыңғыстың өз балаларының есімдерінің (Шағатай, Үкітай, Толы (Төле), Жошы), т.б. түрікше мағынасын ашып, бұның кездейсоқтық емесін, Шыңғыс ұлысын негізінен түрік тайпалары құрағанын, ал мемлекеті баяғы түрік қағанаттарының заңды жалғасы болғанын, сондықтан да барша титулдық атау-лар сақталғанын дәлелді қозғаған еді (ХІ-ХІІІ ғасырдағы Түрік қағанаттарын, Бұмын (Түмен) мен Құтлық қағандарды, иағлаһирлар (жағлаһирлер, жалайырлар) құрысқан Ұйғыр қағандығын, Қарлұқ қағандығын т.б. еске алыңыз). Шынында да, осы аталған титулатура мен туыстық атаулар қазіргі моңғол тілінде бар ма? Бізге белгілі моңғол тілді қалмақтар мен жоңғарларда, басқасын былай қойғанда, «хан» деген ең жоғары лауазым атауы да болған емес қой. «Тайшы», «Хонтайшы» демеуші ме еді. Осындай пікір қазіргі қазақ тарихы соқпағына терең үңілген жастар арасында барған сайын күшейіп келеді. Ол тегін емес. Моңғол тайпасына жатады деп жүрген найман хандарының есімі Күшүлүк (Күшті), Бұйрық, керей ханының есімі Тоғұрұл (құс аты), меркіттің ханы Тоқтабек, татардың ханы Ақшырын болса, үйсіннен шыққан батырының есімі Бөріқұл, тамадан шыққан батырының есімі Шормақан, Шыңғыс ханның қоңырат әйелінің есімі Бөрте, екінші әйелінің есімі Күлән (Тоқтабек ханның қызы), үшінші әйелінің есімі Гүлбасу (Гүлбасы, найман ханы Таянның жесірі), төртінші әйелінің есімі Өсей (қазіргі тілмен – Есей болар еді, екеуі де «өсу» деген мағынадан; бұл Ақшириннің (Ақшырын) жұбайы); шешесінің есімі – Керім-Әйеке, қызының есімі – Алтын-бике, тұлпарының аты – Құла-жебелек, Аманшыған-құла, итінің аты – Сақ-барақ, Жошының бәйбішесінің есімі Бектумыш (қазіргі тілмен Бектуар болар еді, мысалы: Ұлтумыш – Ұлтуар) болса; рулары Сіргеті (Сіргелі), Қатаған, «Етитуғлұқ» (Жетітулы), Сақа, Уақ (Оңғыт), Ұйғыр, Қырғыз, Салжұқ, Қарлұқ, т.б. аталса, заңдары «жарғы», «иосын» (жосын), «билик» (билік), пәрмені «бұюруқ» (бұйрық) болса, қызмет лауазымдары «сусыншы», «ақташы», «жасақ», «басқақ» т.б. делінсе, түркі тілдерінен саңлауы барлардың, әрине, ішкі қарсылығы оянбай тұра ма!?. Қазақ халқында әлі күнге дейін Шыңғыс, Хайду, Шағатай, Төле т.б. дейтін есімдердің қойылып келе жатқандығы, тіпті көптеген руларда осындай аталар бары да ойландырмай қоймайды ғой.

	Осы орайда Рашид ад-Диннің мына жазғаны еске еріксіз түседі: аландармен (осетиндермен) бірлесіп Шыңғысқа қарсы соғыспақшы болған қыпшақтарға олар елші жіберіп: «Сендер мен біз бір халықпыз ғой, бір тайпаданбыз, аландар болса бізге бөтен. Бір-бірімізге тиіспейміз деп келісімге келейік, қалағандарыңша алтын, киім-кешек берейік, тек аландарды бізге жеке қалдырыңдар» деп алдап соққан ғой. Мәселе олардың сөздерінде тұрмағанында емес, екеуінің бір халық, яғни туыс тайпа екенін малдануында тұр. Басқыншылар өздерімен туыс халық болғандықтан да қыпшақтар алданып қалып тұр ғой. Тере берсе, осындай мысалдар табыла береді.

	Жоғарыда айтып кеткен пікірімді осы арада тағы қайталаймын: қазақ тарихына, оның ішінде Шыңғыс хан империясы мен Алтын орда тарихына да орыс және Батыс Еуропа тарихшылары қалыптастырып, санамызға сіңіріп кеткен дүмше байламдардан азат, жаңаша көзқарас керек. Құдайға шүкір, тәуелсіздік тізгіні қолымызға тиіп, болашақ тағдырымызды бағдарлау ғана емес, бүкіл «тар жол, тайғақ кешумен» өткен жолымызды, ұзын тарихымызды зерделеу мүмкіндігі туып тұрғанда, біреулер жазып қалдырған, негізінен кіл естіміштерден құралған, түбіне жетіп байыптамай, бірін-біріне ұрып шатыстырған, тіпті әдейілеп таңған жалған жапсырмалардан, «әттеген-ай» дегізетін ағаттықтардан арылтып, өз танымымызды ұсынатын кез жетті. Бүгіндері басқаны болмаса да, тарихымызды зерделеуге үлес қоса алар тіл білетін мамандар баршылық. Кез-келген дерек көздерін қазақшалатып, орысшалатып алуға мүмкіндік бар. Тек ұйымдастыра білу керек. Жастардың ізденіс бағытын анықтап бере білу керек.

	Осы тұрғыдан қарағанда, Тілеуберді Әбенайұлының ізденістері – нағыз қазақтық патриотизмнің үлгісі дер едім. Ол жоғарыда аталған «Шыныңа көш,тарих! Шыңғыс хан кім?» дейтін кітәбынан кейін «Ата жазу алыс-тан сыр қозғайды» деп аталатын зерттеу еңбегін жариялаған (“Нұрлы әлем», Алматы, 2008 жыл). Мұнда ол Орхон-Енесай руникалық жазбалары мен Күлтегін, Тоныкөк ескерткіштерінің яғни көне түрік жазуы мен тілін қытай жазбаларымен салыстыра отырып қарастырған. «Үлкен жазу» мен «Кіші жазудың» әр жолын жеке-жеке аударып шығып, бүкіл мәтіннің сөздігін түзген. Асыл мұраға тарихи түсініктер берген. Бұл жұмыс Тілеубердінің білім аясының кеңеюіне зор ықпалын тигізген. Қазақ, ұйғыр, қытай тілін еркін меңгерген азаматтың көне түрік тілінен қоса хабардар болуы, және оны шұқшия зерттеуі зерделі азаматтың келесі үлкен жұмысты – «Құпия шежіренің құпиясы» дейтін 36 баспатабақтық ғылыми еңбегін мейлінше ыждаһатты атқарып шығуына жол ашқан («Нұрлы әлем», Алматы, 2010 жыл).

	Тілеубердінің ұстанымынша, бәрімізге жақсы мәлім «Моңғолдың құпия шежіресі» бізге қатты бұрмаланып жеткен. Түпнұсқаның атында «моңғолдың» деген сөз әу баста мүлдем жоқ екен. Оның түпнұсқалық атауы – «Шыңғыс қағанның қузауыры» көрінеді (қазақтың «қузау» деген сөзін еске алыңыз). Тілеубердінің айтуынша, ол басында түркі тілінде араб әрпімен жазылған. Ол нұсқадан әуелі моңғолшаға дыбыстық және мағыналық аударма жасалып, кейін қытай тіліне тәржімеленген. Сол кезде кітәп атына әлгі «моңғолдың» деген сөз қосылған. Тілеуберді осы екі нұсқаны қатар салыстыра отырып зерттейді. Оның үстіне қытайша жарияланған нұсқасында негізгі мәтіннің тұсына қытайша түсінік беріліп отырған көрінеді. Зерттеушілер оны «Тұстық аударма» деп атапты. Мәтіннің анық-қанығына жетудің мықты кілтінің бірі осы «Тұстық аудармада» жатқан сияқты. Тұстық аудармада, негізінен, түсініксіз сөздер мен ұғымдар жобалап түсіндіріліп, егер ол да қолдарынан келмесе, «бұл сөйлем аударуға келмеді» деген ескертпелер беріліп отырған. Әрине, ондай түсініксіз көне түркі сөздерін көп ретте моңғол тіліндегі ұқсас сөздерге теліген, не мағыналық жағынан ұқсас сөздерге үйлестіруге тырысқан, ал оған көнбеген кезде әлгіндей ескертпелер ұсынған. Аударушыларға бұл жұмыстың қаншалық қиынға түскенін олардың өздері былай деп мойындапты: «...өте-мөте түсініксіз сөздер мыңдап кездесті. Бұл қатарға тұрмыс-салтқа, заң-жосынға, ырым-тыйымдарға қатысты дегендей... тағысын-тағы сөздерді жатқызуға болады». Тілеубердінің пайымдауынша, көне мұраның аудармашыларына, әрине, түркі тілді біреулер көмектескен, бірақ олар көне түркі тілін жете білмегесін, түсініксіз мәтіндерді сол күйінде қалдырып, «тәржімелеуге келмеді», «түсініксіз» деген ескертпелер жасаған. Сондай мәтіндердің біреуінің мәнісі былай көрінеді: Шыңғыс ханның ағасы Қадан деген кісі меркіттің бегіне елші жіберіп, одақтасуға шақырады. Оған меркіт бегі: «Қылышым қайраулы, алдымен Қаданның өзінің көзін оярмын» деп жауап беріпті. Соны естіген Қадан:

	«Әгәр мән тұра аз саймағ, дуанадайдын бәрүн гөзәрәм» деп ашуланады. Оны Тілеуберді көне түрік сөздігін пайдаланып, былай деп аударады: «Егер мен тұра салып аз (ғана) сайыссам, дуанадайдың (таулықтардың) барлығының көзін ойып алармын» («Тарих, шыныңа көш!..», 58-бет). Тәржімешілер бұл сөздердің мағынасын моңғол тілінен іздеген, ал Қадан өз тілінде – көне түркі тілінде сөйлеп тұр.

	Түпнұсқаны тәржімелеуде әдейі жасалған бұрмалаулармен қатар әріптерді дұрыс тани алмаудан кеткен қателер де бар екен. Ондай қателіктердің біразы араб жазуындағы тұрпаты ұқсас әріптердің жазылуына байланысты (р/з, с/ш. х/ч, х/м, р/д, ж/ч секілді т.б.) немесе ноқаттарының түсіп яки өшіп қалуына байланысты туындаған. Соларды көрсете отыру арқылы Тілеуберді түпнұсқа қай «әліпбимен» жазылғанын жақсы дәлелдейді. Оның араб әрпімен жазылғанын мәтін ішінде түркілік пішіндегі «иамағат» («жамағат») және «дәптер» («даптарун») секілді араб сөздерінің ұшырасуы да дәлелдей түсетіндей.

	Сонымен, Тілеуберді жоғарыда көрсетілген үш нұсқаны салыстыра отырып, «Құпия шежіренің» бұрмаланған тұстарын түгелдей қайта аударып шыққан. Зерттеу жұмысына ол біздер түсін түстеу түгілі, атын естімеген, Шыңғыс ханға қатысы бар еңбек атаулыны мейлінше мол пайдаланған. Қытайда ұйғыр және қытай тілінде жарық көрген ол кітаптар – Еуропа мен Азияның сонау Рубрук, Марко Поло, Карпини, Рашид ад-Диннен бергі замандағыатақтытарихшыларыныңеңбектері. Тілеубердінің солардағы бұрмалауларды да көрсете кетіп отыратын кездері бар. Мәселен, Рашид ад-Диннің «Жамиғи ат-Тауарихын» орысшаға аударғандар түпнұсқадағы «Шыңғыс ханның ата-тегі және өзі туралы» деген тақырыпты «Моңғол, Түрік және басқа рулар» деп өзгерткен екен (орысшадан қытайшаға аударылған Березин нұсқасы). Бір осының өзі-ақ жасалған қиянаттың бағыты қандай болғанын көрсетсе керек. Біз ғой соларды оқып, еш күмәнсіз сеніп келдік емес пе! Ал Рашид ад-Дин болса, Шыңғыстың бүкіл ата-тегін тек түріктермен байланыстырады. Шыңғыстың тікелей ұрпағы Ғазан ханның қол астында биік лауазым иесі болып отырған, әрі бүкіл әлемдік тарихтан бір кісі ғұрлы хабардар парасатты ғалым күнде көріп, күнде араласып жүрген өз билеушісінің ата-тегін білмеуі мүмкін бе? Егер ол моңғол текті болса, он жыл бойы (1300-1310) бейнеттеніп жазған еңбегінде оны түркі тектіге айналдырып жіберіп, өздеріне тарту етіп ұсынуы ақылға сыятын жәйт емесі анық. Басы кететін қылық болар еді онысы!

	Ол кітәбында, жоғарыда айтқанымыздай, Шыңғыс ханды түркі нәсілді деп көрсеткені өз алдына, түріктердің тағы бір атын «маңғұл» деп көрсетеді де, оны үшке бөліп қарастырады:

	1) қазір маңғұл атанып жүрген түркі рулары; 2) жеке хандық құрған түркі рулары; 3) ежелден маңғұл аталып жүрген түркі рулары. Осы автордың бізге орыс тіліндегі аудармасы арқылы «Оғұз наме» деген атпен белгілі, толық аты «Оғұздың және оның ұрпақтарының тарихы, сондай-ақ түріктердің сұлтандары мен әміршілері туралы әңгімелер» дейтін еңбегінде түзілген Оғұз ханның шежіресінде татар мен моғолдыбіргетуғанбауырларретіндекөрсеткен («Огуз-наме», Баку», Элм»,1987). Осы тұста Плано Карпини «История моңглов» (осының түпнұсқада қалай жазылғанын анықтар ма еді!) деп аталатын еңбегінде Шыңғыс қарауындағы елді «татар» деп, ал Гильом де Рубрук «Шығыс елдеріне саяхат» деп аталатын еңбегінде «моңгол» дегеннің орнына «моал» яки «татар» деген сөздерді бірінің орнына бірін қолданатынын да айта кету керек шығар. Ал оған кітәп соңында берілген түсініктемеде орыс авторлары Рубрук «моңгол» деген сөзді бұзып пайдаланған, немесе ол халықтар арасында моңғолдарды осылай деп атайтын тайпа бар болса керек деп көрсеткен. Шын мәнінде, Рубрук «моңгол» деген сөзді емес, «моғал» деген сөзді бұзып жазған деп есептейміз. «Ғ» дыбысын жазу түгіл, айтуға тілі келмейтін адам оның дыбысталуына жақын «моал» формасын дұрыс қолданған («Чингисиана», Эксмо, Москва, 2009. Қараңыз: 674,706 беттер). Демек, «моғал» дейтін ұғым сол кездің өзінде-ақ «маңғұлмен» қатар айтылып жүрген болады. Яғни Оғұз ханның шежіресіне кіргізген соң, татар да, моғол да өз-өзінен түркі болып шығады да. Ал татардың түрік екенін Махмұд Қашқари «Диуани лұғат ат-түрік» атты кітабының «Түрік халықтары мен тайпалары» деп аталатын тарауында: «Татар – түрік халықтарының бірі» деп ХІ ғасырда-ақ жазып кеткен («Түбі бір түркі тілі», Алматы, «Ана тілі»,1993). Сол замандарда мойындалған шындық осы. Олай болса, кейіннен Жетісу мен Шығыс Түркістан аумағында «Моғолстан» атты мемлекеттің, сәл кейінірек Үнді жерінде «Ұлы моңғол империясы» дейтін түркі мемлекеттерінің құрылуы тегін емес. Басқасы басқа, дәл осы кезеңде мемлекет құрушы негізгі тұлғалар өздерін моңғол емес, түркі (моғол) деп есептейді. Оны Бабыр мен оның Моғолстандық бөлесі Мұхаммед Хайдар Дулати еңбектерінен айқын көруге болады. Осы арада Ш.Уәлихановтың «Моғолдар дегеніміз – жалайырлар» дейтін сөзі еріксіз еске түседі.

	Осы жерде тағы бір деректі ұсына кеткен жөн сияқты: Мұқалының жалайыр екені әлем мойындаған шындық деп есептеледі. Оның өз замандастарынан сақталып жеткен тарихи дерек деп жазылған бір мәліметті оқығаным бар еді: онда осы Мұқалы өзін қытайларға «мен татар адамымын» деп таныстырған делінгені есімде. Мұқалының олай деуге мәжбүр болғанына қарағанда, шамасы, ол кезде қытайларға жалайырлардан гөрі татарлар көбірек мәлім болса керек. Сондықтан да болу керек, сол замандағы қытай жазба деректерінде (мәселен, Чжан Хун жазбаларында) Шыңғыс елі «татарлар» деп аталады. Бірақ оны орысшаға аударғандар міндетті түрде қасына жақшаға алып «монголдар» деп қыстырып кетіп отырады. Түріктерге қимайтыны аздай-ақ, татарға да қиғысы келмейді-ақ. Демек, бұдан шығатын қорытынды, татарлар мен жалайырлар бір-бірін жатсынбайтын туыс тайпалар болып шығады. Ал жоғарыда М.Қашқаридан алынған дерек бойынша татарлар түркі тайпасы еді ғой, онда жалайыр да түрік болып шығады да! Көріп тұрсыз, бұның бәрі бірімен-бірі іліктесіп жатқан деректер.

	Жарайды, «Жамиғи ат-Тауарихты» жазған Рашид ад-Дин бойынша, Шыңғыстың нәсілінің де, империясының да түріктік екенін білдік. Ал енді «Шыңғыс қағанның қузауырын» жазған кім болды екен? Ол Шыңғысты қайдан таратыпты?

	Тілеубердінің ашқан тарихи жаңалығының тағы бірі – осы. Ол «Құпия шежіренің» әр сюжетін, мәтіннің әр жолын талдай отырып, оны жазған адам – Сызған-Құтқа деген байламғакеледі.БұлкісіШыңғыстыңеңжақын адамының бірі, көзі ашық, негізгі ақылшысы болған өкіл інісі еді. Шыңғысқа: «Дәрет құманыңызды көтеріп, алтын босағаңызда ержеттім» деуіне қарағанда, діні де, сауаты да мұсылманша сияқты. Егер ХІ ғасырда өмір сүрген Жүсіп Баласағұни мен Махмұд Қашқаридан қалған мұралар түркі тілінде араб әрпімен жазылғанын және олардың мұсылман болғанын ескерсек, сол аумақта хандық құрған Шыңғыстың айналасында мұсылман қауымы да жүргенін теріске шығару мүмкін емес. Көптеген ғылыми кітаптарда Шыңғыс өзі сауатсыз болған, кейінірек ұйғыр жазуын қабылдаған деп келетін деректі де қайта қарау керек. «Құпия шежіреде» Сызған-Құтқаның татар екені нақты көрсетілген, демек татарлар сол тұста-ақ ислам ықпалын мойындаған болып шығады. (Тіпті ұлы ханның өзі де мұсылмандықты қабылдаған тәрізді, Тілеуберді сондай қорытындыға келеді! Қабылдамаған күннің өзінде айналасындағы мұсылмандардың кейбір рәсімдерін жатсынбай қолданған. Дәрет құман ұстауы соның белгісі. Еуропалықтар жазғандай, жуынып-шайынуды білмейтін нас болмаған.)

	Шыңғыстың: «Бұдан былай жаңа жосық орнатамыз, сонда менің көз-құлағым сен боласың... Кесік істері «Көк Дәптерге» түсіріліп тұрсын» дегеніне қарағанда, белгілі «Йосық» («Жосық») заңын жазған адам да осы Сызған-Құтқа болуға тиіс дейді Тілеуберді. Демек, ол ордадағы бас хатшы ретінде қызмет атқаражүріп,«Шыңғысқағанныңқузауырын» да жаза жүрген. Мәселен, мәтінде: «Меркіт ұлысы түн ішінде дүрбелеңге түсіп, Сөлеңгіні құлдай үрікті. Аласапыран ішінде біздің шерік оларды өкшелей қуып, бағындырып алудың қамында жүр» дейтін дерек бар. Осындағы «біздің» деген сөз түпнұсқаны жазған адам Шыңғыс әскерінің ішінде бәрін өз көзімен көріп жүргенінің бұлтартпас дәлелі. Және автордың әр оқиғаны нақты көрген кісіше жазатыны өз алдына, жалтақсыз, батыл, еркін жазады. Олай жазу үшін автор Сызған-Құтқадай беделді адам болуы керек. Тіпті ол Шыңғыстың өзіне: «Борашы, Мұқалылардың еңбегі кімнен асып еді? Тағы сыйлаймын дейсіз. Мен бала күнімнен сіздің шаңырағыңызды арқалап келемін... Сонда менің еңбегім кімнен кем еді. Ендеше, мені қалай сыйлайсыз?» деуге батылы жеткен адам ғой. Ал Шыңғыс хан оған: «Сен о бастан менің алтыншы інімсің. Інілерім қатарлы үлес аласың. Тоғыз күнәң кешіліп, жазадан қағас қаласың. Бұдан былай жаңа жосық орнатамыз, сонда менің көз-құлағым сен боласың. Ешкім де сенің пәрменіңе қиғаштық жасамайды. Ұрлық-қарлық істерін өзің жазалайсың. Өлімгекесу, жазағатартуөзқұзырыңдаболады. Қарашының мүлік-меншік ісіне де сен төрелік шығарасың...» депті. Көріп отырсыз, Сызған-Құтқаға өте үлкен билік берілген. Шыңғыс оның ақылына да, біліміне де, әділдігіне де сеніп отыр. Оның ештемеден жасқанбай, еркін жазатындай жөні бар, әрине. Өзгелерден гөрі Сызған-Құтқаға тиісті жәйттер тәптіштей жазылғанына қарағанда, Тілеубердінің жорамалы шындықтың өзі екені байқалады. Өзіне тиесілі билік пен жеңілдікті нақты көрсету

	– Сызған-Құтқаның өз мүддесін ескеруінің белгісі емей немене!? Психологиялық тұрғыдан қарағанда, бұл түсінікті қылық. Және бір айта кететін жәйт – бұл кісінің есімінің түркілік сыпаты нәсілінің де түрік екенін көрсететін жақсы бір дәлел болса керек-ті.

	Сызған-Құтқа жарықтық көзімен көрген, құлағымен естіген барша шындығын тақуа мұсылманға тән адалдықпен жазып кеткен шығар деп сенеміз, бірақ бүгін бізге соның бұрмаланған нұсқасы жеткені өкінішті, әрине. Орыс және Еуропалық ғалымдар айтып, жазып кеткен және біз осы уақытқа дейін ақиқат шындық деп мойындап, имандай сеніп келген бір нәрсе – Шыңғыс ханның төңірегі түгел сауатсыз, «жартылай жабайы» еді, кейін ол сауатты ұйғырлардан хатшы ұстады дейтіні. Сызған-Құтқа да, «Шыңғыс қағанның қузауырында» жазылғанындай, бәлкім, татар шығар, бәлкім, ұйғыр шығар. Мейлі ғой, қайсысы болса да бәрібір, ұйғыр да, татар да бөтен емес, түркі жұрты. Мәселе онда емес, мәселе Сызған-Құтқаның мұсылман екенінде. Одан екі ғасырға жуық уақыт бұрын өмір сүрген,

	«Диуани лұғат ал-түрік» атты үш томдық кітапты бізге мұра қылып қалдырған Махмұд Қашқари мұсылман еді ғой! Ол кітабының әр тарауын «Бисмиллаһи рахмани рахим» деп бастап, соңын «Алланың рахымымен бұл тарауды да аяқтадық» деп бітіріп отыратын. Бұдан байқайтынымыз – Шыңғыс жорығы басталардан екі ғасырға жуық бұрын түркі халқының бұл өңірдегі белгілі бір тобы осы дінге кіріп үлгерген. Демек, Шыңғыс ханның айналасында ықпалды мұсылмандар да болған деген сөз. Тілеубердінің «Шыңғыс ханның қузауыры» араб әрпімен жазылған дейтінінің қисынды уәж екенінің бір дәлелі осы дер едім. Демек, Орыс және Батыс ғалымдары дәлелдеуге тырысып келгеніндей, Шыңғыстың хатшылары пайдаланған жазу «ұйғыр жазуы» емес, араб жазуы болғаны. Соны әлемге тұңғыш рет паш етіп отырған Тілеуберді Әбенайұлына қалай риза болмассың!

	«Құпия шежіренің құпиясын» оқыған адам «Моңғолдың құпия шежіресінен» алмаған әсерін алады, көңіліндегі тікенше қадалып келген көптеген сауалына жауап табады. Өйткені ол талдау барысында, жоғарыда айтқанымыздай, Шыңғыс қағанның өміріне, мемлекетіне, дәуіріне қатысы бар қытай, ұйғыр, қазақ тіліндегі орасан мол дерек көздерін пайдаланады. Жол-жөнекей сілтеме жасай кетіп отырған деректерінен-ақ оның білім ауқымы қаншалықты кең екенін көріп, еріксіз сүйсінесің. «Шыңғыс қағанның қузауырындағы» бұлтартпайтын деректер арқылы Шыңғыстың қазіргі моңғол аталатын халыққа еш қатысы жоқ, нағыз түркі нәсілді тайпадан шыққанын, алдына ұлы мұрат қойып, Ұлы дала төсінде баяғы түркі империясын қалпына келтіру үшін арпалысып, соны жүзеге асырғанын дәлелдеп баққан.

	Осы арада «Шыңғыс қағанның қузауыры» деген атауды «Моңғолдың құпия шежіресі» деп атау, оның мәтіндеріне сөз қосып, өзгертіп бұрмалау қандай қажеттіліктен туды дейтін заңды сауал бас көтерері белгілі. Ол тек моңғолдардың қолынан келген шаруа емес. Тілеубердінің пайымдауынша, оның ең бастысы – Шыңғысты түркі нәсілінен аулақтатып, моңғолға телу, сол арқылы сонау Саян тауларынан тартып Дунайға дейінгі ұлан байтақ кеңістікті жайлап жатқан қалың түрікті шеттетіп тастап, қолтығындағы ат төбеліндей моңғолды мұрагер ету арқылы өзінің әлемдік саясатына құрал қылуды көздейтін қытай мүдделілігі болса, екіншісі – бүкіл он тоғыз ғасыр бойы Түрік империясымен арпалысып, кейіннен (ХХ ғасырда) «пантюркизм» дейтін жалған ұстанымды жалаулатып, қарамағындағы түркі халықтарын «қыл бұрауға» салған орыс отаршылдары да дәл солай мүдделілік танытуы еді. Тілеуберді соларды ашуға да көп көңіл бөлген.

	Оған қоса м(ен айтар едім, «ССРО тарихы» (аталатын) (оқулықты) идеологиялық тәрбие құралы ретінде жақсы қолданған орыстың (шовинист) (оқымыстыларына өздерінің) (орыстық) патриотизмін империя қарамағындағы миллиондаған түркі халықтары жеткіншектерінің қитығына тие бермей, еркін дәріптеу үшін де түріктік «Алтын орданы» «жабайы моңғол» империясы ретінде көрсету тиімді-тұғын.

	Қорыта келгенде, Тілеубердінің қаламынан туған «Шыныңа көш, тарих! Шыңғыс хан кім?» және «Құпия шежіренің құпиясы» деп аталатын зерттеу еңбектері түркі нәсілді халықтардың, оның ішінде қазақ халқының тарихына қосылған үлкен үлес. Қазіргі Монголия аталатын аумақ сонау VІ ғасырда-ақ түркі мемлекеттігінің бесігі болғанын да ұмытпайық. Көне түріктердің тасқа ойылып жазылған тарихы әлі күнге сол атырапта жатыр. Алайда, Тілеубердінің мақсаты Шыңғыс ханды қазақ қылып шығару емес деп білем. Ең бастысы – Шыңғыс хан империясының негізгі ұлысы түрік нәсілді тайпалар болғанын, демек ол мемлекет түрік халқының бағзы түріктер жайлаған ұлан кеңістікте орнаған үшінші империясы екенін көрсетіп берді. Ал жалайыр тайпасы тек қазақ халқының құрамында ғана емес, жергілікті халықтың тіршілік ыңғайына бейімделіп, өзінің тайпалық атауын жоғалтып алды демесек, кезінде «елхан» атымен патшалық құрған Иран, Ирақта да, «Жалайыр хандығын» құрған Әзербайжанда да қалды.

	Менімен пікірлескен кейбір ағайындар:

	«Бүкіл әлемнің санасына сіңіп кеткен нәрсені түзету мүмкін емес. Енді Шыңғыс ханды моңғолдан қайтарып ала алмайсың» дегенді айтады. Ал менің ойымша, ешкім де оны қайтарып алайын деп жанталасып жатқан жоқ. Біздікі – ғылым жолы. Ғылымның басты мақсаты – шындыққа көз жеткізу. Қалыптасқан ұғым қате болса да, мойындап жүре беру керек дейтіндей, ол – мемлекет шығарған заң емес. Заңның өзі де уақыты жеткенде, мемлекетпен бірге күйрейді. Тілеуберді секілді ізденімпаз жігіттер қозғаған сөз бұдан ары да жалғасын табарына сенімім мол. Шыңғыс ханды түркі нәсілді деп, ал ол құрған империяны түріктік империя деп мойындайтын кез келеді. Әрине, одан ештеме өзгермес, ал ғылым үшін ақиқаттың мәні зор.

	«Қазақ әдебиеті», 27.08.2010 ж.





СҰХБАТ




	Марал ЫСҚАҚБАЙ, жазушы,

	Қазақстанның еңбек сіңірген қайраткері:



	“ЕҢБЕГІНІҢ ӨТЕМІ ЖОҚ ДҮНИЕНІ ҚОЛҒА АЛУҒА ЕШКІМ БАРА БЕРМЕЙДІ”



	– Қай істі болсын қашанда бастау қиын. Ең алғаш Қазақстан авторлары қоғамын құруды қолға алғанда, кімдердің тәжірибесін негізге алдыңыз? Идеяны ұсынған кім?

	– Кеңес өкіметінің ыдырауына байланысты 1991 жылғы желтоқсанда Қазақстан өкіметі маған авторлық құқық саласын қайта жолға қоюды тапсырған. Сөйтіп, тәуелсіз еліміздің министрлік дәрежесіндегі тұңғыш дербес мекемесін құру абыройы маған бұйырды да, соны 1997 жылдың мамыр айына дейін басқардым. Алты жыл ішінде халықаралық құқық негізінде жасалған авторлық құқық туралы ішкі заңымызды қабылдатып, бұл саладағы әлемдік тәжірибені зерттеп, біраз білім жинаған кезім еді. Аяқ астынан «оңтайландыру» (оптимизация) науқаны басталды да, біздің Агенттікті өзге 7 министрлік және ведомстволармен бірге Экономика және сауда министрлігіне қосып, шағын комитетке айналдырды. Шынымды айтсам, кеше ғана министр дәрежесінде жүргенім өз алдына, ел мойын даған атақты жазушының бірі ретінде, екінші баламмен жасты жас жігіттің алдында «ләпбайлап» жүруге намысым жібермей, «Мемлекеттік қызмет туралы заңды» пайдаланып, зейнеткерлікке кеткенім жөн деп шештім. Жасым 59-да еді. 35 мың теңге зейнетақы тағайындалды. Ол кезде бұл үлкен ақша. Мойнымнан қамытым түсіп, 2-3 ай демалдым. Бір қызығы, жаңа комитет құрылғанда, Орталық аппаратта 20 адам ғана қалдырылып, ал облыстық бөлімшелер түгел қысқартылып кеткен. «Оңтайландыру» дегеннің өзі, шынтуайтына келгенде, сол кездегі қаржы тапшылығына орай жүргізілген жаппай қысқарту дегенді білдіретін. Оның үстіне жаңа құрылған комитеттің Ережесінде авторлардың мүліктік құқығын қорғау мүмкіндігі мүлдем қарастырылмай қалыпты. Сонымен, авторлардың мүліктік құқығы қорғаусыз қалатын жағдай туды. Ол, әрине, ақылға сыймайтын нәрсе. Мән-жайды білетін адам ретінде мен еріксіз алаңдай бастадым. Әлемдік тәжірибеде авторлардың мүліктік құқығын қорғаумен мемлекеттік мекеме емес, қоғамдық негізде құрылған ұйымдар айналысатынын білетінмін. Еуропа мен Американың ондай қоғамдарында болғам, жай-жапсарымен танысқам. Бізде де сондай қоғамдық ұйым құру керек деп шештім де, кешегі өзім қалдырып кеткен жаңа комитеттің жаңа басшыларымен кеңесе отырып, бір топ автордың басын құрап, жағдайды түсіндірдім. Олар бүкіл ұйымдастыру шаруасын маған жүктеді. Өйткені менен өзге мән-жайды білер адам да жоқ еді. Амалсыз кірістім. Сөй тіп, қазіргі «Қазақстан авторлары қоғамы» идеядан туған жоқ, қажеттіліктен туды. Әрине, әлемдік тәжірибе негізге алынды.

	– Сіздің мекемеге қатысты әңгіме қозғалғанда, өнердегі тұлғалар аса сүйсініспен «тегін теңге беретін орын» деп қалжыңдап жатады. «Тегін теңгені» иесін тауып үлестіру оңай шаруа емес екені белгілі. Оның да өз жолдары болар?

	– Бүгінгідей «ақша-ақша» деп өзеуреген заманда ешкім де теңгені тегін үлестір-мейді, әрине. Авторлық қаламақы – олардың «маңдай тер, табан ақысының» өтемі. Қай еңбектің болмасын құны бар. Автор туындылары да – нарықтық тауар. Туындыларды пайдалану арқылы бизнес тұлғалары шаш етектен табыс табады. Әлемдік тәжірибе бойынша да, өзіміздің ішкі заңнамамыз бойынша да авторлар әлгі табыстан белгілі мөлшерде үлес алуға тиіс. Мәселен, автор туын дыларынсыз радио-ны яки телеарнаны елестете аласыз ба? Немесе концерттік ұйымдарды, театрларды елестетіп көріңізші. Ол мүмкін емес қой. Бірақ әр автор жеке-жеке жүздеген кафе-ресторан, түнгі клубтар мен театрларды, концерттік ұйымдарды, хабар тарату мекемелерін бақылауында ұстауы мүмкін емесі тағы белгілі. Міне, осыны авторлар қоғамы жүзеге асырады. Оның жан-жақты ойластырылған тетіктері бар. Бірақ ол оңай шаруа емес.

	– Ақша жүрген жерде қашанда дау-дамай да қоса жүретіні белгілі. Кезінде авторлардың мүддесін қорғаймын деп жүріп сау басыңызға сақина тілеп алған жайттар кезіккен жоқ па?

	– Ой, ондай құқайдың талайын көрдік қой: 15 жыл ішінде мекемеге 14 рет ресми тексеріс жүргізіліпті. Бас прокуратура, Әділет министрлігі, Антимонополиялық агенттіктен бастап, қалалық, аудандық салық және қаржы полициясы органдарына дейін бірнеше реттен сапырды құжаттарымызды. Соның бәрінің сыртында көбіне белгілі бір арыз иесі тұрады. Біреу іштарлықпен жазады, біреулер кек қайтару үшін жазады. «Кек қайтару» дейтін себебім мынау: әдетте автор сыйақысын өз еркімен төлегісі келмейтіндер болып тұрады. Ондайларды сотқа тартуға тура келеді. Ал олар сотта ұтылған соң, соттың жоғарғы инстанцияларына шағымдануы керек қой, бірақ олай етпейді, бақылаушы, тексеруші органдарға арыз түсіреді. Дәл осындай себеппен бізге тұңғыш рет Бас прокуратураны айдап салған КТК телеарнасы еді. «Алматы» телеарнасы қалалық прокуратураны айдап салды. Арамызда жүретін бір пысықай қара ниет жігіт арызды антимонополиялық агенттікке жолдаған. Құдайға шүкір, білікті қызметкерлеріміздің адал еңбегінің арқасында осы күнге дейін бетімізге шіркеу түскен жоқ.

	– Аяғынан тік тұрғызғанға дейін қаншама маңдай теріңіз төгілген мекемені өз еркіңізбен өзгеге ұсынуға не түрткі болды?

	– Біреулер «мансап – қолдың кірі» деп жатады. Біреулер «мансап – бақыт» деп есептейді. Осының екеуінің де негізінде шындық бар. Мен қырық жылдан астам басшы қызметте болған адаммын. Оның отыз жылдан астамында әртүрлі мекемелердің бірінші басшысы болыппын. Сол лауазымдарды бұрын да өз еркіммен үш рет тастап кеткем: жазушы болсам деген арман жетелеп, ауылдағы орта мектеп директорлығын тапсырып, Алматыға көшкем. Кейін «Жазушы» баспасының директорлығын да бір принципті мәселеге бола тастап жүре бергем. Агенттік тізгінімен қалай қоштасқанымды жоғарыда айттым ғой. Демек, қолдағы билік тізгініне жармасып отырып алу менде әуелден жоқ мінез. Оның бәрі Үкіметтің лауазымы ғой, ал мына авторлар қоғамы өзіңіздің төл перзентіңіз іспетті емес пе еді дейтін жөнің бар. Бұл мекемені құрғанда, Үкіметтен бір тиын көмек көрген емеспін. Өз білімімді, өз қаражатымды, өз уақытымды жұмсап, әлемдік деңгейде істейтін үлкен мекемеге айналдырғаным рас. Ол қазір екіжақты келісім негізінде дүниежүзінің 136 елінің 1,5 миллиондай авторының Қазақстандағы мүддесін қорғайды. Еліміздің 2 мыңнан астам талантты азаматтары осы мекемеден азын-аулақ нәпақасын алып жейді. Оның өркендеп нығаюына 16 жыл уақытымды сарп еттім. Өз шығармашылығымды жиып қойып, жұмыс істедім. Сол тұрғыдан қарасаң, ол мекеме менің зор еңбегімнің нәтижесі, қимас «перзентімнің» бірі секілді екені рас. Әйтсе де, адам шындықтың бетіне тура қарай алуға тиіс. Дүниеде мәңгілік ештеңе жоқ. Қоғамды бір сенімді қолға тапсыру керек екенін жасым 70-ке толарда-ақ ойлағам. Осыдан он жыл бұрын Қоғам мүшелерінің жалпы жиналысында мәселе көтеріп, бас директорлық лауазым туралы ереже жобасын бекіттіргем. Бірақ ол жолы «қартайып тұрған жайыңыз жоқ, тағы бес жыл істейсіз» деп босатпай қойған. Содан соң бес жыл ішінде бәрін алдын ала ойластырып, бас директор лауазымына лайық жігітті таңдап, қасымда ұстадым, үйреттім. 2013 жылғы жалпы жиналыста жасым 75-ке толғанын айтып, Қоғам тізгінін енді жас адамға тапсырмақ ниетім барын жария еттім. Жұрт тағы да «күш-қуатыңыз бойыңызда, қартайып тұрған жоқсыз, тағы бес жыл істеңіз, өзге ешкімге сенбейміз» деп шуылдады. Дегенмен басалқалы жігіттер бар ғой, солар көп шілікке басу айтып, иландыра келіп, бас директорды бекітіп, мені құрметті төраға және Авторлық кеңестің төрағасы етіп сайласты. Сонымен, әлі де Қоғам жұмысын бақылауда ұстап, бар білгенімді жастарға үйрете тұрмақпын. Кісі қай кезде де өз қадірін жоғалтпауға тиіс. Абыроймен жұмыс істе, дер кезінде кете де біл. Қай-қайсымыздың да орнымызды басатын жігіттер, Құдайға шүкір, баршылық.

	– Бір кездері мерейлі жасқа толған жазушылар оқырманмен жүздесіп, есеп беретін әдемі үрдіс орын алған-ды. Сол уақытта өзіңізді оқырманнан оқшаулау ұстауыңызға орталық комитеттегі қызметіңіз әсер етті ме деген ой келеді. Себебі орталық партия комитетінің жауапты қызметкерлері көпшілік арасында кісі киік мінез танытуымен ерекшеленетін-ді. Әлде менің топшылауым қисынға келіңкіремей ме?

	– Қисының дұрыс. Орталық комитетке жұмысқа келгенімде, басшыларымыз ел алдына жөнді-жөнсіз шыға бермеуім керегін ескерткені рас. Елу жасым Колбиннің заманына дөп келген, басшы қызметте жүрген соң мерейтой өткізу мүмкіндігім жоқ еді. Менің өзім де соған құмар емеспін. Төле би бабамыз өзінің Қожамжар деген ұлы Тәшкентті билеп тұрғанда: «Жұрттың алдына селтеңдеп шыға берме, қадірің кетеді» деп ескерткен екен. Осыны мен өмір бойы есімде тұтып келем. Жасым 60-қа толғанда, Жазушылар одағының сол кездегі басшылары – марқұм ағамыз Қалаубек Тұрсынқұлов пен Нұрлан Оразалин шақырып алып, мерейтойымды өткізу туралы ұсыныстарын айтты. Бұл 1998 жыл еді. Ел қиналып жатқан кезеңде менің айғайлатып той өткізіп жатқаным ыңғайсыз емес пе деп келіспедім. Жетпіске толғанымда Нұрлан тағы шақыртып, қандай ойым барын сұрады. «Қаласаңыз Әуезов театрын, қаласаңыз Опера театрын алайық. Сіздің де бір оқырмандар алдына шығып, мерейіңізді асыратын кез келді ғой» деді. Мен он жыл бұрынғы ұстанымымнан қайтпадым: «Елді театрға жинап алып, төрде шәниіп отырып шапан кигеннен не ұтам? Ағайынға дастарқан жаймақ ойым бар, шапанды сол жерде де киюіме болады» дедім. Нұрлан күлді де: «Жарайды, Мәке, мұнымен әңгіме бітпесін, ойланыңыз, үш күннен кейін қайта жолығайық» деді. Қайта жолыққанда былай дедім: «Нұрлан, қарағым, маған қызмет жасамақ ниеті үшін Жазушылар одағына алғыстан өзге айтарым жоқ. Бірақ үш күн бұрынғы сөзім – сөз. Егер шынымен бір құрмет көрсеткілерің келсе, онда менің шығармашылығыма арналған конференция өткізіңдер. Оны тыңдауға бармын. Тауып айтылған сөзге риза болармын. Жөнсіз айтылса, жауап берермін» дедім. Осыған келістік те, ҚазМУ-дің үлкен ғылыми залында конференция өткіздік. Конференцияға қатысқан қаламгер әріптестерім риза болып, бұдан былай бәріміз де осыған көшкеніміз жөн шығар деп жатты. Соңынан дастарқан жайып, дос-жарандарымның, ағайын-туғандарымның, жерлестерімнің басын қостым. Олар ондаған шапан жауып, екі су жаңа машина сыйлады. Газеттер мақала арнады. Бұдан артық құрметтің маған керегі жоқ. Бәрі шынайы болғаны жақсы.

	– Ақсақ Темір – тарихи тұлға. Оған қатысты ел ішінде айтылар аңыздарда оны сөзге тоқтаған, батыл да батыр, ержүрек тұлға болды дегенге саяды. Ал сіздің трактовкаңызда Темір жауына еш ымырагершілік жасамайтын қатал да қатыгез бейнеге айналған.

	«Жойқан төбе» романын оқыған кез келген оқырманның Ақсақ Темірдің жауыздығынан жаны түршігері рас. Не үшін кейіпкеріңізді тек бір қырынан ғана көрсетумен шектелдіңіз?

	– Өте жақсы сауал. Дұрыс айтасың, Ақсақ Темір – бүкіл әлемдік тарихтағы аса ірі тұлғаның бірі. Түркі әлеміндегі Шыңғыс ханнан кейінгі нағыз ірінің өзі. Оны жоққа шығару – бос әурешілік болмақ. Тек екеуінің үлкен айырмасы – Шыңғыс хан бүкіл түрік халықтарының басын қайта қосып, ең ұзақ жасаған ұлы империя құрса, Темір сол империяның іргесін шайқады. Өзге жұртты емес, түрік мемлекеттерін жаулады. Басын біріктіре алған жоқ, тек әлсіретті. Зардап шеккендер – Алтын орда, Моңғолстан, Османдық Түркия, Дели сұлтанаты сияқты империялар. Олардың әлсіреуіне орай өзгелер күшейді, тіпті ұлы державаға айналды. Ал Әмір-Темірдің империясы ол өлген күннің ертеңінде-ақ түп-түгел ыдырап кетті. Мен «Жойқан төбені» («жойқын төбе» емес, «жойқан» деген «ойран» деген сіздің синонимі) жазғанда Әмір-Темірдің бейнесін жасайын деген мақсат қойғам жоқ, Дели сұлтанатына жасаған жорығының шындығын көрсеткім келді. Сол арқылы өз дәуіріміздің келеңсіз жайттарына тиістім. Мәселен, жалған дәріп, жағымпаздық, билік иесінің көңілін аулау үшін Құран сөзінің өзін билік иесінің ыңғайына қарай қалауынша бұрмалау сияқты әрекеттер біздің заманымыздағы көзбояушылық пен бос дәріптің сықпытына ұқсас еді. Соған ұқсас жайттар қазір де бар. Ашық айтуға болмайтын заман да еріксіз параллель жасауыма тура келген. Ақсақ Темір туралы оның өз замандастары да, кейінгі заман тарихшылары мен жазушылар да жазды. Қай-қайсысы да «Саһип-қыран» («Сайыпқыран») деп мадақтады, дәріптеді. Мақтауға да, мақтануға да татитын тұлға, әрине. Әйтсе де, майдан даласында қырылған боздақтарды былай қойғанда, қолға түскен жүз мың тұтқынның басын шауып, одан мұнара тұрғызу сау адамның қиялына сиятын қылық емес. Исфахан қаласын алғанда да, 70 мың адамның басынан 12 мұнара тұрғызғаны бар-ды. Соның бәрін біліп отырып, қалай дәріптейсің? Әйтсе де, оның да адами, пенделік қасиеттерден жұрдай емесін көрсете кеткен тұстарым жоқ емес. Айталық, анасына деген айрықша құрметін, балалары мен немерелеріне деген әкелік-аталық сезімін, тіпті көзіне жас үйірілетін сәтін көрсеткен тұстарым бар. Бірақ оларды мен ойдан шығарғам жоқ, Темірдің өз тарихшылары қалдырған деректерден алдым. Дегенмен «Жойқан төбені» жазғанда» әлгі тарихшылармен полемикалық жағдайда отырғаным анық. Мәселен, тұтқындарды қыру кезі (шамамен) былай суреттелетіні бар: «үндістердің бассыз мойнынан фонтанша атқылаған алқызыл қан күннің кешкі шапағымен шағылысып, қызыл жауһардың жарқылынша көз жауын ала, жалт-жұлт ойнайды». Рақаттанып, тамсанып отырып жазғандай әсер етеді. Бірақ солар осыны сүйсініп отырып жазды деп ойлайсың ба? Есі дұрыс адамның олай етуі әсте мүмкін емес. Амалсыздың күнінен еріксіз жазылған панегирик қой! Сондықтан мен Темірдің емес, Ғияс ақынның бейнесін жасауға тырыстым. Темірдің бейнесі соның аңғарған, байқаған, жорамалдаған жайттарының жиынтығы, ашыну, қиналу сезімдерінің себепкері есебінде өз-өзінен шықты. Шығарма логикасы соған алып келді.

	– «Дін – апиын» деп танылған атеистік қоғамда шығармашылығына мистикалық элементтерді енгізу – батыл қадам болатын. Хикаяттарыңыздағы оқиғалар әйтеуір бір біз түсіне бермейтін тылсым күштің, оның артында Ұлы Жаратушының барын ескертіп тұрғандай әсер қалдырары рас. Құдайсыз қоғам кеңестік кезеңде туындыларыңызға мифтік элементтерді енгізу арқылы сенімге адалдықты, адамзат баласының адами қалпын сақтауының бір көзі де сеніммен тығыз байланысты екенін ескеруді еске салған секілдісіз. Осы орайда өз ойыңызды ортаға сала кетсеңіз.

	– Атын атамасаң да біліп отырмын. Бұл жерде сен алдымен «Ұят туралы аңызды» ойға алып отырсың ғой. Сен айтқан бұл екі туынды да менің жазушылығымды жалпақ жұртқа мойындатқан дүниелер еді. «Ұят туралы аңыз» менің үлкен қызметте отырғандығымнан ғана жарық көрген, партияның орталық комитетінде істемесем, оның жолы жабық еді. Дәл осы шығармаға көзқарастың өзі де бұл жалғанда ештеңенің мәңгілік емесін көрсете алады. Атеистік қоғам оған идеологиялық тұрғыдан, дін дәріптелетін туынды ретінде үркектей қараса, бүгінгі діндар жұрт ислам тұрғысынан да, христиандық тұрғыдан да дін қағидаттарына қайшы туынды деп есептейді. Осыдан бірер жыл бұрын Қазақ радиосынан осы хикаяттың алғашқы үзіндісі оқылғаннан кейін, келесі күндері жалғасуға тиіс соңғы үзінділер бүгінгі діни ұстанымға жат дүние ретінде берілмейтін болғаны бар. Демек, мұнда дін жоқ деген сөз. Мұнда философия бар. Мифтік элементтер соны ашуға қызмет етеді. Діннің де, философияның да мақсаты – жаратылыстың, тіршіліктің сырын ашу. Менің мақсатым да сол. Цензура үстемдік еткен заманда айтуға болмайтын жайтты мифтік сюжет арқылы жеткіздім оқырманға. Дінге сусап отырғандар оны сол тұрғыдан қабылдаса, ойлы оқырман пәлсапалық шығарма ретінде қабылдады. Қалай болғанда да, бұл хикаят маған үлкен абырой сыйлады.

	– Қиялы бірнеше ғасырлар бұрынғы оқиғаларды суреттеуге шебер жазушыларымыз дәл көз алдында өткен, қазақ тарихындағы ең айтулы оқиға – Тәуелсіздікке қатысты эпохальді деңгейдегі туындыны дүниеге келтіруге не себепті дәрменсіздік танытуда?

	– Өте қиын сауал. Әуелі «эпохальді деңгейдегі» туынды дегеннің өзін анықтап алуымыз керек. Мен сенің бұл сөзіңнен шамамен Мұхтар Әуезовтің «Абай жолы», яки Әбдіжәмил Нұрпейісовтің «Қан мен тері» секілді ірі шығарма талап етіп отырғаныңды сезем. Саяси-әлеуметтік ұлы оқиғалардың өте сирек, әбден толғағы жеткен кезде ғана бұрқ ете түсетіні секілді, ұлы шығармалар да дүниеге өте сирек келеді. Ұлы оқиғаны тірі ұрық, тірі дән деп есептесек, тірі дән өніп, ұлы бәйтерекке айналу үшін аса құнарлы топыраққа түсуі керек. Бұл жердегі аса құнарлы топырағымыз – үлкен дарын иесі, өзгеше талантты жазушы деген сөз. Жетісу топырағы да, Арқа топырағы да – аса құнарлы, бірақ бұл атыраптарда да жемістің бәрі өспейді ғой. Өйткені оларға топырақпен бірге өзгеше жайлы ауа райы да қажет, термин тілі мен айтсақ – климат керек. Бұл жердегі климат дегеніміз – жазушы еңбегіне жасалар жағдай. Бізде сол құнарлы топырақ, яғни дарын иелері дәл қазір бар болуы мүмкін, бүгін болмаса, ертең жарқ етіп ашылатын таланттар – олар. Бірақ климат қолайсыз, яғни ол таланттарға жасалар қамқорлықты былай қойғанда, каторгалық жұмысқа барабар ғаламат еңбегіне төленер қаламақы жоқ. Еңбегінің өтемі жоқ. Сондықтан үлкен дүниені қолға алуға ешкім бара бермейді. Одан гөрі ұсақ-түйек мақала жазса да, бала-шағасын асырайтын қаражат тапқаны пайдалы. Бұл – бір. Екіншіден, тәуелсіздікпен бірге елімізге әлеуметтік, мәдени, рухани құлдырау секілді келеңсіз жайттар қоса жетті. Оның себеп-астарын дәл бүгін түсініп алу да, оған баға беру де оңай шаруа емес. Тарихи оқиғалар да, тарихи тұлғалар да сүзгіден өтіп барып бағасын алуға тиіс. Ол ертеңгі шаруа. Сондықтан асықпау керек.

	– Бір кездері әдебиетке таланттар толқын-толқын болып келетін еді. Қазіргі таңда бұл үрдіс неге жалғасын таппай қалды? Оның үзілуіне әсер еткен қандай жайттар?

	– Жазушылық – қазір өтеуі жоқ еңбек дедім ғой. Өтеуі жоқ еңбекпен айналысуға кім құмартсын?– Неден қорқасыз?– Жеріміздің асты да, үсті де тұнған байлық. Бі рақ оның қызығын кіл жырындылар мен келімсектер көріп жатыр. Жалпы, көпшілік одан құралақан. Халқым түбінде жегіштер мен жемірлердің жемтігіне айналып кете ме деп қорқамын. Жастарымыз дәстүрлі өнерімізден қол үзіп барады, түбінде тамыры жоқ кіл мәңгүртке айналама деп қорқамын. Тіліміз жылдан-жылға шұбарланып барады, түптің-түбінде осынау ең қасиетті мұрамыз – Ана тілімізден айырылып қаламыз ба деп қорқамын. Шынымды айтсам, көп мәселеде – пессимистеумін.

	– Сатқындықты кешіре аласыз ба?

	– Айналамдағы сенісіп жүрген адамдардың біліп істеген, білмей істеген қателігін кешіруге бармын. Бірақ сатқындықты кешіре алмаймын. Адам көңілі де мөлдіреген жұқа хрусталь секілді, шырт сынса, қайта бүтінделмейді. Оның үстіне сатқындықты бір рет жасаған адам оны екінші рет жасаудан да тайынбақ емес. Сондықтан көңілім қатты қалған адамды қасыма қайта жуытпаймын.

	– Өмірдегі басты ұстанымыңыз?

	– Адалдық!

	Сұхбаттасқан Ұлбосын АЙТӨЛЕН

	«Айқын» газеті. 18 шілде 2014 жыл





	https://t.me/kzkitap





Notes


	[←1]

құрық – ұзындық өлшемі, 2 км шамасы





[←2]

Аламан – жауынгер





[←3]

Кешіктен – күзетші





[←4]

Темірдің руы





[←5]

1398 жылдың 13 желтоқсаны





[←6]

Мәулен ағзам – ұлы әкім





[←7]

Қаршы – Орта Азиядағы қала





[←8]

Мір – Құдай деген мағынада





[←9]

Сейіт – діни ғұлама, теолог





[←10]

Диуан – мәжілісхана





[←11]

Жандар – жеке күзетші





[←12]

Ұлы Бесік – Балқыз ханымның дәреже атағы (титулы)





[←13]

Қасыда – мадақы





[←14]

Ол кезде Үндістанның терістігін түрік тайпалары билеген.





[←15]

Ирийаб – Ауғаныстандағы ірі қамал.





[←16]

Барактан – шағатай ұлысындағы монғол ханы / 1226-1272/.





[←17]

Ақсақ Темір 1387 жылы Исфаһанды алып, 70 мың адам басынан 12 мұнара тұрғызған.





[←18]

Низам Шами – «Сапарнама» авторы. Темірдің тарихшысы.





[←19]

Батырдың 300 жылдығын өткізу қарсаңында Қордайдан бір топ ағайындарымыз арнайы барып, ол туыстармен жолығып, анықтап қайтқан. Өтеген ұрпақтары екені рас екен: Тоқабай, Төке деген екі ата өсіп-өніпті. Өкілдері батыр тойына келіп қатысты. Талғат деген бір азаматы сол кезде Абай атындағы педагогоикалық университеттің деканының орынбасары болып істейтін еді. «Мүйізді Өтеген» деген кітәпті шығарып жатқан кезімде өз атынан демеушілік үлесін де қосқаны бар.





