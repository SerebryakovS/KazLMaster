	Ағылшын тілінен тікелей аударған:

	Үрила Кеңесбаева





САУЫСҚАННЫҢ ҰЯСЫ


	Ерте, ерте, ертеде, ересектердің бала кезінде, пысықтардың шала кезінде аспандағы құстар құстық өнердің қыр-сырын енді ғана меңгере бастаған екен. Ал ала қанат Сауысқан өзін сол кездің өзінде-ақ асқан білгір санапты. Бірақ оның білетіні тоғыз, білмейтіні тоқсан тоғыз еді.

	Бір күні құстар ұя салуды үйренеді. Сауысқан сол күні бір жаққа қыдырып кетіп, маңызды сабаққа қатыса алмай қалады. Күндерде бір күн көктем келіп, құстар ұя салу қамына кіріседі; Сауысқан да жұрттан қалмай іске кірісейін десе, құрылысты неден бастарын білмей дал болады. Сауысқанның ішіне сөз сыйған ба!? Біздің Сауысқанымыз да басына түскен ауыртпалық жайлы жаһанға жар салып, зар илейді. «Құс екендерін рас болса, ұя салуды маған да үйретіңдер» деп қолқа салады. Құс ағайындары сауысқанды аяп, көп болып көмектесуді ұйғарады. Біреуі шөп-шалам әкеп, біреуі бұтақ тасып, Сауысқанға ұя салуды үйрете бастайды.

	– Мына бұтақшамен мына жерді таспалайық, дейді Ұзақ өзі әкелген құрылыс материалын талдың жуан бұтағына іліп жатып.

	– Осы да ма! Мұны мен сенсіз де білемін, Сауысқан тұмсығын көтеріп, құйрығын қайқайтады.

	Сол мезетте олардың жанына Қара Торғай кеп қонақтайды. Ал мынау сабанмен мына тұсты жабайық, дейді ол..

	– Осы да ма! Мұны мен сенсіз де білемін, Сауысқан тұмсығын көтеріп, құйрығын қайқайтады.

	Жұмыс осылай жүріп жатады. Үлкен құстар: Құтан, Кептер, Қаратаған, Қарға, Қырғи бәрі бір-бір бұтақшадан алып келді. Ал Сауысқан тұмсығын көтеріп, құйрығын қайқайтып: «Осы да ма! Мұны мен сендерсіз де білемін» дегеннен бір танбай, әрі-бері секеңдеумен болды.

	Көмекке Шымшық, Боз Торғай, Қарлығаш, Қара Тамақ сияқты кішкентай құстар келеді. Олардың кейбіреуі қабырғаны жүн-жұрқамен бекіте алса, кейбіреуі балшықпен сылақ сылауды жақсы білетін, енді бірі еденге мамық төсеудің шебері еді; бірақ мамық төсеушілердің өнеріне кезек тимей қалды. Бір үлкен құс бұтақшаны тұмсығымен тістеп, алып-ұшып келе жатса, Сауысқан тағы баяғы әніне салады: Осы да ма! Мұны мен сенсіз де білемін!

	Сонда мақтаншақ сауысқаннан әбден мезі болған үлкенді-кішілі құстар: Солай ма, сауысқан мырза! Сен бізсіз-ақ бәрін біледі екенсің. Олай болса, мына құрылысты өзін-ақ жалғастыра ғой. Солай дейді де, тырна да, Қарға да, Шымшық та, Қарлығаш та, Торғай да пыр-пыр ұшып, өз шаруаларына кетеді.

	Міне, Сауысқан ұясының сыйықсыз болатыны осы себептен: ұя емес, қалай болса солай тыға салған қисық-қисық таяқтар. Сауысқан ұя салуды әлі күнге дейін үйренген жоқ.





ДЖИП ПЕН МЫСТАН КЕМПІР


	Ертеде Нортгемпшир аймағындағы Уолгрейв деген ауылдың шетінен бірден басталатын жарық та жайдары тоғайда мыстан кемпір мен эльфі өмір сүріпті.

	Мыстанның аты Хаулит екен; ол Жылтыр қара деген мысығы екеуі орманның солтүстік шетіндегі төбесін сабанмен жапқан, мыжырайған үйде тұрыпты. Мысық ыдыс-аяқ жуып, үй тазалайды, тамақ әзірлейді, ақысына күнде мыстаннан таяқ жеп, теперіш көреді, себебі Хаулит қатыгез де сараң, ұрысқақ кемпір еді. Уолгрейв аулының тұрғындарының бәрі Хаулиттен именіп, бойларын аулақ салуға тырысатын.

	Эльфінің аты Джип; тұрағы орман шетіндегі екі жүз жыл жасаған көрі емен дінінің кеуегі. Джип жасыл жанарынан нұр шашқан, сабандай сары шашты, ашық жарқын жан еді. Ол өзінің көзі түстес жасыл қамзол мен қызыл қалпақ киіп жүреді және осы киімі өзіне әдемі жарасатын.

	Эльфі жақсы ма еді, жаман ба еді дейсің бе? Бұл сұраққа жауап беру оңай емес. Ол таңертең ұйқыдан оң аяғымен тұрса, күні бойы қайырымды болады. Мысалы, ол ондай кезде ағаш жарушы Вилдің балтасын дуалап қояды; Вил сол күні әдеттегіден екі есе көп отын дайындаса да шаршамайды. Немесе Роб қарияға сиқырлы қасиеті бар бір сөз үйретеді. Роб әлгі сөзді қайталап, қайласын тасқа тигізіп қалса болды, тас өзінен-өзі ұсақталып, шағылға айналып кетеді; ал да, жолға төсей бер.

	Ал, егер Джип сол аяғынан тұрса, көресіні көрсетеді! Сүттің бетіне еңкейіп «үф-сүф» деп үрлесе болды, қызметші әйел байғұс қанша піссе де, бір түйір май ала алмайды. Немесе бір жерге барып, үш аяқты орындық боп тұра қалады; бел жазғысы келген біреу отыра бергенде, орындық ауаға сіңіп жоқ боп кетеді. Қысқасы, Джип ересек эльфі болса да, мінезі кішкентай баладан аумайтын; мүмкін, ол қазір осы жолдарды оқып отырған балаға ұқсайтын шығар немесе атақты тақпақтың кейіпкеріндей жақсы кезінде өте жақсы болатын да, жаман кезінде сұмдық жаман еді.

	Айтпаса да түсінікті, эльфінің тентектігін ешкім жақтырмайтын. Бірақ жұрттың оған деген өкпесі тез тарқаушы еді. Сондықтан Уолгрейвтің барлық тұрғындары байлар да, қарапайым халық та, отын дайындаушы Вил де, жол жөндеуші Роберт те Хаулит жидек пен жаңғақтан шығып, қоян етінен жеріп, әсіресе жайылымнан ұрлап сауып әкелетін сүттен әбден жалыққан сол қырсық айналған күнге дейін тату-тәтті өмір сүріп жатты.

	Бірде ол: «Қуырған эльфі етін жемегеніме көп болды. Шіркін, бүгін ыстық нан мен ыстық қуырдақпен түстенсем!» деп мысығын бір тебеді.

	Жамап-жасқа, бүтінде,

	Кірді де жу, күтінбе.

	деп мысықты тағы бір тебеді де, жаңғақ теретін қабын арқалап, Джиптің үйі орналасқан көнекөз еменге қарай аттанады.

	Еменге таяп кеп, ағаштың терең әжімдермен айғыздалған діңін таяғымен ұрып-ұрып қалады.

	– Сүйкімді де сүйікті Джип! дейді қарлығыңқы даусымен барынша жылы сөйлеуге тырысып, – тезірек сыртқа шықшы. Мен саған бір қап шие әкелдім. Жеп көрші, балдай тәтті, уылжып тұр.

	– Уылжыған шырын шие! Джип қуанып кетеді де, есікті айқара ашып, далаға жүгіріп шығады. Өзім де тәтті шиені аңсап отыр едім. Қане, шие қайда, қайырымды Хаулит?

	– Міне, Мұнда, мына қаптың ішінде, деді мыстан қаптың аузын сәл ашып.

	– Ештеңе көрінбейді ғой, Джип қаптың қараңғы қарнына еңкейе үңілді.

	– Төменірек еңкейсеңші, сонда көресің, – деді де, мыстан эльфіні тегеурінді саусақтарымен бүріп алып қапқа сала салды. – Әп, бәлем! – Өзіне дән риза мыстан эльфі жолда түсіп қалмасын деп, қапшықтың аузын қаттырақ байлады. – Абайла, шиенің сүйегіне қақалып қалып жүрме, қарғам.

	Мыстан қабын арқасына салып, төбесін сабанмен жапқан мыжырайған үйіне қарай аяңдайды. Орман ішімен ақсаңдай басып келе жатып, осыдан бір күн бұрын диірменнің маңайындағы көгалдан көп қозықұйрық көргені есіне түседі. Эльфінің етін қозықұйрықпен бірге қуырса, қандай дәмді болар еді деп кемпір қабын үлкен шегіршін ағашының түбіне тастай салады да, өзі қозықұйрық теруге кіріседі. Мыстанның кетуі мұң екен, Джип қапты тепкілеп, айқай салады. Оның қаптан шыққысы келеді, бірақ қап тас байланған, ашылар емес. Біреу кеп, мына пәледен құтқарса игі еді деп ойлайды Джип бейбақ. Ол өзі өмірінде қанша адамға көмектескен еді десеңізші! Кенет өте жақыннан біреудің ағаш шауып жатқан дыбысы естіледі. бұл отын дайындаушы Вил ғой!

	– Құтқара гөр, Вил! Джип жан даусы шығып айқай салады. Көмектесші маған!

	Бірақ шегіршіннің басында отырған кептерлердің былдыры басым түсіп, отын дайындаушы Вилге эльфінің шақырғаны түк естілмейді. Тақ-тұқ-тақ-тұқ деп, балтасын бір қалыпты сілтеп, ағаш жаруын жалғастыра береді.

	– Вил, көмектессеңші! Эльфі бұл жолы бар даусымен шыңғырады. – Тездет! Мұнда кел!

	Бірақ осы кезде ақ тышқан жүгіріп өтеді де, қураған жапырақтардың сыбдырынан Вил тағы ештеңе естімей қалады. Жап-жақын тұрса да, тұқ-тұқ-тұқ деп, балтасын бір қалыпты сілтеп, ағаш жаруын жалғастыра береді.

	– Құтқар! – Джип үшінші рет айқайлады. – Вил, көмектесе гөр.

	Бұл жолы отын дайындаушының құлағына жіңішке дауыс жетті-ау, әйтеуір! Вил балтасын жерге қойып, жан-жағына қарайды.

	– Джиптің даусына ұқсайды екен. Бірақ өзі көрінбейді. Тағы да тентектік жасайын деп жүр ау, шамасы!

	Вил жұмысын жалғастырайын деп балтасын ала бергені мұң еді, Джиптің даусы тағы да шәңк ете қалды.

	– Қайдағы тентектік, Вил! Мені Хаулит мыстан қапшығына алдап салып алды. Үйіне апарып қуырып жемек!

	– Ол мыстаннан бәрін күтуге болады, деп отын дайындаушы қаптың аузын шешеді. Джип секіріп түсіп бостандыққа шығады, әйтсе де қорқыныштан тісі-тісіне тимей қалш-қалш етеді. Бірақ екі иығына екі кісі мінгендей денелі Вилді көріп, орманның хош иісті таза ауасын жұтқан соң, жүрегі орнына түсіп, бірден көңілденіп кетеді.

	– Мені құтқарғаның үшін көп рақмет, Вил! Енді қапты бұтақтармен толтырып тастайық. Мыстан менің шығып кеткенімді сезіп қоймасын.

	Вил итмұрын мен күрең бүлдіргеннің сояулы бұтақтарын кесіп әкеп, қапқа толтырып салып, аузын байлап қояды.

	Қозықұйрық теріп келген Хаулит қапты көтере берем дегенде, арқасына сояу батып, ыршып түседі.

	– Эльфінің қалтасы толы ине мен ілгек болады деп кім ойлаған!? Сұқ, сұқ, сұқ инеңді, сұғып қал! Үйіме жетіп алайын, көрсетем сосын саған!

	Мыстан үйіне келіп, мысығын аяғымен бір тебеді; ал мысығы күні бойы ыдыс жуып, тамақ әзірлеп, үй тазалаған, жылы пештің қасына жаңа ғана жатып, көзі ілініп кеткені сол еді. Мыстан ұзын сыпырғысын алып, қапты әйда ұрсын. Ұрып жатыр, ұрып жатыр, сілесі қатқанша ұрады. Сосын қаптың аузын ашады, қараса өңшең сояу бұтақ. Еңбегінің еш болғанына қаны қайнаған мыстан ызадан жарылып кете жаздайды, ашуын мысықтан алайын деп еді, мысық зып беріп орманға қаша жөнеледі де, сонда тығылып қалады.

	– Менен айламды асырдым деп ойлайды ол мөстек! Тоқтай тұр, бәлем, оны әлі көре жатармыз!

	Ертесіне ертерек тұрып, Жылтыр Қараны бір тепті де:

	Жамап-жасқа, бүтінде,

	Кірді де жу, күтінбе, -

	деп мысықты тағы бір теуіп, жаңғақ теретін қабын асынады да, Джип тұратын еменге бет алады. Еменге таяп келеді де, ағаштың терең әжімдермен айғыздалған діңін таяғымен үш рет ұрып:

	– Сүйкімді де, сүйікті Джип, деді қарлығыңқы даусымен барынша жылы сөйлеуге тырысып, тезірек сыртқа шықшы. Мен саған бір қап құлпынай әкелдім. Жеп көрші, бал-шырын, уылжып тұр.

	– Уылжыған тәтті құлпынай! Джип қуанып кетеді де, есікті айқара ашып, далаға жүгіріп шығады. Өзімнің де тәтті құлпынай жегім кеп отыр еді. Қане, құлпынай қайда, қайырымды Хаулит!

	– Міне, Мұнда, мына қаптың ішінде, мыстан қаптың аузын сәл ашады.

	– Ештеңе көрінбейді ғой, Джип қаптың қараңғы қарнына үңілді.

	– Төменірек еңкейсеңші, сонда көресің, деді де, мыстан эльфіні темірдей тегеурінді саусақтарымен бүріп алып, қапқа сала салды. Әп, бәлем, өзіне дән риза мыстан эльфі жолда түсіп қалмасын деп, қаптың аузын қаттырақ байлады. Абайла, құлпынайға түйіліп қап жүрме, қарғам.

	Мыстан қабын арқасына салып, төбесін сабанмен жапқан қисық үйіне қарай аяңдады. Орман ішімен ақсаңдай басып келе жатып, осыдан бір күн бұрын диірменнің маңайындағы алаңқайдан қалың өскен жалбыз көргені есіне түседі. «Эльфінің етіне жалбыз қосып қуырса, қандай дәмді болар еді» деп кемпір қабын қайың ағашының түбіне тастай салады да, өзі жалбыз теруге кетеді. Мыстанның кетуі мұң екен, Джип қапты тепкілеп, айқай салады, эльфінің қаптан шыққысы келеді, бірақ қап тас боп байланған, ашылар емес.

	«Жақын жерде біреу болса, мына пәледен құтқарар еді» деп ойлайды Джип бейбақ. Ол өзі өмірінде қанша адамға көмектесті десеңізші! Кенет таяу жерде біреудің қайламен тас уатып жатқан дыбысы естіледі. Бұл жол салушы Роб қой, шағыл дайындап жүрген!

	– Көмектесіңдер! Джип жан даусы шығып, айқай салды. Роб, құтқара көр!

	Бірақ ақ қайыңның басында отырған тоқылдақтың тоқ-тоғы басым түсіп, жол жөндеушіге эльфінің даусын түк естіртпейді, Роб тас ұсақтауын жалғастыра береді.

	– Құтқарыңдар! Эльфі бұл жолы бар даусымен шыңғырады. Өтінемін, Роб, құтқара көр! Тездет! Мұнда кел!

	Бірақ осы кезде бір жирен тиін қаптың өзінен-өзі секіріп жатқанын байқап қап, қорыққанынан шиқылдап кеп береді. Робқа тағы ештеңе естілмей қалады. Эльфіге жап-жақын тұрса да, тұқ-тұқ-тұқ деп, қайласын бір қалыпты сілтеп, тас ұсақтауын жалғастыра береді.

	– Құтқар! Джип үшінші рет айқайлады. Роб, көмектесе көр!

	Бұл жолы эльфінің жіңішке даусы жол төсеушінің құлағына жетті-ау, әйтеуір! Роб қайласын жерге қойып, жан-жағына қарайды.

	– Джиптің даусына ұқсайды екен. Бірақ өзі көрінбейді. Тағы да бір тентектік жасайын деп жүр-ау, бәтшағар!

	Жұмысын жалғастырайын деп қайласын ала бергені мұң еді, Джиптің даусы тағы да шәңк ете қалды.

	– Қайдағы тентектік, Роб! Мені Хаулит мыстан қапшығына алдап салып алды! Үйіне апарып қуырып жемек!

	– Ол мыстаннан бәрін күтуге болады. Жол салушы қаптың аузын шешеді, қорқыныштан тісі-тісіне тимей қалтыраған Джип секіріп түсіп, бостандыққа шығады. Бірақ ежелгі танысы мейірбан Робты көріп, орманның хош иісті таза ауасын жұтқан соң, жүрегі орнына түсіп, бірден көңілденіп кетіп:

	– Мені құтқарғаның үшін көп рақмет, Роб! Енді қапты шағылмен толтырып тастайық. Хаулит мыстан менің қаптан шығып кеткенімді біліп қоймасын, – дейді.

	Роб қапқа толтырып, шағыл салып, аузын мықтап байлап тастайды. Сосын әрқайсысы өз жөніне: Джип кәрі еменнің діңіндегі тұрағына, Роб тас талқандауға жөнеледі.

	Жалбыз теріп келген Хаулит қапты иығына лақтырып сала берем дегенде, қиралаң ете қалды, шағыл деген ауыр болады емес пе!? Оның үстіне тастың өткір қыры арқасына батып кетеді.

	– Эльфінің қабырға сүйегі Мұндай қатты болады деп кім ойлаған, – деп бұрқылдайды мыстан. – Тоқтай тұр, бәлем, үйіме жетіп алайын, көрсетермін мен саған!

	Кәрі мыстан үйіне келіп, мысығын аяғымен бір тебеді; ал мысығы күні бойы ыдыс жуып, шаң сүртіп, еден сыпырған, жылы пештің қасына жаңа ғана жатып, көзі ілініп кеткені сол еді. Мыстан ұзын сыпырғысын алып, қапты әйда кеп ұрсын. Ұрып жатыр, ұрып жатыр, сілесі қатқанша ұрады. Сосын қаптың аузын ашады, қараса кілең майда тас. Мыстан еңбегінің еш болғанына бұрынғыдан бетер ызаланып, ашуын мысықтан алайын деп еді, мысық зып беріп орманға қаша жөнеледі де, сонда тығылып қалады.

	– Алаяқ Джип менен қулығын екінші рет асырды. Үшінші рет алдай алмас.

	Ертесіне ертерек тұрып, Жылтыр Қараны бір тебеді

	Жамап-жасқа, бүтінде,

	Кірді де жу, күтінбе, -

	деп ұйықтайтын бөлмесіне кіріп, ұзын қара белдемше, сүр жейде, ши қалпақ киіп, иығына шәлі жамылып еді, айнымаған бақалшы бола қалады! Сосын мойнына көр-жер, майда-шүйде салған үлкен қорап асынады. Бұл қораптың ішінде не жоқ еді десеңші: ине-жіп, түйме, шашбау, ілгек, алқа, шұлық, алжапқыш; бірақ осылардың ішіндегі көз тартатын ең әдемі зат қызыл сақтиян етік еді.

	Бұл жолы мыстан Хаулит эльфі тұратын көрі еменге бармай, жайдары мінез Джиптің көңілді әнінің естілуін күтіп, орманды ұзақ кезеді. Бір кезде мыстан дауыс шыққан жаққа қарай жүріп еді, жалғызаяқ жолда секіре билеп Джип келе жатады, әдеттегідей үстінде жасыл қамзол, басында қызыл қалпақ.

	– Армысыз, мистер Джип! – деді бақалшыша киініп алған мыстан өте сыпайы сәлемдесіп.

	– Әніңіз қандай әдемі еді! Сізге жасыл қамзол мен қызыл қалпақ қатты жарасады екен! Менде сіздей сылқым жігіттерге арнап тігілген бір жақсы зат бар. Сақтиян етік кигіңіз келе ме, мистер Джип?

	Джип аяғының ұшын көтеріп, қораптың ішіне үңілді.

	– Ешқандай етік көрінбейді ғой.

	– Қораптың ішіне түсіңіз, сонда жақсы көресіз, – деп ұсыныс жасайды айлакер мыстан.

	Джип қорапқа секіріп түседі де, отыра қап, етікті киіп көре бастайды.

	– Әп, бәлем, қолыма түстің бе! Айызы қанған мыстан қораптың қақпағын тарс жабады да, тас қып құлыптап қояды. Ал, енді етікті қанша рет киіп көрем десең де болады, бірақ байқа, аяғыңды қажап тастамасын!

	Сөйтті де орманның солтүстік шетіндегі үйіне қарай асыға жөнеледі. Бұл жолы қорабын мықтап ұстап, ештеңеге алаңдамай, еш жерге тоқтамай жүріп отырады. Үйіне қорапты аман-есен жеткізіп:

	– Бүгін кешке қуырған эльфі етіне тоямын, деп тамсанып ернін жалайды да, мысығын бір тебеді. Ал мысығы күні бойы жамау жамап, тігін тігіп, кір жуып, киім үтіктеген болатын.

	– Бар, отын әкел, арамтамақ! Пешке от жағамын.

	Мысық ілбіп барып, бір бума отын әкеп, пештің алдына тастайды да, бұйығып жатып қалады. Мыстан:

	– Бүгін кешке қуырған эльфі етіне тоямын, – деп ырылдап мысығын бір тебеді.

	– Бар, құдықтан су әкел, арамтамақ. Шөлдедім.

	Мысық ілбіп барып, құдықтан су әкеп, құмыраға құяды да, оны үстелге қойып, тағы бұйығып жатып қалады. Мыстан: «Бүгін кешке қуырған эльфі етіне тоямын», – деп қытқылықтап мысығын бір тебеді.

	– Бар, малғұн, маған арпа нан пісір.

	Мысық ас үйге барып, қамыр илей бастайды. Кемпір қорапты ашып, эльфіге:

	– Қане, қарғаш, бері шық, – дейді.

	Кішкентай Джип қорқыныштан дір-дір етіп, қораптан шығады.

	– Жұрт сені асқан ақылды дейді ғой. Сол рас болса, пештің ыстығы ет қуыруға жеткілікті ме екен, аузын ашып көрші, – деп темірдей қолдарын бір-біріне ысқылап жырқылдай күледі.

	– Алдымен өзің ашып көрсет де, – деп сыбырлайды Жылтыр Қара Джиптің құлағына.

	– Пештің аузын ашуды білмеуші едім. Алдымен өзіңіз ашып көрсетіңізші.

	– Сені ақылды деген адамда шайнам ми жоқ, – деп бұрқылдайды кәрі мыстан. – Қара, міне, түк қиындығы жоқ, – деп қолын созып, пештің ауыр шойын есігін ашады. – Ал, енді көрші, от жақсы қызып па екен?

	– Оны қалай білуге болады? Өмірімде істеген жұмысым емес.

	– Кещенің аты кеще, – деп тас-талқан боп ашуланады мыстан. – Бұдан оңай жұмыс жоқ. Міне, қара!

	Мыстан екі бүктетіліп, алдымен қолын, сосын басын пештің ішіне тығады.

	– Тез! Итер! – Мысық қамыр илеп отырған үстелдің үстінен секіріп түсіп, Джип екеуі мыстанды пештің ішіндегі отқа итеріп жібереді.

	– Қоқыс жақсы жанады, – дейді өзіне дән риза болған мысық пешке шөркені үстемелей салып жатып.

	От гу етіп, қып-қызыл жалын лапылдап мұржаға шабады да, үйдің төбесіндегі сабанға тиеді. Дем арасында шатырды от шарпып, үй өртене бастайды.

	– Қашу керек! – деп айқай салады мысық.

	Мысық пен эльфі бірінің қолынан бірі ұстайды да, өртеніп жатқан үйді тастап, жүгіре жөнеледі. Көп кешікпей үйдің қаңқасы ғана қалады.

	Джип пен мысық орман ішімен жүріп отырып, кәрі емен өсіп тұрған оңтүстік алаңқайдағы үйге кеп, сол күннен бастап бірге тұра бастайды.

	Уолгрейв аулы да, отын дайындаушы Вил де, жол төсеуші Роб та, кішкентай эльфі де бәрі-бәрі қаскүнем мыстан Хаулиттен құтылғандарына қуанады. Содан бері олар беймарал да бақытты өмір сүретін болыпты.





БАТЫРАҚ БАЛА МЕН БАЙ ФЕРМЕР


	Бұл ертеде, ерте замандарда болған оқиға. Егер мен ол кезде өмір сүргенде, қазір тірі болмас едім. Егер мен ол кезде де, қазір де өмір сүрсем, жаңа әңгіме айтар едім, не ескі әңгіме айтар едім, немесе айтатын еш әңгімем болмас еді. Қандай жағдайда да, бүгін кешке шалқыған дәулеттің ертең кешке дейін жартысы да қалмауы мүмкін.

	Ертеде кедей-кепшіктер мен ұсақ шаруалардың балалары Лимерик графтығына барып, ауқатты үйлерге батырақ-малайлыққа жалданатын болыпты. Иманды қожайынға жолыққандардың жағдайы жаман болмайды екен, бірақ арамзасына кезігіп, амалсыз көнуге мәжбүр болғандардың күні қаран болыпты. Лимерик графтығы мен Тампереридің бай фермерлері шетінен сараң келеді екен. Олар Ньюкасл мен Килмолокте өтетін еңбек жәрмеңкесіне барған балаларды арзан жалдауға тырысып, ұзақ саудаласатындығымен де аты шығыпты.

	Сол аймақта жалғыз ұлы бар бір жесір әйел тұрыпты. Бірде бала шешесіне аз-маз қаражат тауып әкеп бермек боп, жұмыс іздеп Ньюкаслдағы еңбек жәрмеңкесіне барады. Бала жәрмеңке алаңына шыға салысымен оған бір фермер таяп, саудаласа бастайды. Фермер: «Мен саған басқалардан екі есе көп жалақы төлеймін, үйіңе көкектің алғашқы рет шақырғанын ести салысымен қайтасың; бірақ менің шартым бойынша екі жақтың біреуі екіншісін ренжітетін болса, келісім лезде күшін жояды және ренжіген адам ренжіткен адамның арқасына шыбықпен он екі рет дүре соғуға ерікті болады», – дейді.

	Бала момын да салмақты мінезді еді; фермердің жалақысы оған қисапсыз көп ақша боп көрінеді; жаман болмайтын шығармын, жаңағы күлкілі шарт фермердің ойнап айтқаны болар деп ойлайды да, келісім-шартқа отырып, бірден жұмыс орнына аттанып кетеді.

	Сол жылғы көктем шаруаға жайлы боп, жұмыс жақсы жүреді. Бала да кімнің де болса көңілінен шығатын өте еңбекқор екен. Бірақ қожайыны оның басқан қадамын аңдып, қайткен күнде үш-төрт фунт стерлинг ақшасын бермей ұстап қалудың амалын ойластырумен болады. Фермердің әйелінің сараңдығы мен қытымырлығы күйеуінен де асып түседі, ал жүліктік жасау мен көзбояушылық етуге келгенде екеуі де алдарына жан салмайды екен. Шаруаның бәрін тез тындырып алу үшін олар алғашқы кезде батырақ балаға жақсы қарайды, бірақ көктемнің науқандық жұмыстары бітейін деп қалғанда, малайдың ашуына тию үшін біресе жөнді тамақ бермей, біресе түн ортасында жоқтан өзгені сылтауратып оятып, біресе жаңбыр құйып тұрғанда бір тапсырмамен алысқа жұмсап, біресе ойларына келген лас жұмыс істеткізіп баланы зәбірлей бастайды.

	Фермердің жаңа төлдеген бұзаулары өз бетімен лағып кете бергіш екен. Бәрін түгел айдап келмейінше бір түйір нан жемейсің деп қожайын батырақ баланы талай рет үйден қуып жіберіпті, бала бұзау іздеп сандалып, талай рет аштан-аш айдалаға қоныпты. Бірде фермер ерте тұрып, бұзауларды сиыр қораға тығып қамап қояды да, балаға:

	– Мал жоғалды, тауып кел, таппайынша тамақ жоқ, – дейді.

	– Мен оларды қай жерден іздейін, сэр? – деп сұрайды бала.

	– Бар жерден де, жоқ жерден де ізде, жоғарыдан да, төменнен де ізде, табылғанша ізде, дейді бай.

	Көп кешікпей фермер тарсыл-гүрсіл дыбыстан шошып тұрып, сыртқа атып шығады. Бақса, батырақ бала шөп қораны талқандап, маяны жайып тастапты, енді бауланған сұлы бумаларын шешіп, жерге шашып жатыр екен.

	– Әй, сен не істеп жатырсың? – деп айқай салады фермер.

	– Өзіңіздің бұйрығыңыз бойынша, бұзауларды бар жерден де, жоқ жерден де, жоғарыдан да, төменнен де іздеп жатырмын, – дейді бала.

	Фермер ойланып қалып:

	– Жарайды, саған ренжімеймін. Үйге барып тамағыңды іш, – дейді.

	Келесі күні фермер баланы тағы да бұзау бағуға жібереді.

	– Бүгін бұзауларды өзеннен айдап өтесің. Бірақ байқа, аяқтары су боп қалмасын. Егер бір де бір бұзаудың аяғына су тисе, саудам бітті дей бер, – дейді.

	Бала бұзауларды айдап, өзен жағасына келеді. Сосын бір бұзауды аударып құлатады да, басын жерге салып, аяғын аспанға қарай көтертіп, дырылдатып сүйрей жөнеледі. Басы судың астында қалған бұзау тұншығып өледі. Қалған бұзаулар да соның кебін құшады. Бала байға барып:

	– Бұзауларды судан өткіздім, сэр. Аяқтарын жоғары көтеріп өтті. Ешқайсысының аяғына су тиген жоқ, бастарына болмаса, – дейді.

	Қожайынды ертіп, өзен жағасына келеді, келсе, бұзаулар теңкиіп-теңкиіп өліп жатыр.

	– Маған ренжіп қалатын болдыңыз ғой, сэр, – дейді батырақ бала.

	Фермер біраз ойланып:

	– Жо-жоқ, ренжімеймін. Үйге барып тамағыңды іше ғой, – дейді.

	Келесі күні бұрын-соңды болып көрмеген қатты жаңбыр жауады. Фермердің әйелі: «Әп, бәлем, ұсталған жерің осы болар,» – дейді де, баланы демалып жатқан жерінен тұрғызып:

	– Бақшадағы қырыққабаттарды біреу ұрлап кете ме деп қорқып отырмын. Сен сыртқа шық та, соларға таң атқанға дейін көз сал. Көз салмаған қырыққабат қалмасын, әйтпесе кейін өкінетін боласың, дейді.

	Шелектеп құйып тұрған жаңбырға қарамастан бала бақша күзетуге кетеді. Бірақ көп кешікпей үйге қайтып келеді. Байдың әйелі:

	– Мен саған қырыққабатқа көз сал деген жоқпын ба!? Неге қайтып келдің!? – деп жеки

	жөнеледі.

	– Әлбетте, солай дедіңіз. Мен де сіздің айтқаныңызды орындадым. Бір де бір қырыққабат қалдырмай бәріне көз салып келдім, – дейді нанның үлкен бір тілігін алып, сарымайды қалыңдап жағып жатып.

	Ерлі-зайыпты үйлерінен атып шығады. Сондағы ең бірінші көргендері: аулада пырдай боп өліп жатқан әтеш пен мекиен, көжек пен үйрек, ата қаз бен ана қаз; бәрінің көзін ойып алған. Қой қораға барса, қойдың бәрі көз ұясы үңірейіп, тырп етпей тырапай асып жатыр. Бақшаға келсе, әр қырыққабаттың басында бір-бір көз жалтырайды. Фермер ашудан жарыла жаздайды, бірақ әйелі оны ақылға келуге шақырып:

	– Айлығын төлейтініміз өз алдына, дүресі тағы бар емес пе, жазған-ау, – дейді.

	– Ия, сенікі рас, бірақ бізді қайыршы етіп жібермей тұрғанда бұл бәледен қалай құтыламыз.

	– Мен қазір бұтаның арасына барып тығылып отырайын, бала үйден шыққан кезде көкекше шақырамын, – дейді әйелі. Солай дейді де, тез барып бұтаның түбіне тығылып қалады.

	– Әй, бала, кел. Күн түс боп кететін болды, мына жерді тезірек жыртып бітіру керек, – деп фермер баланы шақырып алады.

	– Малдың көзін ойып алғаным үшін ренжіп қалған жоқсыз ба? – деп сұрайды бала.

	– Жо-жоқ, ренжіген жоқпын.

	Олар біраз жерді жыртып тастағаннан кейін бұтаның арасынан «кө-кек, кө-кек» деп, көкек құстың шақырған даусы естіледі.

	– О, көкек құс кеп қапты ғой. Енді сенің үйіңе қайтатын уақыт болды, солай емес пе, бала?

	– Жоқ, әлі болған жоқ. Әй, көкек, кет әрмен. Мен мына абзал азаматтың жерін жыртып бергенше шақырмай қоя тұр. – деп бала жерден үлкен тас алып, көкек шақырып жатқан тұсқа қарай лақтырып жібереді. Көкек бірден жым болады. Фермер жүгіріп барса, әйелі шалқасынан түсіп, өлім аузында жатыр. Ойбайлап айқай салады. Көршілері жиналып, әйелді көтеріп үйіне апарып жатқызады, емші мен иманын үйіретін дін қызметкерін шақыртады.

	– Маған ренжіп қалған жоқсыз ба, сэр? – деп сұрайды бала қожайыннан тағы да.

	– Ренжімегенде ше!? Әйелімді өлтіре жаздадың, өзім қайыршы болуға шақ тұрмын, зәнталақ. Өмірімде бұлай қатты ренжіген жоқ едім, – дейді фермер ақырып.

	Осылай келісім-шарт бұзылады. Фермер батырақ баланың жалақысын түгел төлейді, өзінде тамтық қалмай бар дәулетінен айрылады. Батырақ бала бай фермерден көрген азабының ақысын осылай алады.





АСПАНДАҒЫ ЖҰЛДЫЗДАР


	Ертеде аспандағы жұлдыздарға жеткісі келген бір қыз болыпты. Қыз айлы түндерде терезесінен жымыңдаған жұлдыздарға қарап отырып, шіркін, осы жұлдыздарды бір ұстап көрсем, қандай бақытты болар едім деп ойлайды. Ол әке-шешесінен жұлдыздарға алып барыңыздаршы деп талай рет өтінеді, алайда, олар бұған еш құлақ аспайды. Қыз, әйтсе де, асқақ арманымен қоштаса алмай, күнде жұлдыздар әлемі туралы ұзақ қиялдап жатып қана ұйқыға кетеді екен.

	Бір күні ол жұлдыздарға өз бетімен саяхат жасауды ұйғарады. Алдымен ол ескі диірменнің жанындағы тоғанға келіп:

	– Сіз аспандағы жұлдыздарды көрдіңіз бе? – деп сұрайды.

	– Көрдім, – деп жауап берді тоған оған. – Олар маған жиі келіп ойнайды. Суыма секіріп түс те, ары-бері жүзіп көрші. Мүмкін, кездестіріп қаларсың.

	Қыз тоғанға шолп етіп секіріп, жұлдыздарды іздеп ары да жүзеді, бері де жүзеді, тереңіне де сүңгиді, таяз жерін де үңгиді, бірақ бір де бір жұлдыз таппайды. Бар тапқаны жіңішке ғана жылға. Енді ол жылғадан:

	– Сіз жұлдыздардың қайда екенін білесіз бе? Менің олармен кездескім келеді, – деп сұрайды.

	– Жұлдыздар кейде менің жағама кеп ойнаушы еді. Мені басымнан аяғыма дейін шолпылдатып кешіп шық, мүмкін кездестіріп қаларсың, – деп жауап қайтарады жылға.

	Қыз жылғаның жағасын түгел бойлап кешіп шығады, бірақ бір де бір жұлдыз кездестірмейді. Есесіне бір топ перизат ойнап жүрген алаңқайды көзі шалады.

	Қыз перизаттарға жақындап:

	– Жұлдыз көрген жерлеріңіз бар ма? Мен олармен кездескім келеді, – дейді.

	– Әлбетте, көрдік. Олар кейде біздің аяғымыздың астындағы көкмайсада жылтырап жатады. Бізбен бірге биле, мүмкін кездестіріп қаларсың.

	Кішкентай қыз перизаттарға қосылып күнімен-түнімен мың бұралып билейді. Бірақ ешбір жұлдыз кездестірмейді. Сонда әбден діңкелеп шаршаған қыз отыра қап жылайды.

	– Тоғанды да сүзіп шықтым, жылғаны да кешіп шықтым, көкмайса алаңқайды айнала биледім, бірақ бір де бір жұлдыз таппадым. Перизаттар, егер сендер көмектеспесеңдер, маған ешкім көмектесе алмайды.

	– Кішкентай қыз, – дейді перизаттар, – үйіңе қайтқың келмесе, алға қарай жүр.

	– Сонда мен аспандағы жұлдыздарға жетем бе?

	– Мүмкін, – дейді перизаттар. – Сен төртаяқтыға барып айт, екіаяқтыны аяқсызға алып барсын. Аяқсыз сені басқышы жоқ сатыға алып барады. Егер сол сатымен жоғары көтерілсең, сен не аспандағы жұлдыздарға жетесің немесе тағы бір жаққа кетесің.

	Қыз перизаттарға алғыс айтып, қоштасады да, естігенін ұмытып қалмауға тырысып, жаңа күш-жігермен жолға шығады.

	Жүріп отырып бір күні қалың орманға кеп тіреледі. Орманның шетіндегі ағашта бір арғымақ ат байлаулы тұрады.

	– Аспандағы жұлдыздарға жетуіме көмектесе көріңізші, – дейді оған кішкентай қыз жалынып.

	– Жоқ, – дейді ат. Ол шаруаның маған еш қатысы жоқ. Менің міндетім перизаттарға қызмет көрсету.

	– Төртаяқтыға барып айт, екіаяқтыны аяқсызға алып барсын, аяқсыз сені басқышы жоқ сатыға жеткізіп салады, сол сатымен көтеріле алсаң, жұлдыздарға жетесің – деп маған перизаттардың өздері айтқан еді.

	– Олай болса, – дейді арғымақ, – мына арқанды шеш те, үстіме қарғып мін.

	Қыз аттың айтқанын орындайды, ат көп кешікпей қалың орманды қақ жарып жели жөнеледі. Бір кездері олар орманнан шығып, даңғыл жолға түседі, даңғыл жол оларды телегей теңізге алып барады. Осы кезде ат тоқтап:

	– Енді арқамнан түс, кішкентай қыз. Мен перизаттардың айтқанын орындадым, – дейді.

	Қыз аттан секіріп түсіп:

	– Енді аяқсызды тауып алуға көмектесіңізші, -дейді.

	– Ол менің шаруам емес, – дейді арғымақ. Мен сені жердің шетіне алып келдім, төртаяқты бұдан әрі бара алмайды.

	Осылай дейді де, басын бір шұлғып, теріс айналып кішкентай қызды телегей теңіздің жағасына жападан-жалғыз қалдырып, қара орманға қарай тасырлата шаба жөнеледі.

	Қыз енді не істесем екен деп ойлана бергені сол еді, теңіздің бетіне ғажайып үлкен балықтың басы шыға келді.

	– Аспандағы жұлдыздарды тауып алуыма көмектесіңізші, – деп жалынады қыз оған да.

	– Жоқ, – дейді балық. – Ол менің міндетім емес. Менің міндетім – перизаттарға қызмет көрсету.

	– Аяқсызды тауып ал, ол сені басқышы жоқ сатыға алып барады, сол сатымен көкке өрмелеп шыға алсаң, жұлдыздарға жетуің кәдік деп кеңес берген перизаттардың өздері еді, – дейді қыз балыққа.

	– Олай болса, – дейді ғажайып үлкен балық, – кел, арқама мін.

	Қыз балықтың үстіне қарғып мінеді, балықтың арқасы қатты тайғанақ екен, сырғанап түсіп қала жаздайды, бірақ қыз оның жүзу қанатынан тас қып ұстап нық отырады да аттанып кетеді.

	Қыз бен балық теңіз бетінде пайда болған жап-жарық жолмен жүзіп отырады, жол аяғы бір кезде аспанға асылған қызыл-сары, көк-жасыл сәуле шашып мың құбылған сатыға кеп тіреледі. Балық сатының түбіне тақап барып тоқтайды да:

	– Ал, енді арқамнан түс, басқышы жоқ сатыға келдің. Перизаттардың бұйрығы бойынша мен сені осы жерде қалдыруым керек.

	Қыз балықтың арқасынан сырғып түседі, балық суды құйрығымен шолп еткізіп бір ұрады да, лезде ғайып болады.

	Саты тіп-тік, жып-жылтыр, тіреу болар бір басқышы жоқ; қыз шығайын десе – қорқады, шықпай кетіп қалайын десе, тағы қимайды, жарқылдаған саты көздің жауын алып, өзіне еріксіз тартып бара жатыр.

	Ақыры қыз сатының бір аяғына жабысып, жоғары қарай өрмелей бастайды, өрмелеп бара жатыр, өрмелеп бара жатыр, өрмелеп бара жатыр, жұлдыздардың қарасы да көрінер емес. Қыз биіктеген сайын саты сәулесінің жарығы күшейе түседі. Көзіне шағылысқан орасан күшті жарықтан қыздың басы айнала бастайды. Дүние айналып-айналып, шыр көбелек зымырай бастағанда, қыздың аяғы тайып кетіп, төмен қарай құлдырай жөнеледі. Содан құлдырай береді, құлдырай береді, құлдырай береді, бүгінге дейін өз бөлмесінің еденіне топ етіп түсіп, содан оянып кетіп, таң атып, күн сәске бойы көтеріліп қалғанын көрген де болар.





БІР УЫС ТОПЫРАҚ


	Ерте-ерте, ертеде Англиямен шекаралас Уэльс деген жерде бір қатыгез дәу тұрыпты. Не себептен екенін білмедім, сол дәу көрші Шрусбери қаласының тұрғындары мен әкімін жынының етінен жек көріпті.

	Әлгі дәу үнемі шрусберийліктерге қастандық жасаудың амалын ойлап жүреді екен. Сондағы тапқан амалы мынау: бір күрек топырақ қазып, Северн өзеніне тастап жібереді, сонда өзеннің суы кемерінен асып, сұмпайы қала топан судың астында қалады.

	Жүрегін осындай озбыр ой жайлап алған дәу алып күрегіне топырақты күші жеткенше нығыздап салып ап жолға шығады. Бірақ Шрусберийге бет алған дәуіміз ойда жоқ жерден адасып, Веллингтон қаласынан бір-ақ шығады. Күн батып барады, күрек ауыр, дәу межелі жерге жетіп қалдым-ау деп қуанып келеді.

	Сөйтіп келе жатқанда оған бір қап ескі аяқ-киім арқалаған етікші жолығады. Ол шрусберийліктердің жыртылған етіктерін жинап, жөндеуге алып келе жатқан веллингтондық етікші еді. Үйінде жөндеп, қайтадан апарып бермек.

	– Әй, Шрусберийге дейін әлі алыс па? – деп сұрайды дәу етікшіден.

	– Шрусберий дейсіз бе? – етікші басын шалқайтып барып дәудің түрін әрең көреді. Шындығын айту керек, дәу етікшіге онша ұнай қоймайды. – Шрусберийде қандай шаруаңыз бар еді?

	– Мына топырақты көріп тұрсың ба? – дейді дәу гүрілдеп. Осыны Северн өзеніне тастап жіберіп бөгет жасаймын да, Шрусберийдің әкімін де, тұрғындарын да суға батырып өлтіремін.

	Бұл сөзді етікші мүлдем ұнатпайды. Шрусберийліктерді әкімімен қоса суға батырам дейді. Жоқ, бұл болмайды. Сонда мен кімнің етігін жөндеймін!? Бірақ әлжуаз етікші дәуге қалай тойтарыс бермек. Не істеу керек? Етікші қабын жерге қоя сап, желкесін қасып біраз тұрады да, былай дейді:

	– Шрусберийге жол тарттым деңіз. Шрусберий өте алыс емес пе!? Түнге дейін жете алмайсыз. Тан атқанға дейін де жету-жетпеуіңіз неғайбіл.

	– Оны қайдан білесің? – деп сұрайды дәу.

	– Менің сол жақтан келе жатқан бетім. Мыналарды көрдіңіз бе? Етікші қабының аузын шешіп көрсетеді. Осы аяқ-киімнің бәрін Шрусберийден келе жатып тоздырдым.

	Дәу ойланып қалады.

	– Уһ! дәудің ауыр күрсінгені соншалық, төңіректегі ағаштар теңселіп кетті. – Аяқтан аяқ қалмады, мынау құрғыр күрек те титығыма әбден тиіп бітті.

	– Иә, иә, жердің түбі, жердің түбі, – дейді етікші басын изеп ақылдымсып, ал бірақ өзінің зәресі зәр түбіне кетіп, жүрегі зуылдап алып ұшып барады. Шынтуайтқа келгенде, Шрусберий тиіп тұрған жер. Дәу сұлбасы қарауыта бастаған қала мұнараларын байқап қалса ше!?

	– Қой, мен мына топырақты тастайын да, үйіме қайтайын, – дейді дәу райынан қайтып.

	Бұл жолы етікші үндеген жоқ, дәу алданғанын сезіп қалмаса игі еді. Қараңғылық қоюлана бастағандықтан дәудің құты қашып, жан-жағына қарауға мұршасы жоқ еді. Күрегіндегі топырақты тұрған жеріне төгіп тастады да, шәркейіне жабысқан балшықты қырып тастап, Уэльске қарай тайып тұрды. Содан қайтып оны Шропшир маңынан ешкім кездестірген емес.

	Егер кімде-кім бұл оқиғаның шынымен болғанына күмәнданса, Шропширге барсын. Онда аспанмен таласқан Врекин деген тау бар, ал оның қасындағы аласарақ тау – Эркел; дүлей мінез дәудің шәркейінен қырып тастаған топырақтан пайда болған.





ҮШ АҚЫМАҚ


	Ерте-ерте, ертеде бір кемпір мен шал болыпты. Солардың жалғыз қызы болыпты, қыз бір джентльменмен көңіл жарастырып жүреді екен. Джентльмен қалыңдығын көру үшін күнде кешке қыздың үйіне келіп, кешкі тамақты сол жерден ішеді екен; жігіт келгенде әке-шешесі қызды ұрадан сыра құйып әкелуге жұмсайтын көрінеді. Бірде қыз сыра құйып тұрып, төбедегі мәткеге қыстырып қойған қолтоқпаққа көзі түсіп кетеді. Қолтоқпақтың ол жерде тұрғанына көп уақыт өтсе керек, бірақ қыз оны бұрын-соңды ешқашан байқамаған болатын. Қыз қолтоқпақтың бұлай ілініп тұрғанын өте қауіпті санап: «Жігітіміз екеуміз үйленсек, мен ұл тусам, ол өсіп ержетсе, бір күні мен құсап ұрадан сыра әкелуге келгенде басына осы қолтоқпақ түсіп кетіп, мерт болса қандай қайғылы!» деп балауыз бен құмыраны жерге қояды да, отыра қап жылайды.

	Жоғарғыдағылар бұл қыз сыраны неге ұзақ құйып жатқан болды екен деп, жағдайдың мәнісін біліп келуге шешесін жібереді. Шешесі келсе, қызы жылап отыр, сыра еденде төгіліп жатыр.

	– Не болды? Неге жылайсың?

	– О, шеше, – дейді қыз анау қолтоқпаққа қараңызшы, қандай қауіпті. Егер біз жігітіміз екеуіміз үйленсек, мен ұл тусам, ол өсіп ер жетсе, бір күні мен құсап ұрадан сыра әкелуге келгенде басына осы қолтоқпақ түсіп кетіп, қаза тапса қандай қайғылы!

	– Шынында да, қандай қасірет! – дейді де, қызының жанына отыра қап шешесі де жылайды.

	Қызы мен кемпірінің кешіккеніне алаңдап, біраздан кейін ұраға қыздың әкесі түседі. Келсе қызы да, кемпірі де жылап отыр, сыра еденде жатыр.

	– Не болды? Неге жылап отырсыңдар?

	– Қалай жыламассың, – дейді кемпірі, – анау қолтоқпаққа қарашы, өте қауіпті екен. Егер қызымыз жігітіне тұрмысқа шықса, сосын ұл тапса, ол өсіп ер жетсе, бір күні ұрадан сыра әкелуге келгенде, басына осы қолтоқпақ түсіп кетіп, қаза тапса үлкен қасірет емес пе?!

	– Шынында да, өте қайғылы оқиға болады екен! – деп екеуінің жанына отырып шал да жылайды.

	Ас үйде күте-күте жалыққан джентльмен ақырында ұраға өзі барады. Келсе кемпір мен шал да, қалыңдығы да еңіреп отыр, сыра еденде төгіліп жатыр. Джентльмен дереу бөшкенің бұрандасын бұрап жауып:

	– Сыраны еденге ағызып қойып, үшеуің бірдей неге жылап отырсыңдар? – дейді.

	– О, балам, – дейді шал, – анау қол тоқпаққа қарашы, қандай қауіпті! Егер сен біздің қызымызға үйленсең, екеулеріңнен ұл туса, ол өсіп ер жетсе, бір күні ұрадан сыра әкелуге келгенде басына осы қолтоқпақ түсіп кетіп, қаза тапса не деген сұм дық болар еді!

	Осы сөзден кейін үшеуі бұрынғыдан да бетер қатты өкіріп жылайды.

	Бұл сөзге джентльмен қарқылдап тұрып күледі де, қол тоқпақты мәткеден суырып алып былай дейді:

	– Мен бірнеше елді аралап, көп көрген адам едім, бірақ дәл сендердей барып тұрған ақымақты еш жерден кездестірген емеспін. Бүгіннен бастап тағы жолға шығамын, егер сапарымда сендерден де өткен үш ақымақ көрсем, қайтып оралып, қалыңдығыма үйленемін.

	Сөйтіп джентльмен үш ақымаққа «қош» дейді де, оларды жылаған күйінде қалдырып кетіп қалады. Күйеу жігіттен айрылған үш ақымақ жылаған үстіне еңіреп қалады.

	Джентльмен ұзақ жүріп, төбесіне кішкене шөп өскен үйдің тұсына кеп тоқтайды. Үй иесі әйел сиырынан сатымен жоғары шығып, үйдің төбесіндегі шөпке жайылып келуді талап етіп тұр екен. Джентльмен әйелден істің мән-жайын сұрайды.

	– Анау көкорай шөпті көрдіңіз бе? – дейді әйел. Сиырыма соны жегізбек ойым бар. Шатырдан құлап кетпеуі үшін мойнына жіп байлап, оның бір ұшын мұржа арқылы үйдің ішіне түсірем де, білегіме байлап аламын; сиыр құлап кеткен жағдайда маған тез хабар келеді.

	Әйел сиырын сатымен жоғары шығып, шатырдағы шөпті жеп келуге мәжбүрлеп әуре, бірақ сиыр байғұстың оған батылы бармайды.

	– О, сорың құрғыр ақымақ! Одан да шөпті орып алып, сиырдың алдына тастамайсың ба?! – дейді джентльмен күйіп-пісіп.

	Алайда, әйел шөпті төмен түсіргеннен сиырды жоғары шығарғанды оңай санап, сиырын ұрып, теуіп, итеріп, тартып жатып жоғары шығарады да, оның мойнына байлаған арқанның бір ұшын мұржадан төмен түсіріп, өзінін білегіне буып алады. Джентльмен сапарын жалғастырмақ боп сәл ұзай бергені сол еді, сиыр шатырдан тайып кетіп, домалап құлайды да, мойнына оралып қалған арқанға қылғынып арам қатады. Төмендегі сиырдың салмағы әйелді жоғары көтеріп ошақтың мойнына бірақ тығады. Әйел қара күйеге боялып, мұржаға кептеліп қалады.

	Ақымақтықтың көкесі осы болар!

	Джентльмен қайтадан жолға шығып, күні бойы жүреді, кешке түнеп шықпақ боп бір қонақ үйге кеп тоқтайды, қонақ үйде кісі көп болғандықтан оған екі кісілік бөлмеден орын тиеді. Көршісі жайдары мінезді жан екен, екеуі бірден тіл табысады, бірақ таңертең ұйқыдан тұрғаннан кейін әлгі жігіт шалбарын шкафтың тұтқасына іліп қойып, бөлменің бір басынан екінші басына бар екпінімен жүгіріп кеп, шалбарына секіріп кірмекке әрекет жасайды. Бірақ қанша рет талаптанса да, құр әуре болады. Сонда джентльмен:

	– Шалбарды не үшін бұлай кигің келеді? – дейді.

	– Шалбар деген бір епетейсіз киім екен. Кім ойлап тапқан өзін! Күнде азанда шалбар кием деп қара терге түсем, бір сағат уақытым кетеді. Ал, сен өзіңдікін қалай киесің?

	Джентльмен бұған ішек-сілесі қатып күледі, сосын көршісіне шалбарды қалай кию керек екенін көрсетеді, көршісі шалбар киюдің оп-оңай жолы бар екеніне қайран қап, пайдалы кеңесі үшін джентльменге дән риза болады.

	Осылай тағы бір ақымақ табылады.

	Сосын джентльмен тағы да жолға шығып, бір ауылға келеді. Ауылдың шетінде тоған бар екен, тұрғындары соны айнала қоршап ап, абыр-сабыр боп жатады. Бірі күрекпен, бірі тырмамен, бірі бесақамен сайланып алған, әдеп кеп тоған суын араластырып, сапырып жатыр. Джентльмен жағдайдың мәнісін сұрайды.

	– Несін сұрайсың!? Сұмдық! Тоғанға аспандағы Ай түсіп кетті, соны шығара алмай қиналып жатырмыз, – дейді жұрт. Джентльмен бұл сөзге рақаттана күліп ап:

	– Әй, аспанға қарамайсыңдар ма, Ай орнында тұр ғой, тоғандағы ол тек Айдың көлеңкесі! – дейді.

	Бірақ ауыл адамдары бұған құлақ аспай, жұмысымызға кедергі жасама деп джентльменнің өзіне дүрсе қоя береді. Жігіт Судан Ай аулап жүрген ауылдан тайып тұруға мәжбүр болады.

	Бұл дүниеде өз аулындағы үш ақымақтан да өткен ақымақтар көп екеніне көзі жеткен жігіт көп кешікпей үйіне қайтады. Ақымақ деп менсінбей кеткен қалыңдығына үйленеді, ата-енесімен құшақтасып табысады. Егер олар енді бақытты тұрмаса, мені мен сенің еш кінәміз жоқ.





ЖЕРДІҢ ТҮБІНДЕГІ ҚҰДЫҚ


	Ерте-ерте, ертеде заман жақсы болыпты. Бірақ ол заман менің заманым емес, сенің де заманың емес, осы отырған ешкімнің де заманы емес. Сол заманда бір қыз өмір сүріпті. Бір күні қыздың шешесі қайтыс болып, әкесі басқа әйел алады. Өзінен сұлу болғандықтан өгей шеше қызды жек көреді, мейірімсіз болады. Ол қызды басыбайлы күңіндей жұмсап, теперіш көрсетеді. Біржола құтылмақ оймен ол бір күні қыздың қолына елгезер ұстатып:

	– Әлемнің шеті деген жердегі құдықтан мына елгезерге толтырып су әкел, әкелмесең менен жақсылық күтпе, – дейді.

	Бұл Әлемнің шеті деген жердегі құдықты таба алмас, тапқан күннің өзінде елгезермен қалай су алып келеді деп ойлайды әйел.

	Қыз жолға шыққан соң, кезіккен кісілердің бәрінен Әлемнің шеті деген жердегі құдықтың қайда екенін сұрайды, ешкім білмейтін боп шығады. Тек бір құнысып қалған шүйкедей кемпір ғана құдықтың қай жерде екенін айтып, оған қалай жетуге болатынын түсіндіріп, жол сілтеп жібереді.

	Қыз кемпірдің жол сілтеуі бойынша жүріп отырып, бір уақыттарда Әлемнің шеті деген жердегі құдыққа да жетеді. Елгезерді суға батырып, су толтырып алайын десе, болмайды, су елгезердің тесігінен ағып кете береді. Қыз елгезермен суды қанша рет көсесе де ыдыс толмайды. Ыза болған қыз отыра қап еңіреп жылайды.

	Кенет бақ-бақ деп бақылдаған дауыс естіледі. Қыз басын көтеріп қараса–қарсы алдында көзі тостағандай жалпиған дәу құрбақа отыр.

	– Саған не болды? Неге жыладың? – деп сұрайды бақа қыздан.

	– Өгей шешем Әлемнің шеті деген жердегі құдықтан мына елгезерге су толтырып алып кел деп еді. Қанша тырыссам да толар емес, – дейді.

	– Егер сен бүгін түнде менің айтқанымды бұлжытпай орындауға уәде берсең, мен саған елгезерді толтырудың жолын айтып беремін, – дейді бақа.

	Қыз келісе кетеді. Сонда бақа былай дейді:

	Мүк төсе де, балшық жақ,

	Су ақпауы сонда хақ.

	Осылай дейді де құдыққа гүмп етіп секіріп, ғайып болады. Қыз сол маңайдан кішкене мүк теріп әкеп, елгезердің түбіне салады, бетін балшықпен сылап тастайды. Бұл жолы құдықтан су алғанда бір тамшысы тамбайды. Қыз жиналып, үйіне қайтуға қамданады.

	Сол мезетте құдықтан бақа қарғып шығып:

	– Уәдеңді ұмытпа! – дейді.

	Қыз құрбақа қайбір қастандық жасар дейсің деп ойлап, жарайды дей салады. Сөйтіп қыз өгей шешесіне Әлемнің шетіндегі құдықтан елгезер толы су әкеп береді.

	Ойындағысын жүзеге асыра алмаған шешенің зығырданы қайнайды, бірақ ләм-мим демейді.

	Сол күні кешке қыздың үйінің есігін біреу сарт-сұрт соғып былай дейді:

	Есігіңді аш, есігіңді аш, аяулым.

	Есігіңді аш, жасынба,

	Есіңде ме, маған берген уәдең

	Көгалдағы салқын құдық басында?

	– Бұл не пәле? – деп өгей шеше шу шығарған соң қыз су әкелуге барғанда болған оқиғаны басынан-аяқ жасырмай айтып беруге мәжбүр болады.

	– Қыз берген уәдесін орындауға міндетті, – дейді өгей шеше. Бар, тез есікті аш. Ол қыздың жиіркенішті бақаға бағынышты болғанына ішінен қуанып тұр еді.

	Қыз есікті ашады. Бақа секіріп-секіріп қыздың жанына келеді де:

	Алдына алып мені отырғыз, аяулым.

	Алдыңа ал, алдыңа ал, жасынба,

	Есіңде ме, маған берген уәдең

	Көгалдағы салқын құдық басында?

	Қыз қашқақтап құрбақаға жолағысы келмейді. Сонда өгей шеше:

	– Қане, жаныңның барында тез алдыңа ал. Қыз деген айтқан сөзінен айнымау керек, – дейді.

	Амал жоқ, қыз құрбақаны алдына алып отырады. Қыздың алдында біраз отырғаннан кейін құрбақа:

	Енді дәмді тамақ әкел, аяулым

	Тамақ әкел, жасынба.

	Есіңде ме маған берген уәдең

	Көгалдағы салқын құдық басында?

	Қыз құрбақаның бұл өтінішін қуана-қуана орындап, сүт пен нан әкеп береді. Бақа тамақтанып болған соң:

	Төсегіңе жатқыз мені, аяулым,

	Қасыңа ал, жасынба.

	Есіңде ме, маған берген уәдең

	Көгалдағы салқын құдық басында?

	Қыз қашқақтап құрбақаға жолағысы келмейді. Сонда өгей шеше:

	– Айтқанын тез істе. Әйтпесе өзің де, құрбақа да көзіме көрінбей тез құрыңдар, – дейді.

	Амал жоқ, қыз мұздай құрбақаны іргесіне алып, жатқызады. Өзі төсектің шетіне жатады. Таң құлан иектене бергенде, құрбақа тағы бақылдап:

	Балтаменен басымды шап, аяулым.

	Басымды шап, жасынба.

	Есіңде ме, маған берген уәдең

	Көгалдағы салқын құдық басында?

	Алғашқыда қыз өзіне жақсылық жасаған құрбақаны аяп, оған қол көтеруге жүрегі дауаламайды. Бірақ құрбақа әлгі өтінішін қайталап айта берген соң, балта әкеп, бақаның басын шауып жібереді.

	Мәссаған, безгелдек! Тарбиған бақа лезде сымбатты жігітке айналып шыға келеді. Жігіт атақты корольдың ұлы екен. Оны бір арам пиғылды сиқыршы дуалап, бақаға айналдырып жіберіпті Дуа бір қыз түні бойы бақаның айтқанын орындап, ертесіне басын балтамен шауып тастаған жағдайда ғана қайтады екен.

	Өгей шеше жалпиған құрбақаның орнында сымбатты жас принцті көргенде қайран қалады. Принц қызға үйленбек ойын айтқанда, іштарлықтан жарылып кете жаздайды. Бірақ қосылғысы келген жастар қосылып, принстің әкесі атақты корольдің сарайына аттанып кетеді. Өгей қызының бағы ашылғанына өзі туралай себепкер болғанын жұбаныш етіп өгей шеше қалады.





БИЛЛИ БЕГ ПЕН ТОМ БЕГ ЖӘНЕ ФЭЙРИЛЕР


	Дэлби деген жердің маңайындағы бір ауылда Билли Бег пен Том Бег деген екі бүкір етікші өмір сүріпті. Билли Томға қарағанда ақылдырақ та еті тірілеу екен, Том үнемі Биллидің айтқанын істеп, айдауында жүреді. Бір күні Билли Томның қолына таяқ ұстатып:

	– Том Бег, тауға бар да, ақ қойларды үйге айдап әкел, – дейді.

	Том Бег таяғын көтеріп тауға барады, бірақ ақ қойларды таба алмайды. Ұзақ жүріп, қараңғы түсе бастаған соң үйіне қайтуды жөн көреді. Сол күнгі түн жұлдызды, сүттей жарық, айлы түн еді. Тұйғынның ащы шаңқылынан өзге еш қыбыр еткен дыбыс жоқ. Том асыға адымдап Рашен аңғарына жетіп қалғанда, кенет төңіректі қалың сұр тұман басып, жолынан жаңылады. Бірақ тұман көп кешікпей сейіліп, Том өзінің бұрын болып көрмеген тау аңғарында тұрғанын түсінеді. Осы өлкеде туып-өскендіктен, ол бұл маңайдың ой-шұқырын бес саусағындай жақсы білетін. Талма тұсынан шыққан еміс-еміс дауысты естігенде Том таңданған үстіне таңдана түседі.

	«Ее, бүгін бұл таудың етегінде менен басқа тағы біреу жүр екен. Ішімді пыстырмайтын серік табатын болдым» деп ойлайды.

	Дыбыс күшейе түседі. Алғашында бал араның ызылыңдай боп жеткен дыбыс бірте-бірте сарқыраманың гүріліне ұқсап ұласады, сосын кенет тына қап, бір топ адам сап түзеп жүріп, сыбырлай сөйлесіп келе жатқандай боп кетеді. Бұл фэйри әскері болатын. Әп-сәтте тау аңғары жақсы жарау ат мінген аласа бойлы адамдарға толып кетеді. Олардың қызыл қалпақтарына қадап алған шамдар айналаны күндізгідей жап-жарық етіп жібереді. Фэйрилер сырнайлатып-кернейлетіп, жалауларын желбіретіп, ән шырқап, күй тартып, ергежейлі иттер үріп төңірек азан-қазан болады.

	Том Бегтің өмірінде мұндай тамашаны бірінші рет көруі еді. Фэйрилер сазға елтіп сап түзеп жаттығады. Сөйтіп жатқанда біреуі Томды байқап қалады. Араларынан қарғаның қанатындай кілең жалтыраған жібек пен сәтеннен киім киген, алтын мен гауһар әшекейге малынған аласа бойлы сұлу жігіт шығады да - сірә, фэйрилердің королі болса керек Томның қасына келіп:

	– Сен бұл жерге мерзімсіз уақытта келдің, – дейді.

	– Ия, оны өзім де түсіндім, бірақ мен мұнда келем деп ойламап едім, – дейді Том.

	– Онда бүгін түнде біздің бір мүшеміз болуға қалай қарайсың?

	– Әрине қарсы емеспін! – деп жауап береді Том.

	– Онда, – дейді король, сенің міндетің пароль сөзді қабылдап тұру. Сен аңғардың етегіне күзетке тұрып, қасыңнан өткен әр полкке: дүйсенбі, сейсенбі, сәрсенбі, бейсенбі, жұма, сенбі деп айтуың керек.

	– Бұйрығыңызды бұл жытпай орындаймын, – дейді Том.

	Таң құлан иектене бергенде, скрипкашылар скрипкаларының құлағын бұрап, сарбаздар сапқа тұра бастайды; әскер аңғардан шығардың алдында скрипкашылар әсем күй орындайды. Полктар Томның жанына жеткенде: «дүйсенбі, сейсенбі, сәрсенбі, бейсенбі, жұма, сенбі» деп пароль сөз айтып өтеді.

	Ең соңында корольдің өзі келіп, парольді айтады. Сосын бір нөкерін шақырып:

	– Мына жігіттің бүкірін түзетіп бер, – дейді.

	Көзді ашып-жұмғанша болмай әлгі фэйри Том Бегтің арқасының томпағын сылып алып, қалың бұтаның арасына лақтырып жібереді. Сондағы Томның қуанғаны-ай! Айдарынан жел ескен Том таудың етегімен жүгіріп отырып сол күні азанмен үйіне жетеді.

	Билли Бег түп-түзу де, жауырыны қақпақтай жігітке айналған Том Бегті көргенде, таң-тамаша болады. Жуынып-шайынып, демалып болған соң Том оған Рашен аңғарында фэйрилерге қалай жолығып қалғаны туралы әңгімесін айтып береді.

	Келесі күні Билли Бег жолға шығып, жасыл аңғарға келеді. Түн ортасы болғанда, Билли төңірегінен ат тұяғының дүбірін, қамшының суылын, иттің үргенін, азан-қазан шу естиді; Том Бегтің айтқанындай фэйрилер мен олардың королін, иттерін, аттарын, сапқа тұрып жаттыққанын көреді.

	Бір кезде фэйрилер Биллиді байқап қап, тоқтай қалады. Ортадан бір фэйри жүгіріп шығып, ызғарлы дауыспен Биллиден не шаруамен жүргені туралы сұрайды.

	– Мен бүгін сіздерге бірге болып, сіздерге қызмет еткім келеді, – дейді Билли.

	Фэйрилер Билли Бэгті пароль сөзді қабылдау қызметіне қояды да, өздері түні бойы жаттығады, таң құлан иектене бергенде король: Жә, қайтатын уақыт болды, – дейді.

	Солай деуі мұң екен, полктан кейін полк келіп, Билли Бегке пароль сөзді айтып өтіп кетіп жатады. Ең соңында нөкерлерін ерткен король келіп, парольды айтады: дүйсенбі, сейсенбі, сәрсенбі, бейсенбі, жұма, сенбі.

	– Және жексенбі, – деп айқайлап жібереді өзін асқан ақылды санайтын Билли.

	Сондағы корольдің ашуланғаны-ай! Бұлқан-талқан боп: Кешегі жігіттің арқасынан алып тастаған бүкірді мынаның арқасына салыңдар, – деп бұйырады.

	Король сөзін аяқтап үлгермейінше болмай, Биллидің арқасына тағы бір жаңа бүкір томпайып шыға келеді.

	– Ал, енді, – дейді король, көзіңді жоғалт. Егер осында тағы келгеніңді көрсем, кеудеңді де томпайтып жіберемін.

	Солай дейді де, фейрилер Билли Бегті тұрған жерінде қалдырып, аттарына мініп шаба жөнеледі. Өңі солып, бетін әжім айғыздап, бұрынғыдан да бетер екі есе құнысып кеткен Билли қабағынан қар жауып, келесі күні үйіне әрең жетеді.

	Басқа жаққа кетіп қалмаса, ол екеуі әлі сол ауылда тұрып жатыр.





ҚЫЗҒАЛДАҚТАР МЕН ЭЛЬФІЛЕР


	Британияның батысындағы Тэйвисток деген қаланың маңайында бір мейірімді кемпір өмір сүріпті. Кемпірдің үйінің арт жағынан шеңбер ізі түскен қызғалдақты алқап басталады екен. Қазір жұрт: «эльфілер жайылып жүрген құлындарды ұстап мініп, түнімен бір жерді айналып жүре береді, жүре береді екен, шеңберлер содан қалған», деседі. Бірақ мейірбан кемпір ол шеңберлердің пайда болу себебі туралы басқаша пікірде еді.

	Кемпірдің мұнтаздай таза коттедж үйін лаванда мен райхан, лала гүл мен розмарин, ботакөз бен андыз сияқты жұпар иісті гүлдер өскен бақша қоршап тұратын. Бірақ бақшаның ішіндегі ең әдемі жер қызғалдақтары құлпырған үлкен гүлзар еді. Қызғалдақтар қауыз жарған кезде көшеде кетіп бара жатқан кісілер тоқтай қалып, шарбақтың ар жағындағы жайқалған гүлдерге сүйсіне қарайтын.

	Ал бұл гүлзарды эльфілер қалай ұнатушы еді десеңізші! Және олар мейірімді кемпірді де, оның бақшасын да өте жақсы көретін.

	Жаздың жұлдызды түндерінің бірінде кемпір сирень тал гүлдеп тұрған терезенің түбінен шыққан бір бейтаныс дыбыстан оянып кетеді. Ол алғашқыда дыбысты шегіршін ағашына қонақтаған жапалақтың үні болар деп ойлайды, бірақ бірте-бірте бұл дыбыстың жапалақтың қарлығыңқы қырылынан анағұрлым жағымды дыбыс екенін сезеді.

	– Бесік жырынан айнымайды екен, – дейді де, кемпір тағы біраз тыңдап жатады.

	Сосын ол төсегінен тұрып, терезеден қарайды. Қараса,төменде ай сәулесінің жарығына малынған қызғалдақтар әсем саздың әуенімен бір ырғақта теңселіп билеп тұр екен. Құдды өздері де ән салып тұрғандай.

	Осы көрініс келесі түні де, оның арғы түні де қайталанғанда кемпір жағдайдың мәнісін түсіне бастайды. Сөйтсе, эльфілер нәресте балаларын өздерімен бірге ала келіп, қызғалдақ қауызына салып жатқызып қояды екен.

	– Эльфілер әлдилерін тербетіп ұйықтатпақ, міне, гәп қайда жатыр! – дейді бұл көріністі қатты ұнатқан кемпір. – Тсс, тыныш, көкетайым-ау, қандай анық көрінеді өзі! Әлдилерін ұйықтатып қойып, көгалға барып би билемек.

	Шынында да, жасыл балаусаның бетіндегі шеңбер сызықтар құлыншақ қуғаннан емес, эльфілердің айнала қол ұстасып, сырнай сазының ырғағына елтіп, би билегенінен пайда болған еді. Бірақ шығыстан таң қылаң берісімен эльфілер жүгіріп кеп, әлдилерін қызғалдақ бесіктен алады да, ауаға сіңіп, жоқ болып кетеді екен.

	– О, тоба! Балаларын бесіктен алардан бұрын, беттерінен иіскеп сүйіп жатыр. Қандай жылы сезім! Не деген сүйкімді жан дар еді өзі!

	Кейуана байқап қараса, оның қызғалдақтары солмай, бақшадағы басқа гүлдерден ұзағырақ гүлдеп тұрады екен. Тіпті, ешқашан солмайтын сияқты. Бірде еңкейіп қарап тұрып, эльфілердің демінен қызғалдақтардың одан бетер әдемі боп кететінің байқайды. Иісі де райхан мен лала гүлдің иісіндей қатты аңқитын болыпты.

	– Бұл қызғалдақтарды бірде-бір адамға үздірмеймін, өзім де тиіспеймін. Эльфілерге қуаныш сыйлап, осылай жайқалып тұра берсін, – дейді кемпір.

	Осылай жыл артынан жылдар өте береді. Бірақ бұл жалғанда ешкім мәңгілік өмір сүрмейді, бір күні кемпір де дүниеден озады. Кемпір қайтыс болған күн бақша үшін қара түнек қайғылы күн болды. Қызғалдақтардың бастары салбырап кетті. Салбырамай қайтсын, бақшаға енді басқа адам иелік етпек.

	Жаңадан келген қожайынның эльфілерде де, гүлдерде де шаруасы болған жоқ. Ол бақшадағы жеміс ағаштары мен жидек бұталарын ғана күтіп-баптады. Қарлыған мен таңқурай жидегін, алхоры тосабын қосып пісірген бәліш өте дәмді болады емес пе!?

	– Қарлығанды жинап алатын уақыт әлі бола қойған жоқ. Жидекті мерзімінен бұрын жинау жаман ырым, – деп ескертеді үйдің жаңа иесіне бір көршісі. Эльфілер өздеріне тиесі бөлікті күннен бұрын басқа біреудің теріп алғанын жарата қоймас.

	– Эльфілер!? Қайдағы жоқты айтады екенсіз өзіңіз! – деп мырс етіп күледі жаңа қожайын.

	– Сіз, шынымен, қызғалдақтарды жұлып тастамақсыз ба? – дейді тағы бір көршісі. Бұл гүлдерді осы үйдің бұрынғы иесі ерекше ұнататын. Орнына не екпекшісіз?

	– Бір жүйек аскөк екпекпін, білгіңіз келсе.

	– Петрушка! Бір жүйек аскөк егу өте жаман ырым. Сіз оны білмеуші ме едіңіз? Бір жүйек аскөк еккеннен кейін қатты ауырып, төсек тартып жатып қалған бір кісіні танушы едім. Сол жатқаннан тұрған жоқ.

	– Далбаса! – дейді жаңа қожайын ескертуге құлақ аспай.

	Ғажайып гүлдер жұлынып, орнына аскөк егіледі. Эльфілер бұған қатты наразы болады, еккен аскөк шықпай жатып қурап кетеді. Гүлзардың орнына не отырғызса да өспей қояды, онымен қоймай, бақшадағы барлық өсімдік өзінен-өзі солып қалады.

	Қызғалдақ гүлзарынан енді эльфі сазы естілмейтін болады. Бірақ сол маңайда тұратын көрші эльфілердің әні тоқтамайды. Ән енді кемпір жатқан қабірдің түбінен естілетін болады. Түн сайын, толған Ай шығардың алдында төңіректі мұңды да қайғылы ән шарлайды.

	Кемпірдің зиратына ешкім қарамаса да, оған бір тал арам шөп шықпайды. Кемпір эльфілердің қызғалдақты гүлзарын қалай күтіп-баптаса, эльфілер де оның қабірін солай күтіп-баптап жүреді екен. Онда барып гүл еккен еш адам баласы болмаса да, қабірдің үстінде түн сайын кемпірдің сүйікті гүлдері - розмарин мен левкой, лаванда мен ботакөз, таужапырақ пен андыз қауыз жаратын болыпты.

	Өтірік-шынын білмедім бұл жайттың,

	Естігенімді қаз-қалпында айттым.





ӘЙЕЛДЕРДІҢ АУЗЫ НЕЛІКТЕН ҚИСЫҚ БОЛАДЫ?


	Ертеде Шотландияда Маргрет деген қыз тұрмысқа шыққан соң өзін дүниедегі ең бақытты жан сезініпті. Оның киім десе-неше түрлі сәнді киімі, әшекей десе алтын мен гауһар әшекейі мол екен; ең бастысы Маргреттің сүйіп қосылған күйеуі мейірбан да жылы жүзді және сымбатты жігіт екен. Бірде ол Маргретке:

	– Аяулым, жіп иіріп үйренетін уақыт болды. Нәзік саусақтарыңды жаттықтыр. Не жіп иіре алмайсың, не мата тоқи алмайсың, қандай әйелсің өзің. Маған неден жейде тігіп берем деп ойлайсың!? – дейді.

	Маргрет сүйріктей аппақ саусақтарына қарайды да, қызарып кетіп:

	– Өмірімде бір рет те жіп иіріп көрген емес едім. Менің ата-анам қыз балаға жұмыс істетуді ұят санайтын.

	– Бұл жалқау, олақ әйелдің айтатын сылтауы, – дейді күйеуі ашуланып. Бүгіннен бастап күніне он екі бума жіп иіріп, маған тапсырып тұратын боласың. Иіре алмадың ба өзіңе өкпеле. Сені сүйсем де басқа әйел аламын.

	Маргрет жылап жібереді.

	– Сен не бұйырсаң да орындар едім, сүйіктім. Бірақ он екі бума түгіл, бір бума да жіп иіре алмаймын ба деп қорқам. Қалай иіруді білмеймін, үйрететін де адам жоқ.

	Күйеуі бұл сөзді жүре тыңдап:

	– Қиын түгі де жоқ. Қажет деп тапсаң үйренесің, – дейді. Өзі сондай бір бет жігіт екен. Малайларын шақырып, әйелінің бөлмесіне жіп иіретін станок пен күніне он екі бума жіп иіруге жететін жүн әкеп қоюды бұйырады.

	Маргрет күнде құлқын сәріден тұрып, алғашқы қардай үлпілдеп жалт-жұлт еткен шүйкеге бір қарайды да, жұмысына кіріседі. Бұл күннің тау артынан енді-енді ғана құлан иектеніп шығып келе жатқан кезі. Маргрет жұмысын тоқтатқанда, күн тау артына қайта қайтып, ұясына батып бара жатады. Станок дөңгелегі күні бойы айналғанымен, бір қарыс та оңған жіп жоқ.

	Күйеуі кешке келгенде, Маргрет басын қолымен сүйеп, еңіреп жылап отырады. Иірген жібінің бір жері жіңішке, бір жері жуан, кедір-бұдыр, кенеп тоқығаннан басқа ештеңеге жарамайды.

	– Мұндай жіптен тоқылған матадан киім кию ұят. Жақсылап иіруге тырыс. Әйтпесе басқа әйелге үйленемін, – дейді күйеуі зілді үнмен.

	Аптаның аяғында ол бір шаруамен үш-төрт күнге бір жаққа жол жүретінін айтады.

	– Мен келгенше жүз бума жіңішке жіп тоқып дайында. Дайын болмаса, сені әкеңе апарып тастаймын да, он саусағынан өнері тамған әйел аламын, – дейді ол жолға шығарында нығарлай сөйлеп. Ол заманда Шотландияда мынадай ғұрып болған екен: әйелі күйеуінің көңіліне бір себептермен жақпай қалса болды, төркініне апарып тастап, басқа әйел алуға ерікті.

	Ертесіне ол әйелінің бетінен бір сүйіп, атына қарғып мінеді де, аттанып кете барады. Маргрет ерінің соңынан телміре қарап, қала береді. Көзінің жасы моншақ-моншақ төгіліп:

	– Енді қайттім? Күйеуім келгенше жүз бума жіңішке жіп иіріп дайындау мүмкін емес. Енді ол мені әке-шешемнің үйіне апарып тастап, ісмер әйелге үйленеді. Өлім-ай! – деп жылайды.

	Сол күні ол жіп иіру станогына жақындай алмай қойды. Үйінен шықты да, басы салбырап тау жаққа қарай беталды сандалып жүре берді. Бір кезде шаршап, әлі құри бастаған соң, жалпақ сұр тастың үстіне отырады. Кенет дәл Маргрет отырған тастың астынан баяу саз естіледі. «Феялар болар, таудың қойнауында ән шырқап, күй тартып жүретін солар ғана» деп ойлайды Маргрет. Орнынан ұшып тұрып, тасты бір шетке итеріп қояды. Тастың астында бір саңылау бар екен, ол үлкен үңгірге апаратын тесік боп шығады.

	Маргрет тесіктен еңкейіп қарағанда, жасыл көйлек киген алты феяны көреді. Олар шеңбер жасай, айнала отыр екен. Бір феяның алдында жіп иіретін станок, қолы-қолына жұқпай жіп иіріп жатыр.

	Маргрет үңгірге кіріп, аласа бойлы әйелдермен сыпайы сәлемдеседі. Феялар жауап ретінде оған жылы жымиып қарайды. Сонда Маргрет олардың бәрінің аузы бір жағына қарай қисық екенін байқайды.

	Феяның саусақтарының арасынан сусылдап төгіліп жатқан түп-түзу, жіп-жіңішке жіпті көргенде Маргреттің есіне өзінің қайғысы түсіп кетіп, көзінен жас ыршып түседі.

	– Не болды? Неге жылайсың? – дейді қисық ауыз феяның біреуі. – Өзің сондай сұлу екенсің, киімің де әдемі, алтын мен күміске малынып тұрсын, не жетпейді саған?

	– О, мейірімді феялар, – дейді Маргрет. – Менің күйеуім қазір іссапарда жүр. «Келгенімше жүз бума жіңішке жіп иіріп қой» деп кетті. Егер жіп дайын болмаса, ол мені әкемнің үйіне апарып тастап, басқа әйел алмақ. Ал мен жіп иіре алмаймын. Үйрететін адам болса үйренер едім, ол да жоқ.

	Феялар оттай өткір көздерін жарқ еткізіп, бір-біріне қулана жымиып қарайды да, қисық ауыздарын одан бетер қисайтып, сықылықтап күліп жібереді.

	– Сол да сөз боп па!? – дейді біреуі. – Не болса соны уайымдай берме, әдемі леди. Күйеуің келгенде бізді қонаққа шақырып, жақсылап күт, содан кейін мұндай мәселеге басын ауырмайтын болады.

	Солай дейді де, жіп иіруін жалғастыра береді. Жібі жіп-жіңішке, түп-түзу, қараған адамның көзі қуанады. Маргреттің көңілі орнына түсейін дейді.

	– Иә, иә, келіңіздер, күйеуім де, мен де қуанып, құшақ жайып қарсы аламыз, – дейді ол шын пейілімен шақырып. – Солай етіңіздерші, мені осы бәледен құтқарыңыздаршы, жақсылықтарыңызды өмір-бақи ұмытпаспын.

	Маргрет ғажайып феялармен қоштасып, салқын үңгірден далаға шығады. Тесіктің аузын сұр таспен жауып, үйіне қайтады.

	Содан былай ол жіп иіру станогының маңына жоламайды, үлпілдеп жатқан ақ ұлпа жүнге көзінің қырын да салмайды. Феялар айтқан сөзінде тұрар, көмектесер деп жүре береді.

	Маргреттің күйеуі келем деп уәде берген күннен кешікпей келеді. Әйелімен құшақтасып, өбіп көрісіп, сапарында көргендерін әңгімелей бастайды. Маргрет тыңдаған боп отырғанмен, жүрегі дүрсілдеп, қазір жіп қайда деп сұрап қалса, не бетімді айтамын деп қорқып отырады. Бірақ күйеуі ештеңе сұрамайды. Осы кезде сырттан үй қызметшісі кіріп, тамақ дайын болғанын хабарлайды.

	– Мына алты орындық пен алты кісілік ыдысты кім үшін дайындадың? – дейді отағасы дастарқан басына жайғасып жатып.

	– Сенің аман-есен оралғаныңды бірге атап өтейік деп туысқан апайларымды шақырып едім, – деп жауап береді Маргрет.

	Осылай деуі мұң екен, сенектен кішкентай аяқтардың тырпылдаған дыбысы естіліп, бөлмеге жасыл көйлек киген аласа бойлы алты фея кіріп келеді. Күйеу жігіт олармен жылы амандасып, дастарқанға шақырады. Ол дастарқан басында ананы-мынаны айтып, зілсіз қалжыңдап, феялармен жарасымды отырады. Маргрет күйеуінің қонақтармен тіл табысқанына қуанады. Қонақтар бір сәт үндемей қалғанда, Маргреттің күйеуі біресе бір феяға, біресе екінші феяға қарап:

	– Айып етпесеңіздер, бір сұрағым бар. Сіздердің ауыздарыңыздың бір жағы жоғары, бір жағы төмен орналасыпты, ол неліктен болған? – дейді.

	Аласа бойлы феялар қисық ауыздарын одан бетер қисайтып, сықылықтап күліп жібереді.

	– Бұл көп жұмыс істегеннен болған, – дейді бір фея. Біз күнде тыным таппай азаннан кешке дейін жіп иіреміз. Сондықтан аузымыз қисайып кеткен.

	Бұл сөзді естігенде Маргреттің күйеуінің бетінен қаны қашып, сұп-сұр боп кетеді. Сұлу әйеліне бір қарап, «апайларына» бір қарайды да, үндемей отырып қалады.

	Аласа бойлы алты фея дәм-тұзға рақмет айтып, қоштасып өз жөндерімен кеткенде, отағасы үй қызметшілерін шақырып алады да:

	– Маргреттің бөлмесіндегі жіп иіру станогын тез далаға шығарып, отқа жағып тастаңдар. Мен әйелімнің көркінен айрылып, кемтар боп қалуына жол бере алмаймын, – дейді.

	Бұл сөзді естігенде, Маргрет қуанып кетеді. Шынында да, Шотландияда одан асқан бақытты әйел жоқ.





ЖҰМЫРТҚА ҚАБЫҒЫНЫҢ ІШІНЕ ПІСІРІЛГЕН КӨЖЕ


	Монтгомери графтығының Лланидлос маңайындағы Тревеглис ауданында бір кішкентай лашық болған екен. Лашыққа жұрт «Тут и Кумрус» яғни «Ұрыс-керіс үйі» деп ат қойып, айдар тағады. Бұл үйге осындай ат қойылуына мынадай оқиға себеп болыпты.

	Лашық бір малшының үйі екен. Бір күні малшының әйелі босанып, егіз ұл туады. Ата-ананың балалары десе шығарда жаны бөлек боп, ұлдарын өте жақсы көреді.

	Бірде көршісі шақырып, әйел әлдилерді үйге жалғыз тастап кетуге мәжбүр болады. Көршінің қонысы өте алыс болмаса да, бесіктегі балаларды бір сәтке де қараусыз қалдырып кету өте қауіпті болатын, әрі десе, малшының лашығы жапанда орналасқан жалғыз үй еді, оның үстіне, жұрт бұл маңайда гоблин, тилвит тэг деген бұзақы эльфілер өріп жүр деседі. Сондықтан малшының әйелі асығып, басы барып, аяғы қайтады.

	Қайтар жолда ол «көгілдір жейделілер» деп аталатын бес-алты эльфіге кездеседі. Бұлар мұнда шаңқай түсте неғып жүр деп әйелдің жүрегі су ете қалады. Үйіне келіп, барлық дүние өзі кеткендегідей өз орнында тұрғанын көргенде ғана жүрегінің дүрсілі басылып, көңілі жайланады.

	Бірақ уақыт өте келе ата-ананың көңіліне үлкен күдік кіреді: егіз бала ергежейлілер сияқты тырбиып өспей қояды. «Бұлар менен туған бала емес», – деп малшы күнде жанжал шығарады. «Сенен тумағанда кімнен туады!?» – деп әйелі бажылдайды. Сөйтіп екеуі күнде ұрсып, күнде төбелеседі. Сондықтан да жұрт ол үйге «Ұрыс-керіс үйі» деп ат қойыпты.

	Әбден дал болған әйел бір күні кешке Гур Кифарудд деген білгішке барып, ақыл сұрауды ұйғарады. Бастарына түскен жұмбақ қайғының сырын бір шешсе осы кісі шешетін шығар, білгіш деген аты бар ғой деп ойлайды. Сол кезде егін орағы басталып жатқан кез екен, білгіш былай дейді: «Орақшыларға тамақ әзірлеп жатқанда тауықтың жұмыртқасын жарып, уызынан босат та, қабықтың ішіне көже пісір, сосын орақшыларға тамақ апаруға кеткендей үйден шық та, есікті жауып, құлағыңды есікке тақап тыңда. Егер егіздер баланың ақылы жете қоймайтындай бірдеңе десе, ал да оларды үйіңнің қасында ағып жатқан Длин Эбирдің суына лақтырып жібер. Ал егер ондай ештеңе естімесең, ешқайсысына тиіспе», – дейді.

	Орақ басталған күні әйел Гур Кифарудтың айтқанындай жұмыртқаның қабығының ішіне көже пісіріп, үйден шығып, құлағын есікке тақап тыңдап тұрады. Сонда егіздің біреуі былай дейді:

	Жұмыртқа айналады шөжеге,

	Жаңғақтан емен тал өседі.

	Қабықтың ішіндегі көжеге

	Орақшылар тоймайды деседі.

	Әйел бұл сөзді ести сала үйге жүгіріп кіреді де, екі баланы қолтығына қыстыра сап ойланбастан Длин өзеніне лақтырып жібереді. Кенет көктен түскендей өзіндік шалбар киген гоблиндер келеді де, ергежейлі балаларын судан шығарып алып, зытып қаша жөнеледі.

	Үйіне келгенде бесікте аман-сау қалпында томпиып ұйқтап жатқан өзінің балаларын көргенде, әйелдің қуанышында шек болмайды.

	Соңы





https://t.me/kzkitap





