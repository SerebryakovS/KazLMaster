	Гүлбиғаш Омарова

	Қайда барсаң – саясат





	Тəуелсіздік жылдарында қазақ журналистикасы ұлттық пəлсапалық ойдың, сараптамалық көзқарастың, қоғамды алға жетелер мемлекетшілдік ұстанымның түпқазығына айналды. Қоғамдық-саяси тақырыпқа қалам тербеп жүрген журналист Гүлбиғаш Омар көп жылдан бері осы салада еңбек етіп келеді.

	Бұл кітап журналистің қазіргі заманғы көсемсөз стилінде жазылған, қоғамдық өзекті тақырыптарға ой қозғаған сараптамалық-талдау мақалаларынан, қоғамдық қатынастар туралы салиқалы ойларынан тұрады. Жинаққа автордың соңғы оншақты жылда республикалық белгілі басылымдарда жарияланған мақалалары енгізіліп отыр.

	Кітап көпшілік қауымға арналады.





КӨСЕМСӨЗГЕР




	Біз бұған дейін «публицистика» деген кірме сөзді «көсемсөз» деп аударып келдік. Қоғамдық пікір тудырып, əлеуметке дегенін істету үшін айтылған сөздің жазбаша түрі Ахмет Байтұрсынов анықтамасы бойынша осылай еді. Ал «публицист» дегенді ұлт көсемі – Ахаңның сөзін одан əрі тірілтпек болып өзімізше «көсемсөзші» деп баламаладық. Осы аудармаға Гүлбиғаш Омардың бүгінгі заман мен қоғам жəне ұлт тақырыбына арналған мақалаларының жинағын оқып шықаннан кейін көңілім толмады. Көңілімнің толмағаны – əу баста шалажансар баламаның Гүлбиғаш шығармашылығын толық айқындап бере алмай тұрғандығында. Оның бір себебі «-ші», «-шы» жұрнақтарының түбірге жалғанғанда бегілі бір кəсіптің иесі екендігін ғана білдіретіндігінде. Жинақты оқып шыққан адам Гүлбиғаш тек кəсіп иесі ғана емес сол кəсіптің шебері, зергері екендігіне көз жеткізер еді. Көз жеткізген соң, оған«көсемсөзші» дегенанықтаманың тым олқыекенін түсінер еді. Түсінер еді де, басқа балама іздер еді. Біздің тапқанымыз – «көсемсөзгер» деген айқындама. Шындығында, Гүлбиғаш – көсемсөздің маманы, иесі ғана емес, сол кəсіпті толық игеріп, шеберлік шыңына көтеріліп келе жатқан шын мəніндегі зергер. Ол көсемсөзді өмірінің бөлінбес бөлшегіне айналдырып алған. Көсемсөз – оның жүрек қалауымен шын беріліп, құлшына игерген өнері. Кей қаламгерлер секілді ойына түскенде «өзекті мəселе екен» деп, лап еткізіп жандыра жазып тастап, одан кейін келесі пікір туғанша сəтін күтіп жүрмейді. Ол үнемі ізденеді. Ылғи жаңа тақырып табады. Сол тақырыпты зерттейді, зерттеу барысында қаншама дерек, мəлімет, айғақ табады, соның бəрін саралайды, салмақтайды, жүйелейді. Қорытады. Сонсоң қандай пішінде жазу, оқырманға қалай өтімді етіп жеткізу туралы он ойланып, жүз толғанады. Адамзаттық ауқымдағы соқталы мəселелерден бастап, қарпайым жеке тұлғаның басындағы күрмеуі қиын түйткілді түйінді шешудің жолдарын өзі өмір сүріп отырған қоғамның болмысынан іздейді. Өзі өмір сүріп отырған мемлекеттің немесе ұлттың тыныс тіршілігімен байланыстыра қарастырып, тарқата таратып, танымды ой айтады. Дəлелдейді, дəйектейді, сендіреді, иландырады. Ойландырады. Əр оқырман санасындақордаланыпжатқан қоғамдық пікірді табады да соған қозғау салады. Зиялысынан зымияны көп зымыран заманда тамырында мұңлы ағыс тулаған зарлы жүрекке де, құлқыннан ұлтын биік қойып, зарын айтуға ұялатын арлы жүреке де ем іздейді. Жалпақ əлемді жаулап алып теспей сорып, тілмей бауыздап бара жатқан жаһандану аждаһасының аузынан ұлттың рухани құндылығын арашалап қалу үшін құлын даусымен шырқырайды. Жүрегін жарып шыққан жанайқайын жарғағы жарамды əр құлаққа сыбырлап қана жеткізеді кейде. Ол ұлттың ертеңгі тағдырын ойлағанда, естір құлақ еститіндей, көрер көз көрмей қалмайтындай қылып айтуға батыл. Оның сынының бəрі шындыққа негізделеді. Шындық – жанып тұрған алау, жақындасаң тəніңді қарып өткенмен, күйдірмейді, жалыны жаныңды емдейді. Гүлбиғаш – осындай ақиқаттарды кімге де болса тайсалмай айтуға машықтанған сөзгер – қоғамдық санаға қозғау салу өнерінің шебері, орамды тілмен орынды жеткізе білетін зерделі ойдың зергері.

	Сөзгердің ойын жеңілдететін нəрсе – көбік сөз, көпірме тіл. Ал Гүлбиғаш ойымды өрнектеп жеткізсем, əсерлі етсем екен деп қызыл сөз қуалап кетпейді. Нақ, дəл айқын, анық, орынды, орнықты тілмен сөйлейді. Оның қолданысында артық сөз жоқтың қасы. Олай болатыны – сөзгер ойына келген кез келген пікірді көлденең тарта бермейді. Елге қажетті, халықтың көкейінде жүрген, жұртқа керек пікірге қозғау салады. Оның өзін мемлекеттік мүдде, ұлттық мақсат тұрғысынан он ойланып, тоғыз толғанып барып жеткізеді. Гүлбиғаштың тілінің салмақты болып шығатынының тағы бір себебі – кез келген пікірдің артында дəлелі тұратындығында, дəлелінің дерекке, фактіге, айғаққа жүгінгетіндігінде. Замансөздің жазбаша түрі – көсемсөздің басты ерекшелігі де, қасиеті де осында жатыр.

	Қорыта келгенде, дені халықаралық «Түркістан» газетінде жарияланған Гүлбиғаш Омардың ұлт жəне саясат тақырыбына арналған бұл мақалалар жинағы өзінің өміршеңдігімен құнды. Құнды болатыны, бұл жинақтың өзегінде ұлтқа деген ұлы сүйіспеншіліктің, оның болашағына деген ақеділ алаң көңіл мен күрескерлік руһтың жатқандығында.



	Сағатбек Медеубекұлы,

	Қазақстан Журналистер одағының жəне Қазақстан Жазушылар одағының мүшесі, ҚР Білім беру ісінің Құрметті қызметкері





І тарау


	ЗАМАНСӨЗ





ƏР КƏЛЛАДА БIР ҚИЯЛ


	Крылов осындайда еске түседi екен



	Осыдан тура бiр жұма бұрын Президент бiр шоғыр зиялылармен кездестi. Ақын-жазушы ағаларымыздың əлсiн-əлсiн Елбасымен бетпе-бет жолығып, мұң-мұқтажын айтып қалатыны бар. Бұл жолы бiр топ қаламгерлердiң басын қосып, «ортақ əңгiме» айтуға талпыныс жасалған сияқты.

	Сөздiң түп-төркiнi де сонда – «ортақ əңгiме» болды ма? Бiздiң байқағанымыз – Президент əңгiменiң төркiнiн Тəуелсiздiктен бастап, ел болудың қиындығын айтып, ел басқару мiндетiнiң ауырлығын меңзегiсi келдi. Ал кезек-кезек сөз алған зиялы қауым əр мəселенiң басын бiр шалып, əркiм өз «кəлласындағы» қиялдан хабар бердi.

	Қайталап айтайық, елдiң сөзiн ұстаған қаламгерлер күнде, тiптi айына болмаса да, жылына бiр-екi рет Елбасының қабылдауында болады. Анда-санда осындай топ болып жолығатыны тағы бар.

	Қаламгерлер Елбасымен кездесетiнiн алдын ала бiлмесе де, құрығанда бiр күн бұрын құлақтанған шығар? Ендеше, екi-үш сағаттың iшiнде-ақ Ел басшысының алдында қандай мəселе көтерiп, қандай сөз ұстайтындарын ойласып алуға болмас па едi?

	Президент зиялы қауымды олардан халықтың пiкiрiн естиiн деп шақыратын шығар. Егер бұлай болмағанда да, бiр берiлген мүмкiндiктi осы мақсатта пайдалануға кiм кедергi, не кедергi?

	Кездесу тiкелей эфирде өтпесе де, оның бейнетаспадағы жазбасы сол күнi кешке «Хабардан» берiлдi.

	Егер «зиялылар» деген ардақты атқа ие болған ат төбелiндей топ бiр ауыздан сөз шығарып, көкейлерiндегi ойды ашық айтып, өз ұстанымдарында тас-түйiн болып отырса, Елбасы оларға не iстейдi?

	Сөзiмiздi халыққа жеткiзбей, монтажбен қиып тастайды деп қорықса, онда бастан-аяқ кездесудiң жазбасын мүлде эфирден бермейтiндей етiп неге сөйлемейдi?

	Бiрақ... елдi аузына қаратқан зиялы қауым мұны iстемедi.

	Ел ерге қарайды. Ер ... жерге қарай ма?

	Бiз айтып отырған жайт қаламгер ағалардың ойына келмейдi емес. Бəрiнiң болмаса да, бiрлi-жарымының осындай ұсыныс көтеруi кəдiк едi.

	Бiрақ бұл ой жүзеге аспады. Оның бiр-ақ себебi бар.

	Қырық қазақ қаламгер айтпаған сөздiң бiр ұшығын орыс жазушысы Иван Щеголихин шығарды. Ол Елбасымен кездесуге келер алдында əрқайсымыз айтар ойымызды бiрер бет қағазға жазып əкелгенiмiз жөн болар дедi. Яғни, əңгiменiң қай төркiнде жүргiзiлетiнi алдын ала белгiлi болады. Бұл да дұрыс шығар. Бiрақ мұндай бастама Президент əкiмшiлiгiнiң «ортақ əңгiменiң» алдын алып, «томпақ» тақырыптарды «күзеп» отыруға жол бере ме деп қорқам. Сондықтан да, зиялы қауымның өздi-өзi келiсiп алғаны жөн шығар. Елбасыға айтылатын мəселелердi бiр қағазға түсiрiп, Зиялы қауымның Елбасына үндеуi деп жазып əкелуiне де болатын едi.

	Ел ұстайтын сөз ұстай алмаған зиялы қауым арасында ауызбiршiлiк жоқ. Жеке бастың кемшiлiгi, қазан-ошақ, бала-шағаның деңгейiндегi талас, боқ дүниеге қызығушылықтан туындаған алауыздықтың жөнi бөлек. Жазушы пенде емес деп кiм айтты? Нағыз шығармашылық адамына жалғыздық тəн. Бiрақ осындай сыналар сəтте, елдiң сөзiн айтатын сəт, мүмкiндiк туғанда күнделiктi араздықтың бəрiн жиып қойып, ел азаматтары бас түйiстiрер болар едi. Сырттан жау шапқанда, ру-ру болып жанжалдасқан ел ағайын арасындағы араздықты тыйып, бiрлiкке ұйитыны қайда? Елбасының алдында елдiң мұңын шырқыратып айтатын кезде осындай ауызбiршiлiктi неге байқамадық?

	Əлде бiздiң қаламгерлер бас араздығын халық мұңынан жоғары қоя ма?

	Жекелеген кездесулерде үлкен кiсiнiң мысы басатын шығар. Əдетте «пəлен жазушы Президент қабылдауында болыпты» десе, мұны осы жазушының жақын арада не мерейтойы жақындағанының, не бiр сыйлыққа ұсынылып, жинағы шығатындығының белгiсi деп қабылдау дəстүрге айналған.

	Бетпе-бет кездесуде бетке айтатын қаламгер жоқтың қасы шығар.

	(Ондай ер бар болып, хабары бiзге жетпей қалса, қазақтың өлмегенi де. Осылай болса екен деп тiлеймiз).

	Ал бəрi жиналып, бiр адамға Тоқтау (сыбайлас жемқорлыққа қатысты), Жоқтау (қазақтың жерiн жекелеген алпауыттардың талап алуына байланысты), Қайрау (мемлекеттiк тiлдiң мұңы жайлы), Толғау (елдегi саяси жағдай туралы) айтпаған, Сұрау (ауылдың бейшара халi туралы) салмаған, Сынауға (мəдениет пен ғылымның дамуы жайлы) батылы жетпеген, Санау (қазақтың санын, малдың басын) сұрамаған, Қалау (саяси реформалардың байсалды жүргiзiлiп, əдiлдiкке жол беру, қоғамды демократияландыруға жағдай жасау) мен Тiлеу (елдiң бiрлiгiн, дiннiң тазалығын, ұлттың мүдделерiн) айта алмаған ұзын-саны қырыққа жететiн ЗИЯЛЫЛАРДАН ендiгiде не күтемiз?

	Осының бəрiн топтап келгенде, Тура бише тiлiп сөйлейтiн топты көргенiмiз жоқ.

	Бiзге қазiр топ iшiнен суырылып шығатын Шешен керек емес. Жеке баитырдың заманы өткен. Топ-топ болып, бiр мүддеге сүйенiп жұмыс iстейтiн кезең келген. Ел алдына шыққан адамдардың қайсысының сөзi есте қалды? «Жалғыздың үнi шықпас» деген сөз бүгiнде шындыққа айналды.

	Президент жалғыз емес. Оның артында тұтас жүйе бар. Көбiне Елбасы айтты деп мəз болғанымызбен, оның да кейбiр айтқандары орындалмай қалады. Оны орындатпайтын, оған мойын бұрғызбайтын – өз мүддесiне, өз талап-тiлiгiне сай жұмыс iстейтiн, сол мүдде жолында ел мүддесiн сарп ететiн Топ бар.

	Ендеше, дүлей күшке қарсы күресетiн күш керек. Ол топ халық арасынан суырылып шыққан зиялы қауымнан құрылуы керек едi.

	Осы күнге жеткенше, Елбасы зиялылардың басын құрап, сөз сұрағанда, бастығының алдында мəймөңкелеген бiр мекеменiң қызметкерлерi секiлдi күмiлжiген қаламгерлердi көргенiмiз көрген. Тiптi, Президент алдында олардың кейбiрi намысқа тырысып, кеудесiн асқақ ұстауға тырысса да, экран алдында оларды көрiп отырған Ел жанарымен жер шұқыды.

	Əзiрше, зиялылар Елбасы алдында Ел сөзiнiң бiрiн ұстай алмай, бiр арбаны орнынан қозғай алмаған Аққу, Шаян, Шортан секiлдi Халық мұңының бiр ұртын да шерте алмады.

	Қазақтың тiлi қазiргi таңда оның жанды жерi екенi белгiлi.

	«Мемлекеттiк тiл» болмай тұрғанда, қазақ тiлiнiң халi қазiргiден жақсы болған сияқты. Сол кездесуде Смағұл Елубай мемлекеттiк тiл мəселесiн көтерiп едi, Президент «Қазақ тiлiн мемлекеттiк тiл жасап бердiм, ендi не қыл дейсiңдер?» деп қағып тастады.

	Шындығын да, Үкiмет «Iс қағаздарды мемлекеттiк тiлге көшiру туралы» қаулы-қарарын қабылдап тастаған. Жыл сайын «Тiлдер апталығын» өткiзiп, республикадағы əр түрлi ұлттардың бiр-бiр өкiлiн қазақша сөйлетiп, «мереке» жасайды. Бiрақ тiл жанашырларының iсi осындай бола ма?

	Бiздiңше, бұлар қазақ тiлiн мазаққа айналдырған əрекеттер.

	Мұрат Əуезов əр шартарапты шарпыған əңгiме тақырыбын сыртқы саясатқа аударып, келелi мəселе қозғады. «Сыртқы саясат концепциясы əлi де жүйеге келе қойған жоқ. Қытай – ұлы ел. Үндiстан мемлекетiмен қарым-қатынасымыз əрқашан жақсы болуы керек» дедi. Аңдағанға бұл – үлкен мəселе. Мұрат Əуезовтiң сөзiне Елбасы «Иə, кешегi сайлау кезiнде саяси партиялар сыртқы саясат мəселесi туралы ештеңе дей алмады» деп жауап берiп, сөз төркiнiн бұрып жiбергендей əсер қалдырды.

	Тағы бiр құлақ қоятын сөз Əбiш Кекiлбайұлының «қазақстандық ұлт» идеясына қатысты жүйелi пiкiрi болатын.

	«Қазақстанда тұратындардың бəрiн Қазақстан халқы деп жүргенiмiзбен, Қазақстан ұлты деп атау тiлдiң заңына да, өзiн қай ұлттың өкiлiмiн деп тану – əркiмнiң өз еркi деп санайтын адамның құқық қағидаларына да сəйкес келмейді» деп ашық айтты.

	Қаламгерлердiң сөздi пiсiрiп алмағаны Дулат Исабеков «Осы қазаққа сайлау керек пе?» деп мəселе көтергенде байқалды. Жазушының бұл сұрағы тiкелей Президентке арналған едi. Елбасы мен қаламгердiң арасындағы пiкiр алмасу ретiнде əңгiме жасағысы келген шығар. Бiрақ Президент жауап берiп үлгiрмей-ақ жазушы əрiптестерiнiң өздерi-ақ жан-жақтан жамырап, «Жоқ, ол болмайды» деп шулап кеттi. Осыдан кейiн-ақ қаламгерлер арасындағы бiрауыздылықтың жоқ екендiгi көрiндi. Өйткені əр кəллада бір қиял бар еді...

	2004 жыл





ТҰЛҒА ТҰЛЫПҚА АЙНАЛМАСА...


	Ұлт байлығына татитын тұлға бар ма?



	Грецияда өткен олимпиада ойындарынан жалғыз алтын əкелiп, қазақтың мерейiн аспанға бiр-ақ шығарған Бахтияр Артаев ендi Түркияда өткен турнирге барып, құр қол қайтыпты. Осыны кешкi «Жаңалықтардан» естiп, ойға қалдым. Бiздiң жылт етiп көрiнiп, бiр-ақ күнде ұлт байлығына айналған тұлғаларымыздың кейде ел мақтауын көтере алмай, асқақтап кететiндiгiнiң сыры неде?

	Қоғамның бiрiншi байлығы – адам.

	Бiзден басқа елде ұлт байлығы боларлық тұлға жоқ па? Көп жұрт «национальное достояние» деп əспеттейтiн тұлғаларын ел болып құрметтей де алады жəне оны асыра мақтаудан қорғай да алады.

	Осындай құрмет-ықыласқа лайық ұлт байлығы болатын тұлғалар бiзде бар ма?

	Жапонияда «сумо» деп аталатын күрес түрi бар. Олар халықаралық жарыстарға, олимпиадаға қатыспайды, материалдық пайда əкелмейдi. Бiрақ жапондықтар оларды «ұлт байлығы» деп құрметтейдi. Əр сумошының қасында оның қорғаушысы жүредi.

	Түбi қазақстандық Василий Жиров – Америкада. Ол қазiр Калифорния штатында таудағы жаттықтыру лагерiнде шынығып жатқан көрiнедi. Американдықтардың кез келген өнер түрiн пайда көзiне айналдырудың шеберi болғандықтары сондай, жылт етiп бiр көрiнген боксшы, жазушы немесе əншiмен бiрнеше, тiптi ондаған жылға келiсiм-шарт жасасып, талант иесiн өнiмдi жұмыс iстеуге «мəжбүрлейді». Яғни, талант иесi атақ-даңққа бөленiп, үлде мен бүлдеге оранып, малынып жүрсе де, ешқайда мойын бұрмай, таңнан таң асырып, бас алмай жұмыс iстейдi. Жазушы болса – кiтап жазады, боксшы болса – шыныға түседi.

	Ал бiзде ше? Осы жолдарды жазып отырып, қазақтың маңдайына сыймаған ұлы – Бекзат батырдың жанында мемлекеттiк қорғаушысы болса, ол сол түнi көлiк апатына ұшырамас едi-ау деген ой келiп отыр. Мүмкiн, мұным асылық шығар. Мүмкiн, Құдайдың жазғаны сол шығар. Бiрақ бiздiң Бекзатты ел болып, Ұлт болып сақтап қалуға əрекет жасамағанымыз, саусақ қимылдатпағанымыз аян.

	Мысалы, Бахтияр Артаев олимпиада жүлдегерi болып елге оралғаннан кейiн, мақтап-марапаттаған бiр аптадан кейiн-ақ оны өзге жұрттан оқшау жерге апарып, бөгде адаммен кезiктiрмей, жұмыс кестесiн жасап, тек шынығып-жаттығуына барлық жағдай жасау керек едi. Əрине, оған дейiн оның отбасына Алматыдан немесе өзiнiң туған қаласы Тараздан (тiптi Астанадан) үй берiп, қажет болса, көлiк əперiп, басқа да материалдық жағдайын қамтамасыз ету керек. Яғни, ұлт байлығы болып танылған тұлға ұлт намысын қорғауы үшiн оның алаңсыз жұмыс iстеуiне мүмкiндiк беру керек.

	Сонда Артаев анау-мынау жарыстан құр қол келiп, олимпиада жеңiмпазы деген атқа кiр келтiрмес едi...

	Бүгiнде қазақтың ұлт байлығы деген атқа кiм лайық?

	Əуелгi анықтама – ол қазақты əлемге танытатын тұлға болуы керек. Қазақты несiмен танытады? Ақылымен, еңбегiмен, сұлулығымен, талантымен, күшiмен, бойымен, т.с.с.

	Мысалы, Венецияда инквизиция заманында атақты куртизанка (жезөкше) əйелдiң «ұлт байлығы» аталғаны тарихтан белгiлi. Ол өз мемлекетi үшiн қажеттi келiсiм-шарт жасасуға ықпал еткенi үшiн осы атқа ие болды.

	Серiк Қонақбаев спортты тастап, саясатқа кеттi. Осының өзi спорт – билiкке, байлық пен атақ-даңққа оңай қол жеткiзудiң көпiрiне айналды деген пiкiр қалыптастыруға себеп болып отыр. Негiзi, бай болу үшiн көп жұмыс iстеу керек немесе əкеден қалған мол мұра болу керек. Билiкке қол жеткiзу үшiн көп оқып-бiлу керек, тағы да көп еңбек ету керек. Бiрақ қазiр билiкке жақын болу үшiн, бақуатты болу үшiн депутат болу жеткiлiктi болып қалды.

	Серiк Қонақбаев кезiнде бокстан əлем чемпионы, Еуропаның екi дүркiн чемпионы болды. Солкездеқазақта Қонақбаевтан атақты адам жоқ едi. Ол депутаттыққа түсiп, бақ сынағанда халық оған саясаткер болады деп емес, спорттағы осы жетiстiктерi үшiн, қазақтың атын танытқаны үшiн дауыс берiп едi.

	Ал оның депутат болғаны қазаққа не бердi?

	Одан да депутаттыққа саясаттанушы Дос Көшiмнiң барғаны жөн едi ғой? Ол заңмен жұмыс iстеудi бiледi, саясаттың сан түрлi қыр-сырын да меңгерген.

	Осымен екiншi мəрте депутат болған Серiк Қонақбаев осы уақытқа дейiн не бiтiрдi?

	Оданда спортты тастасада, жаттықтырушы болып, өзiне жетеғабыл шəкiрт дайындаса, қазаққа əлде қайда пайда болмас па? Онда қазiр шырқау дамуын басынан өткерiп қойған қазақстандық бокс бүгiнгiдей жетiмсiремес пе едi?

	Асылы, ұлт азаматтары ұлтқа пайдалы iс бiтiретiн жерiнде жүргенi абзал едi.

	Мысалы, тоқсаныншы жылдары бұған дейiн билiктiң дəмiн татып көрмеген ақын-жазушылар неге жаппай депутат болуға ұмтылды? Одан не шықты? Қазаққа олардың ақын-жазушыпублицист ретiнде еңбегi сiңдi ме, жоқ депутат ретiнде еңбегi сiңдi ме? Қайсысы есте қалды? Бiздiңше, қазақ үшiн есте қалғаны да, пайдалы болғаны да – алғашқысы.

	Бұл жазу үстелiн депутат орындығына айырбастаған барлық ақын-жазушыларға қатысты.

	Ұлт байлығы – ұлт мақтанышы ғана емес, ұлттың абыройын əрдайым асқақтататын тұлға. Оның қадiрiне халық болып жете алмаған ел Ұлт ретiнде өзiн сақтай алмайды.

	Елестетiп көрiңiз, егер баяғының батырлары бiр шайқаста жаудың бетiн қайтарғаннан кейiн немесе бiр жекпе-жекте жеңiске жеткеннен кейiн «мен осыны iстедiм» деп үйiнде шəниiп жатып алса не болар едi? Ондайды қазақ «батыр» деп ұлықтамақ түгiлi, бетiне түкiрер ме едi?

	«Ұлт байлығы» деген атқа бiр рет ие болған азамат өмiрiнiң соңына дейiн немесе бойынан қайрат кеткенше осы атқа лайық екенiн дəлелдеп өткенде ғана Ұлт байлығына айналады.

	Қазақ халқының ұлы тұлғалары деп бiз көбiне өзiмiз ғана танитын тұлғалардың атын атаймыз. Олар – тарих. Ендi бүгiнгi қазақтың Ұлы екендiгiн əлемге танытатын кез келдi. Ал ұлтты танытатын – дара тұлғалар. Талантты, ақылды, сұлу, бiлiмдi адамдар. Оларды Ұлт байлығына айналдыру үшiн жоспарлы түрде мемлекеттiк қамқорлық жасалуы керек.

	Əр түрлi елден қашқан-пысқандар жиналып, мемлекет құрған Американың ұлы перзенттерiн кiм бiлмейдi? Бүкiл əлем бiледi. Олар: Мэрилин Монро, Томас Джэфферсон...

	Сонымен, бүгiнгi қазақтың Ұлт байлығы кiмдер болуы мүмкiн? Қателесуiм əбден мүмкiн, бiрақ журналистiк түйсiкпен мен мына кiсiлердi атар едiм: жоғарыда сөз болған Бахтияр Артаев, жастардың iшiнде шахматтан əлем чемпионы атанған Дəрмен Сəдуақасов, қазақтың тұңғыш ғарышкерi Тоқтар Əубəкiров, Ресейдегi ғалым-ғарышкер Талғат Мұсабаев, Голливудты тамсандырған «Ұлытау» тобы, қазақтың байырғы би өнерiн Шарадан кейiнгi жалғастырушы, қайта жаңғыртқан Қытайдан келген бишi қыз Шұғыла... Бұлар əлi қазақты бүкiл əлемге мойындата қойған жоқ, бiрақ егер мемлекет қамқорлығына алып, барлық материалдық жағдайын жасаса, жəне атақ-даңққа мастануға жол бермейтiндей келiсiм-шарт жасасса, олар қазақтың өнерiн дүние жүзiне тарату, оны басқаларға мойындату жолында аянбай еңбек етер едi.

	Жоғарыда аты аталғандардың қатарында тұруға лайық тұлғалар көп-ақ. Бiрақ олардың бəрi Ұлт байлығы бола алмайды. Себебi Ұлт байлығы болуы үшiн қазақы мəдениетiн таратып, қазақтың тiлiн, тарихын, əдебиетiн танытатын, оның бiлiмдiлiгiн, өнерлiлiгiн, ақылдылығын əлемге мойындататын тұлға болу керек. Бiз итальянша өлең айтып, үндiше би билеп, ешкiмдi таң қалдыра алмаймыз. Өлең айтсаң да, би билесең де, қазақша айт, қазақша биле. Қажет болса, бокстассаң да қазақша боқтасып бокстас. Сонда Ұлт байлығы деген атқа лайық боласың.

	Тiптi, мемлекет пен Ұлт байлығы немесе Ұлт тұлғасы ретiнде мойындалған адамдардың арасында оларды он-он бес жыл талмай жұмыс iстеуге мiндеттейтiн келiсiм-шарт жасалуы керек.

	Оның əрбiр күнi, əр кездесуi, халық алдына шығуы ел Президентiнiң протоколы секiлдi алдын ала жазылып, жоспарланып отыруы керек. Ал қарапайым қазақтың үйлену тойы, бесiк тойы т.с.с деген жерлерге ұлт байлығы болған тұлғаның аяғын аттап бастырмау керек.

	Осылай болуы керек.

	Ал бiзде қалай? Бекзатта қалай болды? Бахтиярда қалай?

	Əдетте қалай едi?

	Əуежайдан Ұлт байлығы деп танылуға лайық тұлғаны жанкүйерлер, туыс-туған, жора-жолдас, мемлекеттiк шенеунiктер көп болып қошаметтеп күтiп алады. Табанын жерге тигiзбей, көлiкке отырғызып алып кетедi. Сосын не болды? Президент қабылдауы, əкiмдермен кездесу... Əр қаладан бiр-бiр үйдiң кiлтi. Шетелдiк қымбат көлiктердiң кiлтi... Мақтау... Мадақтау... «Сен туғанда неге қуандым»... «Сен болмағанда қазақтың намысын кiм қорғайтын едi»...

	Əрi қарай құлақ тұнып, бас айналады.

	Тұлға iшiн бос мақтау-мадақтауға толтырған тұлыпқа айналады.

	Тұлып аз уақыттық атақ-даңқты азық етiп, бiраз уақыт жүредi де, бiр күнi шалыс басады немесе аққан жұлдыздай жанып кетедi.

	Ал бiз... «қолда барда алтынның қадiрi жоқ» деп сан соғамыз, «маңдайымызға сыймай кеттi» деп қан жылаймыз.

	«Семiздiктi қой ғана көтередi» дегендi айтқан біз емес. Осыны айтқан қазақ шамадан тыс атақ-даңқтан сақтанудың жолын көрсетпегенiне таңым бар. Рас болса, орыстың бiр патшайымы кезiнде өз сарайында жеке басына мадақ-мақтау айтуға тыйым салған деседi. Мiне, ХХI ғасырдағы қазақ қазақбайшылықты қойып, Ұлт байлығын шамадан тыс мадақтау-мақтаудан тыйылып, оны сақтауды үйренсе болар едi.

	«Ұлт байлығы» деп ел алдында жариялаудың өзi ең үлкен мақтан, ең үлкен абырой болуы керек. Одан асқан мадақболмауы керек. Бiрақ «ұлт байлығы» деген ат атақ емес, абыройлы мiндет, жауапкершiлiгi мол қызмет ретiнде қабылдануы керек.

	Осылай еткенде, қазақтың iсi оңға басар ма едi.

	Елбасы олимпиаданы тамашалауға барғанда, бiрде-бiр спортшы алтын немесе күмiс алып, елдiң мерейiн асқақтата алмай, оның ұнжырғасы түспес едi...

	Жалпы, қазақ – талантқа, батыр тұлғаларға бай халық. Олардың бəрiнiң бiрдей қадiрiне жете бермейтiндiгi де содан шығар. Басқа халықтарды қараңызшы, бiздiң таланттардың тырнағына да татымайтын тұлғаларын əспеттеп, аспанға көтерiп, оның өмiрiнiң əрбiр минут-секундын есептеп, оның бойындағы барлық нəрiн сорып алғанша тыным таппайды. Сондықтан да бiр халықтың атын бiр-екi тұлға ғана шығарады. Ал таланты жыртылып айрылатын қазақ əлемге өзiн əлi мойындата алмай жүр...

	Керек десеңiз, мен орыстың «ұлт байлығы» деген адамы – В.В. Жириновский десе, таң қалмас ем. Оған көптеген елдердiң есiгi жабық болса да, көбiне орыс ұлты өзiнiң түпкi ойын осы Жириновскийдiң аузымен айтқызып отырады. Яғни, ол өзiнiң сандырағымен де орысқа пайдалы.

	Ал Түрiкмен халқының «ұлт байлығы», сөз жоқ, Түрiкменбашы. Бұған дау жоқ.

	Қазаққа мұндай «ұлттық байлықты» тiлеп отырған жоқпын.

	Құдай сақтасын. Бұл ендi, саңылаудағы қыңыр ой...

	Осы тақырыпқа орай «Дала мен Қала» газетің бас редакторы Несіп Жүнісбайұлының пікірін жазып алған едік.



	Бұл тұлғалардың бiреуi мың адамға татиды



	– Ұлт батырына лайық тұлғалар қазақта бар, əрине. Жəне тек бiр салада емес. Өнерде, спортта, ғылымда да, саяси қайраткерлiкте де ондай тұлғалар көп. Бiздiң бiр кемшiлiгiмiз бар, «тұлға» дегенде тек көз алдымызда жүрген əрiптестерiмiздi айтамыз.

	Спорт саласын алатын болсақ, Əбiлсейiт Айқанов деген ағамыз бар. Олимпиада чемпионы болмаса да, қазақтың Қажымұқаннан кейiнгі көзiтiрiбалуаны. Олқазақыболмысымен«ұлт байлығы» бола алады. Əмин Тұяқов деген ағамыз бар. Көзi тiрiлерiн айтып отырмын.

	Əмин Тұяқов – қазақтың желаяғы, Еуропаның рекордын жаңартқан. Қазiр мүгедек болып, үйде жатыр.

	Мысалы, əншi Қайрат Байбосыновты алыңыз. Əрине, ол «халық əртiсі» атағын алды, Мемлекеттiк сыйлықты алды, бiрақ ол қазiр кiм? Көлеңкеде жүрiп жатыр. Қазақтың дауысы қандай болады дегенде Қайраттың дауысын тыңдату керек! Сол Қайрат бiр мектепте сабақ берiп, тiршiлiгiн жасап жүр. Денсаулығы жоқ.

	Қазақтың күрестен үш дүркiн олимпиада чемпионы Жақсылық Үшкемпiров қайда қазiр? Мен спорт журналистикасында жүргенде оған жұмыс тауып бергенмiн. Алматыдағы Орталық мұражайға биiктiгi 80 см., ұзындығы 60 см. бiр тұғыр қойып, Жақсылық Үшкемпiров таңертең сағат 9-дан кешкi сағат алтыға дейiн сол тұғырда бiресе сол жағымен, бiресе оң жағымен бұрылып, бұлшық еттерiн бұлтылдатып, ақсия күлiп тұруы керек. Бiзге келген шетелдiк қонақтар, өз азаматтарымыз қазақтың тұңғыш олимпиада чемпионы қандай болады екен дегенде, Жақсылықты көрiп қайтуы керек. Оған мың-екi мың доллардай жақсы айлық төлеуi керек. Ал ол қазiр не iстеп жүр? Базар аралап, бензин сатып, бала-шағасын асырап жүр.

	Бекзаттың тағдырынан сақтасын. Содан берi тойдан қалмаған, аттан түспеген, өмiр бойы қонақтан – қонақ, сыйлықтан – сыйлық алып жүрген Артаев бауырымыз олимпиададан кейiнгi тұңғыш жарысының тұңғыш жекпе-жегiнде жеңiлiп қалды. Менiң «чемпион болу оңай, сол чемпиондықты ұстап тұру қиын» деп баспасөз бетiнде жазғаным бар едi. Ол əлi де өзiнiң биiгiн қайтып алар, дегенмен олимпиада чемпионының жеңiлiп жатқаны бiзге абырой емес...

	Бекзат қайтыс болғаннан кейiн бəрiмiз жабылып жазғаннан кейiн мемлекет тарапынан мынандай шешiм болған: бұдан кейiн асылдарымызды, əсiресе, жастарды бағып-қағып жүретiн, олардың өмiрiне жауап беретiн адамдарды тағайындау керек. Кешегi Мұстафа, күмiс көмей əншiлер Жəнiбек, Мəдина… осындай тұлғалардан айрылып қалдық. Тағдыр да шығар, бiрақ ондай тұлғалар қазiр де бар: Секен Тұрысбеков, Əлiбек Дiнiшев, бiраз ғалымдар бар. Олардың бəрiне мемлекеттiк қамқорлық керек. Бұл тұлғалардың бiреуi мың адамға татиды.

	2005 жыл





ҚАЗАҚША ТҮС КӨРЕТIН ҚАЗАҚ ЗИЯЛЫСЫ ҚАЙДА?




	«Зерде» қорының жанынан құрылған «Темiрқазық» пiкiрсайыс клубы кезектi отырысын өткiздi. Айына бiр рет жиналатын клуб мүшелерi өткен отырысында «Қазақ зиялылары қандай болуы керек? Зиялы деген кiмдер?» деген тақырыпта пiкiрталас өткiзген болатын. Тақырыптың өзектiлiгiне орай, бұл мəселенi талқылау осы жолғы отырыста одан əрi жалғасты. Бiрақ... екi жарым сағатқа созылған бұл жолғы талқылауда да «Қазақ зиялысы кiм?» деген сұраққа нақты жауап табылмады.

	Неге?

	Мұның себебiн бiзде əлi күнге дейiн «зиялы» деген түсiнiктiң жалпыға ортақ анықтамасының жоқтығынан iздеймiз. «Зиялы» сөзiн əркiм өз қал-қадiрiнше түсiндiредi. Мысалы, осыотырыста баяндама жасаған Мəмбет Қойгелдиев бұл ұғымға өткен ғасыр басында Мұстафа Шоқай берген анықтаманы ұсынды. Шоқай ұлт зиялысына кез келген көзi ашық, сауатты адамды қосуға қарсы болған. Ол «зиялы» деп «белгiлi бiр мұрат-мақсаттардың соңында жүрген жəне сол белгiлi мұрат-мақсаттары төңiрегiне жиналған оқымыстыларды» ғана атайды.

	Екiншi баяндамашы Қанағат Жүкешев те «бiлiмдi адамдардың – дипломды мамандардың, əкiмшiлiк жəне мəдениет қайраткерлерiнiң, заңгерлердiң, мұғалiмдердiң, дəрiгерлердiң бəрiн зиялы қауым қатарына қосуға болмайды» деп есептейдi. Зиялыға жатпайтындарды ол «кадр» деп атауды ұсынды.

	Сонымен, оқығанның бəрi зиялы еместiгiне көз жеткiзiп алдық. Сонда, қазiргi қазақ қоғамындағы зиялы кiм? Оның түсiн түстеп, суреттеп беретiн адам бар ма?

	Осы сұрақ төңiрегiне келгенде пiкiрталасқа бас қосқандар тығырыққа тiрелгендейболды. Клуб президентi Əлихан Бəйменов айтпақшы, «Кiм өзiн «мен – зиялымын» деп айтады дейсiз?».

	Мұндай мəлiмдеменiң өзi сабырлық пен қарапайымдылықтың өнегесi болуға тиiс зиялыға лайық па?

	Осы тұста «Көзi тiрiсiнде ешкiм де зиялы болмайды» деген пiкiр айтқандар да болды. Сонда көзi тiрiсiнде мойындалмаған, осы «зиялымыз едi-ау» деп, халқы сөзiне құлақ салмаған, пiкiрiне мойынсұнбаған ел ағалары қайдан шықпақ? Жақсысын бағалай бiлмейтiн елге айналмақпыз ба?

	Пiкiрталас үстiнде «зиялы» мен «элита» ұғымдарын шатастырғандар да болды. «Элита» – қазақша ұғыммен айтқанда «сүт бетi қаймақтары» деген сөз. Əр ортаның өз «элитасы» болады. Тiптi, студенттер ортасында да «элиталық топ» болады. Ал «студенттердiң зиялысы» деген тiркес өзiне өзi қайшы емес пе? Сонымен, ой қорыта келгенде, Мұстафа Шоқайдың «зиялы» түсiнiгiне берген анықтамасы ең дəл анықтама деген тұжырымға келдiк. Ендiгi кiлтипан – бүгiнде «халықты ұлт деңгейiне көтерудi мақсат еткен ұлттық зиялы қауымды» табу. ХХ ғасырдың басындағы бiр шоғыр азаматтар – бiз бүгiнде Алаш азаматтары деп ұлықтап жүрген зиялылар – Қазақ елiнiң тəуелсiздiгi үшiн аянбай күрестi. Сол кездегi қоғамдық санада рухани, мəдени төңкерiс жасады. Олардың əрқайсысы «ұлт зиялысы» деген атқа əбден лайық екендiгiнде ешкiмнiң шүбəсi болмаса керек.

	Ал бүгiнде «ұлт зиялысы» кiм?

	Кеңес заманында ақын-жазушының бiрiн қалдырмай «зиялы қауым» қатарына жатқыздық. Бiрақ соңғы рет зиялы қауым өкiлдерiнiң атынан Елбасымен кездескен қырық шақты ақын-жазушыларымыз ұлттың мүддесi, мемлекеттiң болашағы жайында жүйелi, байыпты əңгiме жүргiзе алмай, бүгежектеп қалды.

	Осы оқиғадан соң қазiргi зиялы қауымға барлық ақын-жазушыларымызды жатқыза алмайтындығымыз түсiнiктi болды. Əр заманның өз идеясы болады. Əр қоғамның алға сүйрер тұлғасы болады. Қаламгерлердiң кеңестiк қоғамдағы айрықша беделi қазіргі еркiн қазақ қоғамында керексiз болып қалды. Тұлғаның тұлға екендiгiн сөзбен емес, iспен дəлелдейтiн кезең туды. Ендi «зиялы» қауымға шығармашылық адамдарын ғана емес, шын қайраткерлердi, саясаткерлердi де жатқызуға болар.

	Бiрақ қазiргi қазақ саясаткерлерiнiң бəрi бiрдей «ұлт зиялысы» деген атқа лайық па? Жоқ. Себебi, ұлт азаматы болу үшiн əуелi ана тiлiнде сөйлеп, Əуезов айтпақшы, «ана тiлiнде түс көруi тиiс». Бiздiң саясаткерлерiмiздiң көпшiлiгi мемлекеттiк тiлдi бiлмегенi былай тұрсын, ол бiлместiгiн кемшiлiк деп санамайды да.

	«Қазақша түс көру» – тiл бiлу ғана емес, қазақ екенiңдi мақтан тұту, ұлтыңа жан-тəнiңмен қызмет етуге ниеттi болу.

	Бұл талап үдесiнен келгенде, қазiргi қазақ қоғамында «ұлт зиялысы» деген атқа лайық азаматтардың қатары сирей бередi. Бiрақ, ауызды қу шөппен сүртпей-ақ қоялық, олар жоқ емес, бар. Əзiрше аз. Олардың, яғни «ұлт зиялысының» кiм екенiн iсi мен сөзi арқылы, бүгiнге дейiнгi тiрлiгi арқылы халық өзi танып, ажыратып алады. Ертеңгi жазылар тарихта «ХХI ғасырда қазақтың ұлт болып өзiн өзi сақтап қалуына үлес қосқан зиялылар» деп осы азаматтардың аты жазылады. «Зиялының» қатарына бір іс бітіріп, көпшiлiктiң алдына шығып сөз сөйлеген, атақ-беделi бар əркiмдi-ақ жатқызып, кейiн олардан iрi iс көре алмай, көңiлiмiз қоңылтақсығанның орнына, ат төбелiндей болса да, сапалық құрамы жоғары ұлт зиялыларымыз аман жүрсiн деймiз.

	2005 жыл





ҰЛТ ЖƏНЕ … МАҒАУИН




	«Ұлтсыздану ұранын» оқып шыққаннан кейiн, Мұхтар Мағауинге бiраз сұрақ қойғым келген. Бiрақ Ол кiсi ақпарат құралдарына сұхбат бермейдi екен. Қалыптасқан дағды ма, жоқ кiсiлiк қағидасы ма – бiлмеймiн. Бiрақ осыдан екi-үш жыл бұрын мен ол кiсiден телефон арқылы бiр сұрағыма жауап алғанмын. Бiраз ақын-жазушы ағаларымыздың үйiне қоңырау шалып, «Балаларыңыз қазақша бiле ме?» деген жалғыз сұрақ қойып шықтым. Мұхтар ағамен амандық-саулықтан соң, «Аға, бiр сұрағыма жауап берiңiзшi?» деп өтiнiп едiм, «Қалқам, интервью бермеймiн» дедi. Ол кiсiнiң бұл мiнезiнен алдын ала хабардар болғандықтан, үгiттеп əуре болғаным жоқ: «Балаларыңыз қазақша бiле ме?» деп сұрақты төтесiнен қойдым. Ауыз жиып болғанымша, Ол «Əрине, бiледi. Менiң балаларым төрт тiл бiледі» деп жылдамдата жауап бердi. Айтқан сөзiнiң бəрiн қағазға түсiрiп алдым да, қош айтыстым. Менiң мақсатым орындалды. «Интервью бермейдi, журналистердiң сұрағына жауап бермейді» деген Мұхтар Мағауиннен бiр ауыз жауап алғаныма мəз болғаным-ай сонда!

	Ал, шын мəнiнде бұл сұраққа Мұхтар Мағауиннiң жауап бермеске амалы жоқ едi. Көп болып қадiрлеген кейбiр қаламгерлерiмiздiң бала-шағасы үйде де, түзде де орысша сөйлеп, орысша, еуропаша, тiптi батысша тəрбие алып жатқаны – мойын бұрғызбас шындыққа айналған кезде қазақтың ұлттық намысының аяққа тапталғанына жаны күйiп жүрген Мағауинге менiң сұрағым төбеден түскендей əсер еткен шығар. Шын мəнiнде, егер Мұхтар Мағауиннiң өзi балаларын қазақша тəрбиелеп, оларға қазақша бiлiм бермесе – сорақылықтың көкесi сол болар едi. Сол себептен болар, кеңес үкiметiнiң кезiнде-ақ балалары қазақша сөйлеген Мұхтар Мағауиннiң үнiнен аздаған мақтанның да лебiн сезгендей болдым сол жолы…

	Мақтанса, Мұхтар Мағауиннiң мақтанатын жөнi бар. Бiрақ iрi кесiлiп, кең пiшiлген адам өзiн-өзi мақтамайды. Десе де, өзiнiң адал еңбегiнiң бағасын, Құдай берген талантының шамасын бiледi.

	Мен бұ жолы да Мұхтар Мағауинге бiр сұрақ қойғым келген:

	«Ұлтыңыз үшiн не iстедiм деп ойлайсыз?». Осы сұраққа жауап алып, газеттiң бетiнде «Ұлт жəне Мен» деген жаңа айдар ашсам деген ой болған. Бұл айдар аясында қазiргi белгiлi-белгiсiз қайраткерлерлер мен қаламгерлердiң бəрi халық алдында есеп бергендей жауап беретiн едi. Бiрақ… қандай адам аттан түспей тұрып «Мен халқыма мынаны-мынаны iстеп едiм» деп тiзбелеп бере алады дейсiз?

	Тiзбелей алғанда да, жасаған жақсылығын айтып, қалған қазақты көзге шұқығандай бола ма, қалай?

	Бұл көпке қатысты айтылған сөз. Ал Мағауин секiлдi дара тұрған тұлғаларға мұндай сұрақ қою тiптi əбес секiлдi. Себебi өзiн де, шығармашылығын да ұлтқа қызмет етуге арнаған адамдардың еңбегiн жете бағалай алмасақ, оған лайықты сый-қошеметiмiздi көрсетiп, алғыс сезiмiмiздi бiлдiре алмасақ, несiне ұлтпыз?!

	Қазақ деген ұлт тiрi тұрғанда, Мағауиннiң ұлт үшiн не iстегенiне уақыт өте əйтеуiр бiр баға берiлер. Басқа қызметiн былай қойғанда, қазақтың тарихын бес ғасыр кейiнге шегерудiң өзi – бiр адамның ғұмырына жетерлiк қыруар еңбек едi. Бұдан кейiн Мағауин жазбай-ақ қойса да болар едi. Бiрақ, Құдайға мың да бiр шүкiр, телегей теңiз секiлдi талант «мен осыны iстеп едiм» деп үйде шiренiп жатуға шыдатпады.

	«Бiр адамның басына барша мақтауды үйiп-төктi-ау» деп сөкпеңiз. «Қазақ мақтаса – аспандатып, даттаса – аяққа таптайды» деген сөздiң айтылар ретi бұл жер емес. Айтпақшы, қазақта ойсыздықпен, шалағайлылықпен, кейде тiптi астамшылдықпен айтылатын сөздер баршылық. Соның бiрi – «Қазақтың жауы – қазақ» деген сөзге Мағауин «Ұлтсыздану ұранында» түбегейлi тойтарыс берген. Бұл сөздiң қайбiр жылдары қазақты тұқыртатын ұранға айналғаны əрқайсысымыздың есiмiзде шығар. Осы сөз айтылған сайын маған дүниеде қазақтан жаман ұлт жоқ сияқты елестейтiн. Себебi қарғаның өзi баласын «аппағым» десе, қай ұлт өзiн-өзi жау көредi? Тек өзiнiң қадiрiне жете алмайтын, болашағынан үмiтi үзiлген ұлт.

	Ондай ұлт болудан Құдай сақтасын.

	«Қазақтың жауы – қазақ» деген сөз қайдан шықты? Баз бiреулер «Абай айтты-мыс» деседi. Ұлы ақынның «қазақ қазақты жау санай бастады» деген күйiнiштi сөзiнiң өңiн айналдырып, тонын терiс кигiзгендердiң ойында не бар? Мұхтар Мағауин ондайларға Абайдың «өзi шошқа өзгенi ит деп ойлар» деген сөзiмен жауап бередi.

	«Ұлтсыздану ұраны» – қанын сорғалатып отырып жазылған публицистикалық туынды. Ұлтсыздық дертi туралы сөз етiп отырған қаламгердiң кей сөзi ащы ирониядан, кей сөзi қатқыл сарказмнен құралған. «Яғни Ресей бiзден бөлiнiп шықты», «Сiрə, тауықсоқырмыз», «Алаша ханға теңедiк, Абылай ханға жеткiздiк».

	Соңғы сөзi қаламгерлер қауымының Елбасын асқақтатып, əсiре мақтауына қатысты айтылған. «Өзiмiз ғана айтқамыз жоқ, бүкiл қазақ жұртын хорға жетеледiк». Қаламгер атты зиялы қауымның жеке басын күйттеп жүрiп, ел қамы, ұлт мүддесiн естен шығарғаны үшiн айыптау бар. Осыдан бiраз уақыт бұрын Елбасы бiр шоғыр зиялы қауым өкiлдерiмен кездескенде, олардың жалпақ мадақтан аса алмай, мысы құрып қайтқанын бiраз ақпарат құралдары сынаған еді. «Түркiстан» газетi де өз көзқарасын бiлдiрген болатын. Осы басқосуда болғандардың арасында Мұхтар Мағауин де болды. Бiрақ ол үлкен кiсiге жаппай мадақ айтып жатқан əрiптестерiне, өзi айтпақшы «хорға» қосылған жоқ, бiрақ суырылып шығып, қатал сын да айтқан жоқ. Үндемей кеттi. Неге?

	Себебi ол соңғы он үш жылда қазақ топырағында болған өзгерiстерге «Ұлтсыздану ұраны» арқылы өзiнше баға берiп, өз пiкiрiн əлдеқашан айтып қойған. Бұл туынды əуелi «Жұлдыз» журналында жарияланып, одан кейiн «Алтын Орда», «Ана тiлі», «Орталық Қазақстан» газеттерiнде қайта басылып, кейiн «Алаш» баспасынан өзiнше кiтап болып шықты.

	Осында айтылған уыты қатты сөздерiн ол көп алдында тағы бiр қайталау арқылы абырой жинауды артық көрдi ме? Əрине. Елбасының алдында, онымен жүздескен жүзi жарқын ел алдында көлгiрсiген көсем болу – тұлғаға лайық мiнез емес. Азаматқа «арық сөйлеп, семiз шығатын» қалыпты ұстану тəн.

	Осы шығармасында қаламгер тəуелсiздiк туралы бiраз ой-толғауын жұрт талқысына ұсыныпты. «Тəуелсiздiгiмiз баянды болсын!» деген жалаң ұран емес, «кешегiмiз осындай едi, ертеңiмiз қалай болар екен?» деген уайым. «Тəуелсiздiк алған қазақ едi. Орыстың өз елi бар. Немiс те, украин мен белорус та, өзбек пен татар да солай». Солайы солай-ау. Бiрақ тəуелсiздiк алғанымызға ұлт болып қуанып, жеке мемлекет болғанымызға шүкiршiлiк қыла бiлдiк пе? Шүкiршiлiк қыла алсақ, онда неге бiр мүшел жасқа дейiн бодан ел секiлдi тiлiмiздi көшеде қалдырып, ұлттық құндылықтарымыздытүгендейалмай, мүсəпiр болып отырмыз?

	Тiптi, «Қазақ республикасы», «Қазақ мемлекеті» деген тiркестi бойымызға шақ көрмегендей, Конституциядан алып тастадық.

	«Ұлттар арасында араздық тудырып алмайық» деген жалтақтықпен мемлекеттiк тiлдiң Ата Заңға сай өз мəртебесiне ие болуын заң аясында талап ете алмай отырмыз.

	«Ар-ождан, дiни наным-сенiм бостандығы» заңын қабылдап, «демократиялы» ел боламыз деп, мақсат-мүддесi бұлыңғыр түрлi дiни ұйымдарды ел iшiнде талтаңдатып қойдық.

	«Өзгелер бiздi өзiмшiл демесiн» деген жалған намыспен «қазақ – қонақжай» дегендi алға тартып, мазаққа да, масқараға да төзiп отырмыз.

	«Ұлтсыздану ұраны» бiр демде жазылған шығарма емес. Бiрақ əбден жүректегi сүзгiден өткен, мида пiсiп-жетiлген, мезгiлi туғанда қағазға түскен шығарма. Толғағы ауыр болса да, жеке бастың қамы емес, ұлттың болашағына қатысты ойлар болғандықтан – шыншыл. Сондықтан да көп шындықты дөп басып айтады. Көпшiлiгiмiздiң көкейiмiзде жүрген ойды айтып, айызыңды қандырады. Айта түссе екен дейсiң. Тағы жазса дейсiң. Бiрақ өзiн-өзi тұқыртқанның өскенiн көрген жоқпыз. Өзiне-өзi сын көзбен қарай отырып, жаны ашу, тығырықтан шығаратын жол iздеу – Мағауин бiзге мұны артығымен ұсынып отыр.

	Ендi осыны оқыған қайраткерлерiмiздiң iсiнен нəтиже шықсын.

	Мұхтар Мағауинге қойылуы тиiс тағы бiр сұрақ – мемлекеттiк тiлге қатысты сауал болатын. Жазушының шығармалар жинағының 13-томында келтiрiлген 1986 жылы 19 мамырда оқырмандармен кездесу үстiнде ол «Қазақ тiлiнiң болашағы туралы не айтар едiңiз?» деген сұраққа «Мен қазақ тiлiнiң болашағы тамаша деп ойлаймын. Қазiргi жағдайда да жақсы» деп жауап берген. Осы он тоғыз жыл iшiнде қаламгердiң пiкiрi өзгердi ме? Қазақ тiлiнiң болашағына бұрынғысынша үмiтпен қарай ма, əлде бiржола күдер үздi ме? Бұл сұраққа да жауапты «Ұлтсыздану ұранынан» таптық. «Қазақстандағы, яғни Қазақ елiндегi Мемлекеттiк тiл – қазақ тiлi! И баста! – болды, бiттi, дейдi орыс ағайындар. Қаламасаңыз да қабылдайсыз». Жоқ, жазушы «егемен елдiң мемлекеттiк тiлi – сол мемлекеттi құраған, тұрғылықты халықтың тiлi болуға тиiс» екендiгiнен əлi де танбайды екен, соған үмiт артады екен. Ұлт зиялылары осыған иманындай сенсе, қазақ мемлекеттiлiгiнiң өмiрi ұзақ болады дегенге мен де сенем.

	«Қайда барсам, алдымнан үш шал шығады» дейдi Мағауин бiр сөзiнде. Үш шал деп отырғаны – Төле би, Қазыбек би, Əйтеке билер. «Үш Шал – Үш жүздiң, демек бүкiл қазақтың бiрлiгiнiң көрiнiсi екен. Жай ғана сурет емес, насихат. Керек десеңiз, бүгiнгi ұлттық идеология». Үш бидiң қолдан салынған суреттерiнiң жер-жерде iлiнуiнен, олардың аттарының бiрге аталуынан жазушы ұлт тұтастығына төнген қауiп көредi. Ол мұны – қазақты бiрiктiрудiң емес, бөлудiң амалы деп түсiнедi. Əрине, бұл оймен келiспейтiн де кiсiлер бар. «Үш би – үш жүздiң бiрлiгі» деген түсiнiкке иланатындар қаламгерлер арасында да баршылық.

	Əрине, үш би турасындағы жазушы пiкiрi – оның жеке пiкiрi. Онымен келiспейтiндердiң де пiкiрi – жеке тұлғаның көзқарасы. Əркiм өз пiкiрiн айтуға құқылы, кез келген пiкiр назар аударуға лайықты. Бiрақ қазақтың мүддесi қозғалған жерде пiкiрiмiздi бiр жерден тоқайластыра алғанымыз дұрыс едi. Сонда ел болып, жұрт болып, Үш бидiң атын атап, Үш жүздi бiр-бiрiнен алшақтатуға қарсы күресер едiк немесе мұның дұрыстығына көп болып көз жеткiзер едiк.

	«Бiр жағадан бас, бiр жеңнен қол шығарудың» мəнiсiн сонда түсiнер едiк. Бiрақ бұлай ету үшiн қоғамдық пiкiрталасқа түсетiндер жеке бастың абыройынан ұлттың абыройын жоғары қоюы керек. Өкiнiшке қарай, мұндай мəдениеттi бiздiң зиялы қауымның бойынан табу қиынға соғар-ау.

	Абайды тағы бiр рет мысалға алсақ, ол «Кiсiге қарап, сөз алма, Сөзiне қарап, кiсiнi ал» дейдi. «Ұлтсыздану ұранынан» кейiн Мұхтар Мағауиннiң қай сөзiн де алуға болады. Ұран ретiнде (ұрандатқанды жақсы көремiз ғой). Үлгi ретiнде (ұлт үшiн қылатын iске). Бағдар ретiнде (ұлт болып қалыптасудың жолын табу үшiн). Баға ретiнде (бүгiнгiмiз жəне ертеңiмiзге).

	«Ұлтсыздану ұраны». Шығарманың атының өзi құлаққа түрпiдей тиедi. Шiркiн-ай, «Ұлт болу сабақтары» жазылар күн қашан туар екен?

	2005 жыл





ҚАЗАҚҚА ЕНДI ПАТРИОТ БОЛМАСҚА ЖӨН ЖОҚ




	Тəуелсiздiгiмiзге – 15 жыл.

	Осы он бес жылда қазақ ненi бастан өткердi? Мұны түйсiну үшiн санамалауды 15 емес, кемi 20 жыл бұрынғы кезеңнен бастау керек.

	Осыдан жиырма жыл бұрынғы қазақ қандай едi? Бүгiнде қандай? Сол кездегi қазақтың психологиялық бет-бейнесiн əйгiлi Желтоқсан көтерiлiсi ашып бередi. Ал бүгiнгi қазақтың шынайы бет-бейнесi осы тарихи оқиғаға не «көтерiлiс» деп, не «төңкерiс» деп баға бере алмай отырғандығынан байқалады. Бiр қызық əңгiме бар. «Көтерiлiс пен төңкерiстiң айырмашылығы неде?» деп сұрапты бiреу. Оған берiлген жауап:

	«Төңкерiс дегенiмiз – мақсатына жеткен көтерiлiс».

	Осы тұрғыдағы логикалық тұжырымға салсақ, Желтоқсан оқиғасы – төңкерiс. Себебi алғашқыда жеңiлгендей көрiнгенiмен, ол өзiнiң түпкi мақсатына жеттi: Кеңес Одағының керегесiн тiтiреттi, елiне егемендiк алып бердi. Алып империя «желтоқсаншылардың» жанды жерден қадаған найзасынан жараланып, көп ұзамай көз жұмды.

	Желтоқсанға – 20 жыл. Яғни қазақ рухы оянып, отаршылдыққа қарсы саналы түрде бас көтергелi бiр ұрпақ дүниеге келiп, ер жетiп үлгердi.

	Ал тəуелсiздiкпен қатар өмiр табалдырығынан аттаған нəресте ендiгi кəмелеттiк жасқа аяқ басты.

	Өмiр дөңгелегi бiр орнында тұрмайды деген осы. Көздi ашып-жұмғанша аттай жиырма жыл өте шығыпты. Қазақ пен орыс бiр қаланың көшелерiне сыймай, бiр-бiрiне таяқ ала жүгiрген кезең, Құдайға шүкiр, артта қалды. Қазақ туған қаласының қоғамдық көлiктерiнде қазақша сөйлеудi талап ете бастады.

	Бiрақ орысқа тəуелдi болған сана-сезiмнен əлi арылып болған жоқ.

	Мұның саяси-экономикалық, əлеуметтiк-демографиялық себептерi бар.

	Саяси-экономикалық себеп. Бiз жақын көршi Ресеймен тату-тəттi қарым-қатынасты ұстап, онымен стратегиялық серiктес болуға мүдделiмiз. Географиялық жағдайымыз да, көршiмiздiң экономикалық күш-қуаты да осыған жетелейдi. Оның үстiне, Ресей қазiр Батысты да, басқаны да өзiмен санасуға мəжбүрлеп отыр. Ендеше, алпауыт елмен араз болудан қазақтың ұтары жоқ.

	Əлеуметтiк-демографиялық себеп. Бiздiң елдегi орыстың саныосыдан15жылбұрынғыкөрсеткiшпенсалыстырғандақазiр əжептеуiр азайды. Бiрақ саны азайса да, мұндағы орыстың жүнi жығылған жоқ. Өйткенi бейнелеп айтқанда, қол созым жерде жалы күдiрейiп тарихи Отаны тұр. Путин бастап, əсiреұлтшыл саясаткерлерi қоштап, ТМД-дағы «отандастарының» құқығын қорғауға əркез дайын екендiктерiн жар салып айтып жүр. Ал олардың құқығын қалай, қайтiп жəне кiмнен қорғамақ екендiктерiн ашып айтпайды. Егер Қазақстандағы орыстар осы жердi Отаным деп бiлiп, осы жердiң азаматы екендiгiн мойындаса, осы елдiң заңын сыйлай бiлсе, оларға кiм тиiспек? Əлде мемлекеттiк тiлдi бiл деу – олардың құқығын аяққа таптау болып есептеле ме?

	Қазақ қоғамы осы сұрақтарға тура жауап берiп, бұл мəселенi бiржола шешуден тайсақтап отыр.

	Бiрақ қазiргi қазақ қоғамы үшiн ықпалды сыртқы күштерден гөрi, «етектен кiрiп, белдi алған», тонның iшкi бауындай жымдасқан өз арамыздағы кеселдi күштерден келер қауiп мол. Себебi олар қазақ қоғамының барлық мұң-зарын бiлiп, осал тұстарын əбден зерттеп, зерделеп алған.

	Бұл кеселдi күштердiң бiрi – алуан түрлi дiни ағымдар. Қазiрдiң өзiнде олар қазақ қоғамын iштен iрiтiп, төбе-төбе етiп бөлуге айналды. Кей деректерге қарағанда, қазiр жарты миллионға жуық қазақ Исламнан жат дiнге мойынсұнған көрiнедi. Өкiнiштi! Қазақ тiлi шұбарланып, дiнiн ұмыта жаздағанда да мұндай құлдыраудың алдында қалған жоқ едi. Жарты миллион қазақ ауа көштi немесе қырылып қалды деген сөз емес, олар туған топырақты басып жүрiп, ата дiн, ата дəстүрден терiс айналды. Себебi олардың ендiгi табынары да, таным-түсiнiгi де, тiршiлiгi де басқаша болмақ. Нағыз «мəңгүрттiң» қандай болатынын ендi көретiн боламыз.

	Бұл жарты миллион осы қалпымен қала берер дейсiз бе? Бекер. Олар өз қатарларын көбейтуге тырысады өйткенi əрбiр дiни ағымның мақсаты сол – идеяластарының санын көбейте түсу. Ендеше, көкөрiм жастарыңызға, дəрменсiз қарттарыңызға, жұмыссыз жандарыңызға жасалатын психологиялық шабуылдың қарқыны күннен-күнге күшейе бермек.

	Ең қорқыныштысы – осы.

	Қазақ көшеде, қоғамдық көлiкте өз тiлiнде еркiн сөйлеудi үйренсе де, даңғарадай үлкен мəжiлiс залдары мен мекеме кiреберiстерiнде мемлекеттiк тiлде сөз қатыса алмай, əлi қор болып жүр. Елбасы айтқандай, он бес жылда «аюдың өзiне де тiл үйрететiндей уақыт өтсе де», мемлекеттiк тiлдi шенеунiктерiңiздiң өзi əлi менсiне қоймайды.

	Десе де, осы он бес жылда бiз тым құрығанда, дертiмiз жайлы ашық айтатын болдық. «Бас кеспек болса да, тiл кеспек жоқ» екендiгiне қазақ тəуелсiздiк алғаннан кейiн көзi жете бастады. Тəуелсiз БАҚ-тардың саны көбейгендiгi – осының бiр дəлелi.

	Басынан бастап қайыратын болсақ, бұл он бес жылда қазақ:

	– мемлекеттiк рəмiздердi, елдiктiң басты белгiсi – шекараны бекiттi, əлемнiң басқа елдерiмен дипломатиялық қарым-қатынас орнатты;

	– төл Ата Заңын қабылдап, онда туған тiлiн «мемлекеттiк тiл» етiп жаздырды;

	– ХХ ғасырда көз жазып қалған Алаш азаматтарын ұрпақ алдында ақтап алды, тарихи «ақтаңдақтарды» жоюға əрекеттер жасады;

	– Елбасын екi рет, Парламенттi үш рет сайлап, бес үкiметтi ауыстырды;

	– өз еркiмен атом қаруынан бас тартты;

	– рухани құндылықтарын жаңғырта бастады;

	– «Өз күнiңдi өзiң көр!» деген ұранның дүмпуiмен сауда жасауды үйрендi.

	Бiрақ қазақ əлi:

	– мемлекеттiк тiлiн барша қазақстандықтарға мойындата алмай;

	– экологиялық проблемаларын шеше алмай;

	– экономикада өндiрiстi жолға қоя алмай;

	– халық санын тұрғылықты халықтың 70-80 пайызына жеткiзе алмай;

	– ұлттық мəселелердi шешуде өзгеге жалтақтықтан арыла алмай келедi.

	Тəуелсiздiк қазаққа не бердi? Əрине, ең əуелi ертеңге деген сенiм бердi. Желтоқсанның қазалы күндерi сабақ болғандықтан, қазақ өз басшысын өзi сайлап алу мүмкiндiгiне қол жеткiзгенiне тəубе ету керек. Осы себептен болу керек, 1995 жылы бүкiлхалықтық референдумда Қазақстан халқының 95 пайызы Нұрсұлтан Назарбаевтың президенттiк өкiлеттiгiн 2000 жылға дейiн созуға мүмкiндiк бердi.

	Тəуелсiздiкқазаққаерiкбердi,ерлiккесүйреледi.Тоқсаныншы жылдардың басында жарық көрген тəуелсiз басылымдарды парақтап шықсаңыз, атойлаған рух үнi құлағыңызға келгендей болады. Ал жекешелендiруден кейiн халықтың тұрмысы ауырлап, ерлер жұмыссыз қалғанда қара қазан, сары баланың қамы үшiн қазақ əйелiнiң қап арқалап базарға шыққаны ерлiк емей немене? Табанынан сыз, төбесiнен күн өткен сол əйелдердiң көбi денсаулықтарынан айрылды, десе де тасы өрге домалап, кəсiпкер əйел болып шыға келгендерi де баршылық. Ең бастысы, қазақ əйелi ерiнiң басын есiктен төрге сүйредi, жерге қаратпады.

	Тəуелсiздiк қазақты өз ақылымен жасалған қателiктерге ұрындырды. 1991 жылға дейiнгi олқылықтардың көбiн «Орталыққа», Компартия ұйымының тарапынан жасалған қателiктерге жатқызсақ та, одан кейiнгi кейбiр одағай тiршiлiгiмiзге өзiмiздi-өзiмiз кiнəлаудан өзге амал жоқ. Тəуелсiздiк алмай тұрғанда «Қазақ Республикасы» деген асқақ атауға ие бола тұрып, тəуелсiздiк алғаннан кейiн бiр-ақ күнде (1995 жылдың 30 тамызы) «Қазақстан Республикасына» айналуымызға не жорық? Рас болса, ұзынқұлақ бұған кiнəлi атағы дардай, беделi зор академик ағаларымыздың бiрi дейдi...

	Сөзiмiздiң басында айтылған, биыл кəмелеттiк жасқа аяқ басқан қаракөз кiм? Ол қандай азамат болып өсiп-жетiлдi? Экономикалық көрсеткiштерге аса мəн берiп, ұрпақ тəрбиесiн салақсытып алған жоқпыз ба? Ұрпақ тəрбиесiнiң қайнар көзi – мемлекеттiк идеология емес пе? Баяғы дала қазағын ғасырлар бойы жалғасып келе жатқан салт-дəстүр, əдет-ғұрыптар жүйесi тəрбиелесе, бүгiнгi қазақтың ата-анасы баласын қай ұстынмен тəрбиелеп жатыр? Кеңес Одағының кезiнде тəрбие көрген ұрпақ қазiр ана тiлiнде екi ауыз сөздiң басын қоса алмай, жатбауыр болып өстi. Осы қателiктi қайталамаудың амалы қане?

	ХХI ғасырдың қазағы баласын ұлтжанды етiп тəрбиелеуi керек. Өйткенi «демократияшыл» батыстың өзi ең əуелi өз елi мен дiнiне адалдықты бағалайды, насихаттайды. Патриот болмаған қазақтың баласы халқының байлығын суық қолдардан қорғай алмайды, шекара сызығын сақтай алмайды, ұлт болып бiрiге алмайды. Патриот болмаған қазақтың баласы жемқорға айналады, ата-анаға деген құрметтi ұмытады, дiнiн сатады.

	Он бес жылдың өнегесi көп. Осы өнегеден сабақ ала алсақ, жақсы. Əйтпесе, жылнама жүргiзiп, өткендi саралап не керек? Кешегi тарих – ертеңгi келешекке жөн сiлтер бағдар болуы керек.

	2006 жыл





АТА-ƏЖЕ ИНСТИТУТЫ ҚАЙДА ҚАЛДЫ?


	Немесе қазақтың бала тəрбиелеу дəстүрі жайлы біраз ой



	Қазақ бала тəрбиесіне аса қатты мəн бермеген бе деп ойлаймын. Бəлкім, менің бұл ойыма қарсы дау айтатындар көп болар, солай болса, тіпті жақсы.

	Бəлкім, біз ғасырларға жалғасқан бала тəрбиесінің ереже-қалыптарын ұмытқан болармыз. Əйтпесе, ауыз əдебиетінен белгілі «жігіт сыны» қайдан шықты? Ер жетіп, аттың жалын тартуға жарап қалған баласын көпті көрген көнеге немесе ел билеген биге апарып сынату қазақта ежелден бар дəстүр емес пе?

	Менің қозғамақ əңгімем он сегізінші, тіпті, он тоғызыншы ғасырдың қазағы туралы емес, өзімізге етене таныс жиырмасыншы ғасырдың қазағы туралы. Мысалы, соғыстан кейін (ІІ дүниежүзілік, əрине) дүниеге келіп, ұрпақ өсірген қазақ жайлы. Осы қазақ баласын қалай тəрбиеледі, оған қандай ұстаным-өнеге көрсетті, қай бағытқа жөн сілтеді? Ең əуелі, бұл қазақ советтік идеологияға имандай ұйыған, Ленинді Құдайдай тұтқан ұрпақ болатын. Тап осы ұрпақ өмір сүрген кезең «Баланы жастан...» дейтін даладағы қазақтың бала тəрбиелеу дəстүрінің үзілген кезі, бəлкім. Ал мұның алдындағы ұрпақтың санасында қазақы дəстүр-салттың сарқыншағы сақталған болатын.

	Менің əжем 82-ге келіп қайтыс болды. Ұмытпасам, өзі 1906 жылғымын дейтін-ді. Тілі қыршаңқы, əлдекімді тілдей қалса, сөзі санаңды тіліп, сүйектен өтетін. Бірақ, неге екенін, өзінің өткен өмірі жайлы артық əңгіме айтқанды жаратпаушы еді марқұм. Мүмкін біз сөйлете алмаған шығармыз, кім білсін? Бірақ анда-санда өткен күндерді еске алғанда, сараңдау айтылған екі-үш ауыз сөзден қазақтың көбін жалмаған аштық пен соғыстың суық лебін сезінгендей, бойымыз түршігіп қалатын. Бəлкім, марқұм əжем ауыр күндерді еске алмай өмір сүргісі келді ме екен. Адамның жамандықты тез ұмытуға тырысатын əдеті бар емес, пе? Бəлкім, тоғыз перзентінен көрген немере-шөберелерінің ортасында отырып, осынау жарқын, бейбіт күнге жеткеніне іштей тəубе айтқан шығар. Қалай дегенмен де, сол кісі маған ескіліктің қалдығындай көрінетін. Иə-иə, көзі емес, қалдығы, сарқыншағы.

	Бұл ұрпақ замана тудырған ауыртпашылықтарды қабырғалары қайыса көтере жүріп, балаларын аузына тістеп жүріп асырады, алпамсадай болмысымен өнеге болу арқылы тəрбиеледі.

	Менің əжем өзімен бірге о дүниеге тұтас кезеңді ала кетті. Ал ол кісінің балалары, яғни соғыстан кейін советтік идеологияның инкубаторы басып шығарған буын балаларына тəрбиені партия рұқсат берген кітаптармен тəрбиеледі.

	Советтік дəуір дүрілдеп тұрған кезде қазақтың əрбірінің үйінде (əрине, көзі ашық, кітап оқуды əдетке айналдырған қазақтың үйінде) Б.Споктың бала тəрбиесі жайлы еңбегі кітап сөресінде тұрғаны мəлім. Споктың идеяларының КСРО партиясына неге керек болғандығын төменгіде бір мысалдан-ақ түсінесіз.

	Спок жаңадан дүниеге келген нəрестені бірден тəртіпке баулуды ұсынады. Баланы жуынып, тамақтандырып, төсегіне жатқызғаннан кейін, себепсіз жылаған жағдайда Спок оған анасы бірден жетіп бармауы қажет деп түсіндіреді. Себебі бала ата-анасының өзінен басқа да жұмыстары бар екендігін, дəл қазір шешесінің оған қарай алмайтындығын ерте бастан ұғынуы керек дейді. Сол себепті шешесі баласы жылай бастаған уақыттан əуелі 5 минуттан соң, келесі жолы 10 минуттан соң, сосын 20 минуттан соң ғана жанына баруы қажет. Осылайша жарты сағат бойы жылаған бала шешесінің бұл дауыс шығарған бойда қасына жетіп келмейтіндігін түсінеді. Бұл сызба-нұсқаны оқып отырып, болашақ ана өзін бала емес, əскер тəрбиелеп жатқандай сезінуі ғажап емес. Бұған таң қалатын да ештеңе жоқ. Советтік партияға кез келген жағдайда партия айтқанын бұлжытпай орындайтын, темірдей тəртіпке бағынатын адамдар керек болды.

	Менің бір танысым өзінің нəресте шағы туралы былай дегенде, жағамды ұстадым: «Мен дүниеге келгенде əкем де де, шешем де жұмыс істейді екен. Сонда шақалақ мені «құлап кетпесін» деп екі темір төсектің түйіскен тұсына жатқызып, үйде жалғыз тастап кетеді екен. Əрі қарным ашып, əрі кереуеттің ойығына қысылған мен шыңғырып жылай береді екем, жылай-жылай тіпті дауысым шықпай қалатын көрінеді. Ал шешем сол уақытта «осы бала өліп қалмаса жарар еді» деген қорқынышпен далада жұмыс істеп жүре берген».

	Бұл отбасылық жағдай туралы мен артық ештеңе айтпай-ақ қояйын, тек əділдік үшін қосарым – сол қыз аман-есен бой жетіп, тұрмысқа шыққан, ал өз баласының асты-үстіне шығып өбектегенде, жүрегің елжірейді. Туған шешесімен қарым-қатынасы жаман емес.

	Біз сөз етіп отырған кезеңде үйде баланы Спок «тəрбиелесе», «түзде», яғни мектепте оның əр басқан қадамын октябряттар, пионерлер, сосын комсомол ұйымдары жіті қадағалап, бақылап отырды. Бала əлдебір бұзақылық жасай ма, сабағы нашарлады ма, қоғамдық жұмысқа атсалысудан бас тартты ма – аталмыш ұйымдар дереу іске кірісіп, мектепке ата-анасын шақырып, жиналыс ашып, сөгіс жариялап, баланы сыныптасының бақылауына беріп, əйтеуір түрлі шаралар қолданып, əбігерге түсетін де жататын. Əрине, қазіргі заманда сол тəртіпсүйгіш ұйымдарды аңсайтындар да бар шығар, бірақ маған осы əрекеттердің бəрі адам емес, біркелкі санасы бар, біртекті ойы бар роботтектес ұрпақ дайындаушы үлкен идеологиялық машинаны елестетеді. Тіпті, сол қоғамның əрбір мүшесінің əрбір қадамын алдын ала есептеп, алгоритмін шығарып қойған есептеуіш машина дерсің. Былайша айтқанда, аса қуатты компьютер-ми. Ол «ми» – анау-мынау емес, компартияның өзі болатын.

	Бала тəрбиесі қоғамдық іс болмасын демейміз, бірақ тап осы жүйе бала тəрбиесі үшін жауапкершілікті ата-ананың мойнынан алып, қоғамдық ұйымдарға арта салды. Баласы əлдебір сабақтан үлгірмей қалса, мектептегі мұғалімді жазғыратын ата-аналар қайдан шықты дейсіз?

	Ақыр аяғы, Компартия тараған уақытта, осы ата-аналар балаларына дұрыс бағыт бере алмай қалды. Себебі бұған дейін «өзі тəрбиелеп, түзеп алады» дейтін «қамқоршы» жоқ, бала тəрбиесінің бар қиыншылығы мен жауапкершілігін жеке-дара арқалауға тура келді. Ал тек партияның дегенімен жүріп-тұрған буын өз ұрпағына не жөн сілтемек? Осы жерде маған бір ой келіп тұр: мүмкін қазіргі ата сақалы аузына түскен қадірлі ақын-жазушы, зиялы қауым балаларының ана тілін білмей, қазақы дəстүрден мақұрым қалғандығының əлеуметтік түп-төркіні біз қозғаған мəселеде жатқан шығар. Өзі қоғамдық жұмыстардан босамаған, таланты мен еңбегін партиялық құрылысты орнатуға арнаған, ал бала тəрбиесін мектепке, яғни қоғамға «сеніп» тапсырған зиялылар өз ұрпағының қай бағытта өсіп жатқанына жеткілікті түрде көңіл аудармаған болар?

	Мен бұл буынды кіналаудан аулақпын. Себебі қай заманның адамы болмасын, олар өз тағдыр-талайына орай ауыртпашылықтарды бастан кешті, ал біз сөз етіп отырған буынның балалық шағы (соғыстан кейінгі ауыр жылдар), жастық шағы (комсомолдық ұрандардың сананы улаған кезі) мен нақ еңбек етер, шығармашылықпен айналысар кезеңінің (дағдару, тоқырау кезеңі) тұщысынан ащысы көбірек болды ма деп ойлаймын. Тіпті, бұл буынның қарттыққа жол бастар зейнеткер шағы да қиын кезеңге тап болды: өмір бойы сеніп өткен ұстанымдары қирап, еңбектері еш болды, кейінгі ұрпақ оларға алғыстың орнына қарғыс айтпаса да, өкпе артты, оның қарғыстан несі жеңіл дейсіз?

	Ал осы буынның балалары – қазіргі жастар да отау құрып, ұрпақ сүйетін жасқа жетіп қалды. Социалистік жүйенің бар пəрменін толықтай сезіне алмаса да, оның темірдей тəртібін түйсініп үлгерген, алды – комсомол, соңы – октябрят болып үлгірген ұрпақ. Тəуелсіздік алғаннан кейінгі алғашқы жылдары ұлттық салт-сананың қайта жаңғыруын жеткіншек санамен сезініп өскен ұрпақ. «Өз күніңді өзің көр» деген қағиданың мəнін ерте ұққан ұрпақ.

	Тоқсаныншы жылдардан бері қарай елімізде бала тудық қоғамдық мəселеге айналып, əйелдердің бір баладан артық дүниеге əкелмеуі дөңгелек үстелдерден Парламент мəжілістеріне дейін айтылғаны белгілі. Міне, 2004 жылдан бастап Қазақстанда туу көбейген көрінеді. Мұны Үкіметтің ана мен бала денсаулығына көңіл бөліп, бала туу мен өсіруге берілетін жəрдемақыларды қалпына келтіре бастауымен байланыстырамыз. Демографтар бұл құбылыс тағы да бес-алты жыл жалғасын табады деседі. Себебі қазір бала туатын жастағы əйелдер негізінен 1979-80 жылдары дүниеге келген қыз балалар екен. Осы жылдары да Үкімет бала тууға байланысты біраз жəрдемақылар тағайындаған. Яғни бала көтеретін əйелдердің саны өзге жылдарға қарағанда көбірек. Ал одан кейінгі жылдары туудың азаюы себепті, келесі буында бала туатын əйелдер саны аз болатындығы түсінікті.

	Əлеуметтік жағдайдың ұлт сапасы мен санына қалай əсер ететіндігі осы мысалдан-ақ көрінсе керек.

	Яғни бұл ұрпақ қазақтың санын біраз шамаға көбейтумен ерекшеленбек. Ал ұлттың сапасын жақсартудағы олардың үлесі қандай болмақ?

	Тап осы ұрпақтың мойнында тұрған міндет көп. Себебі олар тəуелсіздікпен бірге есейді, яғни өз баласын ұлтжанды етіп тəрбиелеп шығаруды қанымен емес, жанымен аңсауы керек.

	Салыстыру үшін қазір жасы 18-ге енді ілінген ұрпақты алайық. Олар Компартия туралы кітаптан оқып білмесе, оның елесін де көрген жоқ, тезіне түскен жоқ. Олар ес тоқтатып, етек жабатын уақыт тоқсаныншы жылдардың ортасы, яғни социалистік жүйе тəрбиесінің табы ескіріп, ұлттық ұрандардың үні бəсеңдей бастаған, қоғам идеологиялық ұстанымдарынан айрылып, жаңасын қалыптастыруға үлгіре алмай, əркім тек өзі үшін, от басы, ошақ қамы үшін тырбанып тіршілік етіп жатқан кез. Бұл кезеңде ұрпақ тəрбиесімен тікелей айналысатын мемлекеттік бағыт-бағдар болған жоқ. Мектептерде миссионерлер қаптап, сапасыз жазылған оқулықтардың шыққаны да осы кез.

	Басқаша айтқанда, балалықтан жастық кезеңге өтуі толығымен өз ырғағымен, бақылаусыз жүрген ұрпақ – осы. Олар «пионерлер» дегеннің кім екенін білмейді, ұлттық тəлім-тəрбиеге де ұмсынбайды. Негізінен тек материалдық мұқтаждықтарды өтеуді өмірдің мақсаты деп түсінеді. Себебі олар жеткіншек болған уақыт – байлық бедел мен билікке қол жеткізетін бірден-бір құралға айналған уақыт болды.

	Бұл ұрпақ өзі бала сүйетін жасқа жеткенде (жетіп те қалды) балаларын, сөз жоқ, батыстық үлгімен тəрбиелейді, себебі өздері батыстық əуендерге ырғалып, би билеп өсті. Бұл ұрпақты қазақтың болашағы алаңдатпауы да мүмкін, себебі олар космополиттік вакуумде ер жетті. Ендеше, бұл ұрпақ қазақ демографиялық келешегіндегі ақтаңдаққа айналуы əбден мүмкін.

	Сондықтандақазірбаласүйіпотырғанқазақжастарынаүміт мол. Олардың көпшілігі – менің замандастарым, немесе Саттарша айтқанда, «менің құрдастарым». Олардың тəуелсіздік желімен желпінген саналары əлі де ұлттық үстемдікті аңсайды. Олар балаларына «Жиһангер», «Хакім-Əлі», «Ерасыл», «Ақтанберді» т.б. деп ат қояды. Олар балаларының маңдайына – кекіл, төбесіне – тұлым қояды, əлбетте, қазақша сөйлетіп, бөбегіне «Батырлар жырын» оқып береді.

	Бұл буынның ұлттық тамырды аңсайтындығының өзіндік себебі бар. Олар мақаланың бас жағында сөз болған, ХХ ғасырдың басында дүниеге келген алпамсадай аға ұрпақтың тəлім-тəрбиесінің шет жағасын көріп қалды, яғни олар – менің марқұм əжем секілді 80-90 жыл жасаған ата-əжелердің немерелері.

	Қазақ əдебиетінде «атасының баласы» немесе «əжесінің баласы» дейтін Кейіпкер бар. Басқа əдебиеттерде бар-жоғын қайдам, қазақ жанының дархандығы, тереңдігі, балаға деген шексіз мейірімі осы Кейіпкер арқылы беріледі. Атасының өнегесін көрген, əжесінің жан мейірімін сезініп өскен бала жаман болмайды деген ұғымды сіңіреді.

	Менің құрдастарымның арасында да «атасының баласы» мен «əжесінің қызы» дейтіндер көп болды. Олардың бойынан өзгелерден ерекшелеп тұратын алып бара жатқан ештеңе көре алмасаңыз да, мінезінен əлдебір жұмсақтықты сезінесің. Жақындай кетсең, кəдімгі қазақтың қоңыр мінезінің исі аңқып тұрғандай сезілетін. Əдетте, «атасы мен əжесінің балалары» мектепте де, университетте де жарқырап көзге түспесе де, үлгерімі жақсы болатын, ең бастысы біреудің ала жібін аттамай, арамдыққа баспай, адал өмір сүруге тырысатыны – қанына сіңген мінез сияқты көрінетін. Бір ғана кемшілік – ұяңдығы болуы мүмкін. Бірақ бұл өсе келе тезге оңай түсетін мінез емес пе?

	Əйтеуір, осы ұрпақ атасы мен əжелерінің алдында тіл сындырып, шұрайлы сөйлеуді үйренді, қазақты ырым-жырымдарын біліп, ұлттық санаға жақын болып өсті.

	Бірақ «атасының баласы» мен «əжесінің қызы» деген ұғымдар осы буынның балалық шағымен бірге келмеске кетті ме деп қорқамын.

	Себебі бұл буын өз ұрпағына тəрбие беру мəселесімен бетпе-бет келгенде, олар тек өз күшіне, яғни аз ғана өмірлік тəжірибесіне жүгінуге мəжбүр. Оларға қол ұшын беріп, бағыт сілтейтін «ата-əжелер», яғни өз ата-аналары – социалистік санасы өше қоймаған ұрпақ.

	Қазіргі қазақ қоғамында бала тəрбесіне қатысты бір-біріне əрі қарама-қайшы, əрі параллель екі ағым байқалады: баланы ата-əже тəрбиесіне беруге мүдделі болса да, оған іштей қарсы ата-ана мен немере бағуға құлықсыз ата-əжелер.

	Бір əңгімесінде Дəркембай Шоқпарұлы «соғыстан кейін туғандарда арасында қазақтың «қария» дейтін атауға лайығы жоқ» деп еді. Екінші ағымның түп-төркінін түсінуге жетелейтін тұжырым бұл.

	Қазір немере сүйіп отырған жасы 50-60-тардағы əйелдерді сөзге тартып көріңіз. Əсіресе, қалалық əйелдерді. Өмір бойы жұмыс істеп, жақсы қызметте болып, үйде де, түзде де еркек пен əйелдің теңдігін талап еткен əйелдер буыны жасамыс тартқан шағында да «қартайдым» демейді. Керісінше, балаларын өсіріп, шамасы жеткенше өз ұяларына қондырып, «жеткізіп болдым» дегенде, енді «өзі үшін» өмір сүргісі келеді. Немере – олар үшін ұрпақ жалғастығының белгісі ғана, оны арқалап қартаю бұл буынға жат қылық.

	Өз баласының тəрбиесін Компарияға жүктеген ұрпақ өкілдерінің ішінде немеренің қадірін білуі некен-саяқ.

	Қазақтың «немере баладан тəтті» дейтін қағидасы əлсіреп, өз күшін жоя бастағандай.

	Бір қызығы, қазіргі жас ата-аналар да балаларын ата-əжесінің тəрбиесіне беруге құлықсыз. Бірқатар жас отбасымен сөйлесіп, мұның бірнеше себебін анықтадық.

	Біріншіден, екі ұрпақтың арасындағы бала тəрбиесіне қатысты түсініктері мүлде қарама-қайшы. Жастардың пікірінше, ата-əжелердің қазіргі заманның ағымына ілісе алуы, яғни баланы бағып-қағу мен тəрбиелеуді соңғы үлгілерін түсіне алуы неғайбыл. Ғылыми зерттеулер үнемі жаңа, тосын нəрселерді ұсынады. Сондай жаңалықтың бірі – баланы құрсақта жатқанда-ақ тəрбиелеу. Қазіргі жастар мұны соңғы кездері жарық көрген шет тілдегі (аудармалары арқылы) кітаптардан оқып-білсе де, оны ата-əжелерге түсіндіру қиын сияқты. Яғни жастардың тұжырымы «олардың заманы басқа, біздің заман басқа, сондықтан баланы заманына сай тəрбилеудің жөнін біз жақсырақ білеміз» дегенге саяды.

	Екіншіден, ата-əжелер қанша дегенмен, жасы келген адамдар, ертең «олай-бұлай» болып кетсе, балаң сана үшін бұл ауыр соққы болуы мүмкін. Мысал ретінде, кейбір ата-аналар өздерінің балалық шағын тілге тиек етті. Жеті жасқа дейін əжесінің қолында өскен жас қызды «ертең олай-бұлай болып кетсем, ата-анасынан ажырап қалар» деп əжесі өз əке-шешесіне қайырады. Қазіргі ғылым жеті жасқа дейін баланың санасы толық қалыптасып, тəрбиенің іргетасы мықтап қаланатындығын дəлелдеді. Осы жасына дейін əжесінің аялы алақанында бетіне жел тимей өскен қыздың туған шешесімен тіл табысуы қиынға соғады. Мұның соңы жеті жасқа дейінгі тəрбиенің ұстыны осы кезде күрт өзгеріске ұшырап, одан əрі басқаша бағытта дамиды.

	Бір ауыз сөзбен түйіндегенде, қазіргі жастар баланы мұндай «эксперимент» нысанына айналдыруға қарсы.

	Əрине, ең дұрысы – баланың ата-анасын да, ата-əжесін де біліп өскені, яғни тəрбиені екі жақтан алғаны мақұл. Бірақ екіжақты тəрбие бірін-бірін жоққа шығаратын емес, бірінің кемшілігін бірі толықтыратындай болуы керек.

	Бұл ойымызды жоққа шығаратын бір-ақ нəрсе бар: ол – жас отбасылардың ата-енесінен бөлек тұруы. Əке-шешелері ауылда, өздері қалада тұратын жағдайда жоғарыдағы ойдың жүзеге асуы тіпті қиындай түседі.

	Сонымен, ойымызды қорытындылай келе, қазақ үшін қатерлі бір құбылыстың дендеп келе жатқанына назарыңызды аударамыз. Ол – ата-əже институтының жойылып бара жатқандығында. Ал жоғарыда айтып өткеніміздей, ата-əже институты – қазақтың қазақтығын, ұлттық сана-сезімін ұрпаққа берудің таптырмас мүмкіндігі, жолы еді. Екі ұрпақтың өсіп-өну жолындағы қарама-қайшылықтар бұл жолдан көз жазып қалуымызға əкелуі мүмкін.

	Лайым олай болмаса дейміз.

	2006 жыл





БIЗ ҚАЙДА БАРА ЖАТЫРМЫЗ?


	Кекiлбаев ешкiмдi аяған жоқ



	Бiздiң шенеунiктер мен зиялылар газет оқымайтын шығар. Оқыса да... əй, қазақ газеттерiн оқымайды-ау деймiн. Өйткенi ресейлiк меншiктегi немесе сол мазмұн-нысандағы газеттердiң арасында анда-санда қазақ газеттерiн оқып тұрса, мемлекеттiк идеологияның өзегi не екендiгiнен хабардар болып жүрер едi.

	Зиялылар мен шенеунiктер оқымағаннан кейiн қазақ газеттерi өз дауысын өзi естiгенге мəз жаңғырықтан несi артық?

	Бiрақ солай екен-ау деп бiз де идеология туралы жазуды тоқтатпақшы емеспiз. Өйткенi күндердiң бiр күнiнде, ғайыптан тайып... шенеунiктерiмiздiң ұлтжанды санасы, зиялыларымыздың азаматтық намысы оянып, газетiмiздiң бiр санын алып, оқып қалуы мүмкiн-ау деген үмiтiмiз қаламды қолдан түсiрмеуге үгiттейдi.

	Қазақтың мұңы... деген тiркестi естен шығара бастадық. Себебi ХХ ғасырдың басында жоқ ретiнде iздеу салынған Мұңымыздың бүгiнде бiрi де түгенделген жоқ. Ендi ХХI ғасырдың басында Жоғымызды басқа жолмен iздеуге көштiк. Заман ағысы қазақтың мұңын мемлекеттiң ұлттық саясатынан, əлi пiсуi жетпеген жоба күйiндегi ұлттық идеологияның астарынан iздеудi меңзейдi.

	Ал бiздiң елдегi оның жағдайы нешiк?

	Астанада Шығармашылық жəне ғылыми интеллигенцияның екiншi басқосуы болып өттi. Ұйымдастырушылардың айтуынша, оған ТМД елдерiнiң бiрсыпыра зиялы қауымы жиналған көрiнедi. Былайша айтқанда, бұрынғы бодан, қазiр тəуелсiз елдердiң ар-ұяты, миы мен санасы. Сүт бетi қаймағы. Бұл қауым бас қосып, ортақ кеңес құрып болған соң, зиялы сұхбаттардың қорытындысы ретiнде екi резолюция қабылдады. Не жөнiнде дейсiз бе? «Ұлы Отан соғысындағы Жеңiстiң» 65-жылдығын тойлауға арналған құжат. Яғни, 70 жылдай ортақ идеологияға ұйып, басы артық ойдың ұшығын шығаруға қорқып өмiр сүрген зиялылар советтiк тепкiнiң табын саналарынан əлi сызып тастай алмаған сияқты.

	Бiрiншiден, шын мəнiндегi зиялы қауымның ой-санасы бүгiнгi саяси жүйеден азат болуы керек. Астанаға жиналған қауым бүгiнгi тұрмақ, кешегi саяси жүйеге рухани тəуелдi ме деп қалдық. «Ұлы Отан соғысы» деген қай соғыс? Құрамындағы республикалардың мемлекеттiк тарихын жоққа шығарып, ұлт-азаттық көтерiлiстердiң маңызын азайтып, ұлттық батырлардың атын атауға тыйым салдырған, содан кейiн тозығы жетiп тарап кеткен саяси жүйенi қайта-қайта насихаттаудан не ұтамыз?

	Əлi күнге дейiн тарих оқулықтарында «Ұлы Отан соғысы» деп аталып келген терминдi өзгерту жөнiнде бiз бұған дейiн жазғанбыз. Қазақ ақпарат құралдарының көпшiлiгi мұны «Екiншi дүниежүзiлiк соғысы» деп жалпылай ғана атап жүр. Ал 9 мамырды – фашизмдi жеңген күн дейдi. Дұрысы – осы.

	Екiншiден, 1941-1945 жылдардағы Екiншi дүниежүзiлiк соғыс тiптi қазiргi Ресей үшiн де Отан соғысы емес. Əйтпесе, I Дүниежүзiлiк соғысты да «Отан соғысы» деп атау керек. Өйткенi, 1914 жылы да Германия дүние жүзiн жаулау мақсатында басқыншылық соғыс бастаған.

	Екiншi дүниежүзiлiк соғыстың басталу себептерiне қатысты бiраз зерттеулер жасалды. Бiр деректерге жүгiнсек, фашистiк Германияның басқыншылық пиғылын Совет үкiметi бiлген, тiптi Гитлер мен Сталиннiң арасында құпия келiсiм болған. Егер Гитлер уəдебұзар болса, Сталин оған дейiн онымен ауыз жаласқан сыбайлас болса, бұдан кейiн Германия мен Совет Одағы арасында болған соғыс қалайша «Отан соғысы» саналмақ?!

	60 жылдан берi тарихқа жаңа көзқарас қалыптастыратын кез келдi. «Елу жылда ел жаңа» екенi қазақтың есiнде болса да, тəуелсiз мемлекеттерден жиналған зиялы қауым мұны бiлмейтiн сияқты. Олар Екiншi дүниежүзiлiк соғыста кешегi «одақтас», бүгiнгi тəуелсiз елдердiң қанды жеңiске қалай жеткенiн тойлау шараларын талқылағаннан гөрi, осы соғысқа деген бұрма көзқарасты түзеуге талпынсайшы? Жаңа заманның тарихын жазуға бағыт сiлтесейшi?

	Қауымның емес, қоғамның емес ... санадағы сiлкiнiске əлi зəрумiз.

	Аузымен орақ орған шығармашылық жəне ғылыми интеллигенцияңыздың санасы 60 жылдық тарихқа жаңа көз-қарас қалыптастыруға жетпегенде, басқамызға не жорықау?

	...Азаттық қарумен емес, қанмен емес, санамен алынатындығын ұғып қалдық. Сана жорығына шығуға жүрек дауалатпай жүргенiмiз əлi бiраз жыл өткеннiң елесiне ерiп, елпектеуiмiзге əкелер. Атырау мен Павлодар облыстарында коммунистер «Қазан төңкерiсiнiң 90-жылдығы» қарсаңында студент жастар арасында шығармашылық байқау жариялапты. Оның жеңiмпаздарын өткенде ақшалай сыйлықпен марапаттап та тастады. Мiне, бiздiң мемлекеттiк саясат.

	Студенттерге «Социалистiк революцияның əлемдiк масштабтағы ролi мен оның Қазақстан дамуы үшiн маңызы» деген тақырыпта реферат жазғызып жатырмыз. Солқылдақ сананы құлдық сана болуға дайындап отырмыз...

	Сараптау жасасақ, бұл шаралар жан-жақты ойластырылған жымысқы саясатыңыздың нақ өзi-ау...

	...Былтыр Борат деген «дөкей» Қазақстанды дүр сiлкiндiрдi. Обалы не керек, түпкi мақсаты беймəлiм осы жоба бiздiң шенеунiктердiң қаншалықты ұлтжанды екенiне айқындауыш болды. Қазақстан туралы адам сенгiсiз өтiрiктердi үйiп-төккен Борат туралы Президент Назарбаевтың өзi шетелде жүргенде түсiнiктеме беруге мəжбүр болды. Ал оны сотқа беремiз деген бiздiң шенеунiктер əуелгiде намыстанғансып, өре көтерiлiп, даурыққанымен, соңында қозғалақтап, қипақтап, ақыры... тынышталды.

	Сол Борат «Қазақстанын» ұмытпапты. Тұп-тура бiр жылдан соң ортамызға қайта келдi. Бұл жолы Қазақстан туралы жолбастаушы кiтапша шығарыпты. Онда Қазақстан туралы масқарампаз «əңгiмесiн» одан əрi жалғастырады.

	Бұл жоба Қазақстанның халықаралық имиджiне нұқсан келтiрудi мақсат еткен шығар-ау, бiрақ мен бiздi сырттан сынап-мiнеп, сайқымазақ болып жүрген Бораттың тiрлiгiнен гөрi өз iшiмiздегi құлдық санадағы шенеунiктер мен зиялылардың iс-əрекетiнен ұлттық тəуелсiздiгiмiзге келер зиян көбiрек пе деп қорқамын.

	...Əрине, үмiтсiз емеспiз. Көптен берi үнiн ести алмай жүрген Əбiш Кекiлбаев кешегi аптада күндей күркiреп, Үкiмет мүшелерiн жерден алып, жерге салып, айызымызды бiр қандырып тастады. Ашуы əбден титығына тиген адамның кейпi байқалды. Мемлекеттiк тiлдi жетiмсiреткен Үкiметтi де, лоббистердiң ығынан шыға алмай отырған Парламенттегi əрiптестерiн де – ешкiмдi аяған жоқ. «Үкiмет əлдебiр қаржылық топтардың лоббиiн жүргiзуде, ал Парламент болса, соның соңынан сөзсiз ерiп барады» дедi ол. «Бiз халыққа бiрден-бiр керек шаруаларды саяси шоуға айналдырып барамыз. Сондықтан көптеген мəселелер шешiлмей жатыр. Тiл-тiл дегенде, көпшiлiгi егер 17 министрдiң 17-сiн қазақша сөйлетсек, мемлекеттiк тiлдiң бар мəселесi шешiлiп қалады деп санайды.

	17 министрге қазақша үйрету үшiн ұлттық бағдарламаны жасаудың қажетi жоқ, бар болғаны 17 министрден талап ету керек. Бұл сол орынтаққа отырғызғанда қойылатын кəсiби квалификациялық талап. Адам құқығы одан бұзылмайды. Адам құқығын кiрпiк қақпай қорғайтын халықаралық ұйымдар десек, олар да БҰҰ-ның жұмыс тiлiнiң бiрiн бiлмей, жұмыс iстей алмайды. Сол сияқты Қазақстанда да мемлекеттiк тiлдi бiлмеген кiсi мемлекеттiк қызметте iстемеуi керек».

	Бəрекелдi. Арыз айтылды, талап етер кiмiң бар? Əбiш ағадан артық айттық демеймiз:

	«Мемлекеттiк тiл мəселесiн түбегейлi шешудiң жолы, ұлттық прогреске жетудiң ең басты шарасы – осы заманғы бiлiм берудiң барлық деңгейiн қазақ тiлiне көшiрудi қамтамасыз ету.

	Ал балабақшаларды қазақ тiлiне көшiру үшiн не iстелуде жəне ондай бағдарлама бар ма? Жоқ. Бастауыш мектеп қанша уақыт қазақ тiлiмен қамтылуда? Белгiлi ме? Жоқ. Орта мектепте де, жоғары оқу орындарында да солай. Ендеше, неге бiз Бiлiм министрлiгiнен жақсылап сұрамаймыз? Үкiметтiң 70 пайызы бұрынғы министрлер ғой. Олар не бiтiрiп отыр, осы кезге дейiн не iстеп, не қоятынын бiлмесе? Неге оларға тастай қатып, жабысып отырмыз? Қайталап айтамын, бiз тiл мəселесiн шешуде ең алдымен мемлекеттiк тiлде бiлiм беру мəселесiн жолға қоюға тиiспiз. Осыны министр бiлмесе, бiлмей кетсiн. Биыл iстесiн, келер жылы бəрiбiр сызып тастаймыз»

	P.S. Əбiш аға сөйлеп жатқанда, «Аға, ашуыңды берші» деген ешкiм болған жоқ. Себебi «Аталы сөзге арсыз ғана тоқтамайды».

	2007 жыл





ҰЛЫС TАҢЫ




	Наурыз Наурыз болғалы атадан балаға айна-қатесiз айтылып келген екi сөз бар. Қазақтың өмiрлiк пəлсапасы мен дүниелiк танымы, адамгершiлiк мейiрi мен тұрмыстық ұстанымы сыйған осы екi ауыз сөз Наурызды басқа мейрамдардан ерекшелейтiн қасиеттерге бөлейтiн сияқты.

	Бұл – бала кезден менiң де құлағыма сiңiстi болған сөздер:

	«Ұлыстың ұлы күнi алдыңа келсе, атаңның құнын кеш».

	«Ұлыс оң болсын!».

	Ұлыс – ел, аймақ. Жаугершiлiктiң небiр құқайын көрген қазақ үшiн елдiң амандығы, заманның тыныштығы Тəңiрден тiлер ең басты Тiлекке айналған. Ел аман, жұрт тыныш болса, ұрпақ өседi, қазақтың шежiресi жалғасады. Тiрi қалу, аман болу – Қазақтың мəңгi өлмес философиясы iспеттес. Ауылға жау шапқанда жерошаққа төңкерiлген қара қазанның астына сары баланы тығып қою, ол баланың кейiн аман-есен өсiп, бір əулеттiң ұрпағын жалғастыруы секiлдi мысалдар аңыздай айтылады. Жаугершiлiк заманда қатын-бала, кəрi-құртаңына дейiн қырылған ауылдың ақсақалдары бiр атқа мiнгестiрiп қоя берген екi балаға елдiң ертеңiне деген үмiтiн жалғағаны – Сiздiң тарихи жадыңызда да əлдебiр бұлдыр көрiнiстi тiрiлтпей ме?

	Ол екi бала нағашы жұртына аман-есен жетедi. Нағашыға жетпесе, кеңпейiл ел iшiнде əйтеуiр бiр орнын тауып, ер жетiп, ұрпақ жалғастырып қана қоймайды, ес тоқтатып, етек жапқан соң, санасының түкпiрiнде қалған сол көрiнiстердi қайта жандандырып, жетi атасын түгендеп, шежiресiн қалпына келтiрiп, өз немере-шөберелерiне жеткiзедi. Сол үшiн де Қазаққа жетiм қалу қайғы емес, ал ұрпақсыз қалу – үлкен қасiрет. Ғасырлардан бастау алатын Генофонды сақтау, Ататектi бiлуге деген аңсарды бүгiнгi қазақтың қанынан нендей қиындықтар да өшiре алмайды.

	Сөйтсе де, Қазақ өз қанасынан жаралған бала-шағасының амандығынан бұрын Елдiң амандығын тiлейдi. «Елде болса, ерiнге тиедi» деп өзiн-өзi жұбатады. Қоғамнан тыс бөлiнiп, жырақ кету – қазақ үшiн өлiмнен де ауыр жаза. Өзiн қауымнан тыс сезiне алмайтын қазақтың ұрпақтары жат елге сiңiсiп, бөтен елдегi сұлтандықты қалап алғанын көргенде, Генофонымызда бiр өзгерiс барын сезiнгендей боламыз.

	Бiрақ қаймана қазақ – қазақшылығының мұрты бұзылмаған Ауыл-Ана алақанындағы елде ұрпақтар жалғастығы психологиясы əлi де өмiршең. Жаугершiлiктiң заманы баяғыда өтiп кетсе де, бұл жұрт əлi күнге дейiн «Ел аман болсыншы» деп баласының атын Еламан қояды.

	Бұл жұрт Ұлыстың ұлы күнi «Ұлыс оң болсын!» деп, əуелi елдiң түзулiгiн, Алаштың бiртұтастығын тiлейдi. Содан кейiн барып «Ақ мол болсын!» деп, қарынның тоқтығын тiлейдi. О шетi мен бұ шетiне аттылы адам алты күнде жете алмайтын сайын даласында сапарлатудың азабын көп көрген бе, «Қайда барса, жол болсын!» деп бiр тоқтайды.

	Елдiң, бала-шағаның амандығын тiлеп, қарынның тоқтығына шүкiршiлiк айтқан соң, қазақ өткен жылда кеткен есесiн түгендеп, келмеске кеткен уақыттың кектерiн еске түсiре бастайды. Бұл да – Уақытпен оза тазарудың амалы сияқты. Жаңа айды көрген сəтте «Жаңа айда жарылқа!» дейтiн қазақ Табиғатпен бiрдей түлеудi iштей тiлей ме дейсiң.

	Түлеу, тазару – кешiрiмнен бастау алады. Ескi кектi ұмытып, қастасқандардың достасатын күнi де – Наурыз. Күнi ертең пендешiлiгi қайта қозып, берген серттен тайқып, достықты ұмытса да, тап бүгiн – Ұлыстың ұлы күнi қауқылдасып құшақтасқанда, ақ тiлек айтып, ағынан жарылғанда қазақты екiжүздi деп ешкiм сөге қоймас. Даланың перзентi болғандықтан, қастасқанда да, достасқанда да iшек қырындысына дейiн көрсетiп ақтарыла сөйлеу, шешiлiп сыр айту – қазақтың мiнезi. Тап осы күнi кешiрiлмес қателiктерге бүгiнгi тiлмен айтқанда «амнистия» жариялап жататыны да сондықтан.

	Басымызға əлдеқандай қиын iс түсе қалғанда, бiз көбiне кiнəлiнi iздеймiз. Iздеп, тексерiп, мəселенi «майшаммен қарап», ақыры бiреудi кiнəлi деп тауып, сосын барып бар қиындық сонымен түгесiлгендей, «уһ!» деймiз. Одан кейiн ол кiнəлiнi тура жолға салу былай тұрсын, өмiрлiк сабақ болу үшiн жазалауды да естен шығарып, кеңпейiлдiкке саламыз. Ал «кiнəлiмiз» өз кiнəсiн ашық мойындап, мойнына бұршақ салып, еңiрегенде етегi жасқа толса, онда бiз оны мүсiркеп, жұбатуға кiрiсемiз. Сосын... осындай жiбi бос адамды сонша жазғырғанымызға ендi өзiмiздi кiнəлi сезiнiп, iштей ыңғайсызданып та қаламыз.

	Шындығында, қателiк жасағаны үшiн адамның өзi ғана өзiн қатты жазғыра да, аяусыз жазалай да, асқан мейiрбандықпен кешiре де алады. Ал басқалардың оны жазғыруы да, кешiруi де – қуыршақтардың мимикасы секiлдi сыртқы iс-əрекеттiң көрiнiстерi ғана. Сонда тентектi тыю мен адасқанды жолға салам деудiң бос əурешiлiк болғаны ма?

	Əр адамның адасуы да, қайта жол тауып, үйiрiне қосылуы да, қателiк жасауы да, оған өкiнiп, тəубегекелуі де – өз ар-ұятына байланысты. «Жақсының ашуы жiбек орамал кепкенше» деп халық тегiн айтпаған ғой. Жақсы адам ашуымды бiреу бассын, келiп өкпемдi тарқатсын деп күтiп отырмайды, өзiн жəбiрлегеннiң жағдайына ой жүгiртiп, кешiре салады. Кешiргеннен соң бойы да жеңiлдеп сала бередi.

	Ислам дiнiнiң гуманизмiн мойындап кеткен Толстойдың «Бетiңдi шапалақпен бiр ұрса, оған екiншi бетiңдi тос» дейтiн ұлы адамгершiлiк идеясын сол кездегi орыс қоғамы түсiнген жоқ. Есесiне, бұл ойды жаңа ғасырдағы адамзаттық құндылықтарға жатқызуға болады. Бұл идеяны ұғынып қана қоймай, өмiрлiк ұстаным ретiнде қабылдау үшiн Абай айтатын Толық адам деңгейiне дейiн өсу керек.

	Ал кейбiр адамның ашуы көпке дейiн тарқамай, астындағы оты басылмаған қазанда қайнаған қара судай бұрқ-сарқ ететiнi – өзгелердi де, өзiн де кешiре алмағандықтан болар. Ондай кiсi бiреудiң жұбатқанын, өзiне аянышпен қарап, мейiрiм төккенiн күтiп жүре бередi, солай болғанынша ашуы тарқамайды.

	Мұндай адамдар көбiне бала кезiнде мейiрiмнен қағажу қалғандар болса керек.

	Жесiрлiктiң азабын тартқан, жетiмдiктiң зары өткен қазақ мұны бiлмейдi дейсiз бе, бiлгенде қандай. Сондықтан да «Жетiм қозы тас бауыр, түңiлер де отығар» деп тұжырым жасайды. Бұл да – қатал өмiрдiң ащы шындығы.

	Қазақта (Исламда да) ердiң құны – елу атан. Бұл оңайлықпен кешiрiле салатын құн емес. Ал оттың иесi Атаның құнын кешу деген қазақ үшiн күнде жасала салатын əрекет бола қоймас. Жер Күндi бiр айналған 365 күннiң бiреуiнде ғана – Ұлыстың ұлы таңы атқанда ғана болған iске опынып, кешiрiм сұрауға, ең бастысы ол кешiрiмдi алуға үмiттенуге əбден болады.

	Қазақ тым болмаса бiр күн Толық адам болуға (болмаса, ұқсап бағуға) ұмтылған (ендiгi ұмтылатын) шығар, бəлкiм?

	Бұл сөздiң түп мəнi – Атаның құнын кешiруде ғана емес, əрине. Адамның Адамға мейiрiм танытуында. Сiз де, Бiз де, Ол да – бəрiмiз бiр Жаратушының жаратылғандарымыз. Оның алдында бəрiмiз бiрдеймiз. Күн мен Түн күш теңестiрiп, Жер-Ананың өзi мейiрiмге бусанып жатқан шақта, оның перзенттерiнiң де бiр-бiрiне кешiрiммен қарап, бауырмалдық танытуы – Он сегiз мың ғаламға, Оны жаратқан Аллаға жасалған құлшылық сияқты.

	Өзi тектестердiң қателiгiн кешiру арқылы Адам өзiнiң пендешiлiгi үшiн Алланың кешiрiмiне ие болудан үмiттi болады...

	Осынысы үшiн де əз Наурыз – халықтық мейрамдардың iшiнде ең абзалы болар. Кешiрiмшiл болайық! Ұлыс оң болсын!

	2009 жыл





18-ДЕГI ЕЛ МЕН 18-ДЕГI ҰЛ




	Тəуелсiздiктiң жиырма жылдығы жақындап қалды... Бұл атаулы мерейтойдың дүбiрi мен дақпырты алдағы жылы анығырақ естiлiп қалар. Шындығында, тəуелсiздiк бiзге не бердi? Осы он сегiз-жиырма жылда қазақ қандай ел болды?

	Əлде осы «Тəуелсiздiк бiзге не бердi?» дегеннен гөрi «Тəуелсiздiгiмiздi берiк ете түсу үшiн бiз осы жылдары не тындырдық?» деген сұрақты жиiрек қойған лəзiм сияқты.

	«Жоқты» айтып, ауызды қу шөппен сүрте беруге де болмайды.

	Барды бардай, жоқты жоқтай қабылдап, шүкiршiлiк пен тəубемiздi айтып жүрген де дұрыс-ау.

	«Жоғымызды» түгендей бастасақ, ең əуелi ана тiлiмiздiң «əттеген-айы» еске түседi. Ата дiнiмiздi де толық түсiнiп, мойынсұна алдық дей алмаймыз. Ұлттық салт-дəстүрдi Наурызда ғана айшықтайтынымызды кiмнен жасырамыз?

	Дегенмен, қазан аузы жоғары!

	Ал бүгiнгi барымыз да, нарымыз да – осы тəуелсiздiгiмiз екенiн ашық айтуға тиiспiз.

	Туырлықтай жерге қол жеткiзе алмай, тəуелсiздiктi аңсап-армандап жүрген халықтарға қарағанда, қазақтың бақыты бар! Ендiгiде кешегiден гөрi бүгiнгiнi, бүгiннен гөрi келешектi ойлап, тiрлiк ететiн кез келдi. «Бүгiндi ойлау» – өткендi ұмыту емес, уайымымыз – қарынның қамы емес. Қазақ 1991 жылы тəуелсiз ел болғанда туған ұл бүгiнде кəмелетке толған жiгiт болды. Ол бүгiнде қандай азамат? Қай тiлде сөйлеп, қай дiнде құлшылық жасайды? Ненi армандап, ненi мақсат тұтады?

	Осы 18 жылда Отанына адал, Ұлтымен мақтанатын, Дiнiн ардақтайтын, Тiлiн құрметтей алатын ұрпақ өсiре алдық па? Бүгiнде кəмелетке келiп отырған санасы таза ұрпаққа дұрыс тəрбие бере алмасақ, сорымыздың қайнағаны да?!

	...Тəуелсiздiктiң таңы атқанда бiз он екi-он үште болатынбыз. Жетi сыныпты «советтiк» жүйемен бiтiрiп, «октябряттың» жұлдызшасын, пионердiң қызыл галстугын үлкенмақтанышпен тағатынбыз. Дегенмен, соның бəрi балалық санамен тəуелсiздiктiң, еркiндiктiң лебiн сезiнгендегi iшкi толқынысқа жетпейдi...

	Кеңестiк жүйенiң сарқыншағын көрген бiздер тəуелсiздiктiң не екенiн бұлдыр болса да сезiнiп қалдық-ау, ал сол жылдары дүние есiгiн ашқан ұрпақ өзiн қандай елдiң азаматымын деп сезiнедi? Қостiлдi, көпдiндi, ата-баба дəстүрiнен ажырап, отбасылық құндылықтардан безiнген қоғамның мүшесiмiн деп бiле ме өзiн? Əлде, ақыл тоқтатын жасқа жеткенде «есемдi түгендеймiн» деп, ата-бабасы күрескен тəуелсiздiктi баянды ету үшiн тiресер ме?

	18-дегi жiгiттiң қандай болмағы, 18-дегi мемлекетiмiздiң қандай болмағы – бiзге, бүгiнгi тiрлiгiмiзге, үйде, балабақшада, мектепте балаларымызға қандай тəрбие берiп жатқанымызға байланысты.

	Құл емес, ұл тəрбиелеу қолымыздан келе ме, келмей ме?

	Бүгiнiмiзден бұрын келешектiң қамын жеудiң бiр жолы осы сияқты.

	P.S. Сол бiр жылдары мектептерде тəжiрибе ретiнде «Коммунизм мүйiсі» енгiзiлдi. Бұлдыр болашақтағы коммунизмдi көзге елестету үшiн ашылған мүйiсте кiтап-дəптерлер сатуға қойылған едi. Сатушысы жоқ жайманың алдына барып, керегiңдi алып, ақшасын сол жердегi қорапқа сал да, кете бер! Бұл «тəжiрибеден» нендей нəтиже шыққаны бiзге беймəлiм. «Коммунизм мүйiсiне» бас сұққандардың бəрi бiрдей «коммунизм идеясына» адалдық таныта алды ма, жоқ па – оны да айта алмаймыз. Əйтеуiр, аз уақыт қана бала бiткеннiң ұшқыр қиялын тəттi арманға жетелейтiн əсерлi оқиға болып есте қалды...

	Тəуелсiздiктi бұлдыр елес, тəттi арманға айналдырмайықшы!

	2009 жыл





ТОЙ


	немесе замандас қазақтардың кейбiр əдеттерi туралы



	Той – қазақтың қазынасы... болған. Қазiргi той – қазақтың дертi. Қоғамдағы бар кеселдi жиып əкелiп, бiр жерге топ еткiзiп тастай салғандағы кəдiмгi өмiрдiң «сахнасы».

	Қазiргi той – ең əуелi тiзiм. Кiм кiмнен бұрын сөз сөйлейдi. Кiм ас басталмай тұрып бата бередi, кiм үлкен астың үстiнде бата бередi деген мəселе алдын ала анықталып, сала-құлаш сары қағазға жазылады.

	Мұны былай қойып, кiм қай үстелге отырады, кiм кiммен дастархандас болады дейтiн тiзiм де жасалады. Бұл тiзiм екi-үш дана етiп көшiрiлiп, той иесiнiң жақын туыстары – екi-үш «белсендiнiң» қолында жүредi. Тойға жиналған қадiрмендi қауымның бiресе тiзiмге таласып, бiресе үстелдердiң нөмiрiн қарап, əрi-берi алашапқын болып жүргенiн көргенде, балаларға кəмпит үлестiргендегi көңiлiңе таныс көрiнiс көзiңе жылыұшырап, езуiңе күлкi болып орнап, мəз болып тұрып қаласың...

	Тек.... күлкiңдi дереу жиып алуға тура келедi. Өйткенi, ортасына аса сыйлы ағамыздың бiрi өзiн «дастархан» тiзiмiнен таба алмай қалып, «Менi қалай ұмытып кетiп жүрсiңдер, ə!» деп бұрқ-сарқ етiп ашуланады да... кетiп қалады. Қуанышты бөлiсетiн тiлектес ағайынның басын қосайын деген патша көңiл – айра-жайра... Абырой болғанда, үстелдердiң үстiндегi жер қайысқан дəмнен көз алмай жүрiп, орын-орнына тезiрек жайғасуға асыққан жұрт «сыйлы ағамыздың» аяқасты сыртқа шығып кеткенiн байқамай да қалады. Уһ!

	Тойдан кейiн үйге шақырып, «сыйлап» жiберетiн адамның бiрi – жаңағы ағамыз екенiн ескерiп, ойша тағы бiр «тiзiм» түзiп қоямыз.

	Одан кейiн той – «сценарий». Спектакльдiң немесе скетчтiң емес, «той» деп аталатын марқалы, мерейлi, салтанатты кештiң сценарийi. Баз бiреулер той дастарханының ас мəзiрiнен гөрi, оның «сценарийiн» көбiрек уайымдап, көңiлдегi ойды дөп басатын асабаны ұзақ iздеп, уақыт оздырып та алады.

	Бiр тойда елдi жас балаша алдарқатып, iшек-сiлесi қатқанша күлдiрiп, жұртты «жалықтырмай» жүргiзген асаба болса, сол жерде (үзiлiс кезiнде, əрине) оның телефон нөмiрiн алып қалып, тағы бiр тойға қызмет етуге шақырып жатқаны. Ол да көптi көрген тiсқаққан емес пе, кездесуге бұрынғы тойларының «сценарийлерiн» немесе бейнетаспасын көтере келедi.

	Сонымен, ат пен түйедей қалап шақыртқан асабаның саңқылдаған дауысынан құлақ тұнып, жиналысқа бергiсiз қазақтың тойы да басталады. Қонақтар тiзiм бойынша рет-ретiмен ортаға шығып, микрофонды кезек-кезек ұстап, сөз сөйлеп, ақ тiлектерiн айтып жатыр. Той иесi үстiне бұршақтай жауған мақтау сөздердi дұрыс көргенiн бiлдiргiсi келмегендей, сыпайы ғана жымиып, сөз сөйлеушiнiң жанында тұр. Бұл да «той сценарийiне» сай, əлбетте.

	Бiрақ əп-əдемi басталып, «сценарий» бойынша өтiп жатқан той шырқы аяқ астынан тағы бұзылады. «Кезегi» кейiн келген бiр құда «Маған пəленшеден бұрын сөз бермедiң» деп ренiшiн бiлдiрiп, жаңа ғана еш қамсыз iшiп-жеп отырған дастарханды тастай сала, əкелген пакетiн көтерiп, кетiп бара жатады. Дастарханның төрiнде отырған мерейтой иесi «Құдекелеп!» соңынан тұра жүгiредi, əрине. Ал былайғы тойшы қауым «мұндайдың талайын көргенбiз» дегендей, ешбiр асып-саспастан дəмдi тамақты тоғытуды одан əрi жалғастыра бередi, жалғастыра бередi...

	Мерейтой иесi қалай екенiн кiм бiлсiн, əйтеуiр «асау» құданы жуасытып, қолтықтап-қолпаштап əкелiп, құтты орнына қайта отырғызады. Бiрақ құда мұнымен де тынбайды. Үлкен тамақтың алдында сөз сөйлеу құрметiне ие болған соң, микрофонды ала сала: «Үлкен басымызды неге сыйламайсыңдар, ə?» деп ренiш бiлдiредi. Той иесiн қуанышымен құттықтауға келгенiн ұмытып кеткен сияқты. Жə, дастарханның қожайыны шарасыз жымиып, бас шұлғып тұрғанына қарағанда, бұл да «орынды» сияқты...

	Ал дастархан басындағылар құданың «орынды» базынасына түсiнiстiк бiлдiргендей бұқпантайлап отырып, үлкен асқа бас қояды. Табақтар тартылып жатыр ғой, бас табақ, құда табақ, жастар табағы... Ас үстiнде тəбеттi бұзып не керек?

	Ие, айтпақшы, бұдан соң той – жарыс. Жарыс болғанда, кəдiмгi хас «шешендер» жарысының нақ өзi. Аңыратып өлең оқығандарды да, күңiренiп монолог оқығандарды да, күлдiргi болып, сайқымазақ жасағандарды да, тiптi қызды-қыздымен жаңа үйленген жастарға сұрақ-жауап ұйымдастырып жiберiп, «диалог-тост» құратындарды да осы жерден табасыз. Бiр-бiрiнен асуға, асыра сiлтеуге, тойшы қауымның көңiлiнен шығуға, «естелiк» үшiн таспаға жазып жүрген бейнекамераның алдында ерекше көзге түсуге тырысып баққан жұрт.

	Хош, ойындағы сөздердiң бiрiн де iрікпей «сыртқа» шығарған құданың көңiлi жайланып, дастархан басына қайта жайғасқан соң, сөз жарыс одан əрi жалғасады. Бұдан соң тойшы қауым жақсы тiлектi, ұтқыр тiлектi кiм айтады деген байқауға қатысып жатқандай, бар шешендiк өнерiн ортаға салады. Кейде қутiлдi асаба мырзаның «Ең қысқа тост!» деп шын «байқау» ұйымдастырып жiберетiн кезi де болады.

	Той – бүгiнгi тұрмыс-салтымыздың, пейiлiмiздiң «сахнасы». Тоқсаныншы жылдары ауыл-аймақтарда ешбiр той төбелессiз тарамайтын «дəстүр» қалыптасты. Тiптi, əр ауылда той соңынан төбелес ұйымдастыратын арнайы «топ» бар едi. Той иесi төбелестi кiмнiң бастайтынын, шатақтың қай шамада басталарын iшi сезiп жүредi, алайда дымын шығармайды. Өйткенi, ол тұста төбелiссiз өткен той қызықсыз болып көрiнетiн, ендеше елдiкiнен алабөтен той жасап, саяқ бөлiнiп, не көрiнiптi? «Елдегiдей» болсын деп, төбелес ұйымдастыруды да ерлiкке баладық-ау!

	Ал жиырма бiрiншi ғасырдың алғашқы жылдарында арақ-шарапсыз тойлар өткiзу дəстүрге айнала бастаған тұста, «арақсыз да той қызықты өтедi екен ғой» деп таң-тамаша болдық.

	Одан кейiнгi жылдары елдiң оңтүстiк аймақтарында бес жүз, жетi жүз, тiптi мың адамды шақырып той жасау «дəстүрi» орнады. Баяғыдағы кең жайлаудың төсiнде ақ шаңқан он екi қанат, сегiз қанат, қараша алты қанат үйлердi қаз-қатар тiзiп, алыс-жақыннан ат арытып келген қонақтарды руымен, елiмен бiрге (яғни iрге бөлмей) отырғызып күтетiн күндер адыра қалған, қазiргi жағдайда мың адамның бiр жерге жиналып, бiр брезент шатырды паналап, ұзыннан-ұзақ қойылған, iшектей созылған столдарды жағалап, қатар түзеп отырғанын елестете аласыз ба? Əртүрлi топтан, əркелкi ортадан жиналған, əңгiмелерi ешқашан жараспайтын адамдарды екi əлде үш асаба бiрiгiп жүрiп, қой қайырған қойшылардай бiр мезгiлде тұрғызып, бiр мезгiлде билетiп, бiр мезгiлде дастарханға отырғызып, отардай игермек болады. Алғашқы екi-үш сағатта екпiндеткен, өлеңдеткен, маймылдай ойын көрсетiп, қан сорпасы шығып, бар өнерiн төккен асабаларыңыз бiр айналымнан кейiн-ақ «болдырып», шаршап қалады. Ендi екi-үш сағаттан соң бiр-бiрiмен жөндi танысып та үлгермеген адамдар бетiмен кеткен отардай шашырай жайылып, өз таным-түсiнiктерiне сай той қызығына батуға асығады. Бiреу жөн-жосықсыз күледi, бiреу мас болғанша iшедi, бiреуi билейдi, бiреуi жылайды, бiреуi бiреудi сүйреп, бiреуi бiреудi сүйiп... бiреу бiреуге жұдырық ала жүгiрiп, бiреуi өсек айтып, бiреуi елдi таң қалдырмаққа өнер көрсетiп... осыдан бiрнеше сағат бұрын салиқалы жүзбен, салмақты сөзбен бiр-бiрiне сынай қарап отырған жұрт жамырай бастайды. Мұндай тойды кейде бiр асаба бастап, «бөтен» асаба аяқтауы да ғажап емес.

	Қазақтың тойының тағы бiр ерекшелiгi бар, ол – мақтан. Қазақстанның түкпiр-түкпiрiнен жиналатын жақын-жуық туыстардың алдында, кейде тiптi шетелдерден ат арытып жететiн ағайынның алдында, бала кезден құрдас, сыралғы сыныптас, қалжыңбас курстас достардың алдында, қала бердi құдайы көршiлердiң алдында «ұятқа қалмаудың» бар амалы қарастырылады. «Бəленшенiң» тойында өлең айтқан атақты əншi «сценарий» бойынша мiндеттi түрде осы тойға да шақырылуы керек. Оған қоса тағы сегiз əншi келiп, тойшы қауымның көңiлiн көтеруi керек. Өйткенi «бəленшенiң» тойына бес-ақ əншi қатысқан...

	«Ұят боладыдан» шығады, бiр қазақы ортада екi жастың үйлену тойынан кейiн жаңа түскен жас келiн мынандай ыңғайсыз жағдайға тап болған. Той өткенiне ай толмай жатып, бiр туысқан келiп, «менiкi едi» деп iлулi тұрған кiлемдi құшақтап кетсе, тағы бiр туысқан келiп, «мынаны менен уақытша сұрап алған» деп төсеулi алашаны құшақтап кете барыпты. Той иелерi құдалардың алдында өздерiн ауқатты етiп көрсету үшiн туыстарынан жиһаз жинағанын жас келiн көп күннен соң ғана аңдаған екен...

	Тойдың көп болғаны, ағайынмен бөлiсер қуанышымыздың тағы да қуанышқа ұласып жатқаны жақсы-ау, дегенмен тек сол тойдан кейiнгi көрiнiс көңiлдi құлазытпаса... Осыдан бiрнеше жыл бұрын қалтасында қаражаты жоқ адам банктен несие алып, той жасайтын жаңа «дəстүр» қалыптасты. Банктер несие таратуды тоқтатқалы берi «несие-тойлар» азайды-ау, бiрақ қазақтың тойы онымен бiткен емес. Тойшыл қазақты бүкiл əлемдi тiтiреткен қаржы дағдарысы да қанға сiңген əдетiнен жаңылдыра алмайды!

	Соңғы кезде қазақтың тойы тағы бiр қырынан «танылып» келе жатыр. Ол – естелiк айту əдетi. Əдетте, тiзiм бойынша шақырылған қонақтар мерейтой иесiн құттықтау үшiн немесе жаңадан қосылған екi жасқа бақыт тiлеу үшiн немесе тəй-тəй басқан балаға тiлек айту үшiн, əйтеуiр той жасауға жақсы сылтау – қуанышқа ортақ болу үшiн келедi. Шын жанашырлық танытатын, таза адал ниетпен бақыт тiлейтiн, жақсылық көздейтiн адамдардың жиналар ортасы бұл. Бiрақ осы адал көңiлдi ойы таяз есеп бұзады-ау кейде.

	Кейде көптi көрген, көп жасаған ағаның мерейлi тойында отырғаныңды не оны сағынышпен еске алу кешiнде отырғаныңды бiлмей, дал боласың. Төрде отырған мерейтой иесiнiң көзiн бақырайтып қойып, ол туралы естелiк айтуға да шiмiрiкпейтiндер бар. Өткен күндердi, бiте қайнасқан жастық күндердi, алда тосқауыл бар деп бiлмейтiн бұла күндердi, ешкiмге кеудемдi бастырмаймын дейтiн асау күндердi еске алғанда көңiл балқып, көз шыланып... театрландырылған көрiнiстi тамашалағанға бергiсiз күй кешесiз. Жiбi босай бастаған көңiлдi жүрек түкпiрiндегi осы күндердi оңаша кештерде, оқшау кездесулерде, түнгi тыныш отырыстарда еске алған лəзiм едi-ау деген селкеу ой ғана қатайтады. Ескi достардың оқшау кездесуiнде бұрын айтылмаған өкпе айтылып, кешiрiлiп, жүрек қатпарларында сары майдай сақталған сыр ақтарылып, көңiл арылып, сана жеңiлдеп, ой түзелiп қалар едi-ау, ал мың-сан көздер микрофонға жабысқан отыз екi тiс пен екi ерiнге телмiргенде... сырдың шыны, шынның сыры сезiлмей қалады екен...

	Сiз не десеңiз де, көбiсi бiр-бiрiне бейтаныс, шындығында қимасы да, қымбаты да бөтен адамдардың жүздеген көзі қадалып тұрғанда айтылған естелiктiң шынайылығына күмəнiм бар.

	Жə, əркiм өз сөзiне өзi қожа. Есеп беретiн де өзi. Дүйiм жұрттың алдында айтылған естелiктердiң өтiрiк-жалғандығын тексеру кiмнiң ойына келушi едi, оның шындығын екi-ақ адам бiледi: сөз сөйлеген мен сол сөздi жалпақ жұртпен бiрге тыңдап, үнсiз күлiмсiреп отырған (немесе «сценарий» бойынша қатар тұрған) мерейтой иесi. Ал сол сəттерде мерейтой иесiнiң өзiн аяп, əлде қонақ үшiн ұялып, əлде өзi үшiн шын қуанып тұрғанын бiр Алла ғана бiледi...

	Ал көрер көзге өтiрiк мақтау, асыра мадақтау, шектен шыққан жалпақтау, қолтығына орынсыз су бүрку, жарамсақтана жағымпазданудың түрлi сипаттарын той өткен сайын көрiп жүрмiз. Оны Сiз де көрiп жүрсiз. Көрiп қана жүрген жоқпыз, сол өтiрiк мақтау, асыра мадақтау сөздер аяқталғанда бəрiмiз орнымыздан ұшып түргелердай жапа-тармағай қол соғамыз, қолдау бiлдiремiз. Мұнымызға айтылған сөздердiң шын-өтiрiгiн өзi де ажырата алмай қалған мерейтой иесi де риза, «осы жолы қатырып бiр сөйледiм-ау» деген ой санасында жылт ете қалған сөз сөйлеушi де риза. Ол бəрiмiздi, бiз оны, бəрiмiз қосылып «Сен ғажапсың, Сен данасың» деп мерейтой иесiн алдағанымызды сол сəт сезбей де қаламыз.

	Дегенмен, осы өтiрiк мақтау мен асыра мадақтау аяқтала бергенде «Уһ, бiтiрдiң-ау, əйтеуiр!» деген оймен ырзалық бiлдiрiп қол соғатын да шығармыз, келесi жолы басқа қонақтар жиналып, Сiздiң өтiрiк мақтау мен асыра мадақтау сөзiңiз аяқталған тұста да осындай оймен қол соғатын шығар, əйтеуiр бiтпейтiн алдау. Өзi тектестерден түңiлген, өзге адамдардың бойынан iзгiлiк iздеуге талпынбайтын, бар жақсылықты тек өз бойынан көргiсi келетiн адамдардың бiрiн-бiрi аяусыз алдауы...

	Егер тойға жиналған игi жақсылар – ақын, жазушы, драматург, өнерге жақын адамдар болса, онда той алдауға ғана емес, қып-қызыл жанжалға жалғасты дей берiңiз. «Менен бұрын сөйлейтiндей пəленшекең кiм едi?», «Оның таланты менен артық па?!», «Менiң атағым одан жоғары едi ғой!» дегенге саятын пiкiрлер еш қысылусыз ашық айтылып, кейбiр «қонақтар» той иесiн өте ыңғайсыз жағдайда қалдырып, онысымен қоймай, оған «бiр қап» өкпе-назын арқалатып, той тарқамай орындарынан тұрып кете барады. Қалған қонақтардың көңiл-күйiне бұл оқиғаның қалай əсер ететiнi ойландырмайды ғой деймiн...

	Жалпы алғанда, бiздiң ұғымымызда, той – елдiң жылдар бойы жинаған рухани iшкi байлығының сарқып көрiнер ортасы. Сол себептi де, қазақ тойды «халықтың қазынасы» атаған. Ендеше, қазiргi қазақтың мақтан үшiн жасаған тойлары ненiң көрiнiсi? Ел-жұрт, бала-шаға, туған-туысқа масқара болмас үшiн, «досқа күлкi, дұшпанға таба болмас үшiн» жиған-тергенiн түгел шашып, берекесiн шайқап жасаған сол тойдан соң күнiн көре алмай шын «масқара» болғанын қазiргi қазаққа мойындата алмайсың.

	Алматының шағын бiр мейрамханасында орыстың тойы өтiп жатқанын көргенiмiз бар. Қалыңдық пен күйеудiң соңын ала елу-алпыс қаралы шағын ғана топ абыр-дабырсыз мейрамханаға беттедi. Қазақтың аста-төк тойын ғана тамашалаған көзге бұл көрiнiстiң қаншалықты ерсi көрiнгенiн бiлсеңiз ғой! Алғашқы таңданыс басылып, салқын санамен сараптағанда барып, ең абзалы, ең дұрысы – осындай той екен деген тұжырым ойға келдi. Себебi, екi жастың бас болып, шаңырақ көтергенi шын мəнiнде алты-ақ адамның қуанышы: екi жас пен оның əке-шешелерiнiкi. Қалған туыс шын жанашырлықты сыртта жүрiп-ақ сездiре алады. Алпыс адамға дастархан жайғанда, ең жақын туыс, ең жанашыр досты елеп шақыратыныңызға күмəн жоқ. Шоғырдай топтың iшiндегi қонақтардың бiр-бiрiмен жүз көрiсiп, таныса отыруларына, асаба мырзаны «уақыт жетпей қалады» деп желкелетпей-ақ, емiн-еркiн шешiле сөз сөйлеп, сауық құруларына еш кедергi жоқ.

	Қазақтың тойы – мақтан үшiн жайылар дастархан емес, шын жанашыр, тiлектес ағайынның басын қосатын себеп болсайшы.

	Одан кейiн той – тек мал шашу емес, iзгi сезiмдердi түртуге себеп болсайшы.

	ТОЙ – жақсы ОЙ түзуге себеп болсайшы...

	2009 жыл.





АБЫРОЙ




	Алдағы жылдың бюджет шығындары биылғымен салыстырғанда тұп-тура 593 млрд.теңгеге артық болмақ. Неге? Бұл – Президенттiң Үкiметке берген тапсырмаларын орындауға жоспарланған шығындар. Қазiр Парламентте 2010-2012 жылдарға арналған республикалық бюджет туралы заң жобасы талқыланып жатыр. Заң жобасын депутаттарға ұсынған Үкiмет мүшелерi шығындардың артуын осылай деп түсiндiрдi.

	Сонда 593 млрд. теңге қайда жұмсалмақ? Тұрғындардың əл-ауқатын көтеру жəне жұмыссыздықты азайту шараларына қатысты үкiметтiк бағдарламалар осы ақшаға жүзеге асырылады. Сондай-ақ, шағын жəне орта кəсiпкерлiкке, ауыл шаруашылығына қолдау көрсету де көзделген. Бұл – ресми жауап. Əлемдiк дағдарыс екi өкпеден қысқан тұста билiк тұтқасын ұстаған азаматтардың əрбiр iс-əрекетi елдiң көз алдында. Абыройын ойлаған азамат мұндайда аңдап басып, абайлап сөйлесе неттi. Бiрақ бiздегi тiрлiктiң бəрi бiр-ақ адамның абыройымен байланысты сияқты.

	Бiраз уақыттан берi шендi-шекпендiнiң бəрiне ортақ əдет «жұқты»: сөзiнiң басын «Президенттiң тапсырмасы бойынша...» деп бастайды. Он мыңдай қызметкерi бар Үкiмет атты алып мекеменiң өзi «Президенттiң тапсырмалары бойынша» ғана жұмыс iстейдi. Премьер-министр Кəрiм Мəсiмов «Президенттiң мына тапсырмасы бойынша...», «Президент айтпақшы...» деп қарамағындағыларға ескертiп отыруды ұмытпайды. Үкiметбасы осылай деген соң, қалғанына не жорық? Аймақтарда қолға алынған қайсыбiр iстiң басына барған əкiмдер де «Президенттiң бəлен тапсырмасына сəйкес...» деп көсемсiп тұрғаны.

	Елдегi игiлiктi iстердiң Елбасының атымен байланыстырылғаны дұрыс-ақ. «Ханда қырық кiсiнiң ақылы бар» деп, билеушiнiң аузына қарап үйренген халықпыз. Бiрақ барлық жаңалықты бiр кiсiнiң есiмiмен байланыстырып отырғанда, барша жауапкершiлiктi де сол кiсiнiң мойнына артып қойған жоқпыз ба?

	«Мата атымен бөз өтедi» демекшi, Елбасының атын жамылып, кез келген əлеуметтiк шара, қоғамдық оқиғаны ұрандатып өткiзетiн болдық.

	Халықтың қолайына жаққан бiр бағдарлама – «Жүз мектеп, жүз аурухана» едi. Оны да Елбасының тапсырмасы деймiз. Дұрыс-ақ. Ал осы бағдарламаны жүзеге асыру барысында жемқорлардың былық-шылықтары қоса ашылып, елдi жирендiрiп жатқанын неге жасырамыз? Ұрпақтың бiлiмi мен саулығынан ұрлаған шенеунiктерде иман бар ма?

	Бiр ғажабы, өзi бастап берген бағдарламаның ойдағыдай жүзеге асырылуын да Елбасы өзi қадағалау керек сияқты. Бұл да Кəрiм Мəсiмовтiң жақсы көретiн сөз тiркесi. Үкiмет мүшелерiнiң төрт көзi түгел отырғанда, əлсiн-əлсiн: «Бұл мəселе Нұрсұлтан Назарбаевтың тiкелей қадағалауында» деп ескертiп қояды. Шектен шыққан тентектердi «Директордың алдына апарамын» деп қорқытқан беделсiз мұғалiмнiң кейпi, құдды.

	Егер «Жүз мектеп, жүз аурухана» толықтай жүзеге асып, ел игiлiгiне жарап жатса, абырой – Елбасына. Ал керiсiнше болса ше?..

	Экономикалық дағдарыс салдарларын азайту үшiн Үкiмет қолға алған «Жол картасы» бағдарламасы да – «Президент тапсырмасы». Осы бағдарламаны жүзеге асыру барысында даңғаза мен ұраншылдық оның тиiмдiлiгiне селкеу түсiргендей.

	Еңбек жəне халықты əлеуметтiк қорғау министрi Гүлшара Əбдiқалықованың осы аптада «Жол картасы» бойынша жұмыс орындарының шамадан көп ашылғанын хабарлады. Министрдiң айтуынша, 2816 жоба бойынша жұмыс тəмамдалып қалған. Бұл жобалар аясында елде 258 мың жұмыс орны ашылған. Барлығы 240 мың адам жұмыспен қамтылған екен. Бiрақ ашылған жұмыс орындарының бəрi бiрдей сұранысқа ие емес. Мұндай хабарды естiп отырып, «Елде жұмыссыздар қалмады ма?» деп ойлауға да болар едi. Бiрақ жұмыссыздық деңгейi түскенiмен, нəпақа iздеп сабылған жұмыссыздар саны азайған емес. Себебi «Жол картасы» аясында ашылған жұмыс орындарында орта есеппен алғанда 29,3 мың теңгедей еңбекақы ұсынады екен. Ең көп жалақы Алматы қаласы бойынша тағайындалған, оның өзi 40 мың теңгеге жетер-жетпес шамада. Бұл ақша бала-шағаның жыртығын жамауға жете ме?

	Үкiмет Президентке «бəлен жұмыс орны ашылды», «бəлен адамды еңбекпен қамтамасыз еттiк» деп ақпар берумен əуре.

	«Жол картасының» экономиканы сауықтыруға қаншалықты əсер еткенi жайлы терең талдау əлi жасалған жоқ. Есесiне, бұл бағдарламаны орындаудың өзiнде мемлекеттiк сатып алу кезiнде көптеген заң бұзушылықтар анықталып, соңғы екi айда он адам əкiмшiлiк жазаға тартылған.

	«Елбасы тапсырмасы» деп сiлтегенде, Үкiмет мүшелерi – басшысы бар, қосшысы бар – түгелiмен ел алдындағы жауапкершiлiктен қашатындай болып көрiнедi. Сөздiң салмағы да бар, кейде абыройсыздыққа итерер зiлi де бар...

	2010 жыл





ЗАТТЫҚ ИГІЛІКТЕРДІҢ ЗАМАНЫ ТУДЫ


	немесе қоғамның кейбiр дерттерi туралы



	«Дүние – қолдың кiрi» деген аталы сөз социалистiк қоғаммен бiрге кеттi, ұмытыла бастады. Қазiргiнiң жасы да, кəрiсi де дүние шiркiннiң молдығын, тағам түрiнiң көптiгiн, мүлiк бiткеннiң жаңасын, жаңа болғанда соңғы үлгiдегiсiн... жақсы көредi. Рухани игiлiктер ысырылып, заттық игiлiктерге көбiрек мойынсұна бастадық.

	Қазiр қалтасында ұялы телефоны жоқ мектеп оқушысы – сыныбының қоры. Ал осыдан аз-ақ уақыт бұрын, бес-алты жыл бұрын қалта телефонға тек басшылар, кəсiпкерлер, тасы өрге домалай бастаған мамандар ғана ие едi ғой. Ол кезде қалта телефон адамның мұқтажын өтейтiн құралдан гөрi кiсiнiң қоғамдағы əлеуметтiк дəрежесiн меңзейтiн заттық игiлiктiң ролiн көбiрек атқаратын. Ендi оның өз дəрежесi құлдырап, ересектер емес, жасөспiрiмдер арасында дəреже сынасу құралына айналды. Заттық игiлiктiң күнi санаулы екенi бесенеден белгiлi емес пе.

	Адамның бағасы ойымен, бiлiмiмен ғана емес, киiмiмен, көлiгiмен өлшенетiн күн туды. Баспанасыз екi достың бiрi үш бөлмелi пəтерге ие болса, екiншiсi өзiн қор тұтып, достық жiбi үзiлетiндiгiн де көз көрдi. Заттық игiлiктер санамызды жаулады, тiптi рухани əлем адамдары – өнер мен əдебиет өкiлдерiнiң өздерi «жазу үшiн жағдай қажет» деп ұрандатуға шықты. Жазу үшiн салауатты психологиялық ахуал, шабыт шақыратын күй жəне тамақ тiлемеген қарын керек екенi белгiлi. Ал жазушы қауымның өзi шыттай шетелдiк маркалы киiм үлгiлерiмен көзге ұрып, қымбат бағалы көлiктермен ойқастап жүрудi, Алматының қуықтай пəтерлерiнен Алатау бөктерiндегi пентхаустарға көшудi ұната бастағандығы ойлантады. Қоғамды рухани игiлiктердi бағалауға қайта үйрететiн жазушылар мен ғалымдар емес пе?

	Əрине, мұның бəрi өткiншi. Өйткенi, қайталап айтайық, заттық мəдениеттiң дəуренi шектеулi. Абай тұтынған ескi жиһаздардың кейбiрiн Абай мұражайынан табарсыз, онда олардың қанша жыл сақталатыны бiр Аллаға ғана аян (əйтеуiр мəңгiлiк емес). Абайдың дана сөздерiнiң əлi қанша жасарын бiз бiлмеймiз, оны санауға сiз бен бiздiң өмiрiмiз аздық қылады.

	Ендеше, бiздiкi қай жарыс? Не дүрбелең? Той жасаса, əлдекiмнен асыра сiлтеу, киiм кисе, бағасын мақтан ету, көлiк мiнсе, қымбатырағын алуға тырысу... қайдан шықты? Əлде спартандық өмiр салтын ұстануға шақырған социалистiк жүйеде тым жұпыны, тым жабағы өмiр кештiк пе? Бiрақ молынан iшiп-жеп, малына киiнгендер ол кезде де болған. «Қауқарың барда қарпып қал» дейтiн мəтелдiң дəуренi жүрген кез сол болатын. Осы социалистiк жүйенiң өзi бiздi заттық игiлiктiң ең жоғарғы сатысына – iшiп-жем, өмiр сүруге қажеттi заттардың бəрi тегiн болатын коммунизм заманына қарай шақырған жоқ па?

	Ендеше, тоғышарлық дертi бiздi бұрынырақ шалған екен де. Заттық игiлiктерге мойынсұнғанымыздың бiр көрiнiсi. Қашан, қалай, кiмнiң дəстүрге енгiзгенiн қайдам, қазiр тəй-тəй басқан баланың тұсауын кесу рəсiмiнде елде жоқ бiр салт қалыптасыпты: баланың алдына үш зат қойылады. Кiтап, нан жəне ақша. Ақша болғанда, кəдiмгi теңге. Кей аймақтың халқы бұл рəсiмдi, тiптi, «заттандыра» түскен: олар баланың алдына машинаның кiлтiн, қалта телефонын да қояды. Бала қайсысына бiрiншi қол созса, өмiр жолы да сол заттық игiлiкпен бiте қайнасып жатпақ-мыс. Ақшаны ұстаса, бай болады. Кiтапты ұстаса, ғалым болады. Ал нан ұстаса, тоқ болады деп жатады. Сонда мəшиненiң кiлтiн ұстаса, кiм болмақ? Ол жағы күңгiрттеу, əрине. Əйтеуiр, баласы қаз-қаз тұрған ата-ананың баласы мəшиненiң кiлтiн ұстағанда мəз болып, кейбiр жас аналардың рəсiм үстiнде «Ақшаны ұста!» деп дауыстап айтып қалып жататынын да естiдiк. Мұндай дəстүрмен жас ұрпақты да заттық игiлiктерге табынуға тəрбиелеп жатқан жоқпыз ба, осы?..

	Тоғышарлық тұтынушылар қоғамын қалыптастырады. Бұл заманда өз ақылын жұмсауға ерiнетiн, өзгенiң ақылының жемiсiн жеп, дайын өнiмдi тұтынатын адамдардың саны көбейедi. Бiз көрген социалистiк жүйеге тоғышар адамдардың көбiрек болғаны тиiмдi болған шығар. Өйткенi, жүйенiң темiрқазығы – партия болғанда, iргетасын – серкенiң соңынан iлесiп жүре беретiн отардай момын қауым құрайтын. Партиялық құрылысты жандандыруға керек адамдарды електен өткiзгендей сүзiп алып, Партия өзi таңдап, жоғарылатып отырған. Ал демократия өзiнiң ең жақсы мағынасында мемлекеттiң төменнен, қара халықтың тарапынан басқарылуын құптайды.

	«Демократия да қоғам дамуының ең жақсы үлгiсi емес, бiрақ адамзат одан жақсы жүйенi əлi ойлап тапқан жоқ» деген Черчилль. «Халық деген – тобыр» деген Марк Твендi қазақтың «Ел iшi – өнер кенiшi» деген сөзi жоққа шығарады. Өнер – бар жақсылықтың бастауы, ойдың қайнары. Ендеше, үздiксiз дамуды тiлеген қоғамда басы артық, қажетсiз адамдар болмауы керек. Əрбiр адам жақсылыққа ұмтылу арқылы айналасын да жақсылыққа үндей алады. Сонда қоғамның түзелуi əрбiрiмiздiң қолымызда емес пе? Төменнен басқарылу дегенiмiздiң өзi осы емес пе?..

	Заттық игiлiктерге табыну қатiгез адамдар қатарының көбеюiне əкеледi. «Дүниенiң басы – сайран, аяғы – ойран» демекшi, дүние қуған түбiнде қайырсыз, жалғыз қалмақ. Ата-анасын Қарттар үйiне өткiзген балаға да, iштен шыққан шарананы тастанды қылған анаға да таң қаламыз, жақтырмай таңдай қағамыз. Шын мəнiнде, бұл екi жағдайда да кiнəлi тек бiр адам емес. Қайырсыз iс қылған жанның жақын-жуығы, туыстары, қала бердi достары, көршiлерi, түптеп келгенде тұтас қауым немесе қоғамның өзi кiнəлi.

	«Кiм де кiм жаман болса, замандастарының бəрi виноват» деп Абай атамыз ненi меңзедi десеңiзшi?!

	«Жақсы адамдар жауыздыққа қарсы тұрмаған кезде жамандық көбейедi» деген сөз бар.

	Айдың арғы бетiне үңiлсек, атасын ошақ басынан алыстатқан бала кiмнен туды, неден ондай болды? Оған қатiгездiктi кiм үйреттi? Исламда «бала – ата-анаға аманат» дейдi, ендеше ата-ананың ең басты мiндетi – балаға жақсы тəрбие беру. Балаға жақсы тəрбие бере алмаған ата-ана қартайғанда одан рахат көрмедiм деп неге ренжидi?

	Ал тоғыз ай құрсағында, жүрегiнiң астында бүлкiлдеп жатқан нəрестенi, кейде тiптi бес-алты ай көз алдында өсiп, жетiлiп қалған сəбиiн қай ана көзi қиып, қоқысқа тастайды? Ана құрсағында жүрегi жаңа соға бастаған бiр айлық баланы iште өлтiруге кiмнiң дəтi шыдайды? Бiз газеттен, теледидардан адам жиренетiн трагедияның, өмiр сұмдығының тек соңғы нəтижесiн көремiз, бiрақ зұлымдықтың қайдан шығып, қалай жасалғанын бiлмеймiз, тамырын көрмеймiз. Шындығына келгенде, мына жалған дүниеде əркiм өз қайғысымен əуре. Өзгенiң трагедиясының себебiне үңiлiп, iзденгiмiз де келмейдi.

	Баласын қоқысқа тастаған жасөспiрiм қыз өз шешесiнен мейiрiм көрдi ме? Мейiрiм көрсе, неге оның кешiрiмiн күтпейдi? Шын мəнiнде, ол жасөспiрiм қыз жауыздықтың құралы емес, құрбаны. Өз басына келетiн зауалдан қорқып, қоғамның қаталдығынан сескенiп, қылмысқа амалсыз барады.

	Қылмыскердi ақтау ниетiмiзде жоқ, дегенмен, əр қауым өзi тудырған құбыжықтармен алысатыны рас Америкалықтар – семiздiкпен, еуропалықтар – саналы, жоспарлы бедеулiкпен, жапондықтар – мектеп оқушысының деңгейiндегi сауатсыздықпен күресiп жатыр. Бiз немен күресуiмiз керек? Дертiмiз не екенiн бiлмей, оның емiн iздеу де қиынға түспек.

	Сонымен, қоғамның дертi неде?

	Санамалай бастасаң, дерт те көп, ой да көп, уайым да көп. Тiлдiң шұбарлануы, қоғамда бiр-бiрiне түсiнiгi қайшы екi Сананың өмiр сүруi, Дiлдiң əлсiздiгi, Дiннiң бұзылуы – дертiмiздiң асқынғандығының көрiнiстерi ғана, басқаша айтқанда, нəтижесi.

	Дерт – Жүректе шығар.

	Жақсы ниет – жарты iс. Ойдың тазалығы Сөздiң дұрысталуына, Iстiң түзелуiне жетелейдi. Ал ой Жүректе сүзгіден өткенде барып, жақсарады. Бiрақ қазiргi адамдар үшiн жүректiң тазалығын сақтау да қиынға соғатын сияқты.

	Жүректi Иман тазартады. Иман рухты да күшейтедi. Иман əлсiрегенде, адамдар рухани игiлiктерден гөрi заттық игiлiктерге көбiрек ұмтылады.

	Иманы əлсiреген адамды қауымы түзей ала ма? Сөзсiз, көмектесе алады. Ал тұтас қауым адасқанда, оларды кiм түзейдi?

	Осы орайда, көнеден келе жатқан дана сөз еске түсiп отыр:

	«Ас айныса не түзейдi?» деп сұрапты бiреу. «Ас айныса, тұз түзейдi». «Тұз айныса, не түзейдi?» деген сұраққа жауап болмапты. «Хан айныса, түзейдi?» деп сұрағанда «Хан айныса, халық түзейдi» деп жауап берiптi. «Ал халық айныса, кім түзейдi?» дегенге тағы да жауап болмапты. Сондықтан тұтас қауым болып адасқаннан сақтасын.

	Салыстырмалы түрде алғанда, бiз əлi жас қауымбыз, жаңа елмiз. Ендеше, дертiмiздiң көп болып, уайымның күшейiп тұруы бiз үшiн заңдылық. Мұңсыз болғаннан Құдай сақтасын. Тек уайым сары уайымға созылмай, рухты түртiп оятып, сабырлы iске шақырып тұрсын деңiз. Сол үшiн де Ой керек, ойлау керек. Жоғары мiнберлерде, газет бетiнде, күнделiктi өмiрде, күйбең тiршiлiкте.

	2009 жыл





ҚИРАТУ МЕН ТАЗАРУДЫҢ АРАСЫ




	Тарих дөңгелегi тағы айналды. Осыдан бiр ғасыр бұрын өткен дəуiр ескерткiштерiн қиратып, құндылықтарын аяусыз жойған Кеңестiк өкiмет сарбаздарының əрекетiн ХХI ғасырда ұлттық мемлекет құруға бел шешiп, белсене кiрiскен азаматтар қайталады. «Кеңестiк» тарихи жадыдан бас тартып, ұлттық тарихты, ұлттық мəдениет пен ұлттық құндылықтарды жаңғыртуға кiрiскен Балтық жағалауы елдерiнен соң, Өзбек елi де «құндылықтар революциясын» жасауға көшкендей.

	Қазақтың өзбек ағайынға қызыға қарар жөнi бар. Өйткенi, Кеңестiк империяның түкiрiгi жерге түспей тұрған кезiнде де тiлi мен дiнiнен ажырамаған өзбек халқы елеулi рухани азғындауға ұшыраған жоқ. Соның өзiнде, тəуелсiздiк алған кезiнен берi Кеңестiк идеология сарқыншақтарынан арылудың қамын жасап-ақ келедi. Соңғы кезде Өзбекстанда православтық храмдар қиратылып, орыс солдаттары отырғызған саябақтар қырқылып жатқанын естимiз. Ферғана.ru сайтынан алынған деректерге қарағанда, генерал Черняевтың басшылығымен отырғызылған 200-жылдық ағаштар бiр-ақ күнде түбiрiнен кесiлдi. «Ұлы Отан соғысы» туралы дереккөздердiң көбiсi жойылып, тарихи сананы жаңалау белең алды. «Халықтар достығы» ескерткiшiнiң орнына Тəуелсiздiк монументi қойылды. 22 қарашада Батырлар аллеясындағы көптеген пушкалар, танкiлер мен «Катюшалардың» модельдерi, Отан қорғаушысының ескерткiшi алып тасталды. Одан екi күн бұрын Александр Невскийдiң шiркеуi қиратылды.

	Өзбек жаңа тарих жасауға көштi.

	Осылайша өзбек өткенiнен жерiп, отандық патриотизмдi лаулатудың қамын жасап жатыр...

	Ал бiздiң қоғамда отарсыздану процесi əлi басталған да жоқ. Бiрлi-жарым азаматтар болмаса, бұл жөнiнде билiк өкiлдерi ауызашпауғатырысады. Соның нəтижесi – əлi күнге дейiн құлдық психологиядан арылмаған азаматтар ат тiзгiнiн бергiсi жоқ, олар өздерiнен асқан құлдық санадағы тағы бiр буын ұрпақты тəрбиелеп жатыр.

	Қоғамдық құлдық сана бiр мəселе бойынша тоқайласқан ортақ көзқарастың жоқтығынан-ақ көрiнедi.

	Құлдық психологиядан арылу үшiн кешегi заттық игiлiктiң бəрiнiң тас-талқанын шығарудың қажетi де шамалы шығар. Ең əуелi – құлдық ұрудан, құл болудан бойды аулақ салуға ниет етсе жеткiлiктi шығар, бəлкiм. Сорақысы сол – бiзде осы ниет жоқ па деймiн...

	Асылы, ақиқатсөзден жерiген ағаларымыз келешек ұрпақтың қамын ойламайды деуден аулақпыз. Бiрақ олардың ойлағаны – ұлттың емес, өз ұрпақтарының ғана қамы сияқты. Асарын асап, жасарын жасаған, өкiметтен де, өмiрден де бар жақсылықты көрген, қазақша айтқанда, «Алладан ақ өлiм тiлеуден» басқа арманы жоқ ақсақалдарымыздың аузын балаларының, немерелерiнiң мансапқұмарлығы байлайды.

	Осыдан бес-алты жыл бұрын қазақтан шыққан мықты ғалымның үйiне сұхбат алуға барғаным есте. Бүгiнде марқұм болған сол ақсақал ұсынылған сұрақтардың нобайын көрiп, жауап беруден ат-тонын ала қашты. «Неге?» деген сұраққа, «Қарағым, балаларымның қызметiне зияным тиiп кетедi ғой» деген едi. Дiттеген жерiне дөп тиген уəжге не деп жауап қатарсың!

	Сол хəл – ел сөзiн ұстайтын қазiргi азаматтардың көбiнiң басындағы хəл секiлдi əлi. Алды пайғамбардың жасынан асқан ақсақалдарымыз бiр серпiлiп, күйбiң тiрлiктен сiлкiнiп тастап, «Дат!»-ын айтар деп күтесiң... Сөйтiп, зиялы қауымның ағынан жарылып ақтарылуы арқылы қоғамдық санада тазару жүре ме деп үмiттенесiң.... Бiрақ бəрi бəз-баяғы үнсiз қалпы....

	Бүгiнгi өтер, Кешегi жадыдан өшер. Ал Келешектi қайтемiз? Тоқырау заманын көрмеген, тоталитарлық жүйенi оқулықтан ғана естiп-бiлген ұрпаққа қалай тəрбие беремiз? Ендiгiде қазақтың тарихын, мəдениетiн құрметтейтiн, дəстүрiн түсiнетiн, мемлекеттiлiгiн қадiрлейтiн ұрпақты өсiре аламыз ба? Осы тұрғыдан алғанда, бəлкiм, өзбек билiгiнiң бүгiнгi саясатының бағыты дұрыс та шығар?

	Қазаққа ендiгiде құл емес, ұл керек!

	2009 жыл





ТАР ЖОЛ, ТАЙҒАҚ КЕШУДЕГI ҰЛТ ... СӨЗI




	«Ұлт» деген сөз өзiнiң анық, тура мағынасында қолданылмайтыны – қоғамымыздағы көпе-көрнеу қайшылықтардың бiрi шығар. Сенбейсiз бе? Мысалы, Үкiмет «ұлттық баспасөз» дегенде, əңгiме қазақ баспасөзi туралы емес, кiрме баспасөз туралы (ұйғыр, немiс, кəрiс т.б.) сөз қозғайды. «Ұлттық баспасөзді» дамытуға қыруар қаржы бөлiнiп жатыр. Осыны желпiнiп тұрып жария ететiн шенеунiктер «ұлт мүддесі» мен «ұлттық мəселені» ауызға алудан ат-тонын ала қашады. Кешегi аптада өткен Қазақстан халқы ассамблеясында Елбасы «ұлт бiрлiгі» деген тiркеске басқаша реңк бергендей болды.

	Осыдан төрт-бес жыл бұрын Қазақстанда саяси өзгерiстердiң ұлттық бағдарламасы керек деген əңгiме көп айтылатын. Уақыт өте бұл əңгiменiң мəнісі қашты. Есесiне, саяси қолданыста «ұлт патриоттары» деген термин пайда болды.

	Бiр ғажабы, билiктегi шенеунiктерiмiз үшiн бұл термин «...жауға» жетеғабыл түсiнiк сияқты. Бiр түрлi, тыжырынып, кiр-жиiп айтады.

	Шынында да, тəуелсiз Қазақ елi үшiн ХХI ғасырда «Ұлт» сөзi мен оған iркес-тiркестердiң мəнi өзгердi ме? Сонау тоқсаныншы жылдары «ұлттық мемлекет құрамыз» деген əлсiз үмiттiң жiбi мүлде үзiлдi ме?

	Бiраздан берi «ұлттық мəселе» билiк пен оппозицияның кезекпе-кезек қақпақылына түскен ала допқа ұқсап қалды. Бiресе «мына» жақтың, бiресе «ана» жақтың қақпасына өтiп кетiп жатады. Дегенмен, соңғы кезде өзiн оппозиция санайтын партиялар «жағында» көбiрек аялдап қалып жүргенi белгiлi.

	Осыдан бiр ай бұрын жарияланған «Ақ жол» партиясының Ұлт саясаты тұжырымдамасы қоғамда анау айтқандай, дүрбелең тудырған жоқ. 2010-2020 жылдарға арналған «Ұлт саясатының» негiзгi мақсаты – қазақ ұлтының жағдайын көтеру болатын. «Ханның сөзін қара да айтар, бірақ аузының дуасы жоқ» дейдi қазақ мəтелi.. «Ұлт саясатын» «Нұр Отан» партиясы ту етiп көтерсе, оның қоғамдық дүмпуi əлдеқайда күштiрек болар едi-ау...

	Ал Нұрсұлтан Назарбаев «Ұлттық бiрлiк доктринасын» қабылдау керектiгi жайлы өз ойларын қаққан қазықтай етiп нықтады. Ендiгi саясат қазақ жерiн мекендеген халықтарға ортақ тарих, ортақ құндылықтар мен болашақ туралы ортақ көзқарасқа негiзделген тұжырымдамаға сай жасалмақ. Елдегi этномəдени орталықтар, үкiметтiк емес ұйымдар, мемлекеттiк орган өкiлдерi, сарапшылар, ғалымдар бiрiгiп, осы жобаны жасап шығуы тиiс.

	Ортақ тарих туралы айтқанда, Қазақ мемлекеттiгiнiң күнi дегенмемлекеттiк мерекенi енгiзудiң орайы келiп тұрған сияқты. Естерiңiзде болса, жыл басында «Түркiстан» газетi Керей мен Жəнiбек хан құрған Қазақ хандығының құрылған күнiн Қазақ мемлекеттiлiгiнiң күнi деп жариялау туралы мəселе көтерген едi. Тарихшы Зардыхан Қинаятұлы, саясаткер Дос Көшiм бұл мəселеге өз көзқарастарын бiлдiрiп, қолдайтындарын айтқан. Ендi басқа ғалымдар, тарихшылар, сарапшылар да осы мəселе жөнiнде өз пiкiрлерiн ортаға салып, бiр келеге келсе, жөн болар едi.

	Өйткенi, ортақ тарихтың өзегi – Қазақ халқының тарихы екенiне дау жоқ. Ал Қазақ мемлекеттiгiнiң күнi – барша қазақстандықтардың тамыры тереңде жатқан төл мемлекеттiлiгiмiздi сезiнiп, мақтан тұтып, патриоттық сезiмдi насихаттауға себепшi болар едi.

	...Ұлт пен ұлттық сөздерiнiң сан қилы тағдыры бар. Бiр кезде «ұлтшыл» деген сөзден өлердей қорыққан кей азаматтар қазiр «ұлтшылмын» дегендi мақтанып айтып жүр...

	Ұлт мүддесi қашан да өзектi болуы керек.

	2009 жыл





«БIЗ ҚАНДАЙ МҰРАДАН БАС ТАРТАМЫЗ?»




	Наурыз – Жаңа күнмен бiрге табиғат та жаңарып, қайта жасара бастады. Болмысынан тамырлы топырақтағы құбылыстарды əлдебiр түйсiкпен сезiнетiн адамдар да iштей түлеудi тiлейтiндей. Өзгермей, сол қалпы тұрған қоғам ғана.

	Тəуелсiздiктi төбеден түсе қалған Тəңiр сыйындай қабылдауды доғару керек. «Қазаққа тəуелсiздiктi тағдыр ғайыптан сыйлады», немесе «Қазақтың пейiлiне бере салды» деген қоғамдық ойдан өткен керi итерер кесiр идея жоқ бүгiнде.

	Неге? Өйткенi еңбексiз, ащы маңдай терсiз келген игiлiктiң пенде шiркiнге қадiрi болмаған. Оңай қолға түскен игiлiктен айрылу да оңай дегендi санаға сiңiру ме?

	Осындайда тарихшы ғалымдардың тəуелсiздiк идеясын тұғырлы тұжырымға айналдыруға сiңiрер еңбегi ерен болуы керек едi. Осы газеттiң бетiнде «тарихымыз түгенделмей жатыр» деген ой айтылғанда, жеке еңбегiмiз еленбей қалды деп ренiш бiлдiрген ағаларымыз болған. Мəселе бiр дəуiрдiң немесе бiр адамның тарихта болған елесiн қалпына келтiрiп суреттеу емес, қазақтың Дəуiрлерде кеткен есесiн түгендеуде! Сонау «қазақ» деген атау пайда болған 14-ғасырдан берi талай нəубет пен жаугершiлiктi, соғыс пен қырғынды көрген қазақ Тəуелсiз ел болуға ұмтылмады ма, күреспедi ме? Жетi ғасырға жалғасқан тəуелсiздiк күресiнiң шежiресiн жасап, идеологиясын сараптап, ұраны мен ұстанымын бүгiнгi қазаққа жеткiзу – тарихшылардың қолынан келе ме? Жекелеген рулардың шежiресiн қалпына келтiруден аттап өтiп, тұтас ел мүддесi тұрғысынан ойлай аламыз ба? Əр рудың биi мен батырын, байы мен сұлтанын түгендегенше, бүгiнгi тəуелсiздiкке қазақ қалай жеттi, қандай соғыста қан кештi, қандай қырғынды бастан өткердi деген оқиғаларды суреттеп, халықты сол қырғындардан, сол соғыстардан аман алып шығып, тəуелсiз ел болуға деген сенiмiн жоғалтпай, үмiтпен алға жетелеген Тұлғаларды елдi ұйыстыру тұрғысынан насихаттай аламыз ба?

	Теңге алғаш шыққан жыл есiмiзде. Нұрсұлтан Назарбаев ел басшысы ретiнде ұлттық валютаны теледидар арқылы халыққа таныстырып, əртүрлi номинациядағы теңгелердi экран арқылы көрсетiп отырғанда, саусақтарында болмашы дiрiл барын байқадық. Сол қобалжу, iшi-бауырыңды қалтыратқан дiрiл экранның қалың əйнегiнен өтiп, бергi жақтағы көрерменге де берiлген. Бойындағы ата-баба қаны «мен – қазақпын!» деп атойлаған əрбiр адам осы iшкi дiрiлдi сезiнген болар-ау сол сəт. Бұл – көршi мемлекеттiң ақшасынан тəуелсiз болу ғана емес едi, бұл – ұлттығымыздың мақтанышына айналуға тиiстi, өз алдына дербес ел екенiмiздi айшықтайтын сəт едi!

	Бiрақ... сол айшықты сəт, сол болымсыз ғажайып дiрiл тағы да сананы жайлаған улы ойлармен былғанды. 1 теңгелiкке бабамыз əл-Фарабидың суретiн салып, одан кейiн Сүйiнбай, Құрманғазы, Жамбыл, Шоқан, Абай, Абылай хан, Əбiлқайыр хан бейнелерi таңбалана бастағанда, ұлт тəуелсiздiгi үшiн əр салада күрескен тарихи тұлғаларды бөлiсе алмаған алаңғасарлығымыз ақыры 500-ден былайғы «теңгенiң» бəрiне тек əл-Фарабидiң суретiн салу туралы шешiм қабылдауға мəжбүр қылды.

	Себебi... осы тарихи тұлғалардың теңге бетiнде бейнеленуiнен де рулық бөлiнiстiң iзiн iздегендер табылды.

	«Теңгенiң бетiнде ана «жүздiң» өкiлдерi «қаптап кетiптi», мын-ау – ана «жүздiң», мынау – мына «жүздiң адамы» деп ойымыз – онға, санамыз – санға бөлiндi. Қайран, Абылай хан, қайран Шоқан, қайран Сүйiнбай, қайран Жамбыл ата! «Бақа-шаян» деңгейiне дейiн майдаланған ұрпақтарыңыз əрқайсыңызды «Қазақты тəуелсiз ел болуға еңбек еткен ата-бабам» деп бағаламай, есiмiңiздi жекелеген рулар ғана мақтаныш етiп, басқалары сыртқа тебетiнiн бiлдiңiз бе?

	Шын мəнiнде, Абылай орта жүздiң ханы болғандықтан, оның жалпы қазақты ұйыстыруға, тəуелсiз ел қылуға деген еңбегiн естен шығарамыз ба? Əлде оның орта жүзден шыққаны – осы топқа жатқызылатын руларды ерекше қасиетке бөлей ме? Əлде осы жүздiң ұрпақтарын өзгелерден ерекшелеп тұратын маңдайларында жарқырап тұрған жұлдызы бар ма? Осы сұрақтар жоғарыда аты аталған тұлғаларды өздерiне ғана «телитiн» жүздер мен руларға да арналады.

	Ұлттық валютаның қалай шығарылғанынан там-тұмдап хабарымыз бар. Оны да уақыт қажеттiлiгiнен туындаған, амалсыздықтан жасалған əрекет етiп көрсететiндер жоқ емес. Теңгенiң айналымға шығарылуын кездейсоқтық деп қабылдағандықтан, ол да ұлтты ұйыстыратын идея түрiнде өмiр сүре алмады. Ақыры, былтыр теңгеге мемлекеттiк тiлде жазылған жазуда өрескел қате жiберiлгенде, оны ұлттық намысымызға түскен таңба ретiнде емес, күнделiктi болып жататын тұрмыстық оқиға ретiнде көрдiк те, жылы жауып қоя салдық.

	Мұның бəрi əу бастан мемлекеттiк идеологияның сарапталып, бiр iзге түспегендiгiнiң кесiрi. Өткен ғасырлар мұрасынан ненi аламыз, неден бас тартамыз, қай мұра тəуелсiздiгiмiздi баянды етуге себепкер болады, қай мұра елдiң тұтастығына нұқсан келтiрiп, аяқтан шалады? Осы мəселелердi анықтап алмай, бiз əлi оңы мен солын ажыратпаған жас балаға ұқсаймыз. Өйткенi, сырты жылтыр, iшi бұлдыр кездейсоқ нəрсеге құмартып, өмiршең идеяларды тани алмай, мемлекетшiл ойларға күйкi тiрлiктiң əуре-сарсаңын араластырып, шатастырып жатқанымыз.

	Биылдан бастап 25 қазан Республика күнi ретiнде тойланудан қалады. Тəуелсiздiк мерекесі ретiнде 16 желтоқсан күні тойланып, елдiң егемендiк алғаны туралы тарих жаңадан сараланбақ. 25 қазанның Республика күнi деп аталуы кездейсоқ емес қой, осы күнi Егемендiк декларациясы қабылданғанын мектеп оқушылары да бiледi. Ендеше, егемендiк туралы айтылған алғашқы сөздiң қадiрi болмағаны ма?

	Жалпы, тəуелсiз мемлекеттiң мейрамдары осы елдiң ұлттық бiртұтастығын насихаттап, егемендiгiн айшықтап, тəуелсiздiгi жолындағы күресiнен хабар берiп тұрса керек-тi. Ал бiз əлi 23 ақпан мен 8 наурызмерекесiнде стакансоғыстыруданасаалмай жүрмiз. Тiптi, 23 ақпанды 7 мамырмен ауыстырғысы келмей, ақпанның аязды күнiн шампанмен əспеттелiп тойланатын кезді аңсайтындар да жетерлiк арамызда. Бұл күннiң келмеске кеткен мемлекет армиясының құрылған күнi екенiн естен шығарып, оны ер-азаматтарға құрмет бiлдiрудiң сылтауы деп қарайтындар мемлекеттiк қызмет орындарында да кездеседi. Ал Қазақстан Республикасының Отан қорғаушылар күнiн насихаттау неге жолға қойылмай келедi? Əлде Қазақстан армиясының құрылған күнi ұлттық мақтаныш бола алмай ма?

	Жаңа жылды қазiргi қазақтар екi рет «қарсы алады». Əрине, 1 қаңтарды күнтiзбелiк жыл ауысуы деп қабылдайтын барша адамзаттың басындағы күй бұл. «Қытайша Жаңа жыл», «Үндiше жаңа жыл» деп тойлай берсеңiз, жыл бойы Жаңа жылды «қарсы алып» шығуыңыз да ғажап емес. Мəселе, бiр күндi атап өтуде емес, оның мемлекеттiк идеологиясы мен насихатында. Бақсаңыз, 1 қаңтармен 22 наурызЖаңажылдарын насихатталу деңгейi де, өткiзiлу тəртiбi де – екi бөлек. 1 қаңтар – қытайлық петардалар мен фейервергiмен баршылық пен тоқшылықтың мейрамы сияқты да, 22 наурыз – наурыз көжесi мен алтыбақанымен нағыз қара халықтың мейрамы сияқты əсер қалдырады.

	Соңғы кезде 1 қаңтардың «орысшыл» мейрамға айналып келе жатқан астары да байқалады. Осы күндерi отандық теледидардан берiлетiн хабарларды тамашаласаңыз, кiлең «советтiк» идеологияның сүзгiсiнен өткен фильмдердi, қала бердi бүгiнгi орыс ойыны мен əнiн насихаттауға құрылған «шоуларға» тап боласыз. Сiздi қайдам, осы күндерi өзiмiз Тəуелсiз мемлекетте емес, əлi де əлдебiр елдiң боданында өмiр сүрiп жатқандай əсерде қаламыз. Ал осы коммерциялық арналарыңыз Наурыз күндерi тек экран бетiне «шапка» қоюмен, көшелер мен алаңдардан репортаж берумен ғана шектеледi.

	Өткеннiң бəрiн сызып тастауға үндемеймiз, əлбетте. «Дəстүрдiң озығы бар, тозығы бар». Ендеше, мереке-мейрамдардың өзiн тəуелсiздiк идеясы тұрғысынан електен өткiзiп, оларға ұлтты ұйыстыратын оқиға ретiнде қарайтын кез жеттi.

	Өткен ғасырдың айтулы революцияшыл тұлғасы Лениннің сөзін бекерге тақырып етіп алып отырған жоқпыз. Ғасырларға созылған дəстүршiлдiктi аз ғана жылда ысырып тастап, қоғамды жаңа формация белесiне шығарған тарихи тұлғаның «өнерiнен» үйренерiмiз де бар шығар. Ол жүздеген жылдардағы дəстүрдi жойды, ал бiз сан ғасырлық тарихи дəстүрiмiздi ұмытып, басаяғы жетпiс үш жылдық «дəстүрден» жирене алмай жүрген жайымыз бар. Не жақсы, не жаманды айырмай, қайда кетiп, қалай бағыт алғанын қоғам бiлiп болмайды. Ал бұл жолда əлдебiр мұрамыздан бас тартып, əлдебiр мұрамызды қалпына келтiру керек.

	2009 жыл





СƏУЕГЕЙШIЛIК ТЕ САЯСАТҚА ҚЫЗМЕТ ЕТЕДI ЕКЕН


	Аңқау елге – ...



	Пенде шiркiннiң пендешiлiгi қалған ба? Басқа түскен қиындық баз бiреудi Құдайшыл, баз бiреудi тəубешiл, ал бiреулердi сəуегейшiл етiп жiбередi. Тұрмысқа ұзақ уақыт шықпай жүрген қыздардың «Мен қашан күйеуге шығамын?» деп, қымбат затын немесе көп ақша жоғалтқанның «Кiм ұрлады?» деп кiнəлiнi iздеп «көрiпкел-сəуегейлерге» жүгiнгенiн талай көрдiк. Тағдыры тығырыққа тiрелген адамды «Бақытты болу өз қолыңда емес пе?» деп тұқыртып алам ба деп, жоқ iздеп шарқ ұрған жанға «Садақа болсын» деп үмiтiн үзем бе деп, бақсыға барудан айныта алмай, үнсiз қалған кезiмiз де жоқ емес. Басына əлдеқандай қиындық туса, тiптi кесел жұғып, ауыра қалған жағдайда да, балгер-емшiге жүгiретiндер аз емес.

	Ал былтырғы жылдың қиыншылығы, соңғы жылдардағы қымбатшылық, ендi мiне, жұмыссыздық бақсы-балгерлердiң айын оңынан тудырды ма деймiн. Басқа-басқа, оларға Алматыдағы Көк базардың төрiнен ғана емес, теледидардың өзiнен орын бұйырыпты.

	Дəстүр бойынша Ескi жылды шығарып салып, Жаңа жылды қарсы алар мерекелiк бағдарламалардың бiрiнде тiлшi əрiптесiмiз сəуегей-көрiпкелдердi аралап, «Сиыр жылына болжау жасауды» өтiндi. Жеке басына немесе телеарнаның өзiне емес, бəрiмiзге ортақ – Қазақстанның жағдайына. Абырой болғанда, көрiпкелдерiңiзбiрiнiңаузынабiрiтүкiрiпқойғандай, жамандық шақырмады. Жақсылықты да үйiп-төккен жоқ. Шындығына келгенде, олардың айтқандарында ешқандай жаңалық та болған жоқ. Əйтеуiр, «Сиыр жылы жаманболмаймыз» деген мағынадағы «болжам».

	Жұлдызшылардың да жолы болды. «Болжамдары» өзiне-өзi жасаған жарнама сияқты əсер қалдыратын Павел Глоба жаңа-жылдық бағдарламада «КТК» теларнасының бетiнен түскен жоқ.

	Теледидарды былай қойып, мерзiмдi басылымдарының денi жұлдызшы көрiпкелдердi жағалай бастапты.

	Ресейдегi салиқалы басылымдардың бiрi «Коммерсанттың» өзi астролог Павел Максимовты шақырып алып, «болжам жасап» беруiн сұрапты. «2008 жыл көптеген адамдарға əлемдiк жүйелiк дағдарыстың басталуымен есте қалды. Қор нарығының күйреуi, валюталардың əрi-берi секiруi, мұнай бағасының төмендеуi, аймақтық соғыстар, жаңа мемлекеттердiң ұрыс-талас нəтижесiнде пайда болуы. Мұның бəрiн астрологтар бiрнеше жыл бұрын айтып қойған. Ал қазiр дүниеде болып жатқан оқиғалардың денi «Коммерсантъ» бетiнде осы автор жолдарының аузымен болжанған болатын» дей келе, ол сиыр жылына сəуегейлiк жасайды. Бұл автордың бiр сөзiмен келiсуге болар, оның «Бұл дағдарыс бiзге құндылықтарымызды қайта қарап, руханитанымдық салаға көбiрек мəн беруге шақыру үшiн берiлдi» дегенi көңiлге қонады.

	Соңғы кезде заттық-материалдық игiлiктерге табынарлықтай жағдайға жеткенiмiз рас емей, немене? Ал заттық игiлiк бiрiншi кезекке шыққанда, рухани құндылық ысырыла беретiнi белгiлi. Жұлдызшының айтқандарын тiзебелеп жатуды жөн көрмедiк, ол дағдарыс 2011 жылға дейiн жалғасып, 2012 жылы экономика қайта өрлеу жолына түсетiнiн айтады. Қазақша айтқанда, «ақырының қайырын берсiн» деймiз.

	Ал, «Литер» газеті астролог, экстрасенс Нора Бекмахановаға төр берiптi. Оның болжамы «Сиыр жылы жаман жыл емес, бiрақ бiраз қиындықтар болады» дегенге саяды.

	Десе де, осының не қажетi бар едi?

	Соқыр сенiм адастырады. Адамды жолынан жаңылыстырады, бағытынан айнытады. Саналы адам өз өмiрiн саралап, қателiктерiн талдап, өткенiнен сабақ алып, болашағын жоспарлап өмiр сүрмеген соң, алақанына түскен бес-он тиынға (бейнелеп айтқанда, əрине) малданып, келешектiң керемет суретiн көз алдыңа əкелiп, «үлде ме, бүлдеге» орайтын əлдебiр сəуегейдiң айтқанымен қалайша өмiр сүрмек? Содан кейiн «өз ақылыммен жүрдiм» деп қалайша айтпақ?

	Осындайда, «Ақырзаман жақындағанда, балгер, көрiпкелдер көбейедi» деген сөз еске түседi.

	Жалпы, пенде болашақты болжап бiлуге əу бастан құмар. Жауырын ашатындар, жұлдыз барлайтындар, құмалақ ашып, болашақтан хабар алатындар əр кезде болған. Ал билiк пен байлыққа қол жеткiзгендер барынан айрылып қалмау үшiн көрiпкел-сəуегейлердi өзiне жақын ұстайтыны белгiлi. Баяғының хандары да жұлдызшы-жауырыншы ұстаған деседi. Бiр-ақ сəуегейшiлiк екiжүздi ұстара сияқты, бiреудiң бағын асырса, бiреудiң сағын сындырады. Ал кейде саясаттың да оны өз пайдасына жұмсайтын кезi болады екен.

	Мұның бiр мысалын былтыр жыл бойы берiлген ресейлiк телеарналардың хабарларынан алуға болады. ХХI ғасырда Ресейдiң əлемдiк державаға айналып, халықаралық саяси-экономикалық жағдайларды бiр өзi реттейтiндiгiн паш ететiн «болжам» телехабарлар бұл. Бiр хабарда ХХ ғасырдың соңы мен ХХI ғасыр басында дүниеге өзгеше сəбилер дүниеге келiп, олардың болашақта бөлек болмысты адамдар болып ержететiндiгi айтылды. Ол адамдар бiзден гөрi ақылы кемел, ойы озық, көреген болады-мыс жəне жер бетiндегi билiктi өз қолдарына алады-мыс. Бiр қызығы, бұл адамдар негiзiнен Ресей топырағында дүниеге келген-мыс.

	Екiншi бiр хабар астрологиялық кестеге сай, Ресейдiң осы ғасырда орасан зор қуатқа ие болып, үлкен өзгерiстердi бастан кешiрiп, азуын Айға бiлеген iрi империяға айналатындығына меңзейдi. Қайсiбiрiн айтайық, осындай мазмұндағы хабарлар ТМД көрермендерi үшiн арнайы түсiрiлгендей көрiндi. Ресейлiк телеарналардың көршi мемлекеттер аумағына таралуға деген ұмтылысы туралы «Түркiстан» газетiнiң бетiнде бұдан бұрын бiраз жазылды. Ал Қазақстандағы ресейлiк телеарналардың саны отандық телеарналар санынан əлдеқайда көп.

	Осының бəрi астыртын жасалып отырған, жоғарыдан пəрмен берiлу арқылы жүзеге асып отырған саясат па деп қаласың. Өйткенi жоғарыда айтылған хабарлар «өзгелердi» (яғни, орыс еместердi) орыспен таласпауға, оған жақын жүруге уағыздайтын сияқты.

	Бұрын жеке адамдардың тағдырына қарап бал ашатындар ендi тұтас ұлттың, елдiң, аймақтың тағдырын болжауға əуестенгенi ойлантады. «Дағдарыс ендi қаншаға созылады? Қазақстанның экономикасы қалай дамиды? Елде саяси тұрақтылық сақтала ма?» деп сəуегейлерге сұрақ қойып жүрiп, бiр күнi «Қазақ тiлi мемлекеттiк тiл мəртебесiне қашан лайық болады? 4 миллион қазақ ана тiлiнде қашан сөйлейдi?» дегендi де сұрамасақ болғаны.

	Бiрақ осы сəуегейшiлердiң сөзi көбiне «тисе терекке, тимесе бұтаққа» деген қағидаға сүйене ме деймiн. Егер ертеңiмiздi қолмен қойғандай етiп суреттеп берсе, өз бетiңмен тiршiлiк етудiң не қызығы бар? Жұлдызшыларыңыздың өзi: «Жұлдыздар жөн сiлтейдi, бiрақ адамның еркi шешедi», – дейдi. Ал Ислам:

	«Əрекет – Адамнан, Берекет – Құдайдан» дейдi. Бiз осы екі сөздiң соңғысына қарай ойысамыз.

	Сiз ше?...

	2009 жыл





ПАТРИОТ БОЛАР МА ЕКЕНСІҢ?!..




	Григориан күнтізбесі бойынша тағы бір жыл он екі айды артқа тастадық. Қазақтың Наурызы табалдырықтан аттап, төрімізге озғанша, ескі əдетпен 2009 жылғы іс-əрекетіміз бен қайраткерлігіміздің нəтижелерін сарапқа салып, қорытындылай бермекпіз. Ендігі сүйекке сіңген əдет бұл. Дегенмен, Наурыздың ақ таңы атқанша, тышқан жылының қателіктерінен сабақ алып, күн мен түн теңескен, арқа-басымыз кеңіген күнге дейін ой-сананы тазартып алған да дұрыс-ау.

	Өткенге салауат айтатын əдетіміз тағы бар. Алдағы күннен тек жақсылық күтеміз. Болашақтың бүгіннен басталатынын ескерсек, ертеңгі күннің қандай болатыны қазіргі іс-əрекетімізге байланысты екені түсінікті емес пе?

	2010 жыл мемлекетіміз үшін үлкен сынақ жылы болғалы тұр. Өйткені, өзіміз ат пен түйедей қалап, «сұрап» алған Еуропадағы қауіпсіздік пен ынтымақтастық жөніндегі ұйымға төрағалық етудің кезегі бізге келді. Қазақстан 18 жылда автономиялық елден тəуелсіз мемлекетке айналып, енді Кəрі Еуропаның қақ төріне барып, мемлекеттік қауіпсіздік мəселелері жөнінде өз тəжірибесімен бөліспек. Бұл жолда абыройлы бола аламыз ба, жоқ па? Бұл Қазақстан билігінің халықаралық қатынастардағы сұңғыла саясатына ғана емес, ел билеудегі көрегендігі мен патриоттығына да байланысты.

	Ендігіде қазаққа, мейлі ол ел билігінде жүрсін, не қара шаруа болсын, Патриот болмасқа қайран жоқ. Елді шырмауықша ораған сыбайлас жемқорлықты түп-тамырымен жою үшін – шенеуніктер патриот болулары керек, елдің қауіпсіздігін жан-тəнімен қорғап қалуы үшін – армиядағы солдаттар патриот болулары керек, қазақтың мемлекеттігін нығайтып, жаңа ғасырда дамыған елдердің қатарына іліндіруі үшін де жас ұрпақ патриот болып өсуі қажет!

	Патриот ұл ешкімге құл болмайды! Ол үшін əуелі бала-бақшадағы бүлдіршіндердің тəрбиесіне алаңдасақ керек. Қолын жүрек тұсына қойып, Қазақстан мемлекетінің Əнұранын айтып тұрған бүлдіршін шын мəнінде «тəуелсіз қазақ елінің азаматымын» дегенді сезініп өсе ме? Туған тарихын ардақтап, туған тілін құрметтеп, дəстүрін мақтаныш ете ме?

	Жас ұрпақ тəрбиесі туралы айтқанда, өзіміздің үлгі-өнегеміздің ықпал-əсерін естен шығарып аламыз-ау осы. Мұндайда көзімізбен жер шұқып қалатынымыз да бар. Өткенде редакцияға қазақтың бір зиялы азаматының қызы телефон соқты. Мемлекеттік тіл мəселесін Парламенттің мінберінен болсын, баспасөз беттерінде болсын, ашына айтып-жазып, ала-өкпе болып жүрген абыройлы ағамыздың қызы... қазақша тіл сындырмаған екен. Біз қазақша, ол орысша сөйлеп, əрең түсіністік. Қазақша білмейтін адам қазақ газетінің редакциясына зəру жағдайда ғана хабарласады емес пе, оған мұндай тапсырманы бергенде осы шикілікті ескермеген əкесі үшін ол емес, біз ұялдық.

	Ұят! Бүгінгі қоғамда архаизмге айналуға шақ қалған ұғымдардың бірі сияқты. Ауылдың қарапайым кісісі – шешеміз бізді «Ұят болады!» дегенді талмай айтып жүріп өсірді. Қазірдің өзінде балалық санаға сіңген осы қасиетті сөз əлдеқандай жағдайларда кенеттен өре түгереліп, құлағыңа сыбыр болып естілгенде, селк ете қаласың.

	Өзін қазақтың мұңын мұңдайтын зиялы қауымның қатарына қосқан азаматтар от басы, ошақ қасында қанасынан шыққан баласымен өзге тілде шүйіркелесіп отырғанда, құлағына «Осыным ұят-ау!» деген сыбыр естілмейді ғой, шамасы!

	Осыдан екі нөмір бұрын газетімізде қазақтың белгілі жазушы-журналисі, майдангер ардагеріміз Əзілхан Нұршайықовтың сұхбаты жарияланды.

	Ағынан жарылу, арылу деген осы!

	Тағы бір ой саларлық оқиға. Теледидардан Астанадағы балалар үйінің директоры жаңажылдық кештің ұйымдастырылуына байланысты көсіле сөйлеп тұр. «Біз балаларға Сендер Күннен тудыңдар, Күн балаларысыңдар» деп үйретеміз. Бірақ өсе келе олар бəрібір өздерінің тастанды екенін біліп, «Ата-анам қайда?» деп сұрай бастайды» дейді. Мемлекеттің тікелей қамқорлығындағы балаларды өз еркімізбен Күнге табынушылар етіп тəрбиелеп жатсақ, елдігіміз қані?

	Мұның түйткілі біреу-ақ: мемлекеттік балалар мекемелерінде мемлекеттік қадағалау жоқтың қасы деген сөз. Қанасынан шыққан баласын тастанды еткен ата-ананың болуы да – елдігіміздің олқы түсіп жатқандығынан.

	Ертеректе туа бітті тас жетім баланың өзі туған елінен жеруші ме еді?

	Тастанды балалардан бөлек, сот арқылы көзі тірі əке-шешесінен айрылған балалардың саны да артып келеді екен. 2008 жылы 854 баланың əке-шешесі ата-ана құқығынан еріксіз айрылған. Жалпы, Қазақстанда қазіргі таңда 12 000-ға жуық сормаңдай отбасы бар екен. Олардың ата-аналары не ішкіш, не есірткі тұтынушы, басқаша айқанда теріс жолға түскендер деген сөз.

	Осыдан соң мемлекеттік деңгейдегі бала тəрбиесі туралы қалай сөз қозғарсыз?

	Дегенмен, «бала – болашағымыз» дегенді қайта еске түсірмесек болмайды. «Ел боламын десең, бесігіңді түзе!» деген Əуезов ақсақалдың сөзі ендігіде тіпті өзекті.

	Бала бақшадағы бүлдіршін құлдық санадан алшақтап, туған еліне қызмет етер патриот ұл болар ма?

	Бұл ендігі өзімізге байланысты.

	2010 жыл





ЕҢБЕК пен ЕРМЕК




	Уақыт зымырап барады деседі... Исламның ізгі ғалымдары да, бүгінгі жаратылыстану ғалымдары да қазір Уақыт бұрынғыға қарағанда өз ағысын күрт жылдамдатқанын айтады. Исламда оны Ақырзаманның жақындауымен байланыстыратыны да рас.

	Бала кезде үш ай жазғы демалыс бізге үш жылдан кем көрінбейтін. Бəлкім, мамыражай ауылдың тірлігі соған бейімдейтін болар. Бəлкім, уайым-қайғының аздығы, əлде мүлде жоқтығы əсер еткен болар....

	Əйтсе де, қазіргі заман жеткіншектерінің уақыттың сынаптай сырғып өтетіндігіне өкінетіні несі? Əлде жаппай ақпараттандырудың салдары балалық бал дəуренді де күрт қысқартып жіберді ме екен?

	Бүгінгінің баласы əріп танымай тұрып, əуелі IT-технология жетістіктерімен ауызданады. Қолына бір кітапты ұстамай жатып, компьютердің құлағына жармасады. Əженің ертегісін тыңдаудың орнына теледидарға телміреді. Ақыры, дүниедегі жақсы-жаманды да əке-шешесіне қарағанда ертелеу біліп алады.

	Ерте есейген, жасына қарамай кексе болған ұрпақтан қандай адам шығады?

	Баяғының сөзін дұрыс ұғу керек: «Баланың балалығын тыйдым дегенше, оның қартайғандағы даналығын тыйдым де».

	Біз тым көп ақпаратты жасынан ерте беріп, балалардың балалығын ұрлап жүрген жоқпыз ба, осы?

	Балалығынан ерте айрылған ұрпақ туралы кітаптан оқып, естелік тыңдап өстік. Бүлдіршін кезі соғыспен тұспа-тұс келген буында бал дəурен балалық болмады деуге де болар. Ерте есейіп, үлкендермен бірге жүк көтеріп, белі қайысып еңбек еткен Ұрпақ жауапкершілігі зор азаматтар болып жетілді. Өйткені оларды Адам еткен Еңбек болатын!

	Алайда бүгінгінің баласын «есейтіп» жатқан Еңбек емес, Ермек!

	Бала бақша бүлдіршіндерінің қолында жүрген қалта телефон – Ермек, ұзын саны 40-тан басталып, 100-ге жететін телеарналардан күні-түні беріліп жатқан мульфильмдер, кинофильмдер – Ермек, үйдегі жəне түздегі компьютердегі түрлі тақырыптағы ойындар – Ермек, ірі қалалар мен облыс орталықтарындағы ойын-сауық орталықтарында, көпшілік орындарға қойылған түрлі аттракциондар – Ермек, көрші мемлекеттерден келіп жатқан, ересектерге еліктеуге шақыратын ойыншықтар – Ермек, тіпті дүкендерде самсап тұрған, көздің жауын алатын Тəттілер де – Ермек!

	Бір ғажабы, қазіргі ата-аналар да балаларына бар қызықты көрсетуді мақсат тұтқан сияқты. «Бар жақсымыз – балаларға!» деген ұранды үнсіз ұғып, оны орындауда жанталас жарысқа, кейде жасырын бəсекеге түсіп жатқандай.

	...Дұрыс-ақ. Алайда балаларды Ермекпен бірге Еңбекке баулуды естен шығарған жоқпыз ба? Бардың қадірін біліп, Жоққа қанағат қылуды, Ермекке алданып, Уақытты бос өлтірмей, Еңбек қылып, Ғылым-білім жинауды, Еңбек қылып, Денді сауықтыруды, Еңбек қылып, Өнер үйренуді, Еңбек қылып, Ата салтын игеруді, Еңбек қылып, əуелі Ата-Анаға, сосын Ел-жұртқа қызмет етуді жасынан бойына сіңіре аламыз ба?

	Уақыт зымырап барады... Ай жаңарып, Жыл айналды, балалар да өсіп, «есейіп» жатыр....

	...Уақыт зымырап барады...

	2010 жыл





ТƏУЕЛСIЗДIК ЖЫРЫ




	...Мүфти орнынан жылдам тұрып, қасына жақындап келген архиепископтың қолын алып, қошемет бiлдiрдi. Амандық сұрасып тұрған екеуге сол сəтте католик шiркеуiнiң басшысы да жақындады. Ендi байқадым, мүфтидiң жанындағы орында иудаизм дiнiнiң өкiлi отыр екен.

	Төрт дiн өкiлi ойда-жоқта бiр жерге жиналыпты. Əрқайсысының киiм киiсi бөлек, түр-тұлғасы – өзгеше... Сыйыну тiлi де, сыйынғанда айтар дұғасы да – басқа.

	Бiрақ төртеуiнiң басын бiр жерде тоғыстырған – Қазақстан.

	Тəуелсiздiк алғанына 19 жыл толған Қазақ елi.

	Дiн өкiлдерi сүттей ұйыған татулықты сақтаған тəуелсiздiгiмiзге шүкiршiлiк айту үшiн де, 19 жылдыққа орай ұйымдастырылған салтанатты жиынға арнайы келген.

	Тəуелсiздiк сарайына Үкiмет мүшелерi, Елшiлер, зиялы қауым мен қарапайым халық өкiлдерi жиналыпты. Салтанатты жиынды Елбасы Нұрсұлтан Назарбаев сөз сөйлеп ашты. Жиын соңынан мерекелiк концерт берiлдi. «Бұл əн бұрынғы əннен өзгерек» демекшi, бұл жолғы концерттiк бағдарламаның өзгеше болғанын айту лəзiм. Əн мен күй, биден құралған тамашаға ұйып отырып, Қазақстанның түкпiр-түкпiрiне ойша сапар шегесiз. Өйткенi, концерттiк бағдарламаның сценарийi бойынша əрбiр əн немесе бидiң алдында бiр облыс өңiрi туралы сюжеттiк көрiнiс берiлiп отырады...

	Мəдениет алға баспай, экономиканың дамуы бекер екенi рас-ау.

	Дегенмен, бəрiн басынан бастайық...

	Мыңжасар Маңғытаевтың «Отаным» əнiмен мерекелiк концерттiң шымылдығы ашылды. Қазақтың мемлекеттiк Құрманғазы атындағы академиялық халық аспаптар оркестрiнiң сүйемелдеуiмен, Б.Байқадамов атындағы Қазақ академиялық хор капелласының, К.Байсейiтова атындағы ҰОБТ құрама хорларының қосыла шырқауымен Ж.Шыбықбаев, А.Жылтыркөзов, Т.Ғалеевтiң Отанымызды жырлаған патриоттық əнi тыңдаған жүректердi тебiренткенiне дау жоқ.

	Бұдан соң «Елiм» деп еңiрегенерлердi, еркiндiк аңсаған елдiк рухты атойлатып, Қазақтың мемлекеттiк Құрманғазы атындағы академиялық халық аспаптар оркестрi Құрманғазының «Балбырауынын» ойнады.

	Ал айташы Ж.Тұрсынбаевтың «Қызқарағай» əнi орындалады деп хабарлауы мұң екен, зал iшi ерекше қозғалақтап, əлденеге елеңдей қалысты.

	Ендi ше, сахнаға қазақтың бүгiнгi бұлбұлы Бибiгүл Төлегенова шығып келедi!

	Бүгiнгi кеште осы зал екi адамды қол шапалақтап, айрықша ықыласпен қарсы алды: оның бiрi – Елбасы болса, екiншiсi – КСРО халық əртiсi Бибiгүл Төлегенова едi.

	Саясатты өнердiң мысы басқан тұсы да осы, бəлкiм!

	Əуелi кəдiмгi бұлбұлдың үнi естiлдi. Сол-ақ екен, Бибiгүл əншi даусын кенеп, «Қызқарағайды» шырқап қоя бердi. Бұлбұлдың үнi ме, əлде əншi Бибiгүлдiң үнi ме – ажыратып көрiңiз!

	Тəттiмбеттiң «Сылқылдақ» күйiне «Гүлдер» ансамблiндегi бишi қыздардың мың бұрала билеуiн-ай! Буыны жоқтай былқ-сылқ еткен бишiлердiң сахнадағы аққу-қаздай қозғалысына қарап отырып, тектi халықтың жауынгер тарихы ерiксiз еске түседi екен...

	Қазақ ұлттық өнер университетiнiң «Серпер» домбырашылар ансамблi осы отырған жұртқа ұлттық рух сыйлауға күмбірлетіп. Бiрыңғай аппақ бөрiк пен қазақша қамзол-шалбар киген жиырмаға тарта жiгiттерден тұратын ансамбль кез келген əлемдік сахнаның көркi болуға лайық. Ұлттық нақышты ақ киген ансамбль мүшелерi бiр тiзерлеп алып, қолдарындағы қос iшек домбыраларын күм күй-шашу ұсынғанда, залда толқымаған, рухтанбаған жан қалмаған шығар, сiрə! Алдыңғы қатарда отырған жiгiт ағасы шыдамай кеттi бiлем, жан-жағына алақтай қарап алды да: «Қалай рухтандырады, ə!» дедi сөзiне қолдау күткендей.

	Əркiм өз ойымен əуре. Əрбiр адам бойындағы ұлттық рухи күштiң құяр арнасын таппағандай, алаң.

	Ақыры, мiне, күй-шашу да аяқталды. Домбырашылар бойларын тiктеп, сахнадан жылжығанда, оларға сұқтанған мыңсан көзде ырзалық та, қимастық та бар...

	Домбыраның қоңыр күмбiрi құлақтан кетпей, қазақтың рухы өлмейдi! Бұл – анық!

	Бұдан соң А.Жұбанов пен Л.Хамидидiң «Абай» операсынан «Тойбастар» əнi мен «Қарлығаш» биi орындалды. Абай атындағы опера жəне балет театрының балет əртiстерi «Қарлығашты» кербез де көркем қимылдармен əсерлi етiп орындап шықты. Топ «қарлығашпен» бiрге сахна да əуеде бiр қалықтап, жерге түстi.

	Шəмшi Қалдаяқовтың «Сыр сұлуын» Жеңiс Ысқақова нəшiне келтiре орындап, «Гүлдер» ансамблi шыр көбелек айнала билегенде, алқаптағы күрiшi жайқалған Қызылорда облысының өңiрi көз алдыңа келе қалады. Айтса айтқандай, сахнадағы экран Қызылорда облысының бүгiнгi жетiстiктерi туралы сыр шертiп жатты...

	Алтынбек Қоразбаевтың «Сағындым Алматымды» əнiн Владимир Игнатенко, Наталья Кочкина, Анастасия Стаценко қосыла шырқағанда, «Шiркiн-ай, көкiрегiн жарып шыққан əнiн қазақ тұрмақ, өзге ұлт өкiлдерi сүйсiне шырқап жатқан Алтекеңде арман жоқ-ау!» деген ойға қаласың.

	Халықтар достығы мемлекет құраушы қазақ халқының өнерi мен мəдениетi өзге халықтарды ұйыстыруда көрiнсе, нұр үстiне нұр емес пе дейсiң.

	Шəмшi əндерiнен попурри орындаған М.Арапбаева, Е.Жандарбай, Х.Сейiтова, Н.Жүсiпбеков, Х.Шалабаева сынды əншiлер одан əрi сахна сəнiн кiргiзiп, жайнатып жiбергендей болды. Көз алдыңызға жанға жайлы, жерi шүйгiн, азаматтары жайсаң Шымкет өңiрi елестейдi.

	Шымкенттiк тойларды айтсаңызшы!..

	... Сахнаға орнатылған үлкен экранда – Алатау сiлемдерi. Сахнада – əуелеген «Алатау» əнi. ҚР халық əртiсi Нұрғали Нүсiпжановты тыңдап отырып, барша əлемде Алатаудай мекен, қазақтай ел жоқ екендiгiне көңiлiң сенедi...

	Қазақстан эстрадасының жұлдыздары Астана əндерiне попурри орындады. Халық əндерiнен, бүгiнгi композиторлар шығармашылығынан сусындап, қазiргi заманғы эстраданың өзара жымдасып, бiрiн-бiрi толықтырып тұрған əдемi тұс осы болды. Əуездi əнмен көмкерiлген Астана осылайша шырқауға шабыт берсе, онда Астананың артықшылығы осы да!

	Концерттi əншi Бекболат Тiлеухан тəмамдады. Патриоттық рух асқақтады. Осы кезде залдың екi бұрышынан Көк туды көтерiп, 50 шақты сарбаз шықты салтанатты шеру түзiп. Қазақстанның тəуелсiздiк алғанына – 19 жыл, ал 50 ту – дамыған 50 елдiң қатарына кiремiз дегендi меңзей ме екен...

	Осы сəтте залда отырған өзге ұлт өкiлдерi алдында əлдебiр мақтаныш сезiмге бөленесiң. Мiне, қазақтың өнерi! Мiне, мəдениетi! Күй десең, күмбiрлеген күйi бар, би десең, мың бұралған биi бар, əн десең, құлақ құрышыңды қандырар əнi бар – қазақтың өнерi кiмнен кем?

	Осындай мəдениетiмiз мақтануға, мақтан етуге, паш етiп, барша əлемге насихаттауға татиды емес пе?

	Ендеше, қазақтың көңiлi неден пəс болсын! Қазақтың рухы қалайша басылсын!

	Жо-жоқ, мына əн осылайша ауада қалықтап тұрғанда, осы күй домбыраның пернесiнен төгiлiп тұрғанда, бишiлер жiгерлендiрiп, көңiлдi сергiтер болғанда, қазақтың мерейi үстем болуы тиiс!

	2010 жыл





ПАТРИОТ ҰЛ ЕШКIМГЕ ҚҰЛ БОЛМАЙДЫ




	Қазiргi қазақ үшiн патриотизмнен өзектi тақырып жоқ. Өйткенi қазаққа қазiргi таңда патриот болмасқа қайран жоқ. Ендiгiде патриот болу – ұлт үшiн ел болу-болмау мəселесiне бара-бар нəрсе.

	Патриотизмнiң қатыспайтын саласы жоқ. Сыбайлас жемқорлықты жеңу керек пе – патриот болу керек. Елдi, халықты, ұлтты қарынның қамынан артық сүю керек.

	Жердi қорғау керек пе – патриот болу керек. Ұлтарақтай жердi жалаң кеудесiмен қорғаған бабалар ерлiгiн еске алып, тəубе ету керек.

	Тiлдi сақтау керек пе – патриот болу керек. Мемлекеттiк тiлдi бiлмеудi – азаматтық сана-сезiмнiң төмендiгiне балап, намыс көру керек.

	Əскердi күшейту керек пе – патриот болу керек. Жауынгер ата-бабаның даңқты ерлiктерiнен өнеге алып, рухты атойлату керек.

	Қоғамда əдiлдiктi сақтау керек пе – патриот болу керек. Осы мемлекеттi, осы қоғамның өркендеп дамуын ынты-шынтысымен тiлеу керек.

	Азаматтық жауапкершiлiктi қалыптастыру керек пе – патриот болу керек. Бүгiнгi тiрлiгiмiздiң былығы ертеңгi ұрпаққа жүк болмасын тереңнен ойлау керек.

	Жалпы, қоғамды онда тым өзектi болған нəрсенiң елесi аралайтыны белгiлi жайт қой. Бардың бағасын бiлмей жүрiп, жоқты түгендеуге асықпыз. Патриотизм қазiр қоғамның əрбiрiнiң мүшесiнiң – ойында, дуалының – аузында. Тiптi аулада баласын ойнатып жүрген жас келiншектердiң өзi баласын қалайша дұрыс тəрбиелеймiн деп бас қатырады. Лауазым иелерi индустриалды-инновациялық даму бағдарламасын да, Астанада ЕҚЫҰ жетiншi саммиттiң өткiзiлуiн де патриотизмдi дамытуға бағытталған шараларға жатқызады.

	Шын мəнiнде, патриотизм неге сүйенуi тиiс?

	Бiздiң бала кезiмiзде патриотизм Коммунистiк партияны, «Күн көсемді» сүюден, оларға адал қызмет етуге ант беруден басталатын. Отан дегенiмiз – Коммунистiк жүйеде құрылған мемлекет болғандықтан, отансүйгiштiктiң советтiк-коммунистiк идеяларға адалдықпен өлшенгенiнде тұрған еш əбестiк жоқ едi.

	Қазiргi таңда жас ұрпаққа бiр партияны немесе атқарушы билiктi сүй, оған адал бол деп айта алмайсың. Қазақстан Конституциясына сəйкес, билiктiң бірден-бір қайнар көзi – халықтың өзi.

	Ендеше, халық ең əуелi өзiн-өзi сүюi, құрметтеуi керек шығар, бəлкiм?

	Өзiн-өзi құрметтеу – ұлт, мемлекет ретiндегi айшықтайтын белгiлердi құрметтеуден, қадiрлеуден басталады.

	Ұлтты ұлт ететiн – тiл. Ұлттық сана-сезiм, салт-дəстүр, тарихи таным тiл арқылы көрiнiс табады. Ендеше, ХХ ғасырда қазақтың ұлт ретiнде сақталуы қазақ тiлiнiң өз жерiнде мемлекеттiк тiл мəртебесiне лайық болып, дамуында, ғылым мен техника тiлiне айналуында, күнделiктi тұрмыстық өмiрде бұқпантайламай, бөгет көрмей кең қолданысқа енуiнде.

	Қоғамдық көлiк иелерiнен қағажу көрген қазақ тiлi тұрмыстық деңгейде дамып жатыр деп кiм айта алар? Мемлекеттiк ономастика мекемесi бекiткен көше атаулары өзге тiлге бұрмаланып, қазақтың ардақты ақындарының аты қазақша дұрыс айтылмай жүргенi – тiлдiң шалажансар күйiн танытпай ма?

	Алматы сияқты iргелi, көзi ашық, көкiрегi ояу зиялы қауым көбiрек шоғырланған қалада отбасылық дастархан үстiндегi əңгiме шала қазақ тiлiнде өрбiсе, ата – немересiмен, шеше – баласымен шүлдiрлеп өзге тiлде шүйiркелессе – «қазақ тiлi тұрмыстық деңгейде қалды» деп байбалам салудың ретi бар ма?

	Əлде «қазақ тiлi тұрмыстық деңгейде қолданудан да қалып барады» деген қауiптiң басы қылтия ма?

	Ақорда мен Үкiмет үйiндегi шенеунiктердiң екi ауыз сөздi қазақша айтқанына қуанудан бұрын, бала бақшадағы бүлдiршiндердi шұрайлы да бай қазақ тiлiне баулу керек шығар, бəлкiм?

	Ұлтты сақтайтын тағы бiр дiңгек – дiн.

	Дiнге қатысты қоғамда қолдан жасалған плюрализмге қарамастан, бəрiмiздiң пiкiрiмiз бiр ойда тоғысатыны рас, ол – дiн, əсiресе, ислам дiнi ең əуелi имандылыққа үндейдi, тəрбиелейдi. Ал имандылық – ең əуелi, ұят, намыс, жауапкершiлiк.

	Бұрын қазақ қызы туралы қоғамдық пiкiр қандай едi?

	«Тəрбиелi, ұяң, қажет болса, намысын қорғау үшiн өлуге даяр, көргендi ұлттың қызы» едi.

	Ал қазiр ше? «Қазақтың қыздары жеңiлтек, икемге оңай көнеді» дейдi қандас бауырлар. «Сырт көз – сыншы» болғанмен, ұдайы шыншыл емес. Бүгiнгi барша қазақ қызына жала жабудың ретi жоқ. Дегенмен атеистiк қоғам «тəрбиесiнiң» бiр салдары – кiндiгi ашылған қыздар мен жаулық жамылмайтын əжелер екенiн көзiмiз күнде көрiп жүр.

	«Балама қандай тəрбие беремiн?», – деп мұңға батқан келiншектiң уайымы – барша ұлттың басындағы мүшкiлдiктiң белгiсi сияқты көрiнедi маған.

	Теледидар, интернет, «сары жағал» басылымдар – зорлық-зомбылық, атыс-шабыс, қулық-сұмдық, ұрлық-қарлық, арамдықтың сан түрiн құбылтып, «құлпыртып», күн сайын көз алдыңа көлдеңдетіп тоса берсе, оның ықпал-əсерi болмайды деп кiм айта алар? «Тамшы су тас теседі» дейдi қазақ мұндайда. Қазiр бұғанасы қатпаған жастар арасында өзiне өзi қол салушылар көбейдi. Өмiрде əлi жамандықтың да, жақсылықтың да дəмiн татпаған, оңы мен солын айырып үлгiрмеген жеткiншектiң өзiн өлiмге қиюының түп себебi неде? Қоғамның жаппай тығырыққа тiрелуi ме, əлде Өмiр алдындағы əлсiздiк пе? Бəлкiм, ұлттық тəрбиенiң жетiмсiздiгi шығар?

	Дүние есiгiн ашқаннан мəпелеп өсiрген ата-ананың еңбегiн, үмiтiн арқалатқан елiнiң келешегiн, өзiнiң жеке тұлға ретiндегi амбициясын, Алла берген бейiмi мен ерiк-жiгерiн, тағы басқа бiз санап тауыса алмайтын қисапсыз көп игiлiктердi қиып, о дүниеге аттанып кете бару... Жас сананың осындай шешiмге келуiнiң себебiн психолог мамандар табуы керек-ақ. Мұны əлеуметтiк құбылыс ретiнде зерттеу қажет.

	Дегенмен, бiр нəрсе айқын – жас сана Алла, Ата-ана, Отан алдындағы жауапкершiлiк сезiмiнен жұрдай.

	Осыдан 19 жыл бұрын дүниеге келген, Тəуелсiздiгiмiзбен түйдей құрдас жастарымызға бiз ең басты қасиеттi – патриотизмдi əлi сiңiре алмаппыз...

	Елбасы биылғы балаларға арналған Жаңа жылдық шырша мерекесiнде патриотизм тұрғысынан ой қозғады. «Қазақстанды нағыз патриоттар ғана бұдан гөрi күштi, өркениеттi əрi сыйлы мемлекеттер қатарына қоса алады», – дедi Президент.

	Жаңа жылдық шыршаның шамдары үлкен саясатпен жымдасып жағылуының өзi – Патриотизмге əбден сусағандығымыздың белгiсi емес пе?

	«Бiздiң мемлекет – үлкен тату отбасының жарқын үлгiсi, мұнда əр түрлi ұлт өкiлдерi өмiр сүредi, жұмыс iстейдi. Осы достықтысақтаңдар!», – дедi Елбасы Нұрсұлтан Назарбаев балаларға.

	Қазақстандық патриотизм бала бақшадан, отбасынан басталады. Ал оны егетiн – мемлекет.

	2010 жыл





КЕШЕГI ОТАН. БҮГIНГI ОТАН. ҚАЙ ОТАН?


	Соғыс көргендер мен соғысты кинодан көргендер туралы бiрер сөз



	Олар – соғыс көрген ұрпақ. Жар төсегiн құшып, жастай жесiр қалған, бала болып алаңсыз ойнауды ұмытқан, жыртықсыз киiм кимеген, тойып тамақ iшпеген ұрпақ. Соғыстың зардабын бiр-екi емес, төрт жыл емес, елу, əлде алпыс бес жыл бойы тартып келе жатқан ұрпақ. Өңiнде мамыражай бейбiт өмiр сүрсе де, түсiнде соғыс көретiн ұрпақ.

	Бəлкiм, тым əсiрелеп отырған болармыз. Соғыс көрген ұрпақ соғыстан соң алпыс бес жыл өмiр сүрдi ме, жоқ па? Бүгiнге дейiн естелiк айтып, бейбiт өмiрдiң қадiрiн насихаттап жүрген – соғыстың өзi емес, елесi болар, бəлкiм? Сол соғысқа аттанған қыршын боздақтың қаншасы аман қайтты елiне? Қаншасы соғыстан соң перзент сүйiп, үбiрлi-шүбiрлi болды? Сол кездегi ортақ Отан – Кеңес одағынан 30 000 000 боздақ шейiт болыпты. Олардың құны кiмнiң мойнында? Олардың көрмеген қызығы мен өмiрге келмеген балаларының обалы кiмге?!

	Сол сұрапыл соғысқа Қызылорда облысынан 30 000-ға жуық боздақ аттанған екен. Шындығында, қанша азаматтың майданға аттанғанының есебi бiздiң қолда емес, бұл тек соғысқа аттанып, келмей қалған боздақтардың дерегi. Бұл – бiр ғана облыстың дерегi!

	Соғыстың қанды дерегi бүгiнгi күнге дейiн жалғасып жатыр. Ескi жараның орны «мереке» атанған күндерi айрықша сыр бередi. Соғыс көрмеген ұрпаққа телевизордан «парад» тамашалау, соғыс хикаяларын шерткен кино көру – бiр ғанибет, ал соғыс көрген ұрпақ бұл күндерi көздерiн ерiксiз жасқа шылайды. Бəлкiм, қыршын кеткен боздақтарды ғана емес, жалаң кеудесiн тосып қорғаған Отанды да жоқтап жылайтын шығар-ау.

	Олардың өзегiн өртейтiнi – соғыстан соң алпыс бес жыл өткен соң соғыс тарихының қайта жазыла бастауында. «Отан үшiн от кешкен» деген айбынды сөздiң осы соғысқа қатыстығын дəлелдеудiң уақыт өте келе қиын соға бастағанында. «Отан» деген қасиеттi сөздiң нысанасы өзгерiп, сол кездегi Отан мен қазiргi Отанның мағынасы ажырауында.

	Иə, соғыс көрмеген ұрпақ «Бұл жеңiс – қай жеңiс?» деп мəселе көтередi, мақала жазады. Соғысты жоққа шығара алмаса да, «Ұлы Отанды» мойындағысы келмейдi.

	Бүгiнгi Отан – Тəуелсiз Қазақстан.

	Иə, ата-бабасы жаугершiлiктi көрген, ел мен жер үшiн ұран шақырылғанда, атойлаған рухы бойында еркiнен тыс оянатын ұрпақ қазiр мемлекет құрап отыр. Соғысудың не екенiн бабалардың жырынан, майдангерлердiң естелiктерiнен, ақын-жазушының кiтабынан, кинодан ғана бiлетiн ұрпақ соғыстың жаманатын iштей сезедi. Сезгендiктен де, тоқымдай жер үшiн күрескен бабалар еңбегiнiң қадiрiне жету үшiн бүгiнгi тəуелсiздiгiн қорғап қалу қажеттiгiн түсiнедi. Кешегi жыры мен қаруын жауына қатар жұмсаған батыр бабалардың өсиетi үшiн. Сталиннiң қатал жарлығымен жан қиса да, құрбандығын Қазақ елiне арнаған кешегi соғыс боздақтары үшiн.

	Тарих қайта жазылуы тиiс. Бiрақ қайта жазу – өткеннiң бəрiн өшiру емес. Алпыс бес жыл бұрын аяқталған соғысқа аттанған əрбiр үш қазақтың бiреуi қыршын кетсе, бұл соғыс зардабының, ондағы Жеңiстiң те қазақ үшiн жаттығы жоқ. Бұл – Қазақтың Жеңiсi! Ерi елiн қару алып қорғаған, əйелi үйде халықтың тiлеуiн тiлеген жауынгер халықтың жеңiсi! Сондықтан да бұл соғыстың боздақтары мен бүгiнгi ардагерлерiнiң еңбегiн мың құбылған саясаттың пəрменiнен аршып алуымыз қажет. Тарихшыларымыздың тынбай жұмыс iстейтiн тұсы – осы.

	Бір өкініштісі, соңғы кезде соғыс трагедиясын саясаттың шылауына байлап, қадірін кетірудің талпынысы бар сияқты. Бір кездегі алып империя Кеңестер одағынының заңды мұрагері – Ресей Федерациясы тарапынан кешегі ортақ тарихты еске салу арқылы өткенге оралудың ниеті бардай сезіледі.

	Бірақ кезінде Одақ құрамында болса да, қазір тəуелсіз ел екенін мақтан ететін мемлекеттер Ресейдің бұл пиғылына қарсылығын ашықтан-ашық білдіріп жатыр. Тіпті, 9 мамыр күні Қызыл алаңдағы Жеңіс парадына қатысу мəселесі ұлттық саясатқа қайшы емес пе деп күманданғандар да бар.

	Мамыр айының басында Польшаның «Rzeczpolita» басылымы «Империялық Ресей мейрамы» атты мақала жариялады.

	«...Совет солдаттары (өздерінің ішкі ұстанымдары қандай болғанына қарамастан) қарудың күшімен бізге азаттық алып берді деген идеямен келісе қою қиын, ал ресейліктер болса, тап осылай түсінеді. Польшаға қызыл армияның келіп орналасуы бізге «азаттық алып беру» болған жоқ, бар болғаны басқыншының ауысуы еді. Ал 9 мамыр КСРО үшін соғыстың аяқталуын білдірсе де, Польша үшін төл егемендігі мен тəуелсіздігі жөніндегі армандардың күйреуі болды. Сол кезде біздің елде билік тізгіні əлемдік пролетариаттың отанына адалдықты өз отанына деген адалдықтан жоғары қоятын офицерлер мен саясаткерлердің қолына көшті. Олардың бірі салтанатты жиынға қатысушы генарал Войцех Ярузельский». Мақалада айтылған өзекті ой – осы.

	Балтық жағалауы мемлекеттерінің бүгінгі ұлтшыл көзқарастағы басшыларының да пікірі осыған саяды. Шындығында, біз қаласақ та, қаламасақ та, 1941-1945 жылдарғы соғыстың алғы-шарттары, тарихы, себебі мен салдарлары қайта зерделеніп жатыр. Бəлкім, ендігі елу жылда тарихқа мүлде жаңаша көзқарас қалыптасар. Дегенмен де, тарихты қайта зерделеуде шындықты анықтап, ұлт егемендігі тұрғысынан қарастыру керектігі даусыз-ақ.

	Жақында ғана Нұрсұлтан Назарбаев Ақордада саяси қуғын-сүргін құрбандарының ұрпақтарын қабылдады. «Қазір тарихты зерттеуде екі түрлі бағыт бар: бірі – өткенді саралауда кінəліні іздеп табу. Бұл жерде біз болған оқиғалар үшін тұтас халықтарды кіналауға дайын тұрамыз. Екінші бағыт – бəрі жақсы, бəрі дұрыс, осылай болуы керек еді дегенге саяды. Екеуі де шектен шығушылық», – деді Президент. Бұдан соң Елбасы ойын былай деп жалғастырды: «Меніңше, шындық осы екі көзқарастың ортасынан шығады. Біздің міндетіміз – жауды іздемей-ақ, өткенді есте ұстау, ақиқат шындықты білуге ұмтылу, оны сипаттау жəне ұрпақтарымызға жеткізу».

	«Біз біреуді жазғырғымыз немесе тарихқа кінə артқымыз келмейді. Біз бар болғаны шындықты білгіміз келеді. Шындықты білу арқылы біз мұндай жағдай қайталанбас үшін не істеу керектігін білеміз», – деді Нұрсұлтан Əбішұлы.

	Соғыс тарихын қайта зерделеуді ардагерлеріміздің отаншыл сана-сезіміне, патриоттық рухына селкеу түсірмеуді есте ұстаған абзал.

	Бірақ кешегі Отанның бүгінгі Отанмен қабыса бермейтіндігін ол кісілер де ұғуы керек.

	Кешегі ұрпақ пен бүгінгі ұрпақты жақындастаратын желі – тəуелсіз Қазақ еліне деген адалдық, оның болашағына деген сенім болуы тиіс.

	Соғыстың қасіреті əлі түгел сараланып, сабақтары əлі толық зерделеніп болған жоқ. Оның бір мысалы – Түркістан легионы жасақтарына қатысқан сабаздардың əлі күнге ақталмауы. Түркістан легионы – 1941 жылы құрылып, құрамына қазақ, өзбек, түрікмен, қырғыз, ұйғыр, татар ұлттарының өкілдері кірген Вермах бөлімшесі. Шығыс легионының бір бөлігі ғана болған бұл жасақ санының аздығына байланысты майдан ұрыстарына көп қатыстырылмаған екен. Бұл жасақ құрамы Қызыл армияның тұтқынға түскен сарбаздарымен толықтырылғаны жасырын емес, олар Сталиннің «Бізде тұтқындар жоқ, Отанын сатқандар ғана бар» дегені бір ауыз сөзінің зардабын өмір бойы тартып келді.

	Бəлкім, немістердің əскери тұтқындар мен Кеңес одағынан қашқан эмигртардан арнайы легион жасақтау идеясына Сталиннің осы сөзі түрткі болған шығар-ау. Өйткені, Гитлер үкіметінің Отанына оралуға дəті шыдамаған жандардың сол кездегі саяси жүйеге ішкі қарсылығын Кеңес одағына қарсы қару етіп пайдаланбақ ниеті болғаны жасырын емес.

	Əлі күнге дейін бұл жасақтың нақты құрамы, іс-қимылы, тағдыры жайлы деректер құпияға толы, анық деректен гөрі сыбыс басым. Бір анығы, осы тарихи оқиғаның салдары əлі күнге дейін жойылған жоқ. Түркістан легионында болған қандастарымыздың ақталмауы – тарихымыздағы ақтаңдақтардың бірі. Осы жағын тарихшылар зерттей түссе жөн болар еді.

	Қазір Қазақстанның солтүстік облыстарынан бастап «Соғыс балалалары» деген ұғымды құқықтық айналымға енгізу үшін қол жинау басталған. «Поколение» қозғалысы ұсынған бұл идеяны «Нұр Отан» ХДП қолдап отырған көрінеді. Жалпы, «соғыс балалары» деген термин Украинада бар екен. Онда осы категорияға енген азаматтарға бірқатар əлеуметтік жеңілдіктер беріліп, тұрмыстық көмек көрсетіледі.

	«Соғыс балалары» заңдық тұрғыда қандай материалдық игіліктерге ие болатындығы əзірге белгісіз. Бірақ біздің қоғам үшін бұл ұғымның əлеуметтік-психологиялық маңызы жоғары болуы мүмкін. Өйткені, бұл ұғым аясына соғыс тауқыметін жастай көріп, жаны жүдеп өскендерді жатқызу керек.

	1991 жыл. «Елу жылда – ел жаңа» деген сөз рас-ты. Соғыс аяқталғанына елу жыл толмай тұрып-ақ, Қазақстан тəуелсiз мемлекет болды. Кеңестер одағы қанды естелiк болып, тарих қойнауына кеттi.

	2010 жыл. Алпыс бес жылда кiм бар, кiм жоқ. Талай «41-жылғы келiншек» (Ш.Мұртаза) қартайып, кемпiр болды. Қу тiзесiн құшақтап, жалған елес күтiп, өмiрден өттi. Талай шаңырақ шайқалды, талай бала жетiм атанды. Майданға бармай-ақ, өмiр майданында жанталасқандардың да шекесi шылқығаны шамалы.

	«54-жылдан соң ғана тойып тамақ iштiк-ау» дейдi олар.

	Саналы өмiрiнде жарытып тамақ iшудi аңсап... өсу қандай азап?..

	Соғыс көрмеген ұрпақтың кiнəсi жоқ. Олар қару ұстап, кiсiге кезенудiң не екенiн бiлмейдi. Қу жаныңды сақтап қалу үшiн өзгенiң жанын жаһаннамға жiберу мəжбүрлiгiнiң шын салмағын түсiнбейдi. Киiмi бүтiн, тамағы тоқ. Соғыс туралы шытырман киноны көрiп бола салып, оның оқиғасын ұмытады.

	Соғыс көргеннiң де, соғыс көрмегеннiң де кiнəсi жоқ. Жазмыштағы жазу осы шығар.

	2010 жыл





ҚҰҚЫҚ? ҚҰҚЫҚ! ҚҰҚЫҚ...


	Нигилизм дертіне шалдыққан ұрпақ



	Тоқсаныншы жылдардың ішінде қазақ терминологиясына «құқық» деген сөз енді. Орта мектептерде «Құқықтану негіздері» деген пəн енгізілді.

	Бұған дейін кеңестік қоғамда «Кеңес мемлекеті мен құқының негіздері» атты пəн оқытылып келгені белгілі.

	Ал тəуелсіздікпен бірге келген «құқық» термині егемен елдігімізді, төл заңдарымыздың пəрмендігін, мемлекеттік тіліміздің мəртебесін бойына сыйдырып тұрғандай еді...

	«Құқық» сөзі бүгінде сол əуелгі мемлекетшіл сипатынан айрыла бастағандай. Білім беру мекемелерінде «Өз құқығыңды білесің бе?» деген ашық сабақтар өткізіліп, балаларымызды жастайынан өз құқығын білуге, өзгенің құқығына құрметпен қарауға тəрбиелеп жатырмыз десек те, жас ұрпақ бұлардың əуелгісін құп алып, екіншісін назардан тыс қалдырып жатқандай көрінеді. Неге? Бұл бүгінгі қоғамымыздағы құқықтық нигилизмнің кең таралуына байланысты болса керек.

	Бүгінгі қоғам Заңды құрметтеуге селсоқ. Адам құқығы мен бостандықтарын сақтауға енжар. Кейде, тіпті, көзі ашық дейтін азаматтар да өз құқығын қорғауға келгенде, дəрменсіздік танытады.

	Неге?

	Бұл келеңсіздіктің бір тамыры – құқықтық білімсіздік болса керек.

	Бір ғана мысал мемлекеттік тіл төңірегінен шығады. Қазақстан Республикасының Ата Заңында айтылған «мемлекеттік тіл – қазақ тілі» деген заң нормасы баршаға ортақ емес пе? Ендеше, осы мемлекеттің аумағына кіретін аймақтарда, барлық мекемелерде, қоғамдық орындарда мемекеттік тіл үстем болуы керек емес пе? Ал мемлекеттік тіл – қазақ тілінің қағажу көріп, еңселі үйлердің табалдырығынан да сығалай алмай қалатыны – осы елдің азаматтары ретіндегі Сіз бен Біздің құқығымыздың бұзылуы емес пе?

	Осыны көріп-біле тұра, өз құқығымызды қорғауға дəрменсіздік танытамыз.

	Міне, құқықтық енжарлықтың əрі білімсіздіктің айқын көрінісі.

	Жалпы, қоғамымызды дендей жайлаған дерттің бірі – жаппай құқықтық нигилизм сияқты. Ірі қаланың көшесінде қымбат көлігімен ызғып кетіп бара жатқан бақуатты азаматымыз темекінің тұқылын (не сыраның бөтелкесін) көлік əйнегінен кез келген жерде лақтырып кете беретін, қоғамдағы тəртіптің сақталуына тікелей жауапты полиция қызметкерлері əкім-қара отырған көліктерді тоқтатуға дəті бармай, басқа азаматтар алақанына қыстырған 2000-3000 теңгені «олжа» көретін, лауазымды мемлекеттік қызметті былай қойғанда, алыс аудандағы ауыл мектебінің директоры қарапайым мұғалімді қызметке алу үшін кемі 40 000 теңге немесе бір тұяқ тілейтін, ең сорақысы, Алматыдағы мемлекеттік (!) бала бақшаның меңгерушісі бір баланы осы бала бақшаға тіркеу үшін 500 АҚШ долларын (!) сұрайтын қоғамда құқықтың жайы нешік болмақ?!

	Еліміздегі құқықтық жағдай ушығудың аз-ақ алдында тұрғанының бір көрінісі – жер-жерде, тіпті Алматы жəне Астана қалаларында кісі өлтіру, бала ұрлау, қиянат жасау, зорлық-зомбылық көрсету оқиғалары жиілеп барады. Бұрын Т. немесе К. сияқты кішігірім қалалардағы криминалды жағдай ушығып тұр дегенді еститінбіз. Осыдан оншақты жыл бұрын А. деген шағын қалада бір аудан мен екінші аудан бандиттері күнде атысып жатады дегенді естігенде, жағамызды ұстайтынбыз. Енді, маңдай алды қаламыз Астананың қақ ортасында атыс-шабыстың болып жатқаны – ненің көрінісі? Елордамызда 3 қыркүйекте түнгі сағат 2-лердің шамасында екі көліктің иесі жан жалдасып, соңы атысқа ұласқан. Ақыры, 3-4 жерінен жараланған бір адам сол жерде көз жұмған. Ал қылмыскер сол заматта табанын жалтыратқан...

	Сонда бейбіт заманда Астананың өзінде беймезгіл көшеге шығу қауіпті болуға айналғаны ма?

	Президент Н.Назарбаев осыдан екі жыл бұрын Бас прокуратураның кеңейтілген жиналысында сөйлеген сөзінде мынандай деректерді келтірген болатын: 2007 жылы 99 Ішкі істер министрілігі қызметкері, 29 кеден қызметкері, 28 заң қызметкері, 21 сот орындаушы, 15 қаржы полициясы қызметкері, 4 прокурор, 3 судья қылмысы үшін жазаға тартылған! Ал, бұл айтылғандардың бəрі – қылмысы толықтай мойнына қойылып, үкім шығарылғандар екенін ескеру керек. Қылмыс жасағанын мойындамай, бұлғақтап қашып жүргендер, қылмысы ашылса да, əлдебір себептермен жазасын алмай, құтылып кетіп жүргендер қаншама!?

	Егер құқық қорғау орган қызметкерлері түрлі қылмыстарға белшесінен батқан болса, біздің қауіпсіздігімізді кім қорғайды?

	Бақсақ, Елбасы құқық қорғау саласын реформалау қажеттігі жайлы біраздан бері айтып жүр. Жаңағы жиында сөйлегенсөзінде Президент былай дегенеді: «...Жаза міндетті түрде орындалуы керек деген қағида жүзеге аспай келеді, соның кесірінен қарапайым азаматтар өздерін құқық қорғау органдарының бейбастақтығы алдында қорғансыз сезінеді. Мен бұл жерде сіздер үшін үйреншікті «қылмыс ашылды», «ашылған жоқ» деген критерийлерге тоқталмай-ақ, турасын айтайын: ұрлық, тонау, кісі өлтіру қылмыстарын жасаған қылмыскерлер бостандықта жүр. Бұған дəйек жеткілікті».

	Содан бері екі жарым жыл өтсе де, жағдайдың өзгергені байқалмайды.

	Дегенмен, жақында Президент қол қойған Құқық қорғау саласын реформалау туралы Жарлығына үміт артып отырғандар көп.

	Енді қолға алынған реформаға сəйкес, əуелі құқық қорғау органдарының бірқатар құзыреттері ауысып, өзгеріске ұшырауға тиіс. Мысалы, медициналық айықтырғыш орындары енді ІІМ-не емес, Денсаулық сақтау министрлігіне, кəмелетке толмаған балаларды уақытша бейімдеу, оқшаулау орталықтары – Білім жəне ғылым министрлігіне, көліктерді теникалық тексеруден өткізу құзыреті – Көлік жəне коммуникация министрлігіне қарайтын болады.

	Сондай-ақ құқық қорғау органдарындағы басқарушы аппараттарының штат саны қысқартылып, қалалық жəне аудандық бөлімшелерді кадрлық жəне материалды-техникалық жағынан күшейту көзделген.

	Бұл реформаның тағы бір ерекшелігі – елдегі құқық қорғау саласына адамшылық сипат беру, яғни жеңіл-желпі қылмыс жасағандар, аңдаусызда немесе бірінші рет қылмыс жасағандарды түгел түрмеге тоғытпай, оларға əкімшілік жаза қолдану жолдарын қарастырмақ.

	Оның үстіне, енді жекеменшік із кесу қызметін дамытуға жол ашылмақ.

	Жалпы алғанда, əзірге қағаз жүзінде ғана белгіленген істердің барлығы көңілге қонымды. Бұл саладағы жаңалықтардың зəрулігі əлдеқашан туғанын сарапшылар да, құқықтанушылар да айтып жатыр.

	Осы реформа туралы жарлық шыққаннан соң бір апта ішінде Нұртай Əбіқаевтың сыртқы істер министрінің бірінші орынбасарлығынан босап, Ұлттық қауіпсіздік комитеті төрағалығына тағайындалғаны белгілі болды. 11 жыл бұрын осы саланы басқарған Нұртай Əбіқаевтің қауіпсіздік комитетіне оралуын жаңа реформамен байланыстыратындар бар. Дегенмен, бұл тағайындаудан саяси астар іздегендер де табылды.

	Бұл болжамдардың қайсысының дұрыстығын уақыт өте, жаңа төрағаның іс-əрекетінен бағамдайтын боламыз…

	Құқықтық нигилизм отбасындағы «өнегеден» басталады. Айналадағы қоршаған ортаға, отандастарға, мемлекетке деген құрмет, қарапайым ғана заңдылықтарды сақтаудан, тұрмыстық мəдениеттен басталмай ма? Алматы сияқты үлкен қаланың тазалығы да заң аясындағы мəселе. Қымбат көліктің əйнегінен сыраның бөтелкесін тастайтын əкенің баласы қолындағы бананды жеп болған соң, оның қабығын көліктен түсіп, қоқыс салатын шелекке тастай ма? Қайдам-ау... Көлік əйнегінен лақтыра салған əлдеқайда оңай ғой... Міне, құқықтық үлгі-өнеге!

	«Менен кейін күл болмаса, бүл болсын» дейтін құқықтық нигилизм қоршаған ортаны бүлдіруге, көршілерге қысым жасауға, өзгенің мүлкіне қол сұғуға, ұрлық жасауға, əкімге, шенеунікке пара беруге, құлқын үшін мемлекет байлығын шетелдіктерге сатуға, мойнына кісі өлімін жүктеуге, заңсыз контрабанданы өткізуге... т.с.с. қылмыстарға жетелейді.

	Оның бір ғана емі бар – баланы жастайынан кісі ақысын жемеуге, өзгенің құқығына құрметпен қарауға баулу жəне ата-атаның өзі де осындай жаман мінез-құлықтан аулақ болу.

	Əлде, парақор мырзалар «балам өскенде жақсы азамат болып, пара алмайды да, бермейді де» деп ойлай ма екен?

	Осы орайда, ресейлік қазіргі заманның бір киносы еске түсіп отыр: əкесі жол полициясында, шешесі мектеп директоры болып жұмыс істейтін ата-ана жалғыз баланы оқыту үшін тірнектеп ақша жинайды. Ақша жинағанда, айлықтары шайлығынан артылмайды ғой, екеуі екі жақтап «пара жинайды». Ес біліп қалған бала оны көріп, жиіркене:

	«Сіздер не үшін пара аласыздар?» деп сұрамай ма! Сонда еңірегенде етегі жасқа толған ата-ана: «Балам, сен Гарвард университетінде оқысаң... мықты адвокат болсаң... шетелде тұрып, жақсы қызмет атқарсаң... бай болсаң... пара алмасаң ғой, шіркін » дейді еңкілдеп.

	Күлкілі əрі жиіркенішті жағдай!

	Ал парақор азаматтар арам ақшамен жиған дүниенің ұрпағына қалай да зияны тиетінін ойласа екен...

	Біз жоғарыда айтқан жағдайлардан аз-маз құқықтық сауаты бар азаматтардың бəрі де хабардар. Осы күйімен кетсе, Қазақстан құқықтық мемлекет болудан алшақтай беретіні сөзсіз. Сондықтан да ел мақтаған... құқық қорғау саласын жақсартуды көздеген реформаны... біз де жақтаймыз...

	2010 жыл





«...ЖЫЛДАМ ХАБАР АЛҒЫЗҒАН...» ОЛ НЕ ?




	Елдiң батысында ежелден келе жатқан дəстүр бар: наурыздың он төртiнен бастап үлкен-кiшi көрiсе бастайды. Алты ай қыстан аман шыққан ағайын бiрiн-бiрi iздеп, хал-жағдайын сұрасып, қауқылдасып қалады.

	Мұнда тұрған не бар дерсiз?

	Екi соғыс, зұлмат аштық, қырық реформа көзiн жоя алмаған қазақы ғұрыптардың бiрi.

	Жаһандану заманының жас адамы да ұлттық дəстүрге иiп, осы күндерi туыс-туған арасындағы үлкен кiсiге арнайы барып, сəлем бередi.

	Əйтсе де, төрткүл дүниенi əуелi жамандығымен жылдамырақ теңестiрген ғаламдастыру құбылысы қазақтың бойында қалған сарқыттай салт-дəстүрдi мүлде сүрiп тастай ма деген қауiп те жоқ емес.

	Ағайын арасы суыды. Амандасу мен қоштасудың қадiрi кеттi. Ғаламдастырудың бiр зұлматы – кiсi қаза болғанда қалта телефонмен көңiл айтуға көштiк. Интернет арқылы құттықтауды сөлекет көрмедiк. Арнайы iздеп барып, сəлем бергеннен гөрi теледидар немесе радио арқылы «сəлем жолдағанды» жөн көрдiк.

	Ақпарат жылдамдығы адамдар арасындағы алыс-беріс жақындығын зымырандық уақыт өлшеміне салды. Қазіргі заманда елде үйленуден ажырасудың саны неге көп десеңіз, екі жастың бірін-бірі танып, сүйіп, біліп, үйленіп, одан соң жиреніп болар мерзімі қысқарды. Олардың əке-шешелері өз заманында бір-бірін таныс-білістік үшін екі-үш жылын сарп етсе, қазіргі кездің кесімі екі-үш ай ғана сияқты. Отыз күнде сыннан өтіп болмаған одақ үш жүз алпыс күнде қалайша сыр бермесін?

	Енді батыстан «əлеуметтік желі» деген түр-түсі белгісіз құбыжық шықты. Өткен жылы америкалық Facebook өз желісінде əлем бойынша тіркелген 850 миллион адам бар екенін айтып, жар салды. Twitter желісінде ақпарат алмасатындар саны 200 миллионнан асқан. Ал Қазақстанда Mail.ru мен Вконтакте желілерінің дəурені жүріп тұр.

	Ақпарат алмасудың тағы бір оңтайлы жолы болса, онда тұрған не бар дерсіз.

	Əлбетте, əлеуметтік желілер арқылы дəл қазақты құртуды ойлаған ешкім жоқ шығар. Бұл зұлмат ХХІ ғасырда өмір сүретін барша адамзат баласына ортақ болмақ. Батыстың əлеуметтанушылары сансыз есеп-қисаптың бірінде виртуалды өмір сүруге «жағдай жасаған» əлдебір əлеуметтік желіде 500 мыңнан көп адамның өмір сүретінін анықтаған. Аты-жөнін, мекен-жайын, хат салар поштасын т.б. тіркеп, таныс-бейтаныстармен хабар-ошар алысып қана қоймайды, сол желіде басқа есім алып, əйел болса «күйеуге шығып», еркек болса «əйел алып», «жұмысқа тұрып», «үй салып», «кəсіппен айналысып», кейде тіпті «банкротқа ұшырап», əйтеуір мына фəни жалғанда кез келгеннің басына түсуі мүмкін түрлі жағдаяттарды бастан өткеріп, «кəдімгідей» өмір сүреді.

	Психологтар бұл адамдардың қалыпты пендауи тірлікті жатсынатынын, «виртуалды» əлемде өмір сүруді қолайлырақ көретінін айтып, дабыл қағуда. Қорқыныштысы, олардың қатары күн санап көбейіп келеді.

	«Facebook-та болмасаң, мына өмірде жоқсың ғой» деген ұғыммен өмір сүретін ұрпаққа ата-ана қақысы, туысқандық жол, ағайындық ғұрып, ұлттық мүдде дегенді ұғындырып көріңіз. Бəлкім, ақ-қара түсті теледидарды тамаша көрген буын мына өмірден өткенде, біздің бүгінгі қорқыныштарымыз əлдебіреулерге ерсі көрінер. Тіпті «Ол не?» дер...

	Əлеуметтік желіні батыстық адамдар өркениеттің жемісі көріп жүр. Əйтсе де, аты əлеуметтік болса да, заты саяси, қоғамдық құрылымға ықпал етудің құралына айналып барады. Былтырғы көктемде Араб түбегінде болып жатқан оқиғаларды Facebook пен Twitter сол заматта бүкіл əлемге бұрмалаусыз таратты. Соның арқасында (əлде кесірінен бе?) ғаламтор қарама-қайшы, ресми жəне бейресми ақпаратқа толды. Əйтеуір, ақпаратсыз қалдық дей алмаймыз.

	Қазіргі заманда ақпаратсыз қалуды баз біреулер «соқыр, мылқау, танымас тірі жан» кейпімен салыстырады.

	Ал содан араб жұрты не пайда көрді? Батыс та, Шығыс та, тіпті Қиыр Шығыс түбегіне дейін түгел тараған ақпарат ағынынан сол араб мемлекеттеріндегі халықтың жағдайы түзелді ме, көші оңалды ма?

	Жə, алты мың шақырым жердегі Араб түбегін былай қоялық. Əлеуметтік желілер мен ғаламтордың ақпаратқа деген ашқарақ арынын Жаңаөзен оқиғасы кезінде біз де сезініп қалдық-ау.

	16 желтоқсан күні суыт хабар əуелі интернет желілері арқылы тарады. Əлеуметтік желілер арқылы жеке пошталарға жөнелтілді. Кімді кімнің атып жатқанын, кімнің кімді ұрып жатқанын. Алматы мен Астанада жылы кеңсе, ашық аспан астында отырған «жағалылар» да бұған бас шайқап, қынжылысты.

	Қынжылысты, бірақ содан жаңаөзендіктер не пайда көрді? Сегіз ай бойы басынан күн, астынан сыз өтіп, ыза мен ашу буып отырған қандастарға ауамен барған ағайыншылдық жанашырлықтан келіп-кетер не бар? «Мынаны қара, Жаңаөзенде осындай болып жатыр екен» демек үшін бе?

	Осыдан екі жыл бұрын Қызылағаш апаты кезінде барша қазақ ағайыншылық танытып еді. Үлкен-кіші жиналып, жылу жинап, қолындағы барын беріп, қызылағаштықтарға көмек қолын созғанда, қазақы əдет осы деп едік. Бұл бір аймақтың емес, барша қазақтың басына түскен сынақ еді. Ал сол кезде Facebook пен Twitter бүгінгідей қарқын алғанда, ол жағдайды əлдеқандай етіп таратар еді? Бəлкім, қазақтың қасіреті емес, бетке түскен шіркеуі əлде сүйекке таңба деп көрсетер ме еді?

	Əлбетте, əлеуметтік желілер қазақ жастары үшін таңсық. Бұрын қазақтың Алтайы мен Оралының арасы атпен жүргенде «айшылық алыс жер» болса, қазір – əлеуметтік желілер арқылы алты секунд қана. Зымыран заманның жалына ілеспе, қалыс қал дей алмайсыз. Алайда «жақсыдан үйрен, жаманнан жирен» дейтін қазақы сананы ескерген жөн-ау.

	Əлеуметтік желілердің «жылдам хабар алғызатын» пайдалы жағы да, адамды шын ағайыншылықтан айыратын, адамды емес, ақпаратты іздейтін аласапыран əдетке бой алғызатынын да есте ұстаған жөн.

	Ал əлеуметтік желілер кейбір мемлекеттерде жағдайдың ушығып, төңкерістің өршуіне қаншалықты əсер еткені арнайы зерттеуді қажет етеді.

	Ақпарат адамды ғана емес, қоғамды, мемлекетті аздыруға дейін апаратынын осы əлеуметтік желілер дəлелдер-ақ. Оның қалай жүзеге асатынын уақыт көрсетер.

	Ғаламтордан алшақтап, өзге əлемнен оқшаулануды тілемейміз. Ол заман келмеске кеткен. Соғыс көрген ұрпақ қолына қалта телефон ұстаған заматта-ақ заман ағысы күрт өзгерген.

	Ғаламторға құлып салып, оны қолдан шектеуді де қолдамаймыз. Десе де, көрші Қытай өзге елден келген əлеуметтік желілерді түгел шектеп, өз елінде ұлттық əлеуметтік желі құрып алған. Ресей де түбі америкалық Facebook пен Twitter-ге секеммен қарап, орыстілді, орысжанды Mail.ru, Одноклассники, Вконтакте, Вкуругу друзей т.б. ұлттық желілер құрып жатыр.

	Осылай жалғаса берсе, бір ұлттық кеңістік – бір əлеуметтік желі – бір ақпарат аймағы – бір ықпал ету тетігі болмақ. ХХІ ғасырда төңкеріс жасауды ойлаған адам əуелі «телеграф пен телефонды емес», ең алдымен интернет пен жергілікті əлеуметтік желілерді жаулауды ойлайтын болмақ.

	Осының бəрін ойлай келгенде, елде ақпараттандырудың əлі қарыштап дами қоймағанына көңіл жұбатасың. Мысқыл болса да айталық, интернетті ауыл-аймақтағы əр қазақтың баласы əлі толық танып-білмегені дұрыс па деп те ойлайсың. Өйткені ақпараттандыру əр үйге дендеп кіргенге дейін, ғаламдастырудың түрлі тажалына қарсы тұрар қазақ баласының бойында өзіндік ұлттық иммунитеті қалыптасып үлгіре ме деген үміт бар.

	Өлшеулі уақыт, азғана мерзім, əйтсе де...

	Елдің батысында көнеден келе жатқан жақсы дəстүр бар: наурыз айы туғанда үлкен-кіші, ағайын-туыс, дос-жаран, ата мен бала, көрші мен көрші хал-жағдай сұрасып, көрісіп жатады.

	Ғаламдастыру тажалы жағадан алмай тұрғанда... кел, көріселік, əз Наурыз!

	2012 жыл





ІІ тарау


	ИДЕОЛОГИЯ МАЙДАНЫ





СIЗ ҚАЙДА ТҰРАСЫЗ?


	Қазақ мұндайда «шаңыраққа қара» дейдi



	Қауiпсiздiк Кеңесте жабық есiк жағдайында республикадағы ақпараттық қауiпсiздiк мəселелерi сөз болды. Қауiпсiздiк тек мемлекеттiң əскери қуатына емес, экономикасының тəуелсiздiгiне, ақпаратының еркiндiгiне байланысты. Бiрақ қауiпсiздiк мамандарының қандай шешiмге келгендерi құпия ұсталып отыр. Сондықтан Қазақстанның ақпараттық, экономикалық, ұлттық тəуелсiздiгi жағдайына өзiмiз сараптама жасағанды жөн көрдiк.

	1. Ақпараттық тəуелсiздiк

	Ресейлiк ақпаратқұралдарының мəлiметiне сенсек, Астрахан облысының тұрғындары кабельдiк телеарна арқылы «31 арна» хабарларын тамашалайды деседi. 2003 жылдың соңына дейiн осы аймақтың халқы «Хабар» агенттiгiнiң хабарларын көретiн болады. Астрахан облысында 140 мың қазақ бар, олар туған тiлiнде сараптамалық хабарларды көрiп, танымдық хабарларды қызықтай алса, екi мемлекеттiң ынтымағы жараса түсер едi.

	Əйтсе де, Ресейдегi қазақтардың туған тiлiнде ақпарат алу мен тарату мүмкiндiгi бiздегi орыстарға жасалған жағдаймен салыстыруға да келмейдi. Егер қазiр бiзге келетiн барлық ресейлiк басылымдарды кеденнен өткiзбей, ал теле-радио өнiмдерiн республика аймағында таратпай қойсақ та, орыстiлдi көрермен мен оқырманның ақпаратқа сусамасы анық. Себебi республиканың өзiнде орталық қалалардан қазақ-орыс тiлiнде бiрнеше ресми газет шығады, аймақтық газеттердiң мiндеттi түрде орысша нұсқасы бар, ал бейресми басылымдардың денi орыс тiлiнде жарық көредi. Бұдан бөлек əлi күнге дейiн электронды ақпарат құралдарының денi «Тiл туралы» жəне «БАҚ туралы» заңдардың мемлекеттiк тiл нормасын орындамай отыр. Бұл – Қазақстандағы телевидение мен радио əлi де болса күнұзақ орыс тiлiнде сөйлейдi деген сөз. Ал, ғайыптан тайып, қазiр осы электронды ақпарат құралдарын тəртiпке шақырып, олардан мемлекеттiк тiл нормасын сақтауды талап еткеннiң өзiнде де ресми қарым-қатынас тiлiнiң мұрттын балта шаппайды.

	Ресейдiң «Независимая газета», «Советская Россия», «Комсомольская правда», «Известия» т.б. басылымдарының Қазақстанға еркiн тарайтындығын былай қойғанда, олардың бiзден шығатын арнайы қосымшалары мен арнайы беттерi бар. Ресейлiк басылымдардың жаппай «қазақстандық» өнiм шығара бастауы – ақпаратқа мұқтаждық емес, астыртын жүргiзiлiп жатқан идеологиялық саясаттың бiр əдiсi ғана. Бұл газеттер Қазақстан жаңалықтарын хабарлау мен оқиғаларды сараптау арқылы өз нанымызды өзiмiзге шайнап берiп отыр. Яғни, жөнi келсе, бiзге «саяси сабақ» жүргiзуге қарсы емес. Түптеп келгенде, олар Ресейдiң көзқарасын бiзге таңуды, насихаттауды мақсат еткен.

	Ресейлiк басылымдарға шолу жасағанда, анық байқалатын нəрсе – Ресейдi əлi де болса «Одақтың орталығы» етiп көрсетуге деген ниеттiң күштiлiгi. «Независимая газетаның» астыртын болса да, ресми Кремльдiң көзқарасын бiлдiретiнi белгiлi. Оның жазуынша, «Кремль əлi күнге дейiн ТМД-ның тамырын басып отыр». Осы көзқарасты олар бiзге де мойындатуға тырысады.

	«Аргументы и факты» газетi «АиФ-Казахстан» қосымшасымен қатар «АиФ – Казахстан ЮГ» қосымша беттерiн де шығара бастады. Яғни, орыс идеологтарының арасында қазақстандық ой-сананы жаулап алуға деген мүдде өсе түспесе, кемитiн түрi жоқ.

	Жақында «МК в Казахстане» басылымы Дариға Назарбаевамен шағын сухбат жариялады, онда «Хабар» агенттiгiнiң басқарма төрайымы «Асар» қоғамдық бiрлестiгiн құру ниетi бар екендiгiн хабарлап, оның кейiн партияға айналуы мүмкiн деген үмiтiн де жеткiзген.

	Ал «Независимая газета» Дариға Назарбаеваның осы бiрлестiк құрарда айтқан «Алдағы 10 жылда Нұрсұлтан Назарбаевтың саяси бəсекелестерi демалса да болады» деген сөзiн 12 қыркүйектегi санында басты. Сондай-ақ осы басылымның жазуынша, «Асар» қоғамдық бiрлестiгiнiң басты мiндетi деп «Қазақстанның демократиялық таңдауы» оппозияциялық қозғалысына қарсы тұру.

	Бiздiң лауазымды шенеунiктерiмiздiң өзi Қазақстандағы басылымдарды (əзiрге сөз тек мерзiмдi баспасөз туралы) бөлiп-жарып қарайтын сияқты. Мысалы, Дариға Назарбаева «Асар» қоғамдық бiрлестiгiн құратыны жайында сұхбатты неге жергiлiктi басылымдардың бiрiне емес, ресейлiк газетке бiрiншi болып хабарлайды? Журналистикада материалдың эксклюзивтi болуында көп мəн бар. Əрине, эксклюзивтi материал дайындау үшiн оперативтiлiк керек, бiрақ бiздiң байқағанымыз – жоғарыдағыдай материалдар алдын ала келiссөз арқылы немесе тапсырыс арқылы дайындалады. Мысалы, лауазымды шенеунiктер ресейлiк журналистердiң сұхбат беру туралы өтiнiшiн еш уақытта аяқасты етпейдi, бiрден ұйымдастырып бередi. Тiптi, ресейлiк басылымдардың Қазақстандағы тiлшiлерiне деген ықылас та осындай. Ал жергiлiктi, «өзiмiздiң» журналистерге деген мұндай iлтипатты байқай алмайық. Мiндеттi түрде уақыт оздырып, сұрақтарды алдын ала баспасөз хатшысының «сүзгiсiнен» өткiзiп, əбден табалдырық тоздырып барып сұхбат бередi. Сұхбат алуға барғанда, оның өзектiлiгi де ескiрiп қалады. Неге ресейлiк басылымдардың сөзi өтiмдiрек? Шамасы бiздiң шенеунiктердiң санасында «орталықтан» нұсқау алудың қадiрi мен сыналудың қорқынышы əлi өшпеген, қанша дегенмен бiр Қазақстан деңгейiнде ғана сыналу бөлек, ал кешегi «одақтас» елдердiң бiршамасына тарайтын газеттердiң сын садағына iлiну басқаша болса керек.

	2. Экономикалық тəуелсiздiк

	Осы жылдың шiлде айында Жармахан Тұяқбай бастаған қазақстандық делегация ресми сапармен Мəскеуде болған. Сонда Қазақстан Парламентiнiң Мəжiлiс төрағасы Қазақстан экономикасының 70 пайызы Ресейге бағытталған деп мəлiмдедi. Заң шығарушының бұл сөзi ел қайраткерлерiнiң республиканың экономикалық тəуелсiздiгiне сенбейтiндiгiн көрсетедi.

	Жалпы, «саясатты экономика билейдi» деген қағида бүгiнде өзiн толық ақтап алды. Себебi, көптеген саясаттанушылардың пiкiрiнше, кешегi кеңестiк елдердiң қарым-қатынасы бұдан былай негiзiнен экономикалық мүдде тұрғысында құрылуы керек. Бірыңғай экономикалық кеңiстiктiң (БЭК) құрылуы да осы идеологияның нəтижесi. Ресей, Қазақстан, Белорусь жəне Украина президенттерi Ялтадағы кездесуiнде Бірыңғай экономикалық аймақтың тұсауын кестi. БЭК – əр түрлi ұлт пен ұлыс мекендеген, бiр-бiрiне ұқсамайтын менталитетi бар, дiндерi басқа халықтарды бiр қазанда қайнатқан, тағдырын бiр торапқа тоғыстырған КСРО-ның xerox-көшiрмесi iспеттес. Нұрсұлтан Назарбаев бұл ұйымды ТМД-мен немесе ЕврАзЭҚ-пен шатастырмау керектiгiн, əрқайсысының мақсат-мiндетi бөлек екенiн жалықпастан ескертiп келедi. Бірыңғай экономикалық кеңiстiктi құру тұжырымдамасында мемлекеттердiң кеден шекарасын бiрiктiретiн, ортақ ережелерге сүйенген экономика механизмдерi жұмыс iстейтiн, яғни тауарлар мен қызмет көрсету саласы, капитал мен жұмыс күшiнiң еркiн алмасуын қамтамасыз ететiн, ортақ сыртқы сауда жəне келiсiлген салық, ақшалай-несиелiк, валюталық-қаржылық саясат.

	Ал осы БЭК аясында ортақ валюта енгiзу идеясы Ресейден басқа елдердiң экономикалық тəуелдiлiгiне алып келуi мүмкiн. Ортақ валюта қазiрдiң өзiнде – рубль болуы мүмкiн деген саяси өсек бар, бұл жағдайда кешегi Орталыққа телмiрген күнiмiзге қайта оралуымыз да ғажап емес. 1993 жылы теңге қабылданғанда қазақтың саналы азаматтарының шаттанбағаны жоқ, теңгемен бiрге нағыз тəуелсiздiк енгендей эйфория желi ескен. Биыл төл валютамыз он жасқа толады. Аз ба, көп пе, осы уақыт аралығында теңге бiр валютаның тарихы деп ауыз толтырып айтатындай өмiр кештi. Девальвацияға ұшырап, құнсызданды. Доллармен теке-тiреске түсе алмай, өз елiмiзде жетiмдiк көрдi. Бiрақ ақыр аяғы халықтың теңгеге деген сенiмi оянып, салымдарын Қазақстан валютасымен сақтайтын болды. Қалай болғанда да, теңге – Қазақстанның жеке мемлекет екендiгiн айшықтап, экономикамызды жүргiзiп отыр. Осының өзi қазiргi жағдайға шүкiршiлiк етуге шақырады.

	3. Ұлттық тəуелсiздiк

	Қазақстанның Ресейдегi жылын республикадағы орыс ұлтының өкiлдерi жақында ғана ұлттық мəдениет мейрамы аясында атап өттi. Оған Қазақстан Президентi аппаратының, Қазақстан халқы Ассамблеясының, Ресей елшiлiгiнiң, Ұлттық орталықтың қызметкерлерiн шақырды. Орыс қауымдастығы осы жылдың шiлдесiнде Орыс үйiн ашқан болатын. Юрий Бунаковтың айтуынша, орыс қауымдастығы өзiнiң 11 жыл өмiрiнде күрделi жолды – билiкпен теке-тiрестен онымен түсiнiстiкке дейiнгi жолды бастан өткердi.

	– Қоғамды қарабайыр ұлтшылдыққа дейiн төмендеуге жол бермеген республика басшылығының еңбегiн ерекше атап өту керек, – дедi қауымдастықтың жетекшiсi Юрий Бунаков.

	Қазақстанда қазақтардан кейiнгi саны көп ұлт – орыстар. ТМД бойынша орыс ұлттық мəдениетi мен тiлiнiң сақталып, өркендей беруiне, жаңа технологиялардыпайдаланып, дами түсуiне, тарихи отанымен тығыз байланыс жасап, өз тiлiнде ақпарат алуға толық мүмкiндiк жасалған ел де ең əуелi Қазақстан. Əйтсе де, мұндағы кейбiр отандастарымызға осының өзi аз көрiнедi. Олардың арандату ниетiндегi əркеттерiне қарап, сырттан итермелеп тұрған күш жоқ па деген ойға қаласың. Қазақстанның Ресеймен шекаралас жерлерiн бөлiп аламыз деп, жергiлiктi орыстарды тiлдiк кемсiтушілiкке ұрынды деп «ұрандап» жүргендер де – солар. Қазақстандағы орыстардың жағдайын бiлу үшiн он төрт облыстың кез келген қаласының көшесiнде тұрып, орысша жөн сұрау керек, сонда сiздiң сұрағыңызға əлдекiм түсiнбей немесе жауап бермей кетсе ғана орыс тiлi «одақтық» тiл болудан кеттi деген сөз. Ал орысша сөйлеген кiсiнiң жер-жебiрiне жету немесе т.с.с. əркеттер жасау қазақстандықтардың ойына келмеген нəрсе. Əйтсе де, мұны кешегi кеңестiк елдердiң кейбiрiнде кездестiруге болады.

	Дегенмен, егер орыс ұлтының өкiлiне көпшiлiкке арналған көлiкте қазақша сұрақ қойса, мұны ұлттық немесе басқа белгiлерiне қарап кемсiтушiлiк деуге бола ма? Қазақстанның Конституциясында əр азаматтың қарым-қатынас, шығармашылық, кəсiби, тəрбие тiлiн өзi таңдауына құқығы бар. Сондықтан қазақты неге қазақша сөйлейсiң деп кiнəлау орысқа неге орысша сөйлейсiң деп айып тағумен бiрдей. Егер орыс ұлтының өкiлi осы жердiң тұрғыны немесе қонағы бола тұрып, өзiне мемлекеттiк тiлде тiл қатқандарға ренжитiн болса, онда оның өз басын сыйламағандығы емес пе? Ондай адам Берлинге барып, немiсше сөйлеген жұртқа ренжiп, Парижге барып, французша сұрақ қойғандарға жанжал шығарып көрсiн!

	Ресейдiң тым болмағанда ТМД деңгейiнде жетекшiлiк рөлге ие болып қалғысы келген ниетiн түсiнуге де болады. Бұл патшалық Ресей құрылғаннан бастап қанға сiңген əдет. Билеп-төстеп қалған психология сол кезден-ақ қалыптасып, ұлттық мiнезге айналған. Империалық пиғылдан Ресей қазiр де арыла алмай отыр. Мұны ауру десе де болады. Ресейге қазiр сыртқы мəселелерден гөрi мемлекеттiң iшкi мəселелерiне көбiрек көңiл бөлу керек. Экономика, əлеумет саласында ғана емес, демографиялық, рухани, ұлттық тұрғыда шешiлмеген түйiндер көп. Жалпы, Ресейден сырт жерлерде 50 млн. орыс тұрады екен. Олардың денi АҚШ, Канада, Франция, Австралия, Израиль, Скандинавия елдерiнде, Африкада. Кешегi кеңестiк елдерде орыс ұлты өкiлдерiнiң саны Украина, Белоруссия, Қазақстанда басымырақ.

	Алып империя «қартайып» барады. Ендi он-жиырма жылда орыс ұлтының саны Ресейдiң өзiнде азайып кетуi мүмкiн. Мiне, сонда Ресей Хрущев ұмтылған мақсатқа жетедi – «Американы қуып жетiп, басып озады», «ұлы русь жерiн» орыс емес ұлттар мен ұлыстар мекендейтiн болады.

	Сондықтан да Кремль шетелдегi орыстардың жағдайына алаңдамас бұрын, өз жерiндегi халықтың жағдайын жасап алу керек.

	Қазiргi орыстың өзiн екiге бөлуге болады: қара орыс пен сары орыс. Қазақстанда – қара орыстар. Олар қиын-қыстау кезде қазақтардың нанын жеген, көмегiн көрген, солардың қонақжайлығының арқасында бүгiнгi күйiне жеткен жəне осынысы үшiн қазақтарға ырза орыстар. Қазақтар да бұл орыстарға «өзiмiздiкті» деп қарайды, қалада кездессе де, далада кездессе де азды-көптi орысшасын сындырып, хал-жағдайын сұрап жатады. Оған «келiмсек» немесе «отаршыл», «үстем» деп емес, жəй ғана «отандас» деп қарайды. Қазақтың қонақжай көңiлiне бұл орыстар əбден қанған. Ал сары орыстар – өз елi, өз жерiнде отырып, бiреудiң несiбесiне көз алартқандар. Олар Қазақстанның тəуелсiздiк алғанын көп көредi. Қазақстанды Ресейге қайта қосуды талап етiп, солтүстiк облыстарды «бiздiкі» деп – жүргендер солар. Осындағы өз ұлтының өкiлдерiн айтақтап, арандатып отырған да осылар. Өз көзiмiзбен көрген бiр мысал. Ресейдегi Қазақстанның жылына орай, Новосiбiр қаласына арнайы делегация ұйымдастырылды. Осы делегацияның құрамында бiздiң газеттiң де тiлшiлерi болды. Екi күндiк сапар үлкен концерттiк бағдарламасымен ашылды. Екi елдiң белгiлi қайраткерлерi қатысқан, мемлекетаралық деңгейде ұйымдастырылған ресми жиын басталмас бұрын салтанатты концерт болатын залға бiр топ орыс жастары плакат, қағаздарымен кiрiп, ауыздарына келген сөздi айтқан. Оның iшiнде құлаққа ең «жұмсақ» тигенi «Қазақстанның бес облысын қайтарыңдар, олар – бiздiкi!» деген мағынадағы сөздер. Егер бiздiң делегация мүшелерi сабырлылық пен байсалдылық танытпаса, Қазақстанның тəуелсiздiгiне нұқсан келтiретiн, ұлттық намысқа тиетiн сөздерден кейiн мемлекетаралық жанжал шығып кетуi мүмкiн едi. Ал осы концерттi ұйымдастырушылар қайда қарады дейсiз? Концерт болатын залға бұзақы жастар неге кiрiп кеткен? Мұның астарында не жатқанын өзiңiз шамалай берiңiз.

	Қазақстанда арнайы делегацияға тiл тигiзбек түгiлi бiр орыс өз ұлтының атына айтылған қатты сөз естiдi ме екен?

	Шiлде айында Қазақстандағы орыс, славян, казак ұйымдарының ассоцияциялары Владимир Путиннiң атына орыс тiлiн Қазақстанда екiншi мемлекеттiк тiл етуге көмектесудi сұрап, үндеу жолдады. Оған Мəжiлiс депутаты Валерьян Землянов та қол қойған. Путиннен «араша» сұраған мырзалар оны басқа мемлекеттiң iшкi iсiне қол сұғуға итермелеп отырғанын бiлмей ме екен?

	Екi мемлекеттiң арасына от тастағалы жүргендер анда-санда шаңыраққа қараса қайтедi?

	Осы тақырыпқа орай Мəжіліс депутаты Амангелді Айталы пікірін сұрадық:

	– Елдiң ақпараттық кеңiстiгiн қорғау басқа да қауiпсiздiктi қорғау сияқты маңызды мəселе. Ақпараттық қауiпсiздiктiң басқа қауiпсiздiктерден айырмашылығы – идеологиялық жаулауға жол бермеуде. Ресей əлi де болса Қазақстанда орыс тiлi, орыстiлдi ақпарат арқылы өзiнiң ақпараттық билiгiн жүргiзiп отырғанын жасырмайды. Бiз кетсек, тiл қалды, идеологиямыз қалды дегендi ашық айтады. Олар тiптi Қазақстандағы орыстардың тарихи отанына көшуiн қолдамайды. Қазiр кейбiр газеттерде үндеу жарияланып жүр, онда уақыт өтедi, Евразиялық кеңiстiк құрылады, сонда сендер қайтадан Ресей азаматы боласыңдар деген ой айтылады. Ресейлiк азаматтар арқылы идеологиялық, саяси биiктi жүргiзу деген ой көптеген қайраткерлердi семiртiп жүр. НТВ, басқа да арналарға бiзде хабар таратуға ерiк беру – тəуелсiздiгiмiзге қауiп төндiру болып табылады. Саясаттану ғылымында жаңа термин – этномəдени қауiпсiздiк пайда болды. Оның астарында Ресей өз жерiнде татар, чешен, башқұрттармен татулық сақтағысы келсе, бiздiң жерде этномəдени қайшылық тудырғысы келедi. Ал Қазақстан БАҚ-тары бүгiнде тоталитарлық жүйесiнде келе жатыр. Себебi бұрын олар Компартияға қызмет етсе, қазiр меншiк иесiне қызмет етедi. Халықпен есептеспей отыр. Халық дегенде, көптiлдi, көпдiндi, əр түрлi əлеуметтiк топтардың пiкiрiмен санаспай отыр. Осыдан келiп, ақпарат құралдары қазақ тiлiне қарсы материал бередi, мұсылман дiнiне қарсы үгiт жүргiзедi, зорлық-зомбылықты насихаттайды. Бiр ғана мысал айтайын. Əлеуметтiк зерттеу нəтижесiнде РТР арнасы көрсеткен 100 фильмнiң 10-ы, ОРТ арнасы көрсеткен 100 фильмнiң 13-i, ал НТВ арнасының 100 фильмiнiң 30-ы зорлық-зомбылықты насихаттайтыны анықталған. НТВ арнасынан қазiр ресейлiктердiң өздерi шошып отыр. Ендеше, неге бiз оның жастарды зарлыққа тəрбиелейтiн хабарларын өзiмiзде көрсетуiмiз керек? Ақпараттық қауiпсiздiктi сақтау үшiн оны этномəдени кеңiстiкке айналдыру керек. «Мəдени империализм» дегенге жол беруге болмайды.

	2003 жыл





ҰЛТТЫҚ ИДЕЯ:


	Ресейде жəне бiзде



	Ресейде ұлттық мемлекет идеясы ояна бастады. Ұлттық идеямен қатар ұлы державалық амбиция да күн сайын күш алып келедi. Ресей саяси реформаларды бiрыңғайлап, ендi iшкi мəселелерге көңiл бөлуге де уақыт тауыпты.

	Бiзде бұл мəселе əлдеқашан əңгiме-дүкен өзегi, пiкiрталас тақырыбы болып, айтыла-жазыла жауыр болып үлгерген. Өкiнiшке қарай, бiздегi ұлттық идея ауызша айтылып, ауада қалқыған күйі қала берсе, орыс жұрты бұл мəселенi қозғағанда тереңнен қазып, бiржола шешiп алуға бекiнген сыңайлы.

	Көпұлтты мемлекетке өзiнiң бiртұтастығын сақтап қалу үшiн ұлттық, дiни ерекшелiктерден бас тарту керек деген идея өзiнiң тамырсыздығын байқатты. ХХ ғасырдың соңындағы саяси дағдарыстар осындай тұжырым жасауға мүмкiндiк бередi.

	Кеңес одағы кезiнде «ұлттық», «ұлтшылдық» идеясынан қорқып қалдық. Бiрақ кезiнде «ұлтшылдық», «шовинизм» терминдерiн өзi ойлап шығарған қоғам ендi олардан бiртiндеп бас тарта бастаған сыңайлы. Мемлекеттiң бiртұтастығын сақтап қалу үшiн оның ұлттық негiзiн қалайтын орыс ұлтын сақтау керек деген идеямен Ресейде қазiр ешкiмдi таң қалдыра алмайсыз.

	Бiзде көп айтылса да, «Ұлттық идея не?» деген сұрақ туындағанда қоғам ортақ пiкiрге ұйи алмады. Қазақ қоғамы ұлттық идеяны ұлттық мемлекет құру деп түсiнсе, қазақ жерiн бiржола мекендеген өзге ұлт өкiлдерi «Əр адамның жеке мүддесi, жеке материалдық жағдайын жөндеуге ұмтылуының өзi ұлттық идеяның бiр бөлiгi болуға лайық» деген де ой айтылды. (АиФ Казахстан, №19, 2004 жыл).

	Ресейде ұлттық идея қанат жая бастағанда, бiзде Еуразиялық идея «күйiп тұр». Нұрсұлтан Назарбаевтың мұрындық болуымен осыдан оншақты жыл бұрын дүниеге келген идея бiз үшiн ХХI ғасырдың алғашқы он жылдығында өзектi болатын сыңайлы.

	Жақында «Комсомольская правда» газетiне сұхбат берген халықаралық саясаттанушы Наталия Нарочницкая былай деген болатын: «Ресейдегi əрбiр ұлт – өзгеше құбылыс, сондықтан əр халықтың өзгешелiгiн мойындау керек. Орыс халқы – Ресей мемлекеттiгiнiң негiзi, державаның түп қазығы болып табылатын халық екенi жөнiнде айғайлаудың қажетi жоқ, бiрақ мұны мойындаудан қорықпау да керек», – дейдi.

	Қазiргi Ресейдегi саяси ойдың қай бағытқа бет алғаны осы бiр шөкiм ойдан-ақ көрiнедi. Орыс ұлтының үстемдiгiн қайта орнату мақсатында өздерi ойлап шығарған «ұлтшылдық», «шовинизм» идеяларын аяқ асты етуге бар. Жоғарыдағы ой «Егер орыс ұлты əлемдiк тарихта өз орнын сақтап қалса, өз тағдырын орыс ұлтымен мəңгiге байланыстырған өзге халықтар да өзiн сақтап қала алады» деген пиғыл жатыр. Бұл жасырын пиғыл емес, көзiңдi бақырайтып қойып ашық айтылатын пiкiр.

	«Басқа халықтар Ресейге өз еркiмен қосылғанда «ұлты жоқ, дiнi жоқ мемлекетпен бiрiккен жоқ қой» дейдi саясаттанушы.

	Өкiнiшке қарай, Ресейдiң бүгiнгi «неошовинистері» «неонационалистері» осы халықтар Ресейге «өз еркiмен» қосылғанда төл тарихым, тiлiм мен дiлiмнен безем демеген шығар деген ойды жолатпайды. «Халықтардың қайталанбас ерекшелiгі» туралы сөз қозғаған саясаттанушы державаның қанатының астынан пана iздеген ұлттардың бұл əрекетi өз «менiн» сақтап қалу талпынысы екенiн түсiнбейтiн қалып танытады.

	Ұлттық идеямен қатар Ресейде дiңi қатты тағы бiр идея қылтиып өсiп келедi. Ол – православ дiнiн көркейту, оны мектеп бағдарламасына енгiзу, мемлекеттiк дiнге айналдыру идеясы. Əрине, Ресейде православтан басқа да дiндер бар, бiрақ олардың ешқайсысы православ дiнiн мектептерде оқытылсын деген шешiмге қарсы тұра алмайды. Ал Қазақстанда мұсылман дiнiнiң негiздерi мектепте оқытылсын деген ойдың ұшығын шығарып көрiңiз! Конституцияда айтылған «ар-ұждан, сенiм бостандығы» деген құқықты айтып өре түрегеледi.

	Ресейдегi ұлттық идеяның өзiн осы православ дiнiнiң негiзiнде құру да ниетi бар.

	Ресей өзiн көршілеріде кеткен ақысын түгендей бастады.

	«Қазақстанның солтүстiк облыстары Ресейдiкі» деп шулаған шоғыр саясаткерлердiң дабырасынан бiздiң қоғам үркiп болған. Бiрақ орыс аюының ашкөз арыны тек бiзбен шектелiп тұрған жоқ. КСРО құрамынан «соғысқа дейiнгi мемлекеттiң қайта құрылуы» деген терминмен бөлiнген Литваға Клайпед облысы мен Друскининкай курортын алып кеттi деп көз алартса, Латвияға «орыс ұлтының өкiлдерiне орыс тiлi мен мəдениетiн оқып-үйренуге тыйым салады» деп кiнə тағады.

	Бiрақ Балтық елдерiнен бiздiң бiр айырмашылығымыз – Еуроодақты паналаған Балтық жағалауы мемлекеттерiне Ресейдiң өкпе-наздан басқа қылар қайраны жоқ. Сондықтан да бұл мемлекеттер орыс аюының ыңыранысына пысқырып та қарамайды. Ал бiз iргемiзде тұрған, өзiн iрi сезiнетiн көршiмiздiң «ашса – алақанында, жұмса – жұдырығында» болуға дайын тұрмыз. Экономикалық-саяси интеграцияны былай қойғанда, екi ел президентiнiң «достық туралы əңгiмелері», екi мемлекет халықтарын этномəдени тұрғыдан жақындастыру талпыныстары бiздi тағы да орыс халқының құшағына итермелейтiнiн ме? Экономикалық-саяси интеграцияда Ресейдiң ықпалы басым, себебi мемлекет қуаты жоғары. Тiптi, этномəдени байланыстардың өзi орыс ұлтының үстемдiгiн күшейтуге əкеледi. Себебi екi елдi бiрiктiретiн, екi мемлекеттiң халықтары бiрдей түсiнетiн тiлi бар, екi мемлекетте те тұрғын халқы бар ұлт кiм, қазақ па? Əрине, орыс ұлты.

	Жалпы, соңғы кезде жаңа заманның орыс тарихшылары Ресейдi тəуелсiз халықтарды қару күшiмен жаулап алған, басқыншы империя имиджiнен арылтып, оны əр түрлi ұлттар мен ұлыстардың басын бiрiктiрген, əлсiз халықтарға қорған болған тарихи мемлекет ретiнде көрсетуге тырысады.

	«Бояушы-бояушы дегенге сақал бояйды» демекшi, кешегi кеңестiк озбырлықтарды да жуып-шаюға тырысатындар жоқ емес, Есiңiзде болса, «Түркiстан» газетi осы тақырыпта орыстың белгiлi саясаттанушысы Виталий Третьяковпен сұхбат жариялаған болатын. Онда Третьяков «Ресей өз құрамына кiрген халықтарға мемлекеттiлiктiң формасын қалыптастырып берді» деп қазақ жерiндегi үш жүз жылдан астам Ресей басқыншылығын ақтамақ та болған. Третьяков сияқтылар осы тектес ойларды Қазақстаннан тыс жерлерде де, бiздiң газеттен жоғары мекемелерде де айтып жүр. Бiз бұл сұхбатты қалың оқырман орыс қоғамын жаулай бастаған идеялармен таныс жүрсiн деген оймен бердiк. Ал қазiргi қазақ қоғамында қандай идея үстем?

	Ал Қазақстанда бүгiнде интеграция идеясы күшiне мiнiп тұр. Əсiресе, солтүстiк көршi – Ресеймен тығыз қарым-қатынас орнатуға деген ықылас күштi. Мейлi, Шанхай ынтымақтастық ұйымы аясында болсын, мейлi Бiрыңғай экономикалық кеңiстiк аясында болсын, əрiптестiк орнату мақсатында шұғыл шаралар жасалып жатыр.

	Ресмидеңгейде, бұл– Еуразиялықодаққұру идеясы. Баспасөз беттерiнде, телевидениеде ұйымдастырылған пiкiрталастар осы идеяны құлаққа сiңiстi етуге арнайы тапсырыстың бар екендiгiн байқатады. Мемлекеттiк деңгейде Астанада 18-19 маусымда Еуразиялық экономикалық қауымдастықтың мемлекетаралық кеңесi өттi. Оған қауымдастыққа мүше елдердiң басшылары Нұрсұлтан Назарбаев, Владимир Путин, Александр Лукашенко, Асқар Ақаев, Эмомали Рахмонов жиналып, жаһандастыру жағдайындағы еуразиялық интеграция мəселелерiн талқылады. Еуразиялық экономикалық қауымдастық құру идеясы қайта жанданғанда оны аймақтық ұйымдардың бiрi болуы шарт деп қабылдағанбыз. Бiрақ көп ұзамай, бұл одақтың тек экономикалық, интеграциялық ғана емес, саяси, тарихи бар қадамға айналғалы тұрғаны түсiнiктi боды. Себебi – Қазақстан басшылығының мақсат-мүддесi осыған саяды.

	Ал зиялы қауым не дейдi? Көзi ашық азаматтарды Шыңғысханның ата-тегiн анықтаудан басқа не алаңдатады? Қай жағынан қарасаңыз да, бүгiнде қазақ қоғамын бiрiктiрер бiртұтас идея жоқ. Себебi ұлттық мүдденiң ажырамас бөлiгi – Тілдiң жағдайы оңып тұған жоқ. Діннiң iшкi қайшылықтары өз алдына. Əлеуметтiк жағдайымыз да ала-құла. Қысқасын айтқанда, «Əр кəллада бiр қиял» дегендей, əркiм өз жарасын өзi тырнап əлек.

	Қазақстанда нендей идея жоқ дейсiз? Көзге көрiнбейтiн əлеуеттi қол көсеп отыратын «көпұлтты Қазақстан» идеясы – өз алдына бiр тақырып. Қазақтiлдiлер мен өзгетiлдiлердi ымырасыз екi лагерьге бөлген «мемлекеттiк тiл» идеясы – өзгеше мұң. Бұған дейiн бейбiтсүйгiш ислам дiнi мемлекеттiң ерекше қамқорлығында сияқты едi, мiне, бiр-екi жылдан берi «көпдiндi республика» терминi қолданысқа ене бастады. Бұл – Қазақстанды «түрлi дiндер түпқазығына» айналдыру идеясы тамыр жая бастады деген сөз.

	Қазақстан тəуелсiздiк алғанда, ұлттық салт-дəстүр, тарихи сана, шежiре, иман тазалығы, туған тiл тағдыры деген мəселелер ең бiр өзектi, қоғамның жанды жерi едi. Тəуелсiздiктiң бiр мүшелiне аяқ басқанда тiл жетiмсiреп, тарих əлсiреп, ұлттық идея өшуге айналды.

	Соңғы он екi жылда Ресейде туудан өлiм көп. Қазiр Ресейдiң өзiнде ұлты орыс азаматтардың саны азайып барады. Қос бүйiрiнен Кавказ, алқымынан Америка алып, екi өкпесiн қуырып барады. АҚШ-қа əлемдiк бiрiншiлiктi берiп қоюға дəтi шыдамаған Ресей iшi-сыртын қаумалаған жауларын жеңiп, бұрынғы «түкiрiгi жерге түспеген» күндерiн оралту үшiн қам жасап жатыр.

	Дегенмен, «шын жыласа, де соқыр көзден жас шығады» дегендей, орыс қоғамы өзiне төнген қауiптi сезiп, жан-дəрмен əрекет үстiнде. Ал қазақтар қанша таяқ жесе де, қой ауызынан шөп алмас қалыпынан айнымай, осы күнiмiзге шүкiршiлiк етiп əлi жүрмiз. Орыс аюы шын ышқынса, оңдырмасы анық. Ал, қазақ

	... ше?

	2004 жыл





ҚАҒАЗДА БАР, ӨМIРДЕ ЖОҚ


	Мемлекеттiк органдардағы мемлекеттiк тiл мəселесi



	Мемлекеттiк шенеунiктердiң мемлекеттiк тiлдi бiлу деңгейi өзiн Қазақстан азаматы деп сезiнетiн əркiмнiң-ақ қарнын аштырады.

	Шын мəнiнде, мемлекеттiк тiлдi бiлу – əрi мiндет, əрi парыз болуы керек.

	Қырғыздар қырғыз тiлiн бiлмеген адам мемлекеттiк органдарға жұмысқа алынбайды деген шешiм қабылдап та үлгердi. Ал орыс тiлi – Қырғызстанда екiншi мемлекеттiк тiл... Бұл жерде олар «мемлекеттiк тiл» деген терминдi ұстанып та отырған жоқ, «қырғыз тiлiн бiлу керек» деп кесiп қойды. Бiттi.

	Ал бiз ше... Қазақ тiлi сөз болған жерде «мемлекеттiк тiл мəртебесi ғой...» деп бүгежектеймiз де қаламыз, əр дəлелiмiзге Ата Заңнан дəйек iздеймiз. Ақыр аяғы, қазақ тiлiнiң аянышты халi «мемлекеттiк тiл» түсiнiгiнiң мəртебесiн түсiрiп жiбердi, себебi қаны басқа жерлестер «мемлекеттiк тiл» десе, мұрын тыржитатын болды. Ал «мемлекеттiк тiл» дегенiмiз мемлекеттiк рəмiздерге тең ұғым болмай ма?

	Мемлекеттiк тiл дегенiмiз – белгiлi бiр мемлекеттегi ауызша жəне жазбаша қарым-қатынас жасаудың жалпыға ортақ мiндеттi құралы, тұрғын халықтың қандай ұлт өкiлi екендiгiне қарамастан, мекемелерде, сотта, мектептерде дəрiс беру, iс жүргiзу процесiнде қолданылады. Көпұлтты мемлекеттерде мемлекеттiк тiл Конституция бойынша анықталған.

	«Қазақстан Республикасындағы мемлекеттiк тiл – қазақ тiлі». (ҚР Тiл туралы заңы. 4-бап).

	Қысқа-нұсқа. Қарапайым айтылса да, осы алты ауыз сөзде қанша мақтан, қанша арман бар! Бiрақ мақтанымызды сəл ертерек сездiрiп қойған сияқтымыз, ал арманымыз кешеуiлдеп жатыр.

	«Мемлекеттiк тiл – мемлекеттiң барлық территориясындағы қоғамдық қатынастардың барлық саласында қолданылатын мемлекеттiк басқару, заң шығару, сот жүргiзу мен iс қағаздарын жүргiзу тiлі». (Сонда).

	Өкiнiшке қарай, қазақ тiлi республиканың барлық территориясында мемлекеттiк басқаруда да, заң шығару iсiнде де, сот жүргiзуде де, тiптi iс қағаздарын жүргiзуде де кең қолданысқа енiп үлгерген жоқ.

	«Қазақстан Республикасының кез келген азаматы Қазақстан халықтарын бiрiктiретiн маңызды фактор болып табылатын мемлекеттiк тiлдi меңгеруге мiндетті». (Сонда).

	Яғни əу баста қазақ тiлi мемлекеттiк тiл ретiнде республикадағы барлық ұлт өкiлдерiн «бiр жағадан бас, бiр жеңнен қол шығаратындай» ынтымақта болуға итермелейдi деп болжанған. Бiрақ, өкiнiшке қарай, қазiргi мемлекеттiк тiлдi дамыту бағдарламалары мемлекеттiк тiлдiң маңызын көрсетiп бере алмай отыр.

	Өркениеттi елде заңға бағынатын əрбiр азамат мемлекеттiк тiлдi бiлудi парызым деп санауы тиiс. Ешқандай қаржылық марапаттау мен қызметтiк жоғарылау мемлекеттiк тiлдi құрметтеуге себепшi бола алмаса керек.

	«Үкiмет, басқа да мемлекеттiк, жергiлiктi өкiлеттi жəне атқарушы органдар:

	Қазақстан Республикасында мемлекеттiк тiлдi жан-жақты дамытуға, оның халықаралық беделiн нығайтуға;

	Қазақстан Республикасының барлық азаматтарының мемлекеттiк тiлдi еркiн жəне тегiн меңгеруi үшiн қажеттi барлық ұйымдастырушылық, материалдық-техникалық жағдай жасау; қазақ диаспорасы өзiнiң туған тiлiн сақтауы жəне дамытуы үшiн көмектесуге мiндетті». (Сонда).

	«Тiл туралы» заңда белгiленген осы нормаларды орындау үшiн Үкiмет не iстеп отыр?

	Иманғали Тасмағамбетов мемлекеттiк хатшы болып тұрған кезiнде мемлекеттiк тiлге кəдiмгiдей көңiл бөлiп едi. Осыдан тоғыз ай бұрын Астанада өткен республикалық кеңесте Тасмағамбетов «2008 жылы республиканың барлық облыстары түгелдей дерлiк мемлекеттiк тiлге көшуi тиіс» деген болатын. Тоғыз айдан берi бұл шешiмнiң де толғағы жеткен шығар...

	Қазiргi таңда республиканың төрт облысы iс қағаздарын мемлекеттiк тiлде жүргiзуге көшкен. Əрине, бұл – денi қазақтар тұратын оңтүстiк облыстар. Бiрақ осы аймақтар қазақ тiлiне көштi деп мақтана аламыз ба? Тiптi кеңестiк дəуiрдiң өзiнде бұл аймақта қазақ тiлi қағажу күй кешкен емес. Мысал керек болса, Қызылордада көшеде екi қазақ орысша сөйлеспек түгiлi, екi орыс қазақша сөйлеседi! Осы қалада ұзақ жылдар тұрған ұлты орыс екi кейуананың автобуста отырып, амандық-саулықты қазақша сұрасып, тiптi қазақша өсек айтқанын өз құлағыммен естiгенiм бар!

	Ендеше, оңтүстiк облыстарда мемлекеттiк тiл, яғни қазақ тiлiнiң проблемасы болған емес. Тұрғын халықтың денi қазақтар болғаннан кейiн жергiлiктi атқару, өкiлеттi органдарға да қызметке тұратындар – қазақтар. Ал бұл қазақтар, – Құдайға шүкiр, тамырынан ажырамаған қазақтар. Олар өз жұмысын ана тiлiнде жүргiзе бiледi.

	Осы ойды қорытындылай келе, мынандай тұжырымға келемiз: егер оңтүстiк облыстар бұрыннан-ақ қазақ тiлiнде сөйлесе, оларды «мемлекеттiк тiлге көшiрдiк» деп Үкiметтiң жар салғаны қай сасқаны? Шын мəнiнде бұл облыстарды мемлекеттiк тiлге көшiру үшiн Үкiмет ештеңе iстеген жоқ. Тек бұрыннан бар нəрсенi құжат бойынша рəсiмдеп, жоғарыға «осылай» деп ақпар бердi.

	Сонда Үкiмет осы уақытқа дейiн мемлекеттiк тiлдiң мəртебесiн көтеру үшiн не iстедi? Құрғақ уəде, жалаң ақпар, қағаз... қағаз... тағы да қағаз...

	Тасмағамбетов мырза сол жиналыста орталық атқару органдарында жалпы iс жүргiзу процесiнiң тек 17 пайызы (!) ғана мемлекеттiк тiлде жүгiзiледi деген болатын. Яғни бiздегi Үкiмет – орыстiлдi деген сөз. Халқының 50 пайыздан астамы қазақ ұлтының өкiлi болғанда, сол елдiң өкiметi өзге тiлде «сөйлейді». Мұны қалай түсiнесiз? Өкiметтегiлердiң аяғы аспаннан салбырап түспеген шығар?

	Мемлекеттiк қызметкерлердiң мемлекеттiк тiлдi бiлу деңгейiн байқау үшiн елдегi iшкi тəртiпке жауап беретiн Iшкi iстер министрлiгiне хабарластық. Əуелi алған мəлiметiмiз – бұл министрлiктiң Мемлекеттiк тiлдi дамыту басқармасы бар екен. Мемлекеттiк тiлдi дамыту мақсатында 2003-2004 жылдарға арналған iс-шаралар жоспарын да дайындап қойыпты. Бiрақ жоғарыда айтқанымыздай, мемлекеттiк тiлдi дамыту қағаз жүзiнде жүзеге асып жатыр, ал iс жүзiнде жағдай мүлдем басқаша болуы мүмкiн.

	Iшкi iстер министрлiгiнде мемлекеттiк тiлдi оқыту курстары бар екен. Үш жылдан берi бұл курста республика бойынша 20 мыңға жуық адам оқып жүр. Сұрастырып көрiп едiк, үш жылда бұл курсты бiтiрген адам жоқ сияқты. «Iссапарда, қызмет бабымен жүрiп, уақыттары бола бермейді», – дейдi басқарама қызметкерi. Бұл курсқа мемлекеттiк бюджеттен арнайы қаржы бөлiнедi. Яғни осы уақыт аралығында бiрде-бiр адам қазақ тiлiнде таза түсiнiсiп-сөйлесетiндей, құжат дайындай алатындай болып шықпаса, онда бюджеттен бөлiнген ақша желге ұшып жатыр емес пе?

	Қазiргi уақытта Қызылорда, Атырау, Оңтүстiк Қазақстан iшкi iстер басқармалары, сондай-ақ 100-ден аса қалалық, аудандық жəне желiлiк iшкi iстер органдарында iс қағаздар қазақ тiлiнде жүргiзiледi деген ақпарат алдық.

	Iс қағаздарын мемлекеттiк тiлге көшiру талабына сəйкес Iшкi iстер министрлiгiнде аудармашы-маман қызметi енгiзiлген. Мемлекеттiк тiлге көшудi мемлекеттiк қызметкерлердiң құжаттарды мемлекеттiк тiлде дайындау деп қана түсiнетiндiгi осыдан-ақ көрiнедi: басқаша айтқанда, алдын ала орысша дайындалған құжаттарды маман жалдап, қазақ тiлiне аудара салса, iс қағаздарын мемлекеттiк тiлге көшiрген болып санала ма? Одан қазақ тiлiнiң көсегесi қайтiп көгерсiн?

	Тағы бiр байқағанымыз – мемлекеттiк тiлдi дамыту басқармалары қазақ тiлiн үйрену курстарын ұйымдастырумен бiрге қазақ тiлiнде дайындалған құжаттарды редакциялаумен айналысады. Аты дардай мемлекеттiк тiлдi дамыту басқармасы затында мектеп оқушысының қатесiн тексерген мұғалiмдей алдына келген мəтiндердi шимайлап отыратын болғаны ғой.

	Осы аптадағы Үкiмет сағатында Əдiлет министрi Оңалсын Жұмабеков өз қарамағында мемлекеттiк тiлдi меңгерген қызметкерлердiң саны тым аз екендiгiне қынжылыс бiлдiрдi. Министрлiк тарапынан дайындалған заң жобаларының мемлекеттiк тiлдегi нұсқасының сауатсыздығын министр осылай түсiндiрдi. Абырой болғанда, министрдiң өзi осы жолы бастан-аяқ қазақ тiлiнде сөйледi. Заң жобаларының мемлекеттiк тiлде түсiнiксiз жазылатыны ұлты қазақ депутаттардың өзi Үкiметтен дайындалған құжаттардың орысша нұсқасын оқитындығынан көрiнедi. Депутат Əбдiжəлел Бəкiр айтпақшы, «Осы заң жобаларын дайындайтын адамдардың тым болмаса, орта мектептiк сауаты бар ма, себебi қазақ тiлiнде сорақы грамматикалық қате жiберу үшiн қандай деңгейде сауатсыз болу керек?».

	Обалы не керек, Оңалсын Жұмабеков алдағы уақытта заң жобаларын Парламентке мемлекеттiк тiлде дайындап беретiн ниет танытты. Егер жақсы ниет жүзеге асып жатса, қанеки? Тек құжаттар қазақ тiлiнде сауатты жазылса жақсы. Бұған дейiн үкiметтегi заң жобалары əуелi орыс тiлiнде жазылып, сосын барып сөзбе-сөз қазақшаға аударылатыны белгiлi.

	Iшкi iстер министрлiгiнде қазiр реформа көп. Ендi Зауытбек Тұрысбеков Əдiлет министрлiгiндегi əрiптесiнен үлгi алып, мемлекеттiк тiлдi есiктен төрге сүйреуге құлық танытса...

	2004 жыл





ТҮРКI РУХЫНЫҢ ҚАЙТА ОРАЛУЫ




	«Түркiстан» газетi өткен сандарының бiрiнде Мұстафа Шоқай мұрасының елге оралғанын жазды. «Зерде» қоғамдық қорының президентi Əлихан Бəйменов Мұстафа Шоқай бас редактор болып тұрған «Яш Түркiстан» журналының түпнұсқаларын Германиядан əкелiп, Орталық мұражайға тапсырды. «Яш Түркiстанмен» бiрге қазақ даласына Түркiстан идеясы қайта оралғандай болды.

	Кеңес үкiметi «Яш Түркiстан» көтерген идеяларға тосқауыл қоюға қанша тырысса да, Түркiстан идеясы сынамалап қазақ топырағына сiңiп жатты. Идеяның келуi – тəуелсiздiктiң лебі iспеттi санамызды сергiтсе, «Яш Түркiстанның» түпнұсқаларының Қазақстанға жетуi – Шоқай арманы жүзеге аса бастағандай əсер еттi.

	ХХ ғасырдың басында бой көтерген Түркiстан мемлекетiн құру идеясы талай Алаш азаматтары үшiн өмiрлiк идеяға айналды. Мұстафа Шоқай елден жырақта жүрсе де, осы идея үшiн күресiп өткен тұлға. «Яш Түркiстан» – Шоқайдың Түркiстан идеясын жүзеге асыру, осы жолдағы мақсат-мiндеттердi айқындау, түркi рухын сақтап қалу жолындағы күрес құралы едi.

	Мұстафа Шоқай көтерген Түркiстан идеясы – саяси-жағрапиялық немесе əлеуметтiк-əкiмшiлiк шекарамен шектелетiн ұғым емес. Түркiстан – түркi рухына бас иетiн, мойынсұнатын халықтар бiрлiгi идеясы. Шамасы, ол – тарихи-этностық ұғым болар.

	Бiз көңiлге медеу тұтатын жайт – бiр ғасыр бұрынғы қазақтың көзi ашық азаматтары қайда жүрсе де отаршылдық пиғылдағылардың өз ойын орындауына қарсы күрестi. Əрине, туған топырақта империяның тегеурiнiне төзе жүрiп күресу оңай болған жоқ. Ал туған елден хабар алу мүмкiндiгiнен айрылып, жат елде сарғайып жүрiп, ұлттық мүдденi ұмытпау – азаматтық ерлiк. Мемлекеттiң iшi-сыртында жүрген азаматтары оның мүддесiн бiр адамдай күйттесе, ондай ел өлмейдi. Бiздегi ұлттық мемлекет құру идеясының əлi өмiршең болып тұрғаны да содан шығар. Сол кездегi Алаш азаматтары ұлттық идея үшiн айғайлап күресе алмады, олар Түркiстанның бөлiнбейтiн бiртұтас экономикалық аймақ екендiгiн алға тартып, Орта Азияны бөлшектеуге кедергi жасауға тырысып бақты.

	Мұстафа Шоқай 1931 жылы осы журналдың бетiнде «Орыс большевиктерi Түркiстанда ұлттық тұтастық пен ұлттық мемлекеттiң құрылуынан өлердей қорқады» деп жазды. «Орыс большевиктерiнiң» неден қорыққандығы түсiнiктi. Өкiнiштiсi, Кеңес одағының құрамында жетпiс төрт жыл болып, одан тəуелсiздiк алғанымызға он екi жылдан асса да, ұлттық мемлекет құру идеясы бiз үшiн мүмкiн болмай отыр. Түркi рухы – осы мақсатқа ұмтылу жолында медеу.

	«Яш Түркiстан» – ұлт үшiн күрескен бiр азаматтың қайраткерлiгiнiң жемiсi. Егер əркiм-ақ осындай қажырлы еңбек етсе, жүзеге аспайтын идея жоқ. «Яш Түркiстан» бiзге осыны еске түсiретiндiгiмен де қымбат.

	Мұстафа Шоқай «Бiздiң жол» атты мақаласында «Егер бiз халқымыздың ұлттық тəуелсiздiк жолындағы талаптарының мəн-мағынасын сол күйiнде күшiн əлсiретпей «Яш Түркiстан» беттерiнде бере алсақ, онда бəрiмiз үшiн қасиеттi жəне аса ауыр жауапкершiлiк артқан мiндеттердiң бiр бөлегiн өтеген болар едiк» деп жазған.

	«Түркiстан» газетiнiң де мақсаты осы ниетпен үндес. Қазақтың дiлi, тiлi, дiнi, мемлекеттiгi сөз болған жерде «Түркiстан» газетi үн қоспай қалмайды. Тек, «тұтас Түркiстан» идеясы бүгiнде түрленген. Тұрар Рысқұлов, Мұстафа Шоқай бастаған азаматтар Орта Азия халықтарын бiр тудың астында көруге құлықты болса, бүгiнгi Түркiстан идеясы түркiнiң өр рухын жандандырып, ұлттық негiзге қайта оралуды көксейтiн, бауырлас халықтармен достық ниеттi күшейтiп, тəуелсiз ел болу мақтанышын сезiну мақсатының аясында түбiрленедi.

	«Яш Түркiстан» 1935 жылы Парижде шығатын «Күнделiк бюллетень» журналында жарияланған мақалаға шолу жариялады. Мақала авторы Василий Никитин онда «Кеңестiк Түркiстанда жүзеге асырылып жатқан түрi – ұлттық, мазмұны – социалистiк өзгерiстердiң табысына жұрт сене бастады. Алайда большевиктер қолындағы осы бiр қазiргi кезде оңтайлы көрiнетiн тəсiлдiң екiншi бөлiгi (социалистiк даму жағы) келешекте жоққа шығуы ықтимал» деп жазды. Шынында да, социалистiк мемлекеттер құру идеясының күл-талқаны шыққанын көзiмiз көрдi. Ал ұлттық мемлекет құру идеясы ше?

	2004 жыл





МЕМЛЕКЕТТІК ТІЛГЕ ОРЫС ТІЛІН ҚАРСЫ ҚОЮШЫЛАР НЕНІ КӨЗДЕЙДІ?




	Қазақ тiлiне, яғни қазақ халқының мемлекеттiлiгiне, ұлттық мүддесiне қарсылардың өздерiне ғана мəлiм күрес жолдары бар. Бұл бiр емес, бiрнеше бағыт бойынша үнемi ақпараттық-насихаттық «шабуыл» жасап, үстi-үстiне төпеп отыру.

	Бiрiншi бағыт, «қазақ тiлi қазақтардың өздерiне керек емес», «қазақтар əуелi өздерi қазақ тiлiн үйренiп алсын» деген тұжырымдар. Яғни қазақ тiлiнiң мəселесiн көтерiп, жан айқайын жұрт алдына шығып айтып жүрген қазақтарға олардың қазақ тiлiн бiлмейтiн немесе шала бiлетiн қандастарын көзге шұқып көрсетiп, тұқырту. Мұны көргеннен кейiн кез келген қазақтың намысы оянып, үндемей қалады. Қазақтың осы қасиетiн мұндай арандатушылық əрекет жасайтындар жақсы бiледi.

	Өз қандасының ана тiлiн бiлуiне жағдай жасай алмаған қазақ өзгеге мемлекеттiк тiлдi бiл деп қалай талап қояды? Бiрақ қазақ болсын, орыс немесе басқа болсын, Қазақстан Республикасының кез келген толыққанды азаматы мемлекеттiк тiлдi бiлуге мiндеттi. Мемлекеттiк тiлдi бiлмеу, сөйлемеу, iс-қағаздарын мемлекеттiк тiлде жүргiзуге кедергi келтiру – осы республиканың заңдарын сыйламау. Сондықтан да бiздiң ұлттық, нəсiлдiк т.б. ерекшелiктерiне қарамастан, кез келген азаматтың «мемлекеттiк тiлдi бiлуiн талап етуге» толық құқығымыз бар.

	Мемлекеттiк тiлдiң дамуын тежегiсi келетiндердiң соңғы уақытта тапқан тағы бiр тəсiлi – «Мемлекеттiк тiлдiң дамуына барлық жағдай жасалған. Бұдан артық ештеңе жасауға болмайды. Қазақ тiлiнде сөйлемеңдер деп жатқан ешкiм жоқ. Қазақтар өздерi қазақша сөйлесе берсiн? Бұл мəселенi қайта-қайта көтерiп не керек?» деген «сыпайгершiлiкпен» жауырды жаба тоқуға тырысады. Қазақтар тұрмыстық деңгейде онсыз да бiр-бiрiмен қазақша сөйлеседi. Бiрақ қоғамдық орындар, мемлекеттiк мекемелер, банк т.б. салаларды былай қойғанда, Парламенттiң өзiнде мəжiлiстi бастан-аяқ қазақша жүргiзу мүмкiн болмай отырғанда, басқаларға не жорық? Үшiншi шақырылымның депутаты Мұхтар Шаханов өткен аптада «Парламент отырыстарын қазақша өткiзейiк» деп ұсыныс тастағанда, əрiптестерi жоғарыдағыдай желеулермен бұл ұсынысты қабылдамай тастады. Бұл жердегi əңгiме қазақ тiлiнiң тағдыры емес, мемлекеттiк тiлдiң жағдайы екендiгiн ұғыну керек. Қазақ тiлiн үйрен деп бiз оны ешкiмге күштеп таңа алмаймыз, бiрақ мемлекеттiк тiлдi бiл деп əрбiр азаматтан талап ете аламыз.

	Екiншi бағыт – «қазақтiлдi журналистердiң бiлiмi аз, кəсiби деңгейi төмен» деген «қоғамдық пiкiр» қалыптастыруға тырысу. Ең қызығы, мұны орыстiлдi журналистер таратып, қазақ журналистерi осыған мүлгидi. Шын мəнiнде, қазақ журналистерiнiң ақпаратты iздеу, оны алу, уақытылы беру, пiшiн табу, өзiндiк стиль қалыптастыру əдеттерi, шеберлiктерi ешбiр елдiң журналистерiнен кем емес. Бiрақ қазақ журналисiнiң «еңбегi еш, тұзы сор» болатындығының екi себебi бар. Оның бiрiншiсi – ұлттық журналистика, публицистиканың мойнына уақыт артқан мiндеттер. Отаршылдық зардабын, тоталитарлық жүйенiң азабын кешкен қазақ ұлты үшiн ұлттық сана, жады мен ұлттың өмiр сүруге деген құштарлығын сақтап қалу – бүгiнгi «бар» мен ертеңгi «болардың» мəселесi. Қазақ журналистикасы кеңес заманынан берi ұлтты ояту iсiмен шұғылданып келедi. Қазiргi таңда да ұлттық мүдденi қозғап, барды сақтау қажеттiлiгiн еске салып, ұлттық намысты ояту мiндетiн арқалап келедi. Осындай «iшкі» мəселелермен тұйықталған қазақ журналистикасы көбiне сыртта, басқа əлемде не болып жатқандығына көңiл аудара қоймайды. Екiншiсi, мемлекеттiк тiлдiң қолданылу аясы тек қазақтардың өзiмен шектелiп тұрған кезде, ұлттық, мемлекеттiк, ғаламдық мəселелер көтерген, шын мəнiнде терең, озық ойлар айтылған, өзектi мақалаларды қазақтардың өздерi ғана оқиды.

	Қазақ тiлiнiң мəселесi айтылмау үшiн, орыс тiлiнiң мəселесiн жалау етiп көтерiп, «орыс тiлiнiң мəртебесi аяққа тапталып жатыр!» деп шу көтеруден де тайынбайтындар бар. Мұндайларды ара-тұра көрiп те, естiп те жүрмiз. Бiз де орыстiлдiлерге қарсы уəж ретiнде өз сөздерiн айта аламыз: «Мемлекеттiк тiлiдiң мəртебесi дегендi неге орыс тiлiн шеттету деп түсiнесiздер? Қазақстанда орыс тiлiне ешкiм қарсы əрекет жасап жатқан жоқ. Орыстар өзара орысша сөйлесе берсiн, оған кiм кедергi? Бiрақ мемлекеттiк органдарда, қоғамдық орындарда мемлекеттiк тiлдiң мəртебесi жоғары тұруы керек! Бұл – баршаға ортақ заң. Мұны бiз тек орыстардан ғана емес, Қазақстанға келiп жұмыс iстеп жатқан ағылшындардан да, қытайлықтардан да талап етемiз. Орыс тiлiне жау тиiп жатқандай дабыра айғай кiмге керек?». Ақыр аяғы, орыс тiлiн Қазақстандағы өзге тiлдерден бөлiп, Ата Заңның өзiнде «Мемлекеттiк органдарда ресми түрде мемлекеттiк тiлмен бiрдей қолданылады» дегендi жазып қойдық емес пе?

	Заң – бəрiмiзге ортақ. Оны орындау əркiмге мiндет болуы керек. Заңның əрбiр үтiр-нүктесiне дейiн мəн берiп, оның ұңғыл-шұңғылын «шемiшкедей шағатын» азаматтардың мемлекеттiк тiл мəртебесiне келгенде «бiлмеген» қалып танытатыны несi екен? Қалай дегенмен де, олардың мемлекетiк тiлге орыс тiлiн қарсы қоюға тырысатын əрекетi тап орыс тiлiне абырой əпермейдi.

	«Тоқал ешкi мүйiз сұраймын деп жүрiп, сақалынан айрылыпты» дейдi.

	Саясаткер Дос Көшім мемлекеттiк тiлдi басқа тiлдерге қарсы қою əрекетiне байланысты өз ойларымен бөлiстi:

	– Қазақстанда 1989 жылы қазақ тiлi мемлекеттiк тiл болып қабылданғаннан кейiн көптеген курстар ашылды. Сол кездерде мен де екi-үш курсқа сабақ бердiм. Өзге ұлт өкiлдерiнiң ешқайсысы қазақ тiлiн үйренуге қарсы болған жоқ едi, керiсiнше бəрi жаппай қазақ тiлiн оқуға көштi. Əрине, бiрдi-екiлi ұйымдар тарапынан наразылық сезiлдi, бiрақ қалғандары «бiр-екi жыл iшiнде қазақ тiлiн үйренемiз» дестi. Алайда аз уақыт өткен соң байқап қараса, ешкiм де, тiптi қазақтардың өздерi қазақша сөйлеп жатқан жоқ, бiр жерде жазулар өзгерген жоқ, тек қана заң қабылданды, ал қазақтар жайбарақат. Сосын олар «қазақтарға керек болмаса, қазақ тiлi бiзге де керек емес» дедi.

	Қысқасы, кез келген мəселеде нақты бағыт бойынша жұмыс iстесе, сол жүзеге асады. Бiрақ ол нақты iс билiк органдарында отырған азаматтар үшiн өзi отырған бұтақты өзi кескендей болайын деп отыр. Себебi қазақ тiлi кең қолданысқа енсе, билiк басында сол жерде отырған ұлты орыс немесе немiс азаматтар (мемлекеттiк тiлде тек ресми клише түрiнде ғана жазып-сыза алатын) сақау-мылқау болып қалайын деп отыр. Олар жұмыссыз қалайын деп отыр. Олардың балалары да қазақша бiлмейдi, немерелерi ағылшынша оқиды, олар да жұмыссыз қалмақ. Бiздiң зиялы қауым, басшылар қолдарына қосауыз алып, далаға шығып соғысуға дайын. Оларға ренiш жоқ. Əркiм өзiнiң болашағы үшiн, бала-шағасы үшiн күресуi керек. Бiрақ миллиондаған қазақ та солай күресуiмiз керек...

	– Путин Астанаға келгенде Қазақстанда тұратын орыстарға қаратып «отандастарым» деген сөздi қайта-қайта айтты. Бiздегi қазақ пен орыстың арасын ажырату үшiн осы сөздiң күшi жеткiлiктi емес пе?

	– Менiң «отандастарым» деген сөзге күлкiм келедi. Егер Қазақстандағы орыстарға олар «отандас» болса, онда бiз кiмбiз? Бiз осындағы орыстармен бiргемiз деп жүрмiз ғой? Бiр шаңырақтың астында тұрып жатырмыз, бiр мемлекеттiң азаматтарымыз. Сонда бəрiмiз ресейлiктердiң қол астына кiрiп, бұрынғыдай олардың «отандасы» боламыз ба? Шындығында, Путиннiң, Затаулиннiң, басқалардың «соотечественники» деген сөздi қолдануының өзi – саяси қателiк. Бұл сөз бiздiң арамызды жақындатпайды. Керiсiнше, бiздiң қарсылығымызды күшейте түседi.

	Мен Ресейдегi, Қазақстандағы орыс, славян бағытындағы ұйымдардан онша қорықпаймын. Олардың бұрынғыдай күшi жоқ, бұрынғыдай идеологиясы да жоқ. Жалғыз ғана идеология – орыс тiлiн қорғап қалу. Орыс тiлiне қазақ тiлiмен қатар барлық жағдай жасалған. Олардың қорқатыны – орыс тiлiнiң құрып кетуi емес. Олардың қорқатыны – қазақ тiлiнiң көтерiлуi. Қазақ тiлiнiң тым құрығанда орыс тiлiнiң деңгейiне жетiп, екiтiлдiктiң орнауынан қорқып отыр. Өте қызық жағдай. Бiзде бұрын екi тiл болғанда, қоғам толық бiр тiлде – орыс тiлiнде сөйледi. Ал мемлекеттiк тiл бiр тiл болғанда, бiз тым болмаса қостiлдiлiкке қол жеткiзе алмай жатырмыз. Алдымызға қойған мақсатымыз – тым болмаса қоғамды қостiлдi жасайық.

	Кешегi сайлау кезiнде протоколдар – мемлекеттiк бланкілер толтырылды. Соның 94 пайызы орыс тiлiнде екен. Олардың бəрiн лақтырып тастау керек. Себебi ҚР заңы бойынша бұл бланкілер заңсыз болып табылады екен. Өткен сайлауды заңсыз деп табуға осы фактiнiң өзi жеткiлiктi.

	Он төрт жылдың iшiнде бiрiншi рет Мақсұт Оразай ағамыз «Алма-Ата» деген сөздi «Алматы» деп жаздыру үшiн «Аргументы и факты» газетiн сотқа берiп, жеңiп шықты. Орыстардың iшiндегi қыжылын мен жақсы бiлем. Бойы екi метр Ермактың ескерткiшiн 1992 жылы құлатқанда, орыстар соның қасына келiп, құшақтап жылап жатты. Ол кезде мен Қазақстан Социал-демократиялық партиясын басқаратынмын. Сол уақытта бiздiң қасымыздағы Людмила Егошова деген баспасөз хатшымыздың айтқан сөзi бар: «Осы ескерткiш орнында тұрған уақытта бiрде бiр орыс келiп оның табанына гүл қоймайтын, ендi келiп аяғын құшақтап, жылап жатыр. Əңгiме Ермакта емес, Ермак – орыс, оның ескерткiшiнiң құлағанын көрiп, орыстықтары оянып жатыр. Əйтпесе, Ермактың оларға түкке қажетi жоқ», – деп едi.

	Дегенмен, мен Қазақстанның болашағы қазақтардың негiзiнде құрылатындығына сенем. Менiң үмiтiм – қазiргi саяси ұйымдарда емес, тоқсаныншы жылдары өтiп кеткен бiзде де емес. Менiң үмiтiм – жастарда. Бiрақ оларға белгiлi бiр заңдық жол ашып беру керек.

	2004 жыл





ҚАЗАҚСТАНДАҒЫ ОРЫС ТIЛIНIҢ ЖАҒДАЙЫ КIМНIҢ ТАҚИЯСЫНА ТАР?




	«Мегаполис» газетi (31 қаңтар, 2005 жыл) М.Сытниктiң «Қазақ тiлi дiн тiлi ретiнде» атты мақаласын жариялады. Бiр қарағанда, Қазақстандағы мемлекеттiк тiлге жанашырлық рай танытқан сияқты көрiнсе де, автордың сөз саптауының астарында «Қазақстанда мемлекеттiк тiлге тек орыс тiлi болуға лайық» деген емеурiн байқалады. Бұған мақаладағы «Кез келген мемлекеттегi мемлекеттiк тiл ең əуелi өркениет пен өмiрдiң барлық ғылыми салаларының өмiр сүруiне жағдай жасауы керек, ал əрбiр халықтың ұлттық тiлi өз этносының моральдық тəрбиесiне жəне рухани құндылықтарының сақталуына қызмет етеді» делiнген. Яғни, автордың түсiндiруiнше, «ұлттық мəдениет пен ғылыми-техникалық салаларда тек кейбiр əлемдiк тiлдер, оның iшiнде орыс, ағылшын, жапон т.б. тiлдерi ғана атқара алады», ал қазақ тiлi ұлтты дiни тəрбиелеушi «ұлттық тiл» деңгейiнде қалуы тиiс.

	Бұл тұжырымдардың «Қазақстанда (əңгiме Қазақстандағы тiлдiк жағдай туралы ғой) мемлекеттiк тiл болуға тек орыс тiлi лайық» деген ойға қарай ойысқаны түсiнiктi шығар. Бiрақ, қуанышымызға орай, Сытниктiң пiкiрi бiз үшiн «айттым – бiтті» дейтiн беделге ие емес, оған Болатхан Тайжан аталмыш газеттiң осы санында дəйектi тойтарыс берiптi. Ол «Соңғы екi жүз жылдықтағы қазақтар өмiрiнiң саяси-тарихи жағдайы олардың тiлiнде ғылыми-техникалық терминдердiң болмауына ықпал етті» дейдi. Ал тəуелсiздiк алғаннан кейiн қазақ тiлiнде ғылыми-техникалық терминдер пайда бола бастады.

	Б.Тайжан «Сытниктiң өзi сөз етiп отырған тiлдi бiле ме екен?» деген заңды сұрақ тастайды. Шынында да, қазiр Ресейге бармай-ақ осы жерде отырып, Қазақстандағы орыс тiлiнiң жағдайын сол тiлде талдаған бiр қазақты немесе басқа кез келген ұлт өкiлiн табасыз ба? Əр ұлт өз ұлтының жайын күйттесе керек, тек қана орыс ұлтының кейбiр өкiлдерi мен осы тiлдi ұстанушылардың кейбiрi басқа тiлдi (қазiргi жағдайда – қазақ тiлiн) тұқырту арқылы өз тiлiнiң үстемдiгiн қайта орнатқысы келедi.

	Өткенде жамбылдық əзiрбайжанмен сөйлестiм. Осы жерде туып-өскен əзiрбайжан ұлтының өкiлi қазақ тiлiнде таза сөйлейдi екен. «Балаларым да қазақ тiлiн жақсы түсiнеді» дейдi ол. «Бұрын бəрi балаларын тек орыс мектебiне берушi едi ғой, сол кезде бiлiм алған, қазiр университетте орысша оқиды. Əйтпесе, қазақша оқығандары дұрыс едi ғой», – дейдi. «Шын айтып отыр ма» деп бетiне қарадым, бiрақ өтiрiк айтатындай менен қорқа ма, шыны сияқты. Қазақтың өзi баласын орысша оқытып жатқанда, əзiрбайжандық азаматтың «Балаларымның қазақша бiлiм алғаны дұрыс едi ғой», – деп ағынан жарылғаны таңсық көрiндi.

	Бiрақ iшкен-жегенiнiң қадiрiн бiлетiн мұндай кiсiлер бiрен-саран. Қазақстанда жүрген басқа ұлт өкiлдерiнiң денi қазақша жақсы түсiнедi, бiрақ мұнысын мойындамайды. Себебi өз жерiнде құрметi келiспей отырған тiлге олардың неге жаны ашуы керек?

	Егер үкiмет мемлекеттiк тiлдi күнделiктi қолданысқа енгiзу үшiн нақты бағдарлама бойынша жұмыс iстесе, қазақша бiлмейтiн қалып танытатын өзге ұлт өкiлдерi қазақша сайрап шыға келер едi. Қазiргi қазақ тiлiнiң қауқарсыздығының түп себебi, тiптi «Қазақ тiлi компьютер тiлi бола алмайды», «Қазақ тiлi өркениет тiлi бола алмайды» деген тұжырымдардың пайда болуы – ел басқарып отырған үкiметтiң солқылдақтығынан. Өзiне-өзi мықты халықты сырттан да, iштен де жау алмайды. Өз мектептерiнде тек латыш тiлiнде сабақ берудi қолға алған Латвияға Ресей не iстей алады? Ештеңе. Себебi олар өз жерiнде өз тiлiнiң үстемдiгi үшiн күресiп жатыр. Ешкiм де Ресейге барып, орыс тiлiнiң мəртебесiне күмəн келтiрiп, көлеңке түсiруге талпынып жатқан жоқ.

	Мемлекеттiк тiлдiң мəртебесiн Үкiметтен, Парламенттен бастап қолға алмасақ, Сытник сияқтылардың қазақ тiлiн төмендеткенi – төмендеткен. Олармен тек нақты əрекет үстінде күресуге болады. Қазақ тiлi дiн тiлi болуға да, өркениет тiлi болуға да лайық. Оның шұрайлылығына, тереңдiгiне шүбəланғандардың ниетiнiң астарында саяси себеп жатыр. Саяси астардың астында қандай мақсат жатқанын өзiңiз де түсiнетiн шығарсыз.

	2005 жыл





РАС, 9 МАМЫР – ҰЛЫ ЖЕҢIС КҮНI, БIРАҚ...


	Бұл жеңiс – қай жеңiс?



	Идеологиялық саясаттың айқындалмағаны бiздi талай жерде аяқтан шалып жүр. Биылғы 60 жылдықтың мерекесiн бұқаралық ақпарат құралдарының қалай атап жүргенiн байқаңызшы? «Хабар», «31 арна», «Рахат» телеарналары «Ұлы Отан соғысындағы жеңiстiң 60 жылдығы» десе, «Қазақстан» телеарнасы «Екiншi дүниежүзiлiк соғыстың аяқталғанына 60 жыл» деп берiп жүр.

	«Ұлы Отан соғысы» дегенде қай Отанды меңзеймiз?

	«Қазақстан» телеарнасы басшылығының «Ұлы Отан соғысы» тiркесiнен нелiктен бас тартқаны түсiнiктi. Бiрақ II Дүниежүзiлiк соғыс 1945 жылдың тамыз айында аяқталды, ал бiз 9 мамырда фашизмнiң тiзе бүккен күнiн тойлап жүрмiз. Ал тамыз айында Жапониядағы Квантун армиясының жеңiлiсiмен Еуропаны, Азияны түгел шарпыған, Американы жалынымен шарпып өткен соғыс аяқталды.

	Сондықтан да 9 мамыр – Ұлы Отан соғысындағы жеңiс емес, Екiншi дүниежүзiлiк соғыстың аяқталған күнi де емес.

	Сонда бiз үш күннен соң тойлағалы отырған Жеңiс – қай Жеңiс?

	Бiз талай қыршынның өмiрiн қиған, жарымжан еткен, талай қазақтың тұқымын жойып жiберген Ұлы соғыстың тарихи ролiне күмəн келтiретiн ниетiмiз жоқ. Сол соғысты əлi күнге түсiнде көретiн ардагерлерiмiздiң ерлiгiне, еңбегiне құрметпен қараймыз.

	Солай бола тұра, бiз үшiн тарихи шындық қымбат.

	Сондықтан соғыстан қайтқан солдаттардан кешiрiм сұрай отырып, 1941-1945 жылдарғы оқиғаларға өз көзқарасымызды бiлдiргендi жөн көрдiк.



	«Бұл – өркениеттiң фашизмдi жеңген күні»

	КСРО-ның заңды мұрагерi – Ресейдiң өзi «Ұлы Отан соғысы» деген тiркестен ресми түрде бас тартты. Өткен аптада Ресей президентi Владимир Путин халыққа жасаған Жолдауында 9 мамыр күнгi мерекеге əдейi тоқталды. «Бұл күндi өркениеттiң фашизмдi жеңген күнi деп санауға болады» дедi ол. «Ортақ жеңiс барлық адамдар мен халықтардың еркiндiк, тəуелсiздiк, теңдiк қағидасын қорғап қалуға мүмкiндiк берді» деп түйiндедi сөзiн Ресей басшысы.

	Байқайсыз ба, Путин бiз айтып жүргендей, «Ұлы Отан соғысындағы жеңiс» деген жоқ, бар болғаны «фашизмдi жеңген күн» дедi.

	Бұл 1941-1945 жылдары Германиямен болған соғыс Ресей үшiн де «Отан соғысы» болудан қалды деген сөз.

	Путин алдағы мерекенi асқақтатқанда, тек «9 мамырда бiз Ұлы Жеңiстiң 60 жылдығын тойлаймыз» дедi.

	Ел арасында СССР-ге деген сағыныш болса да, Ресей басшысының бұл мəлiмдемесi 1941-1945 жылдардағы оқиғаларға берiлген тарихи баға, айтылмай келген шындық деп қарауға болады.

	Егер КСРО əлi ыдырамай, бiз үшiн «Мəскеу – Отан жүрегі» болып тұрған жағдайда ғана «Ұлы Отан соғысы» деген тiркес сыйымды болар едi. Ал қазақ-жоңғар соғыстарын, патшалық Ресейдiң отаршылығына қарсы көтерiлiстердi «Отан үшiн болған майданға» жатқыза алмасақ, Кеңестiк Ресей басшылығының қателiгiнен болған соғыс қазiргi қазақ баласы үшiн неге «Ұлы Отан соғысы» болуы керек?

	Мəжiлiс депутаты Амангелдi Айталының телеарнадан сөлеген бiр сөзiнде «Ленин көшесiнде туған, Ленин қаласында тұрған адамдардың буыны ауыспай, жағдай өзгермейді» дегенi бар едi. Əлi екi-үш ұрпақ ауыспай, қоғамдық санада сiлкiнiс болуы екiталай. Бiрақ бiз үшiн бұл сiлкiнiс неғұрлым тезiрек болса, соғұрлым оның салдарынан құтылу оңайырақ болмақ.

	Ал Ресейдегi қара халық 60 жылдықтың мерекесiн əлi «СССР», «Советская Армия» логотиптерiмен байланыстырады. Тiптi соғыс кезiндегi орден, медальдарды қайта жасап шығу, мерекелiк белгi, сувенирлердi дайындауда құрдымға кеткен мемлекеттiң рəмiздерiн пайдалану арқылы адамдардың санасында еске алу, өткенге сағыныш сезiмдерiн ояту талпынысы бар сияқты.

	Ресейде соңғы жылдары «СССР» деген логотиптi сəндi бренд немесе символға айналдыру үрдiсi байқалады. Осы атаумен əн шығарылып («Я рожден в СССР»), ақпарат құралдарында тұрақты түрде «КСРО-ның қайта оралуын қалайсыз ба?» деген тақырыпта сауалнама жүргiзiлiп отырады. Мұндай шаралар тұрғындардың «СССР» атын естен шығарып алмауы үшiн алдын ала ұйымдастырылып отыратындығында күмəн жоқ. Тiптi, Кремльдiң өзi осы талпыныстарды үнсiз құптап отырған сияқты көрiнедi. Кремль КСРО-ның қайта құра алмаса да, КСРО кезiндегi өз қуатының қайта оралуын қалайды. Жеңiстiң 60 жылдығы қарсаңында ТМД саммитiнiң өткiзiлуi тегiн емес. Яғни, бұрынғы «одақтас» мемлекеттер басшыларының денi (бəрi емес) бас қосып, өткенге – салауат, бүгiнгiге – шүкiршiлiк айтып, бауырластық туралы əңгiме қозғайтын шақта «ТМД-ның құлдырауына, iргемiздiң ажырауына жол бермейiк!» деген ұсыныстың жылы қабылданарына күмəн жоқ.



	КСРО, ТМД, БЭК туралы

	Путин биылғы Жолдауында «КСРО-ның ыдырауы – ғасырдың аса iрi геосаяси апаты болды» деп мəлiмдедi.

	Бiрақ бұған дейiн Путин Ереванда жүргенде «Еуропада Еуроодақ елдерi бiрiгу үшiн тiзе бiрiктiрiп жұмыс iстесе, ТМД өркениеттi түрде ажырасу үшiн құрылды. Бұдан басқасының бəрi саяси сандырақ, бос əңгiме» деген болатын. Ол «ТМД өзiнiң алдына қойылған мiндеттердi толық орындап шықты» дедi.

	Бiрақ Путин ТМД-ны бəрiбiр сақтап қалу керек дейдi. Оның айтуынша, «ТМД – мемлекет басшыларының гуманитарлық жəне экономикалық мəселелерге көзқарасын бiлдiру үшiн өте пайдалы клуб». Бұлай деуiнiң басты себебi ТМД Кремльге бұрынғы «одақтас» мемлекеттердi құшағына жақын ұстау үшiн керек.

	Осы Жолдауында Путиннiң «Бұрынғы КСРО, қазiргi тəуелсiз мемлекеттермен ортақ тарихи тағдарымен, орыс тiлiмен жəне ұлы мəдениеттiң ортақтығымен тығыз байланыстағы Ресей бостандыққа ортақ ұмтылыстан тысқары қала алмайды. Қазiргi таңда кешегi кеңестiк кеңiстiкте жеке, тəуелсiз мемлекеттер қалыптасып, дамып жатқанда, бiз гуманистiк құндылықтарға, жеке тұлғалық жəне ұжымдық жетiстiктiң кең мүмкiндiгiне, өркениеттiң сыналған стандарттарына, бiзге ортақ экономикалық, гуманитарлық, құқықтық кеңiстiк беретiн стандарттарға бiрге сай болғымыз келеді» деген сөздерi Еуразия кеңiстiгiнде үстем пиғылынан айрылғысы келмейтiнiн аңдатады.

	Тiптi фашизммен күрес жеңiсiне 60 жыл толуына орай ұйымдастырылған мерекелiк шараларды Кремль бұрынғы одақтастардың райын байқамақ. 8 мамырда Мəскеуде ТМД-ға мүше мемлекет басшыларының кезектi басқосуы өтедi.



	«9 мамыр – бiздi тəуелсiздiктен айырған күн»

	Бұған дейiн мектеп оқулықтарында «Ұлы Отан соғысындағы совет халқының жеңiсі» деген сөздермен жазылып келген тарихи оқиғаға қазiр жаңаша көзқараспен қараушылардың саны артып келедi.

	Латвия президентi Вайра Вике-Фрейберг 9 мамырды «Балтық елдерiнiң тəуелсiздiгiнен айрылған күн» деп мəлiмдедi. «Бiз барша əлемге бұл күндi басқаша қырынан танытуымыз керек», – дедi ол. Бұл аз болғандай, Латвия президентi халықаралық сот арқылы «коммунистiк террор» үшiн Ресейден Латвияға 20 млрд. доллар төлемақы төлеудi талап ететiндiгiн мəлiмдеген болатын. Ал Латвия Сеймi былтыр қазан айында Ұлы Отан соғысына қатысқан ардагер солдаттарға əлеуметтiк жəрдемақы беруден бас тартты.

	Латвия президентi Мəскеуде өтетiн 60 жылдықты тойлау салтанатына қатысудан үзiлдi-кесiлдi бас тартты. Бiрақ бұған Кремль ренжiп отырған жоқ. Путин Вайраның бұл көзқарасымен келiсетiндiгiн бiлдiрiп, «Екiншi дүниежүзiлiк соғыстың оқиғалары мен нəтижесiне түрлiше баға беруге болады. Бiз Балтық жағалауы мемлекеттерiнiң тəуелсiздiгiнен айрылу қасiретi Екiншi дүниежүзiлiк соғыстың нəтижесiмен байланысты деп есептейтiн адамдардың пiкiрiне құрметпен қараймыз», – деп жауап бердi.

	«Отан соғысы» деген тiркестiң өзi қазiр өзектiлiгiн жоғалтып алған сияқты. Егер Кеңестер Одағы əлi өмiрде бар болса, жөн-ақ. Ал мемлекеттiң өзi тарих қойнауына кеткеннен кейiн, тарихи шындық үшiн бұл жеңiстi «Кеңестер Одағының фашизмдi жеңгенiне – 60 жыл» деп ашық айтқанымыз дұрыс емес пе? Бiз өткенiмiзден бас тартпаймыз. Сол соғысқа қатысқан ардагер ақсақал, тылда ерен еңбек еткен əже əрбiр қазақ отбасында бар.

	Олардың сенiмi, қасық қаны мен өз мiндеттерiн абыроймен орындай бiлгенi үшiн бұл соғыс тарихынақұрметпенқарауымыз лəзiм. Бiрақ тым болмаса 60 жыл өткеннен кейiн тарихи шындық айтылуы керек. «Елу жылда – ел жаңа». 60 жылдық мерекенi Қазақстан халқы республиканың əр қаласында, əрбiр ауылда қуанышпен атап өтедi. Бiрақ бұл – Отан соғысының жеңiсi емес, КСРО халықтарының фашизммен күресiндегi ортақ жеңiсi екендiгiн қазiргi мектеп оқушыларына түсiндiруiмiз керек. Əйтпесе, олардың «Ұлы Отанымыз» бүгiнде қайда?» деген сұрағына не деп жауап бермекпiз?

	2005 жыл





ҰЛТТЫҚ ИДЕОЛОГИЯ ТУРАЛЫ




	Тəуелсiздiк алғанымызға он төрт жыл болды. Осы уақытта басқа ТМД елдерi даму бағыттарын айқындап, ұлттық мемлекет құру жолында ашық талпыныс жасап жатыр. Мемлекеттiлiктiң негiзi – ұлттық сипатты мойындау, бiр дiнге мойынсұну, бiр тiлде сөйлеу екендiгiн ХХI ғасырда анық түсiне бастадық. Əлемнiң түкпiр-түкпiрiнде екi дiнге бөлiнген, екi тiлде сөйлейтiн, дүниетанымы екi түрлi халықтар бiр шаңырақтың астында сыйыспай, қырқысып жатқанын көзiмiз көрiп отыр. Үй iшiнен үй тiгуге ұмтылатындар бiзде де баршылық. Түбi Қазақстанның болашағын қазақтардың жасайтындығына шүбə болмауы керек. Мiне, Үкiмет ендi ойластыра бастаған, Елбасы айтқан мемлекеттiк идеологияның түп-тамыры осыған негiзделуi керек.

	Тəуелсiздiк алған алғашқы жылдары Қазақстанға келген шетелдiктер қазақ тiлiне бас қойып, жаппай «тiл сындыруға» көшкен екен. Бiрақ бiздiң табиғи немқұрайлығымыздың, өзгенiң кемшiлiгiне кешiрiмшiл қасиетiмiздiң, сол кезде басшылықтың тiзгiнiн ұстаған адамдардың алдын болжай алмағандығы немесе мемлекеттiң болашағына бей-жай, салақ қарауының (сорақысы осы да!) салдарынан қазақ тiлi мемлекеттiк тiл болып жарияланғаннан кейiн оның мəртебесiн сақтап қалуға əрекет жасалған жоқ.

	Оның салдары – арада бір мүшел өтсе де, мемлекеттiк тiлдiң жағдайы жетiм баланың күйiндей бейшара, мүскiн. «Темiрдi қызған кезiнде соқ» деп қазақ бекер айтпаған ғой, əу баста дұрыс жолға қойылмаған iстiң қиюы келуi ендi қиын шығар. Бiрақ «Ештен кеш жақсы» дейдi тағы да қазақ. Мемлекеттiк тiлдiң бүгiнгi мүшкiл халiн түзеймiз десек, əлi де тындырарлық iс көп. Оның бiрi – қазақ тiлiне деген құрметтi арттыру.

	Қағаз жүзiнде емес, Қазақстан халқының сана-сезiмiнде.

	...Көпшiлiк жүретiн көлiкте келе жатырмын. Күнделiктi көрiнiс: жолақысын алатын жап-жас қазақ жiгiтi жолаушыларға орысша жауап берiп, аялдамалардың атауларын орысша хабарлайды. Мен қазақша сұрақ қойсам, таң қалып бетiме қарап тұрып, қазақша жауап бередi.

	«Қалалықтар» орысша сөйлесуi керек деген түсiнiк бар сияқты.

	... Тағы да көпшiлiк жүретiн көлiкпен жұмысқа келе жатырмын. Билет сатушы əйелдiң түрi қазаққа келедi, бiрақ тек орысша сөйлейдi. Қазақша сөйлегендерге де орысша жауап берiп жатыр. Орысша сөйлегенде ана тiлiнде сөйлегендей құшырлана, айызы қана сөйлейдi. Əлдененi сұрағым келiп тұрды да, терiс айналдым.

	...Көпшiлiк жүретiн көлiктiң iшi ығы-жығы. Жұрттың бəрi жұмыстан шаршап қайтып, жүйкесi тозып келедi. Əне бiреу орыс келiншегi айтқан жерден түсiре қоймадың деп, байбалам салып келедi, оған билет сатушы жас жiгiт «Аузыңды жап!», «Неменеге айғайлайсың!», «Кетшi бар əрi!» деп «жауап берiп» тұр. Оның не дегенiн əлгi əйел түсiне қоймаған шығар, бiрақ дауыс ырғағынан ауыр сөздердi айтып жатқанын сездi ғой деймiн. Мiне, «халықтар арасындағы түсiнiстiк...». Орыс əйелді сыбағаннан кейiн бұл жiгiт ұлттық намысының есесi қайқандай мəз болған шығар-ау, бiрақ мен қатты ұялдым.

	Сол жерде қазақ тiлiн түсiнетiн бiр орыс болмады дейсiз бе?

	... Тағы бiр көлiкте қазақша жөн сұрасаң, əдейi орысша жауап бередi. Тек қоғамдық көлiкте ғана емес, Алматының iрiлi-ұсақты дүкендерiнде, базарларда, кiтапханаларда қазақша сөйлесетiн жанды iлуде бiр кездестiресiң. Ал көңiл көтеру, демалыс орындарында тек орыс тiлiнiң «əмiрi жүрiп» тұр.

	Менiң сөзiме сенбесеңiз, қазақ тiлiн ту етiп бiр күн Алматының көпшiлiк орындарын аралап шығыңыз. Мемлекеттiк тiлдiң жай-күйiн байқау мақсатында «рейд» ұйымдастыруға да болады. Сонда Алматының əлi күнге дейiн қазақша «тiл сындыра» алмай жүргенiне көзiңiз жетер.

	Ал өз тiлiнде сауда жасай алмайтын, қазақша сұрағына қазақша жауап ала алмайтын ұлт өкiлдерi өз жерiнде өзiн қалай қор сезiнбесiн?

	Өзiн қор сезiнгеннiң жаны жаралы, көңiлi алаң. Ол ұлты орыс келіншекті өз тiлiнде сыбаған жас жiгiт сияқты əлсiздiң қаруы – ашу-ызаға бой алдырады.

	Ендеше, есi бар үкiмет əуелi мемлекеттiк тiлге деген шынайы құрметтiң артуына жұмыс iстесiн. Тiл – халықтың ары мен жаны ғана емес, ұлттық намысы. Тұтас ұлттың намысына тиюдiң арты жақсылыққа апармайды.

	...Базарда жүрмiн. Орысша сөйлеген сатушының тауарын ұнатсам да, бетiне бiр қарап, қасынан өтiп кетемiн. Ана тiлiме өзге тiлде жауап алып, өзiмдi қор сезiнгiм келмейдi...

	2005 жыл





ЖИРИНОВСКИЙГЕ «РАХМЕТ»


	Немесе «Қазақ Республикасы» қайта оралсын



	Қазақстанның Сыртқы iстер министрлiгi Ресей Мемлекеттiк Думасының вице-спикерi Владимир Жириновскийдi «нон грата адамы» деп жариялады. Жириновскийге Қазақстан жерiне аяқ басуға үзiлдi-кесiлдi тыйым салынды. Егер бiр мемлекет əлдеқандай саясаткердiң iс-əрекетiнен өзiнiң бiртұтастығына, тыныштығына зиян келедi деп есептесе, оны өз жерiне жiбермей қою – заңды нəрсе. Ал бұл жаңалықтың «жерлесiмiзге» қалай əсер еткенiне келер болсақ, Жириновский бiзге қатты «ренжiп» қалғанға ұқсайды.

	Жириновский өзiн Қазақстанға келтiрмеу жөнiндегi шешiм туралы «Литер» газетiне берген сұхбатында былай деп түсiнiктеме берген: «Қазақстанның прокуроры тарих оқулығын қолына алсын да, мұқият оқып шықсын». Яғни, қазақта мемлекеттiлiк болмаған, оның солтүстiк аймақтары орыстiкi деген өзiнiң мəлiмдемесiн дəлелдеген түрi. Ол «Менi Қазақстанға кiргiзбеу туралы шешiм шығарғаны үшiн мен де барлық қазақстандық депутаттарды «нон грата адамы» деп жариялай аламын» деп «Айды аспанға бiр-ақ шығарды».

	«Əлемдiк тарихта Қазақстан деген мемлекет болмаған» дейдi Жириновский. Дұрыс. Себебi тарихта Ресейдi екi жүз жыл билеген Алтын Орда тұрған жерде Қазақ хандығы құрылды. Қазақ хандығының Патшалық Ресейден көмек сұрағаны белгiлi. Кейiн ол Қазақ Республикасы болып, Совет Одағының құрамына ендi. Тек Совет Одағы тарап, Қазақ Республикасы өз егемендiгiн алғаннан кейiн ...Қазақстан Республикасы болып шыға келдi.

	Жириновскийдiң сөзi терекке болмаса да, бұтаққа тиiп жатыр.

	«Жақсының айтқаны емес, жындының сандырағы келеді» демекшi, Жириновскийдiң «Қазақстан» деген мемлекет болмаған деген сөзiн себеп қылып, Ата Заңдағы «Қазақстан Республикасы» деген тiркестi «Қазақ Республикасы» деген асқақ атауға ауыстыратын кез жеткен сияқты.

	2005 жыл





ОРЫСТЫҢ ТӨБЕТІ ҮРЕДІ, ҚАЗАҚТЫҢ КЕРУЕНІ КӨШЕДІ




	Жалпы, қазақты мақтауға болмайды. «Сен жақсысың» дегенше, қазақтың жағасы жайлауға кеттi дей бер. Ал тамағы тоқ, уайымы жоқ қазақ бiр күндiк қызықтың соңына түсіп, ертеңгiсiн ойлаудан қалады.

	Жоқ, қазақты Жириновский секiлдi жамандау керек, сөгу керек, тұқырту керек. Сонда ғана «Сен кiм, Мен кiм?» деген намыс оты оянып, қарсы əрекетке бастайды. Алдыңғы жылы Жириновский Алматыға келiп қайтқанда, ол оқыған мектеп алдынан гүл алып, қарсы алып, осы қаланың барша қазағы соғысқа кеткен əкесi қайтып келгендей соңынан шұбырып, иiлiп – төсек, жайылып – жастық болып едi. Əйтпесе, сол уақытқа дейiн Жириновкийдiң дуасыз аузы қазақты талай сөгiп, оның ұлттық намысына тиiп жүргенiн сол қазақтар бiлмедi ме, бiлдi. Бiрақ со-онау Мəскеуден ат арытып «құдайы қонақ» келiп едi, бəрiн тарс есiнен шығарды. Кезiнде Желтоқсан көтерiлiсiне себепкер болған М.Горбачев ауылымызға ат басын бұрғанда да оның шашпауын бiраз күнге дейiн көтерiп, улап-шулап қалдық. Тек ол кетуге айналғанда ғана, оның қазақ халқының алдындағы кiнəсi есiне түсiп, «Горбачев қазақ халқының алдында кешiрiм сұрасын!» дегендер табылды. Бiрақ бұл сөз Горбачевтiң құлағына тиген жоқ, əлде ол естiсе де, құлағына iлген жоқ – мастанып келiп, масайрап кеттi.

	Рас, қазақ – дархан халық. Осы дархандығымыздан əлi таяқ жеп келе жатқанымыз. Өкiнiштiсi, қазақтың дархандығын бiлетiндер оны өзiне қарсы қару ретiнде жұмсайтындығы. Тағдырдың айдауымен қазақтың жерiнде туып-өсiп, қазақтың ас-суын iшiп, оған дархандығы үшiн ырза болған, ұрпақтарына да қазақты құрметтеудi өсиет ететiн басқа ұлт өкiлдерi бар. Бiрақ, қазаққа ырза орыстың өзi – саясатта шатағы жоқ, күнделiктi күйбiң тiршiлiгiн ғана бiлетiн қарапайым адамдар. Ал Жириновский секiлдi атқа отырып, ауызы аққа тигендердiң бiр-ақ сəтте қазақты сатып кететiнiн көзiмiз көрiп жүр.

	Осындайлардың «арқасында» қазақ қанша рет алдындағы несiбесiнен айрылса да, басынан өткенiнен сабақ алған емес.

	Осыдан бiраз жыл бұрын Жириновский қазаққа бiраз көз алартып, сыртта жүрiп шатып-бұтып сөйлегенi бар. Сонда да бiраз қазақ есiн жиып, етек-жеңiн жинауға уақыты келгенiн түсiнген едi. Одан кейiн Ресейде кезектi президент, одан кейiн Дума сайлауы болып, кейiн тағы президент сайлауы өтiп, Жириновскийдiң Қазақстанға дөң-айбат көрсетуге мұршасы келмей қалып едi. Ендi, мiне, Мемлекеттiк Думаның төраға орынбасарлығының орындығына жайғасып алған соң, iшi пысты ма, тағы да қазаққа тиiсе бастады.

	Бiрақ тап осы жолы бiз Жириновскийге кiнарат артып, кiжiнудiң орнына... рахмет айтуымыз керек. Неге? Себебi Жириновксий қазақтың маңдай алды ұлдары жасай алмаған iстi жасады. Iште жүрген қазақтың сөзi қазаққа өтпейдi. Ал сыртта жүрген «қазақ» Жириновскийдiң сөзiн барша қазақ көңiлге дiк алып қабылдауға үйренiп алған. Ол не десе де, оның сөзiне қарсы пiкiр, қарсы сөз, сосын – қарсы əрекет пайда болады.

	Жириновский бұл жолы не дедi? «Тəуелсiздiк алғалы оншақты жыл iшiнде қазақ тiлiн мемлекеттiк тiл жасай алмаған өздерiңнен көрiңдер», – дедi ол.

	Дұрыс айтады. Қазақ тiлiн қағаз жүзiнде «мемлекеттiк тiл» жасап, оның шын мəртебесiн сақтауды талап ете алмай жүргенiмiздi iшiмiз бiледi, бiрақ сыртқа шығарып, оны айтуға не бет жоқ, не бедел жоқ немесе ниет жоқ. Ал Жириновский «қазақ тiлiн мемлекеттiк тiл жасай алмадың ба, онда орыс тiлiне төрiңнен орын бер» деп едi, кеудесiнде намыстың ұшқыны барлар өре түрегелдi. Əсiресе, қазақтiлдi басылымдардың шыр-пыры шықты. «Ана тiлі» газетi өткен санында «Жириновскийдi арпылдатып қоямыз ба?» (27 қаңтар, 2005 жыл) деп сұрақты төтесiнен қойса, «Ақ жол – Қазақстан» газетi «Жынды (жырынды) Жириновский» (28 қаңтар, 2005 жыл) деп өз көзқарасын осы бiр-ақ ауық сөзбен бiлдiрiптi. Осы мақала жарияланып отырған «Түркiстан» газетi де бұл көшкiннен қалыс қалған жоқ, газетiмiздiң өткен санында «Жириновский баяғы əлəулайына тағы басты» деген мақала шықты.

	Мұның бəрi ненi бiлдiредi? Қазақ оянуы үшiн, Жириновскийдiң бiр-ақ ауыз сөзi керек екен! Құдай үшiн, Жириновский мырза, тағы «үре» тұрыңызшы, барша қазақ бiр-ақ күнде қазақ тiлiнде сөйлеп кетер ме екен? Жириновский емес, Кремльдiң айтақтауымен қазаққа көз алартып жүрген Дугин, Третьяков сияқтыларға да қаратып айтылар сөз бұл. Айтсын. Батырып айтсын. Ақыр аяғы, егер олардың сөзi намысқа тиiп, шаптан түртiп жатса, содан қазақ жиналып, тiлi мен дiнiнiң жоғын түгендеп алса, онда олар (Жириновский, Дугин, Третьяков) қазақтың жауы емес, досы дер ем мен! «Дос» жылатып айтады!

	Ақыр аяғы, сыртта отырып тiсiн қайраған Жириновскийлер қазаққа жамандық iстей алмайды. Қазақтың қаупi сырттан емес, iштен. Қазақ үшiн Мəскеуде отырып, оның намысына тиетiн сөз айтқан орыс емес, өз жерiмiзде жүрiп, қазақты iштен iрiтуге талпынатындар.

	Қазақты мақтауға болмайды. Қазақты Жириновский секiлдi шаптан түртiп, ширықтырып отыру керек. Қазақ шынымен ширығып, етек-жеңiн жинайтын болса, тау төңкередi. Онда барша қазақ бiр-ақ күнде орыс тiлiн «тарс» ұмытып, тек қазақ тiлiнде сөйлейтiн болады. Орыстың төбетi үрген сайын, қазақтың көшi түзеле бередi, алға жылжи бередi.

	2005 жыл





БАҒДАРСЫЗ КЕМЕ


	Қазақстандағы ақпараттық саясаттың күйі – осы



	«...Сатылады», «сатылмақшы», «сатылды», «сатылыпты» деген сыпсың хабар медиакеңiстiкте, əсiресе, қазақ ақпарат əлемiндегi əдеттегi əңгiмеге айналып барады. «31» арна сатылды» деген хабарды бұрынырақ оқырманға хабарлап, бұл оқиға жөнiнде ой бөлiскен болатынбыз. Саусақпен санарлық республикалық телеарналардың бiрiн ресейлiк «СТС Медиа» телекомпаниясы сатып алғанына көп болған жоқ, ендi мiне, тағы бiр телеарна қожайынын ауыстырмақшы деген хабар «дүңк» ете қалды.

	Əңгiме Коммерциялық телеарнаға қатысты (КТК). Бiр қызығы, бұл хабарды өзге түгiлi, телеарна қызметкелерiнiң өздерi де естiмеген болып шықты. Əлде арнайы тапсырма болған ба, əйтеуiр, «КТК»-ның меншiк иесi ауысатындығы жөнiнде ақпарат əзiрге ашық айтылмай отыр. Бiз телефон шалған басқа ақпарат көзi аталмыш телекомпанияны елiмiздегi iрi компанияның бiрi сатып алу жөнiнде келiссөз жүргiзiп жатқанын айтты.

	Ал «Время» газетi осыдан бiр ай бұрын «КТК» телеарнасы сатылмақшы» деген ақпарат таратқан болатын. Онымен қатар, сатып алушы ресейлiк инвестор болуы мүмкiн деген жорамал да айтылды. Əзiрге бұл ақпараттың рас-өтiрiгi анықталған жоқ.

	Қазақстанның «БАҚ туралы» Заңына сəйкес шетелдiк инвестор қазақстандық бұқаралық ақпарат құралының 20 пайыз акциясына ғана иелiк ете алады. Қағаз жүзiнде «31» де, «КТК» да одан артық акциясын шетелдiкке сата алмайды.

	«31»-дiң 65 миллион долларға бағаланғаны айтылды, ал «КТК»-ның «құны» қанша? «Время» газетi 200 миллион доллар деген мəлiмет келтiрiптi.

	«КТК»-ның 200 миллион долларға бағаланылуының өзi таң қалдырарлықтай жағдай. Себебi, 1998 жылы Гиллер елден безгеннен кейiн «Караван» газетi мен радиосына қоса «Коммерциялық телеарнаны» қазiргi иесi бар болғаны 15 миллион долларға сатып алған болатын. Кей деректерге қарағанда, «КТК»-ны сатып алмақшы болғандар 200 млн. долларды көпсiнiп, келiссөз қазiрше тоқтап тұр. Телекомпанияның сатылу-сатылмауы туралы əңгiменi əлi анықталмай тұрғаны сондықтан болуы керек.

	«31» арна сатылғаннан кейiн «Бұл – ресейлiк алпауыттардың Қазақстанға келуiнiң басы ғана» деген пiкiр айтылған болатын. Дегенмен, оны сатып алған «СТС» телекомпаниясы – жартылай ресейлiк, жартылай америкалық.

	«КТК» сатылады-мыс» деген хабар шыққанда, оған көз тiккен тағы да ресейлiк инвестор деген сөз құлағымызға түрпiдей тигенi рас. Бiрақ осы мақаланы жазу үстiнде «КТК»-ны сатып алмақшы болған қазақстандық алпауыт компания деген мəлiмет алдық. Егер «КТК» шынымен меншiк иесiн өзгертер болса, онда, əрине, өзгеге емес, қазақстандық компанияның иелiгiне өткенi дұрыс.

	Шыны керек, бұл аты аталған екi арнаның екеуi де əу бастан «орысшыл». Идеологиясын айтпаймыз, ақпарат тарату тiлi де, хабарларының мазмұны да қазақылықтан мақұрым.

	Менiң байқағаным, əшейiнде «халықшыл» аталмыш телеарналар жеке бас өзгерiстерiне келгенде бұл жаңалықтардың халық назарынан тыс қалғанын жақсы көретiн сияқты. Өйткенi, телеарнаның басшылығы тым-тырыс отыр.

	Басқа елдегi тап осындай жаңалық барлық ақпарат құралдарын (меншiк нысанына қарамастан) шулатып, қоғамдық пiкiр туғызатындай үлкен пiкiрталасқа ұласар едi. Ал бiзде саудаға түсiп жатқан ақпарат құралы емес, көтерме сауда базарының бiр қанаты сатылып жатқан сияқты жақаурату емеурiнi көбiрек байқалады. Неге? Өйткенi, тəуелсiз елдiң республикалық телеарнасының сатылуы – идеологияның бiр тетiгi саналы түрде қолдан берiлгендей оқысоқиға. Басқыншылар өзколонияларына осындай идеологиялық қысым жасауы мүмкiн, ал өзiн тəуелсiз, демократиялы, зайырлы мемлекет санайтын ел үшiн аспаннан жай түскендей əсер етуi керек.

	Бiрақ... тек денi сау қоғам ғана осылай ойласа керек. Өзiн өзi сыйлайтын, жеке бас пайданы мемлекетшiлдiк сана жеңген қоғам мұндай жағдайға жол бермейді.

	Бүгiнгi жағдайды қарасақ, Ресей КСРО тарағаннан кейiн уысынан шығып кеткен бұрынғы «одақтас» республикаларды қайта бiрiктiрудiң қамымен жанталасып жатыр. Əлi келгенiн күшпен ықтырып, əлi келмегенiне көзбен ұқтырып дегендей... өз тəуелсiздiгiн алып кеткен, бiрақ əлi рухани тəуелсiздiкке қолы жетпеген ортаазиялық мемлекеттерге идеологиялық саясатты қамшылап салса болғаны. Қырғызстанның жайы белгiлi. Орыс тiлi ресми тiл болғандықтан, бұл елдегi ақпараттық кеңiстiктiң басым бөлiгi – орыс тiлiнде. Басқаны былай қойғанда, ел iшiнде бүлiк шыққанда басшысының өз халқымен тiл табыса алмай, Мəскеудiң қолтығына барып тығылғанының өзi неге тұрады?

	Ал, ұлт саясатына берiк Өзбекстан да «орыс идеологиясы» үшiн «алынбас қамал» болудан қалды. Мұнда ресейлiк қаржыға жаңа телеарна ашылып жатыр. Жергiлiктi телекомпаниямен бiрлесiп ашылады дегенмен, бұл ақпарат құралының кiмнiң сойылын соғары қазiрден-ақ белгiлi.

	Ал, бiзде... «31» телеарнаның құлағын ресейлiк «əрiптестерге» берiп қойып, қарап отырмыз. Əрiптес дегенiмiз артықтау айтылған болар, дұрысы – ақылшы, «аға» болар. Жетпiс жыл бойы ресми түрде «аға» болған Кремль ендiгi жерде де «ағалықтан» түсуге ырза емес.

	Құжат бойынша 20 пайызы ғана «сатылған» телеарнаны басыбайлы шетелдiк инвестордың ықпалында кеттi дегендi бекерге айтып отырған жоқпыз. Өйткенi, 20 пайыз деген меже, шектеу ешбiр телеарнаның идеологиясына жүрмейдi, ешбiр ақпарат құралы өзiнiң азаматтық ұстанымын пайызбен есептемейдi. «Мына мəселе 20 пайыздың iшiне кiредi, мына мəселе кiрмейді» деп анықтап берген де ешкiм жоқ. 65 миллионды «солқ» еткiзiп бере салған инвестормен «20 пайыз» туралы дауласу да, əй, қайдам-ау...

	Ал, егер 20 пайыздық шектеу бiр телеарнада таратылатын хабарлардың жиынтық санына қатысты болса, онда əуелi мемлекеттiк тiлдегi хабарлардың жиынтық санына қатысты «кемiнде 50 пайыз» дейтiн межеге жетiп алсын да! Екеуi де Қазақстан Республикасының «БАҚ туралы» Заңның талаптары. Збигнев Бзежинскийдi тағы бiр рет еске алудың ретi келiп тұр. Белгiлi саясаттанушы КСРО ендi тараған тұста «жаңадан пайда болған жас мемлекеттерге мемлекет құруды орыссыздану саясатынан бастау керек» деген едi. Бзежинский орыссызданбаудың салдарынан жас мемлекеттердiң ұлттық қауiпсiздiгiне қауiп төнуi мүмкiн деген болатын. Бiз орыссызданып үлгiрмей жатып, қайтадан орыстанып барамыз.

	Қазақ ақпарат кеңiстiгiндегi соңғы кездегi оқиғалар бiзде ақпараттық саясаттың ешқандай бағыт-бағдарсыз жасалып жатқанын көрсеттi. Дұрысын айтқанда, бiзге беймəлiмдеу мүдденiң үнсiз нұсқаған бағыты болуы да мүмкiн-ау, бiрақ ол бағыт ұлттық мүддемен мүлдем сəйкеспейдi. «31» телеарнаның ресейлiк телекомпания меншiгiне өтуiне қоғамдық пiкiр мəн берген жоқ. Ал «КТК»-ның қожайыны ауысуы қазақ ақпарат кеңiстiгiндегi жағдайды қай бағытқа қарай өзгертуi мүмкiн? Бұған да талдау жасап жатқан ешкiм жоқ.



	Осы мəселеге орай мамандар пікірін сұрадық Əзімбай ҒАЛИ, саясаттанушы.

	Ұлттық идея енді мүлде айтылмайтын болды



	– Ақпарат кеңiстiгi кiмнiң қолына өтiп жатыр?

	– Ақпарат кеңiстiгiндегi соңғы кездегi оқиғалар – олигархтарды бəсеңдету саясаты деп ойлаймын. Тiкелей болмаса да, айналма жолмен қадағалау жолы.

	– Белдi деген телеарналарымыздың өзге қолға өтуi қазақ ақпарат кеңiстiгiне қалай ықпал етуi мүмкiн?

	– Бiрiншiден, мемлекеттiк тiлдегi хабарларға квота күшейсе де, ұлттық бағдарламалар азаяды. Екiншiден, этнографиялық мазмұндағы хабарлар көптеп жасалуы мүмкiн, бiрақ ұлттық идея айтылмайды.

	– Бұрын «31», «КТК» телеарналарында ұлттық идея қаншалықты деңгейде айтылушы едi?

	– Бұрын да айтылмайды ғой, ендi тiптi ауызға алынбайды.

	– Ал, қожайыны ауысқаннан кейiн бұл телеарналар «БАҚ туралы» Заңның мемлекеттiк тiл туралы нормасын сақтайды деп ойлайсыз ба?

	– Бастапқы кезде сақтайды, бiрте-бiрте ойын-сауық хабарларына, сериалдарға көшедi. Саяси нейтралдық позиция күшейе бередi.

	– Бұған қалай тосқауыл қоюға болады?

	– Менiң ойымша, бiздiң ақпарат кеңiстiгiне Ресейдiң ықпалы бұрыннан күштi болған. Бұдан əрi күшейе қоймас, бiрақ билiк телекомпаниялар арқылы қудалауды күшейтедi. Аталмыш телеарналар бұрыннан орысқа жақын жүретiн телеарналар болатын. Қазақтың өнерi туралы анау-мынау хабарлары болғанымен, қазаққа iшi тартпайды.



	Əлихан БƏЙМЕНОВ:

	Əлемге əлі Ресейдің көзімен қарап отырмыз



	– Əлемдегi жəне өзiмiздегi болып жатқан оқиғалар жөнiнде Қазақстан азаматтарының еркiн жəне толыққанды ақпарат алу мүмкiндiгi елiмiздiң əлеуетiне əсер етедi. Əр азаматтың маман ретiнде де, азамат ретiнде де, адам ретiнде де кез келген салада бəсекелестiк деңгейiне жəне елiмiздiң iшiндегi жалпы халықаралық даму мен елдiң дамуына деген көзқарастың əралуандығына деген көзқарасқа əсер етедi. Осы тұрғыдан алғанда, бiзде шешiмiн таппай тұрған үлкен мəселе бар. Ол – қазақстандықтардың басым көпшiлiгi əлемге Ресейдiң көзiмен қарап отыр. Əлемдегi елдердiң басым көпшiлiгiне Ресейдiң бағасымен бiрдей қарап отыр. Мысалы, əсiресе, Грузия, Украина, Қырғызстан, Əзiрбайжан, Өзбекстан болсын, осы елдердегi саяси жағдайға деген қазақстандықтардың көз-қарасын Ресей қалыптастырып отыр. Бұл – үлкен қатер. Не себептен «Қазақпарат» агенттiгi, мемлекеттiк «Қазақстан» жəне «Хабар» арналары, үлкен мемлекеттiк басылымдар əлемдегi iрi мемлекеттерде меншiктi тiлшiлер ұстамайды? Не себептен бiз көршi мемлекеттер туралы ақпараттың өзiн Ресей ақпарат құралдарынан аламыз? Онсыз да құлдырап тұрған қоғамдық сананың одан əрi ойсырауына тұсау болып тұрған осы мəселе шешiлмей тұрғанда, тағы басқа елдердiң, əсiресе Ресей капиталының бiздiң ақпарат кеңiстiгiндегi орнының көбеюi – бiздiң тəуелсiз санамыздың дамуына тұсау болатыны сөзсiз. Өткенде Ресей президентi өз азаматтарымен тiкелей эфирде сұхбаттасқанда, Ресейдiң 11 қаласымен қатар Қазақстанның Ақтау қаласын 12-i болып атап кеттi. Бұл да бiздiң ақпараттық тəуелсiздiктен бiрте-бiрте айрылып бара жатқандығымыздың көрiнiсi.

	Ақпарат кеңiстiгiнiң қауiпсiздiгi туралы тұжырымдаманы Президенттiң қолымен бекiткенiмен, шын мəнiнде ақпарат кеңiстiгiнiң бəсекелестiгiн қалыптастыруға жасалып жатқан шара аз. Еркiн ақпарат кеңiстiгi жоқ елде ақпарат кеңiстiгiнiң бəсекелестiгi туралы айтуға болмайды. Қазақ əлемге өзiнiң көзқарасымен қарауы керек. Əлемнен ақпаратты өзiмiз алуымыз керек. Кiмнiң саясаты дұрыс дамып жатқанын өзiмiз саралап отыруымыз керек. Мысалы, бiздiң халықтың көпшiлiгi Əзiрбайжан халқының былтыр IЖӨ 35 пайызға өскенiн бiлмейдi. Ал, бiз өзiмiздiң 10 пайызды əлемдiк рекорд сияқты көрсетемiз. Грузия мен Украинаның экономика көрсеткiштерi бойынша Ресей экономикасымен қатар өсiп жатыр, бiрақ ондағы шикiзаттың үлесi аз. Өткенде Грузияның қорғаныс министрi оппозицияға кеткенде, бiздiң халық бiр ай бойы Ресей ақпарат құралдары арқылы осы жағдайды бақылап отырды. Грузия туралы жағымсыз пiкiр қалыптастыруға Ресей арналары мүдделi болды. Ал, бiздегi оппозиция өлтiрiлiп жатқанда да Ресей ақпарат құралдары ол туралы лəм-мим демейдi. Неге? Екi елдегi билiктiң бiрiн-бiрi ақпараттық қолдауды, оның iшiнде Ресейдiң ақпарат құралдары басым ықпалға ие.

	– Сыртқы ақпарттық экспансияға бiз қандай тосқауыл қоя аламыз?

	– Бiрiншiден, бюджетте ақпараттық саясатқа арналған миллиардтаған теңге қарастырылған. Оны Үкiметтi мадақтауға жұмсағаннан гөрi, əсiресе, қазақ тiлiндегi ақпарат құралдарын дамытуға жұмсау керек. Ол үшiн «Қазақпарат» агенттiгi қазақ тiлiндегi басылымдарға əлемдегi болып жатқан оқиғалар туралы шұғыл ақпарат берiп отыруы керек. Əлемдегi ақпараттық талдау орталықтары жеткiлiктi. Мемлекетолардың құжаттарын мемлекеттiк тiлге шұғыл аударатын орталықтар құрып, мемлекеттiк тiлдегi басылымдардың тегiн пайдалануына жағдай жасауы керек. Екiншiден, бiз қоғамдық палата емес, не «Қазақстан», не «Хабар» телеарнасының негiзiнде қоғамдық телеарна ашуымыз керек те, ол телерананың журналистерi Жапония, АҚШ, Қытай, Араб елдерi, Түркия, Ресей, Украина, Грузия сияқты экономикалық-саяси қарым-қатынастары бiз үшiн маңызды елдерде тiлшi ұстап, ол елдердегi оқиғаларды жедел түрде, бұрмалаусыз берiп отыруы керек. Мысалы, Эстонияның бас қаласындағы 1941-1945 жылғы соғыс жауынгерлерi жерленген орнын ауыстыру туралы шешiм қабылданғанда, Ресей арналарының бұрмалап беру нəтижесiнде ол оқиғаны бiздiң Мəжiлiс депутаттарының өзi терiс бағалай бастады. Ал Астана қаласында саяси қуғын-сүргiн құрбандарын басқа орынға ауыстырамыз дегенде, кейбiр депутаттар бұл ақпаратты тiптi қабылдаған жоқ, үндемей қалды. Мiне, ақпараттың күштiлiгi. Үшiншiден, Қазақстанда интернет ашық болуы керек. Тағы бiр қадам – тезiрек латын қарпiне ауыстыруды қолға алып, бiрте-бiрте кирилл мен латын қарпiнде қатар ақпарат тарататын басылымдар шығару. Тағы бiр үлкен мəселе – əлемдiк талдау, зерттеу жəне ғылыми озық ойды, əлемдiк пəлсапаның озық ойларын қазақ тiлiне аудара беру керек. Оның iшiнде орыс ойшылдары да бар. Бiр сөзбен айтқанда, қазақ ақпарат кеңiстiгi сапасы мен бiлiмi жөнiнен басқалармен бəсекелестiкке сай болуы керек.

	2007 жыл





ҚАЗАҚ ШЫНДЫҒЫН «КАЗАХСКАЯ ПРАВДА» АЙТСЫН




	«Казахская правда». 13 жыл бойы бiр адамның ерiк-жiгерiнiң арқасында шығып тұрған саяси газет. Мұндай феномен қазақ, тiптi Қазақстан тарихында болған емес.

	13 жылғы газет тiгiндiлерi бiр дорбаға сыйып кетедi екен. 175 нөмiр. Бар-жоғы осы. А3 форматты, кейде 4, кейде 8 беттiк. Кейде айына бiр рет, кейде екi рет, кейде екi айда бiр рет... бəрi қаржыға байланысты. 13 жыл бойы қазақтың намысын жыртқан, жоғын тiрнектеп жүрiп түгендеген, жағаласқанның жағасынан алған

	«Казахская правда» осындай.

	13 жыл кейiнгi тарихқа оралып отырмын. «Казахская правданың» авторы Алдан Əйiмбетовтiң өткiр мақалалары əлi де өзектi.

	Көз алдыма арықша келген, иықтары қушиған, ат жақты, өткiр көздi, қатты дауыстап сөйлейтiн кiсi келедi. Əйiмбетовтi ақсақал дей алмайтынсың. Өйткенi, мен көрген 70-iнде ол 50-дегi сақа жiгiттей қадап-қадап сөйлейтiн, жүрiс-тұрысы ширақ адам болатын.

	Өткенде Елбасы: «Қазақтар осы елдiң иесi ретiнде мемлекеттегi тұрақтылық пен бейбiтшiлiкке жауап береді», – дедi. Осы идеяны сонау 1994 жылы Алдан Əйiмбетов өз газетiнiң бетiнде айтып кетiптi.

	1993 жылдың қаңтар айында алғашқы нөмiрi жарыққа шыққан «Казахская правданың» соңғы нөмiрi 2006 жылдың тамыз айында шыққан. Осы нөмiрде Алдан Əйiмбетов редакцияның уақытша еңбек демалысына кететiнiн хабарлаған екен. Шындығында, ол көп ұзамай мəңгi демалысқа шықты... Ал

	«Казахская правда» Əйiмбетовсiз тағы төрт нөмiр шығарды. Əзiрше, иесi анықталмауына байланысты газет iсi тоқтап тұр.

	Алдан Əйiмбетов – өз заманының кемеңгер көсемсөзшiсi. Газеттiң беташар санында ол «Казахская правданы» «ұлтаралық татулықтың насихатшысы» деп таныстырады. Осы бағытты Əйiмбетов соңғы нөмiрге дейiн ұстанып келдi. Тiптi, ол ара-тұра газеттi «Русско-Казахская правда» деген атпен де шығарып отырған.

	Сонымен, «Казахская правдаға» сөз берелiк.

	«Ауламызда қабаған ит ұстауға мəжбүрміз»

	Газеттен сен мейiрiмдi де ақкөңiл, шыншыл да қарапайым халық – қазақтар туралы шындықты бiлесiң. Сен осы халықтың жерiнде туып-өстiң. Бұған дейiн ашық айтуға тыйым салынған осы халықтың ұлы да қайғылы тарихы туралы хабардар боласың.

	(«Эта газета для тех, кто дорожит межнациональным согласием». №1, 1993 жыл).

	Қазақтар мен орыстар – бiр мемлекеттiң екi iрi этносы. Олардың өзара қарым-қатынасына, сондай-ақ олардың дəстүрлi, табиғи-тарихи жайтқа айналған өзара келiсiмiн сақтай алуына көп нəрсе байланысты. Бұл дерек, бiздiң ойымызша, ұлттық саясаттың негiзi болуы керек.

	(Сонда).

	Дүниеге жаңа мемлекет келдi, оның жаңа болатыны – Абылайдың алып мемлекетiнен соң, қазақтар саяси егемендiгiнен айрылып қалған. Десе де, ұлттық мемлекеттiк құрылыс туралы сөз болғанда, барлық «апа-сiңлiлерге» бiр-бiр «сырғадан» үлестiре алмайтындығымызды түсiну керек. Ендi орыстар, украиндар, немiстер, тiптi қазақтардың өздерi де жер бетiнде бiрнеше мемлекеттi құра алмайды ғой.

	(«Казахи теперь старший брат?», №2, 1993 жыл).

	Ал бiзге, бiр-бiрiнiң қанын төккен, ұрлауға мүмкiн нəрсенiң бəрiн ұрлаған, көршiнiң жерiне көз алартқан жəне т.б. т.с.с. бұрынғы совковтықтарға келсек, бiз əлi ұзақ уақыт «аулада қабаған ит ұстауға» мəжбүрмiз. Осы тұрғыдан алғанда, «ашық шекара», «ортақ», «бiрлескен» немесе «бiрiктiрiлген», «қосылған», яғни осыған дейiнгi өмiрiмiздi еске түсiретiн коммуналдық «құндылықтарға» ғана лайық сөздер Президентiмiздiң аузынан шықса да, көкейге қонбайды. Ақылы кемеңгер, ең бастысы, қоғамдық тəжiрибесi мол Президиентiмiз өзiнiң сыртқы саясатындағы кейбiр тұстарды түзеп алады деп үмiттенемiз. Неғұрлым ертерек түзесе, соғұрлым жақсы...

	(«Суверинитет зависимый», №3, 1993 жыл).

	Алысты болжайтын шетелдiктер қазiрдiң өзiнде Қазақстан халқымен қарым-қатынас жасаудың болашақ құралы ретiнде қазақ тiлiн үйрене бастады. Бельгиядан шыққан фламандықтар тiптi тiлдiк ортадан тыс жерде 4-6 айда қазақша ауызекi тiлде түсiнiсетiн халге жетiптi деген деректер бар. Бiздiң кəсiпкерлердiң шетелдiк əрiптестермен олардың тiлiнде не қазақша сөйлескенiн көз алдыңызға елестетiп көрiңiзшi. Тiл проблемасын шешуде осыдан артық қандай мықты тетiк болуы мүмкiн?

	(«Сапа» – не собачья кличка», №4. 1993 жыл).

	Қазақтардан (көбiне қазақтардың өздерi) олардың қазақ екенiн естен шығаруды талап еттi. Қазақтарды соққыға да жықты, бiрақ негiзiнен аштан қырды, жерлерiн тартып алды, тiлiн жойды. Осындай саясат фамилиясы қазақ, өзi орыстiлдi талантты индивидтердi тудырды. Олжас Сүлейменов – солардың бiрi.

	(«Олжас Сулейменов предает интересы нации?», №4. 1993 жыл).

	Ендеше, қымбатты қазақстандықтар, сiздер əлеуметтiк, ұлттық-этникалық, əлеуметтiк-психологиялық, мəдени-тарихи т.б. қарама-қайшылықтар титықтатқан мемлекетте қалай «азаматтық қоғам» құрмақсыздар? Жəрəйдi, дауыс берелiк – кiм көп дауыс алса, сол жеңсiн-ақ. Бiрақ жеңiмпаздар үшiн əдiл болып көрiнген iс басқалар үшiн – нағыз қайғының өзi... Қазақстанда ту боп көтерiлген азаматтық қоғам туралы идея – iбiлiстен, оның үстiне, бұл бiлiмсiздiктiң iсi.

	(С демократией такой, может подождем?», №5, 1993 жыл).

	Қазақстан басқа бiрде-бiр мемлекетке ұқсамайды, оның Президентi өз жолымен жүруi керек, мемлекеттi оның ерекшелiктерiн ескере отырып басқаруы керек. Барлық билiк құрылымдарының құрылуы мен iс-əрекетiн түбегейлi (тағы да ма?!) қайта құру қажет. Кəсiби парламент керек. Батысқа немесе Шығысқа көзсiз еру емес, оларға жетудiң ассимиляцияланған жолы керек. Дамыған мемлекеттер мен Қазақстан – əр түрлi салмақтағы елдер. Өтпелi кезеңдегi Қазақстан үшiн қазiр қарабайыр демократия емес, авторитаризмге көбiрек ұқсаса да күштi президенттiк билiк түрi лайықтырақ.

	(Сонда).

	Имандай шыным, мен үшiн ең қымбаты – Отанымның тəуелсiздiгi, мен «Казахская правда» сияқты сол үшiн күресте туғанмын. Мен тəуелсiз БАҚ-тардың болуын жақтаймын, сөз бостандығы үшiн өз бостандығымнан айрылуға əзiрмiн, бұл – шыным. Бiрақ мен БАҚ-тардың тəуелсiз мемлекеттiң заңдары аясында тəуелсiз болғанын жақтаймын...

	Былапыт сөздердi тудыруда «Караван-Пресс» акционерлiк қоғамының шүпiрлеген «балапандары» бiрiншiлiктi ешкiмге берер емес. «Караван» басылымы, «ФНК-Караван», «Теле-Макс», оның кернеген қарнынан тағы қандай балапандардың өрбiп шығатынын бiр Құдайым бiледi. Ал əзiрге олар, анау үш тауық секiлдi бiрiнiң соңынан бiрi – бiреуi алдында, екiншiсi – одан кейiн, үшiншiсi ең соңында басын шайқап қойып аяқтарын нығыздай басып «плитуарда» адымдап келедi.

	(Только власть может быть выше власти», №6, 1993 жыл).

	Қақтығыс неден туындады жəне зұлымның бет-бейнесi қандай? Оның iзбасарлары көп. Казак атамандары мен «Лад», «Единство», «Славянский центр» секiлдi бiрлестiктердiң жетекшiлерiнен бастап, делқұлылау ресейлiк министрi Павел Грачевқа дейiн – бəрi қазiргi жəне болашақ ұлтаралық эксцестердiң тiкелей жəне жанама айтақшылары...

	Бунаковтар мен Сидоровтар, Зориндер мен Супрунюктер, Қазақстанның батысы, солтүстiгi мен шығысында тағы қандай бейбiтсүйгiш-сепаратистердiң жүргенiн бiр Құдайым бiлсiн. Олар «Караул!» деп айғайлап, дабыл қағуда: мұнда қазақ мектебi ашылып жатыр, көше атауларынан колониализмнiң таңбасын алып тастап жатыр, орыс мəдениетiн жойып жатыр – деп айғайлайды.

	(«Потасовка? – Еще не то будет, если...», №6, 1993 жыл).

	Сондықтан ислам мемлекетiнiң аймақтық өзара тəуелдi жəне экономикалық реттеулi ынтымақтастығын құру бұрынғы КСРО-ның мұсылман мемлекеттерi үшiн ғана емес, барлық əлем үшiн өте маңызды.

	(«Казахи и ислам», №6, 1993 жыл).

	«Караван» жəне онымен туыстас басылымдармен тiресемiн деп жүрiп «Казахская правда» үлкен сабақ алды. Бiрiншi. Өзi қорғана алмайтын мемлекеттi қорғау қиын. Екiншi. Сатқындары көп («Караванға» қызмет етiп жүрген қазақтар бар) көп ұлтты қорғау қиын. Үшiншi. Еврейлердiң қолдауынсыз еврейлермен күресу қиын.

	(«Комплекс еврея», №3, 1994 жыл).

	Қолға тиген еркiндiкке мен шын мəнiнде қуана алмаймын, егемендiк əнiн қабылдай алмаймын, онда фальш ноталар көп. Байқоңырды бiзден тартып алды, кезекте Сарышаған полигоны. Iшiм сезедi: онымен де тынбайды. Iрi көршiсiнiң алдында Қазақстанның үлкен əлсiздiгi бар: досың үшiн жанпида! Ал «дос» өз көңiлi қалағанының бəрiне – қайта қосылуға əзiрлiк бiлдiруге дейiн – қол жеткiзетiнiн жəне мұның бəрi жымысқы жымиыспен жүзеге асатынын жақсы бiледi. Мұның бəрi тұрақтылық үшiн, əрине.

	(«Цена стабильности», №4, 1994 жыл).

	Астананың Ақмолаға немесе Орталық Қазақстанның басқа қаласына көшiрiлуi, менiңше, халықтардың кiшi қоныс аударуына ықпал етедi. Осының өзi неге тұрады? Бұл идеяға қарсылардың денi империяның қайта түлеуiн немесе Солженицынның рецептi бойынша қазақ жерiнiң талан-таражға түсуiн көксейтiндер екенi тегiн емес.

	(«Если в Сары-Арку переселятся казахи», №5, 1994 жыл).

	Бəрi қалайша тез өзгергенi еске түсiп отыр. Адамдар кешегi №1 коммунистiң бiр-ақ күнде №1 буржуйға айналып шыға келгенiн түсiне алмай дал. Тарихта формацияның қала немесе көше атын жарлықпен ауыстыру сияқты өзгерiп шыға келгенi бұрын болмаған жағдай. Екiнiң бiрi: Н.Назарбаев бұрын нашар коммунист болған немесе ол ешқашан капитализмнiң толыққанды мүшесi бола алмайды.

	(«Кто следующий президент Казахстана?», №5, 1994 жыл).

	Жер – тауар емес. Жер – Құдайдың берген ырзығы. Ол халыққа, ұлтқа тиесiлi. Жерге халықтың атынан сөйлеуге құқық алған адамдар қожалық етедi.

	Тiптi шахтар, падишахтар, шахиншахтар билейтiн шығыстық деспоттық мемлекеттерде жер ортақ иелiкте болғанның өзiнде жерге жекеменшiк түрi кездеседi. Бiрақ мұны да Қазақстанда қолдануға болмайды.

	(«Купим Казахстан», №1, 1995 жыл).

	Ислам оның үстіне бейбiтшiлiк дегендi бiлдiредi. Шын бейбiтшiлiктiң кiлтi – Аллаһтың бұйрығын мүлтiксiз орындау. Яғни, ислам «бейбiтшiлiк» пен «Аллаһқа бағыну» дегендi бiлдiредi. Тек бағыну ғана бейбiтшiлiкке бастайды. Ислам бейбiтшiлiкке барар жолды Аллаһқа, Жаратушымыз бен Иемiзге бағынудан iздейдi.

	(«Что за религия ислам?», №1, 1995 жыл).

	Сарай «ақылшылары» Президенттiң алдына тастаған жаңа Конституцияның жобасын оқып отырғанда, Абайдың мына өлеңi еске түстi:

	«Қалың елiм, қазағым, қайран жұртым, Ұстарасыз аузыңа түстi мұртың».

	(№2, 1995 жыл).

	Тəуелсiздiгiмiздiң екiншi онжылдығында бiз өзiмiздi құтқару үшiн шұғыл шаралар жасамасақ, ұлт ретiнде жойылып кетемiз. Ең əуелi, батыл түрде iс қағаздарын қазақ тiлiнде жүргiзуге көшу керек. Жоғарыдан төменге қарай. Түрікменстан мен Өзбекстандағыдай. Бiрақ «Батысты барып жаулауға» бұйрық берген емес, «барып, көрiп, жеңiп» келген ғана шын жеңiмпаз болады. Ол бұйрық, яғни қазақ тiлiне мемлекеттiк тiлдiң мəртебесiн берген «Тiл туралы» Заң осыдан он жыл бұрын қабылданды, бiрақ «баяғы жартас, сол жартас».

	(«Даешь казахское государство!», №9, 2002 жыл).

	Қазақстанда жоғарыдан тамыр жайған ақпаратпен манипуляция жасау проблемасы бар. Бiз үмiтiмiздi жоғалтпай төл корпоративтiк қауымдастық құруымыз керек, ал Назарбаев прагматикалық саясаткер ретiнде ерте ме, кеш пе, БАҚ пен кiтап шығару iсi айналасындағы абыр-сабыр ешкiмге опа таптырмайтынын түсiнуi керек. Баспа iсiнде бəсекелестiк таза болуы керектiгiн түсiнетiн кез жеттi. Егер бəсекеге əкiмшiлiк ресурстар араласса, өйткенi бұл ресурстары көбiрек тағы бiреу табылады. Осылайша, мемлекет тығырыққа тiреледi.

	(«Как обустроить книжную отрасль?», №9, 2002 жыл).

	«Казахская правданың» алғашқы саны жарық көре салысымен, газет өз оқырмандарын тапты. Мен Нұрсұлтан Назарбаевтың қабылдауында болдым, ол газеттi жоғары бағалайтынын айтты. «Егемен Қазақстанның» мерейтойында ол былай дедi:

	«Бұл бiр адамның күшiмен шығатын республикадағы жалғыз газет. «Казахская правда» қазақтар мен орыстар арасында от тастағысы келетiндердi батыл да ашық əшкерелейді».

	Осыдан кейiн менiң жолым ашық болуы керек едi. Бiрақ көп ұзамай мен жалаға ұшырап, жеңiлiстiң дəмiн таттым. Армян мəдени орталығының жетекшiсi Саркисян мырза əлдебiр Файнерман дегеннiң айтуымен Президентке «Казахская правда» еврейлер үшiн «Варфоломей түнiн» қайталауға шақырады деген шағым түсiрдi. Газет жабылып, менiң үстiмнен қылмыстық iс қозғалды. Алайда, мен өзiмдi де, газеттi де ақтап алып, сот арқылы газет шығару құқығымды қалпына келтiрдiм.

	Мен сот арқылы «Казахстанская правданың» бас редакторы Срыбных мырзаның шабуылдарына тойтарыс берiп, Гиллердiң «Караванының» тас-талқанын шығардым. Ал Гиллер мырзаның өзi газетiн сатып, Израильге кетуге мəжбүр болды...

	(«Как я стал редактором», №1, 2003 жыл, қаңтар).

	Тəуелсiздiк алғанына екiншi онжылдыққа аяқ басса да, əлi өзiн мемлекет құрушы ұлт, үй иесi ретiнде жариялай алмай келе жатқанымыз үшiн бүкiл əлем бiзге мысқылмен қарап отыр. Ұяламыз, абайлаймыз, мiне-мiне, жал-жал толқындардың арасын елдiң саяси этникалық сапасы деген құбыжық шыға келетiндей қорқамыз. Орыстар осы елде тұрақтап қалғандарын баса айтады, шындығында бұл рас, бiрақ нақтырақ айтқанда, олар Қазақстанды өткен ғасырларда басып алған. Солай болса ше? Колониялық тəуелдiлiктi бастан кешiрген халық аз ба? Олардың бəрi тəуелсiздiк алғаннан кейiн өз күшiне мiнiп, бұрынғы қожайындарға олардың орнын көрсетiп бердi. Ағылшындар, француздар, бельгиялықтар, тағы басқа өркениеттi халықтар өз заманының өткенiн тез түсiндi, тiптi өз «алыптарының» соңы елден шыққан күндi айрықша атап өттi.

	(«Политика двусмысленная... или как иначе назовешь выполнение документов на двух языках?», №4, 2003 жыл, сəуiр).

	Тiптi қазақ тiлiн құрбандыққа мал шалғандай иманын үйiруге дайындап жатқаны соқырға таяқ ұстатқандай ап-анық қой. Өлiмшi халде жатқан тiлдi қорғайтын да, осы тiлде Би-Би-Сидi тыңдаймын деп ұрандап шығатын ешкiм жоқ. Оны айтасың, неге əлi өлмеген тiлдiң жаназасын шығарып қойдыңдар деп айғай салатын да ешкiм табылмай тұр. Ал қазақ тiлiнiң қабiрi Белгiсiз солдаттың қабiрiндей құрметке жарымады-ау. Иттiң өлiмтiгiн көмгендей бiр дуалдың түбiне көме салды.

	Ал бiз ЕҚЫҰ-ға, аймаққа жетекшiлiк етемiз деймiз.

	(«Түркiстан» газетiнде шыққан «Би-Би-Си» неге қазақ тiлiндегi раидиожелiнi жауып тастады?» деген мақалаға орай пiкiр. №2, 2006 жыл, қаңтар).

	Қазақстан – саяси тəуелсiз мемлекет. Сондай-ақ ол көптеген, оның iшiнде алпауыт мемлекеттердiң экономикалық мүдделерi тоғысқан нүкте. Мұндай жағдайда Қазақстанның тұтастығына, тiптi оның мемлекет түрiнде сақталып қалуына қауiп төндiретiн үлкен соғыс болса, ол дүниежүзiлiк соғысқа айналуы əбден мүмкiн. Ендеше, Қазақстан қорғансыз емес.

	(«Нас пугают драконом поднебесным», №6, 2006 жыл).

	Өз мемлекетiнде тұрып қайта ассимиляцияланған жаңа ұлт қалыптаспайды. Ал дiнге келсек, екi жағынан от шарпыған қыл көпiрдi ұмытуға болмайды. Ауыл молдасынан оқып қажетi жоқ, дегенмен Құран əрбiр мұсылманның бағдаршамына айналуы керек.

	(«Түркiстан» газетiнде жарияланған Нұрболат Масановтың сұхбатына орай пiкiрi. №8, 2006 жыл).

	Менi, орыс мəдениетi мен орыс интеллектуалдық ортаның ұдайы ықпалында тұлға болып қалыптасқан орыстiлдi қазақты, орыстың патриотсымақтарының баяғыда бiржолата кетiп қалған империя поезын қайта оралтқысы келетiндерi қатты қынжылтады.

	(«Хотят создать еще одно государство. В Казахстане. Сеют ненависть к русским». №10, 2006 жыл, мамыр).

	Патшаны əбден ұрлық-қарлыққа дəнiккен, тойымсыз, өзiнiң жəне ұрлаған мүлкiн сақтап қалуға тырысқан айналасындағы адамдар сатып кеттi. Бiздiң мемлекеттi де құлатуға мүдделiлер бар, олар – жемқорлар.

	(«Снится октябрьский переворот?», №12, 2006 жыл, маусым).

	Бүгiнде Қазақстанның орыс диаспорасы алдында екi таңдау жолы бар: Путин президенттiң патриоттық-құтқару шақыруына дереу үн қатып, iшкi ресейлiк мəселелердi шешуге атсалысу немесе туған мемлекеттей болған Қазақстанда қалу. Мұның екiншi жолына түскен жағдайда, белгiлi бiр құрбандықтарға баруға тура келедi. Орыстар бұйрықтың пəрменiмен өмiр сүруге мəжбүр болады: бiр орнында тұрып адымдау жəне қазақтармен жағаласып қазақ мемлекетiн құру. Тағдыр желi оларды қай қиырға апарса да, олар осыны iстедi. Францияда олар – француздарға, Германияда – немiстерге айналды, тiптi Африкада адамжегiшке айналмаса да, қолтырауынмен қарым-қатынас жасауды үйрендi.

	... Егер орыстар қаласа, бiз өткенге қайта оралып, өзiмiздiң тарихи этнонимiмiздi – казактар (казаки – Г.О.) деп аталып, ал мемлекеттi өткен ғасырдың отызыншы жылдарындағыдай Казакстан деп атаймыз.

	(«Можно подумать, что одолжение казахам делают», №15, 2006 жыл, тамыз).

	2007 жыл





АҚПАРАТЫҢДЫ АЛҒАНЫ – ЖАҒАҢА ҚОЛДЫ САЛҒАНЫ...




	«Ақпаратқа ие болсаң, бүкiл əлемге қожа болғаның» деген жапон мəтелi бар. Осы сөз тұп-тура қазiргi қазақ қоғамына қатысты айтылғандай көрiнедi де тұрады. Тек бiздiң бұл мəтелден тағылым алып жатқанымыз шамалы. Бiз үшiн қазiр Мұрат Моңкеұлының сөзімен айтқанда «... ақпаратыңды алғаны – жағаңа қолды салғаны» болып тұр. Өйткенi қазақ өз ақпарат кеңiстiгiне өзi ие емес. Бұл қанша көзжұмбайласаң да, қашып құтыла алмайтын ақиқат.

	Былтыр «Қазақстан» телеарнасындағы кадрлық өзгерiстерге байланысты сол кездегi мəдениет, ақпарат жəне қоғамдық келiсiм министрi Ермұхаммет Ертiсбаев «Страна и мир» газетiне берген сұхбатында былай деген: «Бiрiншiден, «Қазақстан» қазақтарға арналған жалғыз телеарна деу, бiз қазақтар үшiн намысқа тиетiн жайт. Бiзде оннан астам телеарналар бар, олардың бəрi қазақтардiкi, қазақстандық. Қазақ жəне орыс тiлдерiндегi хабарлардың саны 50 де 50 болу керек деген заңымыз бар, ал мен мəдениет жəне ақпарат министрi ретiнде заңның орындалуы үшiн барлық жағдай жасаймын. Жақында бiз мониторинг өткiздiк: бiр телеарнада заң талабы орыс тiлiнiң пайдасына 70 те 30, ал екiншiсiнде 70 те 20 т.с.с. барлық арналарда осындай. «Қазақстан» телеарнасында пропорция керiсiнше: қазақ тiлiнiң пайдасына – 20 да 80. Менiңше, бұл дұрыс емес. 50 де 50 деген заң бар, оны бəрi орындау керек. Бiз бiр арнаны қазақша етiп, қалғанының бəрiн орысша қылып, оларды бiр-бiрiне қарсы қоймауымыз керек. Бұл өте зиянды саясат. Утопиялық, болашағы жоқ, ең бастысы мемлекеттiкке қарсы саясат. Барлық телеарналар қазақ тiлiне, қазақ тiлiндегi бағдарламаларға көңiл бөлуi керек. Бiз бюджеттi көбейтуге мүдделiмiз, бiздiң министрлiк мемлекеттiк əлеуметтiк тапсырыс арқылы барлық телеарналарға қазақ тiлiн дамыту үшiн ақша бөлудi жоспарлап отырмыз».

	Министрдiң мемлекеттiк тiлдi дамытуға жұмсалатын қаржыны көбейтуге қатысты сөзi уəде үдесiнен шықты. Биыл бюджеттен осы мақсатқа арнайы 2 миллиард 700 миллион теңге бөлiндi.

	«Бəрiмiз қазақша үйренейiк, мiне, мен бастап та кеттiм» деген министр мемлекеттiк тiл туралы заң талабын онша жете түсiңкiремейтiн сияқты. Себебi министрдiң «барлық телеарналар қазақ тiлiндегi хабарларға көңiл бөлуi керек» деген сөзi көкейге қонса да, «Қазақстан» телеарнасында пропорция керiсiнше: қазақ тiлiнiң пайдасына 20 да 80. Менiңше, бұл дұрыс емес. 50 де 50 деген заң бар, оны бəрi орындау керек» дегенi несi? Шын мəнiнде, заңға жүгiнсек, онда былай делiнген: «мемлекеттiк тiлдегi хабарлардың жиынтық саны басқа тiлдегi хабарлардың жиынтық санынан кем болмауы тиiс». «Түркiстан» газетi бұл мəселенi талай мəрте жазды да. Сөздiң анығына келгенде заңда «50 де 50» деген норма жоқ. Қазақ телеарнасы 100 пайыз мемлекеттiк тiлде хабар жасаса да артық емес.

	Алматыдағы мемлекеттiк тiлге қатысты атышулы сот процестерiнiң дабыры басылғалы да екi жыл болып қалыпты. Қарапайым кəсiпкер Кенесары Қаптағаев «31 арна», «КТК», «НТК» телеарналарын мемлекеттiк тiл туралы заң талабын орындамай отыр деген айып тағып, сотқа берген болатын. Бiрақ Ақпарат министрлiгiнiң ақпарат жəне мұрағат комитетi араласып, iс аталмыш телеарналардың пайдасына шешiлдi. Яғни комитеттiң сол кездегi басшыларының сөзiне сенсек, «бұл телеарналарға заң талабына байланысты тағылар айып жоқ». Қаптағаев мырза аудандық сот пен қалалық соттың арасында сабылып жүрiп, шаршады ма – ол да қойды.

	Былтыр бiр сөзiнде «Мен қашанға дейiн соттаса беремiн, мен бастап бердiм, ендi басқалар да соттассын» деген болатын.

	Əрине, мемлекеттiк тiл туралы заң талабы орындалмады деп сотқа беруге əр азаматтың құқы бар. Себебi Қазақстан Республикасында Қазақстан заңдарының сақталуын, орындалуын қадағалау əрбiр азаматтың мүддесi үшiн керек нəрсе. Бұл заңдардың орындалмауы – азаматтардың құқығы бұзылды деген сөз.

	Бiрақ Кенесары Қаптағаевтың iзiн қуушылар табылмады. Неге? Тау қозғалса қозғалмайтын салқынқандылық па, қазақы самарқаулық па? Əйтеуiр бұл iс те аяқсыз қалғандай көрiндi.

	Кеңес одағы тараған тұста белгiлi саясаттанушы Збигнев Бжежинский жаңадан пайда болған жас мемлекеттергемемлекет құруды орыссыздану саясатынан бастауды ұсынып едi. Бұл ақыл бiреудiң есiнде бар, бiреудiң есiнде жоқ. Бжежинский орыссызданбаудың салдарынан жас мемлекеттердiң ұлттық қауiпсiздiгiне қауiп төнуi мүмкiн деген болатын.

	Бұл ақылдан өзiне сабақ алған да бар, алмаған да бар. Қазақстан əзiрге екiншiлердiң қатарында.

	Орыссыздану түгiлi, бiз əлi де орыс тiлiн оқып үйрету сабақтарының санын азайта алмай келемiз. Бұған Президенттiң «қазақ тiлiнiң дамуына жағдай жасау орыс тiлiнiң қолдану аясын азайту деген сөз емес» деген сөзi дəлел.

	Америкалық саясаттанушының сөзiнде өз елiнiң мүддесiн көздеген ой жатуы да мүмкiн. Қанша дегенмен, АҚШ-тың бұрынғы Кеңестер елiндегi орыс ықпалының азаюын көксейтiнi жасырын емес. Бiрақ «орыссызданудың» өзге халықтарды қайдам, тап қазақ халқына қажет екенiн түсiнетiн уақыт жеттi.

	Белгiлi саясаткер Дос Көшiм «Бiз мемлекет құруды отарсызданудан бастауымыз керек еді», – дейдi. Оның айтуында «отарсыздану» мен «орыссыздану» ұқсас ұғымдар.

	Жақында қабылданған ақпарат кеңiстiгi туралы тұжырымдамаға сəйкес, ақпарат қоры меншiк түрi болып табылады. Аталмыш құжат осы қорға иелiк етушiлердiң, оны таратушылардың құқығының жүзеге асырылуын қадағалайды. Аталмыш құжаттың авторларына жүгiнсек, Қазақстанның ақпарат қауiпсiздiгi адамның да, қоғамның да, мемлекеттiң де мүддесiне сай емес. Оған қауiп төндiретiн факторлардың бiрi ретiнде интернет аталады.

	Тұжырымдама ақпараттық кеңiстiкке төнген қауiптi мына салаларда: саяси, экономика, қорғаныс, төтенше жағдайлар кезiнде, бүкiлмемлекеттiк ақпараттық жəне телекоммуникациялық жүйелерде, жеке тұлғаның рухани өмiрi мен ақпараттық қауiпсiздiгi саласында қорғауды көздейдi.

	Бiздiңше, Қазақстан ақпарат қауiпсiздiгiне шетелдiк телеөнiмдердiң келтiрер нұқсаны аз емес. Мысалы, осыдан бiрнеше жыл бұрын НТВ телеарнасына жүргiзiлген мониторинг нəтижесiнде бұл арнадағы телефильмдердiң басым көпшiлiгi ұрыс-соғыс, қатыгездiктi насихаттайтынын анықтаған ресейлiк сарапшылардың өздерi жағасын ұстапты. Бiрақ сол НТВ арнасы қазақстандық көрерменге өз өнiмiн тықпалаудан тыйылар емес.

	«Независимая газетаның» мəлiметiне сəйкес, ТМД елдеріндегi 100 млн. адам орыс тiлiн бiледi екен. Ал Ресейден басқа бұрынғы кеңестiк елдердiң халқының саны 140 млн.-ға жуық.

	Латвия, Литва, Эстонияның ұлттық саясатын Ресей өзiне қарсы бағытталған саясат ретiнде қарастыруда. Биылғы жылды Ресейдiң «орыс тiлiнiң халықаралық жылы» деп жариялауы тегiн емес. Бұл жылы Ресей кешегi кеңестiк елдерде орыс тiлiнiң аясын кеңейту бағытындағы шаралар өткiзудi жоспарлап отыр. Оның қатарында мектеп оқушыларының арасында олимпиада өткiзу, əр түрлi байқаулар, көрме ұйымдастыру т.с.с. шаралар бар.

	Қазақстанға қатысты жағдайды сөз етсек, мұнда орыс тiлiнiң жағдайымемлекеттiктiлге қарағандакөшiлгерi екендiгiбаршаға аян. Ал «орыс тiлiнiң аясы тарылып барады» дегендердiкi қазақша айтқанда, «жауын жаумай су болатындардың» тiрлiгiне ұқсайды.

	Мемлекеттiк ұйымдарда мемлекеттiк тiл мен орыс тiлiнiң қатар қолданылу мəселесi халық депутаттарының да басын қатырды. Бiрқатар Мəжiлiс депутаттары жақында Конституциялық Кеңескемемлекеттiк тiл мен ресми тiлдiң мемлекеттiк, қоғамдық маңызы бар жиындарда, мемлекеттiк қабылдаулар, құрылтай, жиналыс, дөңгелек үстелдерде қолданылу тəртiбiн анықтап берудi сұрап, хат жолдаған болатын. Конституциялық Кеңес екi тiл тең дəрежеде қолданылады деп жауап берген.

	Депутаттарды мазалаған тағы бiр мəселе: «Мемлекеттiк ұйымдар мен жергiлiктi өзiн-өзi басқару органдарында орыс тiлi ресми түрде қазақ тiлiмен қатар қолданылады» деген конституциялық норманы «орыс тiлi екiншi мемлекеттiк тiл» деп қабылдауға бола ма деген сұрақ. Бұл сұраққа Конституциялық Кеңес орыс тiлi мемлекеттiк ұйымдар мен жергiлiктi органдарда мемлекеттiк тiлмен қатар қолданылса да мемлекеттiк тiл бола алмайды деп жауап бердi. Өйткенi мемлекеттiк тiлдiң мəртебесi Конституцияда бекiтiлген.

	Осы жерде бiр қайшылық туындайды: Қазақстанның мемлекеттiк тiлi ретiнде мемлекеттiк маңызы бар жиындар қабылдаулар, құрылтай, жиналыс, дөңгелек үстелдер мемлекеттiк тiлде өтуi керек. Ал Конституциялық Кеңестiң жоғарыдағыдай жауабынан кейiн қазақ тiлiнде əлде орыс тiлiнде сөйлеудiң айырмасы болмай қалатын сияқты. Оның үстiне, «Қай тiлде сөйлесем де өз құқығым емес пе!» дейтiндердiң қолтығына су бүркитiн шешiм емес пе бұл? Мұндай жағдайда мемлекеттiк тiл туралы заң нормасының орындалуын қалай талап етемiз?

	Тоқсан ауыз сөздiң тобықтай түйiні: мемлекеттiк тiлдiң дамуы шын мəнiнде ұлттық-патриоттық жанашырлықпен ғана оң шешiлетiн мəселе. Əзiрге, сөз жүзiнде «жүзеге асып» жатқан «iсiмiз» көп. Мемлекеттiк тiлдi дамыту ұлттық саясаттың бiр бағыты болмай нəтиже болмайды.

	2007 жыл





«ИМПОРТТЫҚ КIТАП» ТӨРДЕ ТҰР...




	Бiр заманда жастанып жатып, жарысып та, таласып-тармасып жүрiп те, жұмыс, бала-шағамен жағаласып жүрiп-ақ кiтап оқитын халық едiк-ау. «Кеңес халқының» тоқсан бес пайызы сауатты, көзi ашық болып есептелген кез едi ол. Ақын-жазушылардың кiтаптары алды – жүз мың, арты – он мың тиражбен жарық көретiн, Алматыдағы баспадан шыққан кiтап қияндағы ауылдық кiтап дүкенiне апта аралатпай түсiп жататын мамыражай уақыт едi-ау.

	Ностальгияға бой алдырып отырғанымыз емес, өткен күннiң шындығы бұл. Əрине, ол кезде жарық көрген кiтаптардың саны сапасынан алысқа шарықтап кеттi, ақындардың жинағы «Күн көсемді», Партияны мадақтаған өлеңнен басталмаса, кiтабы жарыққа шықпайтынын ұмытқан жоқпыз. Өткенге салауат.

	Кешегi күннен де үйренерiмiз көп. Азғана шегiнiс... Қазақша кiтап неге аз?

	Тоқсаныншы жылдардың ортасында «Кiтап өлді» деп жар салғандар болды. Абыройымыз бар екен, кiтап та, кiтап өндiрiсi де, оқырман да өле қойған жоқ. Қиындыққа кезiктi, дағдарысқа ұшырады, бiр жығылды, сүрiндi, адасты... Бiрақ «iлдалдалап» болса да, елiмiздегi кiтап өндiрiсi алға жылжып келедi. Ендiгi мəселе – оның қалай дамып жатқанында.

	Мақаланы жазуға ой салған жайт – байырғы интеллигенция шоғырланған орталық – Алматыдағы кiтап дүкендерiнен төр алған шетелдiк кiтаптар. Бiр қызығы, «қазiр кiтап оқылмайды» деп байбалам салатындардiкi көзiң көрiп тұрған жағдайға қарағанда, құр сөз, бос сөз. Өйткенi, соңғы үш-төрт айдың өзiнде Алматыда бiр емес, бiрнеше iрi кiтап дүкендерi ашылды. Оның бiрi – «Кiтап қалашығы» деп, ендi бiрi «booking» (қазақша мағынасы – кiтап оқушы) деп аталады. Бұл кiтап дүкендерi бұрынғы «Академкiтаптың» шеңберiнен шығып, кiтапсүйер қауымға неғұрлым жақсы қызмет көрсету жағынан алға озады. Жайлы əуен, тақырыпқа бөлiнген кiтап сөрелерiн құмары қанғанша аралаған оқырман өзi ұнатқан кiтапты парақтап, бiр тарауын оқып шығуына да болады. Ол үшiн сөрелердiң арасына жайлы сəкiлер, жұмсақ орындықтар қойылған. Яғни, бұрынғыдай сатушыға жалтақтап немесе кезек күтiп сарылатын əуре-сарсаң келмеске кеткен.

	Мұндай кiтап дүкендерiне барғанда сауда орнынан гөрi рухани əлемнiң есiгiн ашқандай боласың-ау... Əттеген-ай, бiрақ ол өзге тiлдi, өзге менталитеттi əлем... Бұл дүкендерде қазақша кiтаптар жоқ демеймiз, баршылық, «booking» дүкенiн аралап жүрiп, екiншi қабаттағы бiр-екi сөреден қазақ тiлiнде шыққан сапалы, мазмұнды кiтаптарды көзiмiз шалды. Бiрақ олар теңiзге тамшы тамызғандай өте аз.

	Мұндай дүкендерде саудалануы үшiн кiтап сапалы, оқырманға тартымды етiп безендiрiлген, ең бастысы, сұранысқа ие өнiм болуы керек. Кiтап дүкендерi қазақша кiтаптарды саудаламайды деп дау шығармай-ақ қоялық, өйткенi онда бiршама қазақ кiтаптарының тұрғанына көзiмiз жеттi. Мəселенiң мəнiсi – Айдың арғы бетi, яғни, кiтап шығарушы саланың қалай жұмыс iстеп жатқанында болса керек. Осындай оймен, бiз кiтап сатушыларды былай қойып, кiтап шығарушыларды жағаладық.

	Өткен аптада Алматыда кiтап шығарушы қауым кəсiби мерекеге бара-бар шара «Үздiк кiтап» байқауының жеңiмпазын анықтады. 2007 жыл бойы жарыққа шыққан кiтаптарды сараптаудан өткiзген комиссия «Мақал-мəтелдер» кiтабын үздiк деп таныды. Кiтаптың безендiрiлу сапасына, көркемдiк құнына, құрастырылу өзгешелiгiне мəн берiлген байқауға республикалық 25 баспа 250-дей кiтап өнiмдерiн ұсынған. Жеңiмпаздан бөлек «Безендiрiлуi үшiн», «Үздiк суретші», «Үздiк көркемдеуші» деген көптеген аталымдар бойынша оншақты баспагерлер дипломдармен марапатталып жатты. Бiздi ойландырған басқа мəлесе – бұл шара Қазақстан кiтап өндiрiсiнiң бүгiнгi жағдайына қаншалықты оң ықпал етедi жəне оның бүгiнгi ахуалынан нендей хабар бередi?

	Шеберге – шабыт, баспа қожайынына – бəсекелестiк рух, ал оқырманға – жақсы кiтап сыйлайды. Алғашқы екеуi дұрыс болса да, үшiншiсiнiң жүзеге асуы қиын-ау. Өйткенi, қазақ кiтаптарын шығаратын баспалардың барлығы дерлiк Мəдениет жəне ақпарат министрлiгiнiң мемлекеттiк тапсырысымен күн көрiп отыр. Жыл сайын қаңтар-наурыз айларында баспаларда жұмыс тоқтап, аспаннан қашан «шұға жауады» деп күтiп отырады. Наурыз айының басында тендер өткiзiлiп, əр баспа өз саласына, шамасына орай биыл шығаратын кiтаптарының тiзiмiн алады. Осыдан кейiн желтоқсанға дейiн қауырт жұмыс басталады: қолжазбаны дайындау, өңдеу, компьютерде теру, қаттау, безендiру, қатесiн тексеру, дайын өнiмдi типографиядан басып шығару, түптеу... Ал осы жұмыстардың бəрiн атқаратын терiмшi-оператор, беттеушi-безендiрушi, автордың, корректор мен редактордың айлығы, типографиялық шығынның бəрi министрлiк бекiткен ақшамен қамтылуы керек. Одан тағы баспаға да пайда түсуi керек. Сондықтан министрлiктiң ақшасын сағыздай созған баспалар жұмыскерлердiң айлығынан үнемдейдi немесе типографиядан типография ауыстырып, арзанын iздеп, əуреге түседi, ең сорақысы – мұның бəрi кiтаптың сапасына əсер етедi. Əйтеуiр жыл соңында министрлiк тапсырысын орындап, қағаздарын өткiзiп барып, есiн əрең жинайды. Жылдағысы – осы.

	Баспалардың бiр құпиясын ашайын: көп баспаларда қазiр адам саны шектеулi. Бiреулер штатта редактор ұстағаннан гөрi сырттан адам жалдап жұмсағанды арзанырақ көредi, есесiне оның ақшасын азырақ төлейдi де, қағазға көбейтiп жазады. Ал кейбiр баспалар министрлiк бекiткен 2000 тираждың үстiне тағы бiршама кiтап шығарады. 2000-ды өткiзген соң, қалған тиражды өз күшiмен сатып, аздап пайда табады. Əрине, бұл заңсыз. Бiрақ мұндай тірліксіз баспалар өз шығынын ақтай алмайды.

	Мемлекеттiк тапсырыспен шыққан кiтаптарды кейде базарлардан кездестiрiп қалатынымыз сондықтан шығар. Бiрақ мектептер мен кiтапханаларға таратылуы тиiс кiтаптардың қалайша қара базар сөресiне тап болатындығын кейбiр баспагерлер сол кiтапты таратушылардан көредi. Өзiңiз ойлаңызшы, жыл сайын əр сала бойынша жүздеген кiтапқа тапсырыс беретiн министрлiк оларды республика аумағындағы мектеп кiтапханалары мен облыс, қала, аудан кiтапханаларына жеткiзудi мойнына алған. Бiрақ соңғы кезде оқырмандары күрт азайған кiтапханалар жаңа өнiмдердi қоймасына сыйдыра алмай, «есептен шығарып», сосын базарға сатуға жiберетiн көрiнедi. Мұның бəрiн тексерiп, ақ-қарасын анықтап жатқан ешкiм жоқ. Қазақ дүкендерiн орыс кiтаптары жаулап алды. Бiр бүгiн айтылып жүрген мəселе емес. Талай айтылған. Жазылған. Жоғарғы деңгейдегi жиналыстарда талқыланған. Обалы не керек, одан «кiтап импорты» бəсеңдеген жоқ. Ай өттi, жыл өттi, шетелдiк кiтаптардың қарасы көбейiп жатыр.

	Ресейде жаңа саяси кiтап шықты ма – апта өтпей жатып Алматыдағы кiтап дүкенiнде тұр. Осыдан оншақты жыл бұрын менiң ағам Қызылордадан өзiне керек философиялық, саяси əдебиеттерiн сонау Мəскеуден жаздырып, арнайы тапсырыспен сатып алатын. Қазiр ондай əуренiң қажетi жоқ. Кiтап дүкендерiн аралап шықсаң болғаны. Осыдан үш-төрт жыл бұрын бiздiң дүкендерде негiзiнен Ресейдiң арзанқол детектив өнiмдерi, сосын классикалық əдеби жинақтары көп болатын. Қазiр Ресей полиграфиясының барлық өнiмi сан түрiмен бiздiң аулада: саяси, философиялық, тарихи шығармалар, əдеби жинақтар, жеңiл романдар, детектив, криминал сериялары, фотоөнер, живописьтiк альбомдар т.с.с.

	Бұларды былай қойғанда салалық əдебиеттер: информатикалық, техникалық ғылымдар бойынша, медициналық, бала күтiмi жайлы əдебиеттер, табиғат тылсымдары, психологиялық əдебиет дейсiз бе – жаныңызға керектiң бəрi бар.

	Кейде барша Ресей полиграфиясы күндiз-түнi бiздiң сауатымызды ашу үшiн жұмыс iстеп жатқандай көрiнедi. Немесе ресейлiк полиграфия бiзге көшiп келгендей əсерде қаласыз, бiрақ бiзде самсап тұрған кiтаптар тек Ресейден ғана əкелiнiп жатқан жоқ. Украина баспалары да олардан қалысар емес. Кiтап дүкендерiн аралап жүрiп, украиндықтардың, əсiресе, балаларға арналған кiтаптардың сапасына, безендiрiлуiне қатты көңiл бөлетiнiн байқадық.

	Түрiк баспалары ислам дүниесiне байланысты шығарған кiтаптарын аз мөлшерде болса да (салыстырмалы түрде) бiзге əкелiп таратып жатыр.

	Сонда бiзге ендi қалғаны көршi Қытай мен Қырғызстан, Өзбекстаннан «кiтап импортын» күту ме?

	Тоқетерiн айтқанда, кiтап шығару iсi жолға қойылғанымен, кiтапты насихаттау мен оны тарату iсi ақсап жатыр. Бұл ретте көршi елдерден үйренер өнерiмiз əлi ұшан-теңiз. Егер тез арада ес жиып, кiтап саудасын қолымызға алмасақ, кiтап дүкендерi ғана емес, санамызға да дендеп кiрген шетелдiк баспа өнiмдерiнен көз аша алмай қаламыз. Кiтап – бiр елдiң тарихы мен мəдениетiнiң, тiлi мен əдебиетiнiң бойтұмары, жаршысы емес пе?

	Бəлкiм, мемлекеттiк тiлдiң мəртебесi Кiтап абыройына қарап тұрған шығар?

	2008 жыл





ҚАЗАҚ КIТАБЫ ТЕНДЕРГЕ ТЕЛМIРIП ОТЫР


	Импорттық кiтаптың дəуренi жүрiп тұр



	Кеше дүниежүзiлiк кiтап күнi аталып өттi. Бiр кезде кiтапты жастанып жатып оқитын кiтапқұмарлар елi болғанымыз көзiмiзден бұл-бұл ұшты ма, бұл мерекенi соңғы уақытта атаусыз қалдыратын болдық. Кiтап мерекесi түгiлi, кiтаптың өзi бағасын азайтып, құнын жоғалтып барады. Бiрақ мұның бiрнеше түйткiлi бар.

	Бiрiншiден, бағасы түскенде, кiтаптың саудадағы бағасы көтерiлдi, ал рухани бағасы, оқырманды тарту құны төмендедi. Екiншiден, басқа тiлдегi кiтаптар өтiмдi болып, қазақ кiтабының құны түстi. Бiр кезде нарық заманының табалдырығынан аттап, капиталистiк қоғам талабына бейiмделе алмай, өзiмiз қалай қиналсақ, ендi Кiтабымыз да сол күйдi бастан кешуде.

	Басқа елден келген өзге тiлдегi көздiң жауын алатын түрлi-түстi кiтаптардың көлеңкесiнде қалып, сөрелерден тапжылмай тұр.

	Оған Кiтап кiнəлi емес, əрине. Кiтапты шығаруды, оны сапалы, мазмұнды етiп шығаруды, баспадан шыққан жаңа өнiмдi насихаттауды, таратуды ұйымдастыра алмай жатқан өзiмiз кiнəлiмiз.

	Қазақстанда iрiлi-ұсақты 25 баспа бар екен. Олардың бəрi дерлiк қазiр жекеменшiкке өткен. Өкiнiшке қарай, «өтті» деген аты-ау, өйткенi бəрi де мемлекет қамқорлығының арқасында ғана күн көрiп отыр. Жыл сайын кiтап шығаруға арналған мемлекеттiк тендер өткiзiледi. Баспаларды өзара бақталастырып қойған «байқау» дегенге де бой үйретiп алдық. Баспа iсi маусымдық қызмет түрiне айналып барады. Көктем – «тендердi ұтып алу», яғни егiс салу, жаз – қарбалас тiрлiк, кiтап дайындау – тұқым себу, оны отау, күтiп-баптау, күз – кiтап шығару – астық жинау, қыс – кiрiс пен шығынды есептеу – министрлiкке есеп беру. Жылдағы əдет бойынша, қыстың соңғы екi айы мен көктемнiң алғашқы айлары – баспалар үшiн аспаннан «шұға жауа ма» деп Астанаға қарап телмiрген уақыт. Бұл уақытта баспадағы тiршiлiк атаулы тоқтап, жұмыс саябырлайды. Тiптi қызметкерлердiң айлығы да берiлмейдi, кейбiр баспалар қызметкерлерге ақысыз демалыс ұйымдастырады. Ал «тендер» өтiсiмен, қарбалас жұмыс басталады. Жаңа жұмыскерлердi жұмысқа алады. Айнала шабыс. Күз өтiп, қыс келгенше осы.

	Сəуiр аяқталуға жақын, Алматыдағы бiраз баспаларды аралап қайттық, тыныштық... Өйткенi, биыл тендердiң хабарландыруы əлi жарыққа шыққан жоқ. Жылда наурыз-сəуiр айында тендер өткiзiлiп, осы уақытта баспалар мемлекеттiк тапсырысты теңдей бөлiп, бiреуi аз, бiреуi көп алып дегендей, бiреу ренжiп, бiреу қуанып жүретiн. Биыл бəрi əлiптiң артын бағып, үнсiз отыр.

	Əлiптiң артын бағудың да сыры бар. Астанадан там-тұмдап жеткен хабарға сенсек, министрлiк тендер өткiзудiң ережелерiн өзгертiп, құжаттарын қайта қарап жатқан көрiнедi. Биылдан бастап авторлардың қаламақысы үш-төрт есе өседi деген сыбыс бар. Яғни, кiтапты шығарту бағасы да көтерiледi деген сөз. Бұдан басқа да жаңалықтар болуы мүмкiн.

	Баспа атаулы неге мемлекеттiк тапсырысқа қарап қалды дейсiз? Шын мəнiнде, сол баспа директорларының өзiн сөйлетсеңiз, еңiрегенде етегi жасқа толады. Тiптi, ат пен түйеден қалап алған мемлекеттiк тапсырыстың өзiн жерден алып, жерге салып (алып болған соң, əрине), даттайтындары да бар. Өйткенi, кiтап шығаруға бөлiнген ақша оның шығындарын жабуға жетпейдi, ал оның сапасы, мазмұны бойынша министрлiкке есеп беру керек, əйтпесе, келесi жылғы «шұға бөлiстен» қалыс қаласың, т.с.с.

	Бiз де баспа шығындарына бас қатырып көрейiк. Қазiр баспагерлердiң айтуынша, бес жүз беттiк сапалы, жақсы кiтапты шығарудың өзiндiк құны 600 теңге. Бұған автордың қаламақысын, дизайнер еңбегiн, баспа қызметкерлерiнiң айлығын қосыңыз. Ал министрлiк əр кiтапты шығаруға орта есеппен 500 теңгедей қаржы бөледi. Сонда баспалар жырымдап, 2000 тиражбен шығатын кiтаптан өзiнiң күн көрiсiне де аз-маз қаражат алып қалу керек. Əйтпесе, күн көре алмайды.

	Сонда сырттай қарағанда, пайдасынан шығыны көп болса, мемлекеттiк тапсырыстан баспалар нелiктен демəлi? Мемлекеттiк тапсырыс бойынша он-он бес емес, жылына отыз-қырық, елу кiтап алғанда, əрине, кiтап шығарудан пайда түсуi мүмкiн. Екiншiден, мемлекеттiк тапсырыстың ақшасы арқылы көп баспа өз қызметкерлерiнiң шай-суын айырады, олардың қызметiн мемлекет есебiнен төлейдi. Бұл – үлкен баспалардың тəсiлi. Ал ұсақ баспалар қайтiп күн көредi? Құрамында редакторы, көркемдеушi-суретшiсi, беттеушi-дизайнерi, корректоры, терiмшiсi т.б. қызметкерлерi бар шағын баспада шын мəнiнде екi əлде үш адам ғана жұмыс iстейдi. Олардың өзi баспа директорының əйелi, қызы, баласы т.б. Бiр адам бiрнеше адамның жұмысын атқарып, оларға бөлiнген ақша баспаның шығындарын жабуға жұмсалады. Бұлай етпесе, олар да күн көре алмайды.

	Осылайша, қазақша айтқанда, баспагердiң мойны ырғайдай болып шығарған кiтабы өз оқырманына жетiп жатыр ма? Əдетте, мемлекеттiк тапсырыспен шыққан кiтаптар саудаға түспейдi, кiтапханаларға таратылады. Республика облыстары бойынша мемлекет есебiнде тұрған 12 000 кiтапхана бар. Ал мемлекеттiк тапсырыс əр кiтапқа 2000 тираждан аспайды. Ендi 2000 кiтапты 12 000 кiтапханаға таратып көрiңiз. Жете ме? Əрине, жетпейдi. «Мəдени мұра» бағдарламасы бойынша шығып жатқан кiтаптардың тиражы 3000-нан аспайды. Шын кiтапқұмарлардың қолына түссе, бiр Алматының өзiнiң сұранысын толтыра алмайтындай көрсеткiш. Ендеше, мемлекет есебiнен бəленбай кiтап шығарып жатырмыз деп, бөрiктi аспанға атудың не қажетi бар?

	Кiтапты шығарудан кемiмiз жоқ-ау. Маңдай терiн төгiп, кiтап басып жатқан баспагерлердiң еңбегi еш болмасын, əдiлдiгiн айтайық: қазiр мазмұнды, рухани азық боларлық бiршама кiтаптар жарық дүниенiң бетiн көрiп жатыр. Бiрақ жетiм баланың күйiн кешкен ол кiтаптар – көбiне тастанды, өйткенi олардың қамқор қолға – кiтапқұмар оқырманға жетуi қиын. Көзi ашық қаламгер қауымның өзi бiр-бiрiнен сұрап-бiлiп жүрiп, өз аяғымен сол кiтап шыққан баспаға барып сатып алмаса, көбiне жақсы кiтаптан қапы қалады.

	Сонда соншама қаржы шығындалған iс өзiн-өзi ақтай ма? Ал мемлекет «ақша бөлдiм» деп тоқмейiлсiп отырғанда, баспагерлер соңғы тиынын санап, күн көрiсi үшiн министрлiкке көз сатып отырғанда, нарықты басқа елдiң кiтаптары жаулай бастады. Iрi-iрi кiтап дүкендерi ашылып, сырттан əкелiнген өзге тiлдегi түрлi-түстi кiтаптарды көздiң жауын алғызып, қызықтырып, сөрелерге тiзiп қойды. Осыдан соң, «кiтап өтiмдi тауар емес, ол оқылмайды!» деп көрiңiз! Оқылмаса, самсаған кiтап дүкендерi қайдан пайда болды, өзге тiлдегi кiтаптар неге өтiмдi?

	Мемлекеттiк тендер жарияланған күннен кейiн отыз күннен соң байқау өткiзiледi, құжат дайындау, байқауды өткiзу, оның жеңiмпаздарын анықтау, олармен келiсiмшарт жасасу – мұның бəрiне екi айдай уақыт керек. Яғни, биыл баспалардың қызу тiрлiгi жаз айларына тура келгелi тұр. Алты айда алпыс кiтап шығаратын баспалар кiтаптың сапасына жауап беретiнiн ұмытпаса болғаны. Өйткенi, олардың есеп беретiн адамы – министр немесе лауазымды шенеунiк емес, қарапайым халық – оқырман ғой.

	2008 жыл





БІЗДЕ – ҚАЗАҚ ТІЛІНІҢ МЕМЛЕКЕТТІК ЖЫЛЫ,


	Ал Ресейде – орыс тiлiнiң халықаралық жылы...



	Кiмнiң кiмге елiктегенi түсiнiксiз, əйтеуiр орыстардың үстiмiздегi жылды орыс тiлiнiң халықаралық жылы деп жариялағаны сол-ақ екен, бiзде де қазақ тiлiнiң жылы жарияланды. Бiр ғана өзгешелiк бар: орыс тiлiнiң жылы халықаралық статусқа ие, ал қазақ тiлi əзiрше (əлде соған да шүкiр деймiз бе?) мемлекеттiк деңгейде ғана асқақталмақ.

	Əрине, шүкiр деймiз. Былтыр Парламент Мəжiлiсiнiң депутаты Мұхтар Шахановтың қазақ тiлiне арнайы жыл арнау туралы ұсынысы əрiптестерiнiң тарапынан қолдау таппаған болатын.

	Бiрақ қазақ «Жүйелі сөз жүйесін табар» деп бекер айтпаған ғой...

	Ресей үкiметi «Орыс тiлiнiң жылы» аясында «Орыс тiлi ғарышта да ең бiрiншi қарым-қатынас тiлі» деген ұранмен Ресей үкiметi орыс тiлiнiң шет елдерде, əсiресе, бұрынғы кеңестiк елдерде оқытылуына, насихатталуына, орыс əдебиетi мен мəдениетiнiң кең таралуына ықпал ететiн шаралар өткiзбек. Қазақ үкiметiнiң жаңа басшысы Кəрiм Мəсiмов сөзiнiң «əлеулəйiн» мемлекеттiк тiлдiң дамуы үшiн қажеттi шаралардың бəрiн жасауға уəде беруден бастады. Мұны Мəсiмов айтып қана қойған жоқ, Мəдениет жəне ақпарат министрлiгiне қазақ тiлiн үйрететiн компьютерлiк бағдарламаларды, осы бағыттағы электронды оқулықтар мен əдiстемелiк құралдарды жасау жөнiнде тапсырма да берiп қойды.

	Осы орайда, аталмыш министрлiкке жоспарлау, қаржыландыру, мамандар даярлау iсiнде барынша ерiк берiлмек. Премьер-министр министрлiкке қажеттi құзырлықтар беру үшiн арнайы заң жобасын əзiрлеу керектiгi жөнiнде де айтып өттi. Басқаша айтсақ, Мəдениет жəне ақпарат министрлiгiне «екi қолды бос қойдым...« дегендей жағдай жасалғалы отыр. Тiлдердi дамыту комитетiнiң үстiнен қарайтын министрлiктiң мемлекеттiк тiлдiң аясын кеңейту үшiн қандай амал жасайтынын алдағы уақытта назарда ұстауға тырысамыз.

	Əзiрге, Ермұхаммет Ертiсбаев «биыл бəрiмiз қазақша сөйлейiк, мiне, мен бастап та кеттiм» дегеннен басқа түсiндiрме берген жоқ.

	Министр «Арық сөйлеп, семiз шығуды» мақсат тұтса, қанекей.

	Өткен аптада мемлекеттiк тiл жанашырларын елең еткiзген тағы бiр оқиға болды: «Мемлекеттiк тiл» қоғамдық қозғалысы, «Ұлт тағдыры» жəне «Желтоқсан рухы» қоғамдық қозғалыстары бiрiге отырып, мемлекеттiк тiлге деген көзқарасы iс-əрекетiнен айқындалатын азаматтарға арнап екi сыйлық тағайындаған болатын. Мемлекеттiк тiлдiң дамуына кедергi келтiрген азаматқа «Шiрiген жұмыртқа» сыйлығы, ал оның дамуына барынша жағдай жасаған азаматқа «Алтын рух» сыйлығы берiледi деп шешiлген екен.

	«Алтын рух» сыйлығы Алматы қаласының əкiмi Иманғали Тасмағамбетов пен Солтүстiк Қазақстан облысының əкiмi Тайыр Мансұровқа берiлдi.

	Мұндай iлтипат аты аталған азаматтардың мемлекеттiк тiлдi дамытуға жағдай жасауға деген құлшынысын одан əрi арттырып, олардың iсi басқа лауазым иелерiне үлгi болар деген үмiттемiз.

	Ал ұлттың шiрiген жұмыртқасы кiм дейсiз ғой? Дауасы жоқ, ол – Ұлттық банктiң төрағасы Əнуар Сəйденов. «Компьютер жiберген қатенiң» кесiрiнен бұл азамат өзiн қазақ тарихында қара əрiптермен жазылуына үлес қосты. Егер атышулы қатесi бар теңгелердiң Парламенттегi тұсаукесерiнен кейiн-ақ Əнуар Сəйденов «қолмен iстегендi мойынмен көтерiп», ел алдында кешiрiм сұрап, қате теңгелердi қайта басып шығаруға қаржы қарастырса, оның соңына ешкiм майшам алып түспес едi ғой. Ендi, мiне, мемлекеттiк тiлдi менсiнбеушiлiк туралы сөз болғанда оңай мысал ретiнде алдымен Əнуар Сəйденовтiң аты ауызға iлiнедi.

	Бiр қызығы, қазақ тiлiнiң жанашырлары мемлекеттiк тiлдiң дамуы үшiн ештеңе жасалып жатқан жоқ десе, ресми билiк өкiлдерi республикадағы тiл саясатын жолға қою үшiн барлық жағдай жасалған, алты жылдан берi осы бағытта бiраз шаруа атқарылды деп санайды. Бұған мысал ретiнде олар оңтүстiк облыстардың iс-қағаздарын мемлекеттiк тiлге көшiруi мен жыл сайын қазақша бала бақша, мектептер санының өсiп келе жатқанын айтады.

	Бiрақ осы iс қағаздарын мемлекеттiк тiлге көшiрдi деген облыстардың өзiнде қазақ тiлi əлi толық билiк тiлiне айналмағаны, бұл облыстардағымемлекеттiк тiлдiң орыс тiлiне қарағанда беделi жоғарырақ болуы қарапайым халықтың негiзiнен қазақша сөйлеуiне тiкелей байланысты екенi түсiнiктi.

	Мысалы, Қызылорда облысында қарапайым азаматтар арасында «қазақ қазақпен қазақша сөйлессiн» деп үгiт жүргiзудiң қажетi жоқ. Керiсiнше, күнделiктi жиналыстармен үлкен жиындарда мемлекеттiк тiлде сөйлеу қажеттiгiн сол бағдарламаны қабылдаған билiк өкiлдерiнiң есiне салу керек.

	Десе де, ресми дерек көздерiне жүгiнсек, осыдан алты жыл бұрын қабылданған Тiлдердi қолдану мен дамытудың мемлекеттiк бағдарламасына сəйкес республика аймағында iс қағаздары ғана емес, есеп-қисап, қаржылық жəне техникалық құжаттар да қазақ тiлiнде дайындалып, ресми шаралардың бəрi мемлекеттiк тiлде өткiзiлуi керек. Сондай-ақ, халықаралық қарым-қатынас саласында да қазақ тiлiнiң беделi арта түсуi тиiс: барлық халықаралық құжаттар ҚР мемлекеттiк тiлiнде дайындалып, кездесулер барысында қазақ тiлi мiндеттi түрде пайдаланылуы керек.

	Бұл талаптарды бiз, яғни ғылыми тiлмен айтқанда – қазақ тiлiн үнемi пайдаланушылар – осылай болуы тиiс деп қабылдасақ та, өкiнiшке қарай, мұны өз құқығын аяққа таптаушылық деп санайтындар да жетерлiк. Бiздiң ұлттық қасiретiмiздiң тамыры да осында жатыр.

	Қазақ тiлiнiң мемлекеттiк тiл болып жарияланғанына да 16 жылдан асып барады. Əрине, қазақ тiлi Совет Одағының тұсында да Қазақ Республикасының мемлекеттiк тiлi болған. Қағаз жүзiнде қазақ тiлi ешқашан қағажу көрген емес. Мысалы, сiз 1990 жылы Қазақ тiлi мен Қазақстанның басқа тiлдерiн дамыту туралы мемлекеттiк бағдарламаның болғанын бiлесiз бе? Ол бағдарлама заңды түрде 2000 жылға дейiн күшiн жойған жоқ. Бiрақ жұмыс iстеп жарытқаны да шамалы.

	Ал 2001 жылы қабылданып, жүзеге асуына 2010 жылға дейiн уақыт берiлген Тiлдердi қолдану мен дамытудың мемлекеттiк бағдарламасы бойынша бүгiнгi күнге дейiн атқарылған шаралар саусақпен санарлықтай. Мəселен, Қазақстанның қазақтар басым тұратын облыстар – Қызылорда, Атырау, Маңғыстау, Оңтүстiк Қазақстан, Жамбыл облыстары iс-қағаздарын мемлекеттiк тiлге көшiрдi. Көкшетау мен Степногор қалалары, Ақмола облысының бiрқатар аудандары мемлекеттiк тiлге көшуге биылдан бастап дайын екендiктерiн бiлдiрдi. Кейбiр министрлiктердiң кейбiр департаменттерi де ресми қағаздарды қазақ тiлiнде дайындауға ден қоя бастады. Алматы қаласының əкiмшiлiгi былтыр мемлекеттiк тiлге толықтай көштi.

	Бiрақ жоғарыда айтып өткенiмiздей, қазақ тiлiнде қаржылық құжаттардың, халықаралық келiсiм-шарттардың дайындалуы əлi де ақсап жатыр.

	Өкiнiшке қарай, «iс қағаздары мемлекеттiк тiлде дайындауға көшті» деген ақпараттың өзi бүгiнгi таңда жəй ақпарға айналып тұр. Мемлекеттiк хатшы Оралбай Əбдiкəрiмовтiң айтуына қарағанда, қазақтардың саны басым облыстардың өзiнде қазiр сыртқа жiберiлетiн хабар-ошар құжаттарының жартысына жуығы ғана мемлекеттiк тiлде дайындалды. Ал мемлекеттiк тiл қолданысы жолға қойылды деген министрлiктерде, ведомстволарда құжаттардың 3-4 пайызы ғана қазақ тiлiнде жазылады.

	Былтыр Елбасы осы мəселеге айрықша көңiл бөлмесе, жағдай қандай болар едi? Жабулы қазан жабулы күйде қалар ма едi? Алты жыл бойы мемлекеттiк шенеунiктердiң жұмыс үстелiнiң тартпасында шаң басып жатқан бағдарлама ендiгi төрт жылда толықтай өз мiндетiн атқарып үлгере ме?

	2003 жылдың соңында Қазақстанның Əлеуметтанушылар мен Саясаттанушылар қауымдастығы осы мəселеге орай өте маңызды сауалнама жүргiзген. «Сiз қазақ тiлiнiң Қазақстанның мемлекеттiк тiлi екендiгiн мойындайсыз ба?» деген сауалға респонденттердiң 56,1 пайызы ғана «Иə» деп жауап берген. Қалған 26,7 пайызы қазақ тiлiнiң мемлекеттiк тiл дəрежесiн мойындамайтынын бiлдiрсе, 17 пайызы осындай қарапайым сұраққа жауап беруге қиналыпты.

	Президент өткен жылы Қазақстан халықтары Ассамблеясында сөйлеген сөзiнде латын əлiпбиiне көшу туралы мəселе көтердi. Елбасының мемлекеттiк тiлге ерекше мəн бере сөйлегеннен кейiн Қазақстандағы орыс тiлiнiң күнi батты деп жар салған əрiптестерiмiз де бар.

	Жалпы, мемлекеттiк тiлдiң өз мəртебесiне лайық төрiмiзден орын алуы биiк мiнберлерден айтыла бастағалы қазақ тiлiне деген терiс пиғылды пiкiрлердiң өршiп кеткенi рас. Мұның себебiн мемлекеттегi тiл саясатының дұрыс жүргiзiлмей келе жатқандығынан iздеу керек. Əзiрше, құр дабыра мен дақпырт болмаса, тыңғылықты түрде қазақ тiлiнiң беделiн арттыруға бағытталған iс-шаралар жоқтың қасы. Қазақ мүндайда «айдағаның бес ешкi, ысқырығың жер жарады» дейдi.

	«Əрбiр лауазым иесi, əр мемлекеттiк қызметкер мемлекеттiк тiлдi бiлуi тиiс» деген талап қазақ тiлiн бiлмеген адам қызметтен кетедi екен деген түсiнiк тудырған сияқты. Мысалы, Алматы iс қағаздарын мемлекеттiк тiлге көшiргеннен кейiн кейбiр мекемелерде қазақша келген факсқа жауап қайтара алмай қиналған, «ендiгi күнiмiз не болады» деп дағдарған азаматтарды кездестiрдiк. Мемлекеттiк құндылықтары қалыптасқан басқа кез келген елде бұл мəселе тек уақытша қиындық туғызатын жағдай едi. Бiрақ бiзде басқаша. Жоғарыда айтылған жағдайды «мiне, орыстарды қудалау басталды» деп түсiндiру, осы тараптағы үгiт-насихат жүргiзу бiздiң қоғамға ғана тəн мiнез.

	Елбасының «iс қағаздарын мемлекеттiк тiлге көшiру дегенiмiз оларды тек қазақ тiлiнде дайындау деген сөз емес, құжаттар екi тiлде де дайындалады» деп қайта-қайта ескертуiнiң себебi осында шығар.

	Осы орайда, Алматыда қазақ тiлiн тегiн үйрету курстарының ашылғаны құптарлық iс.

	Ал шын мəнiнде, екi тiлде iс қағаздарын жүргiзу екi кеменiң құйрығынан ұстау деген сөз.

	Алматы əкiмдiгi мемлекеттiк тiлде iс қағаздарын жүргiзуге дайындала бастаған тұста Иманғали Тасмағамбетов алдағы уақытта мемлекеттiк қызметкерлердiң мемлекеттiк тiлдi бiлуi мiндеттi екендiгiн, себебi аударма iсi тiлдiң дамуына кедергi тудырмаса, пайда əкелмейтiндiгiн жақсы айтып өттi.

	Белгiлi саяси қайраткер Болатхан Тайжан мемлекеттiк тiл мəселесi сөз бола қалған жерде мемлекеттiк тiлдiң ұлтаралық қатынас тiлi де болуы керек екендiгiн айтып жүр.

	Үкiмет мемлекеттiк тiлге заңға сəйкес өз мəртебесiн беру үшiн оны əуелi қоғамымыздың барлық саласында кең қолданыстағы орыс тiлiнiң деңгейiне жеткiзудi көздейдi. Орыс тiлi ығыспай, қазақ тiлiне орын қайдан табылар екен?

	Құжаттарды орысша жəне қазақша дайындаудың ең «жақсы» үлгiсiн Парламентте көрдiк. Екi тiлде дайындалған (яғни, əуелi орыс тiлiнде жазылып, сосын қазақ тiлiне аударылған) заң жобаларының қазақша нұсқасын басқа түгiлi, депутаттардың өздерi оқымайды, оқығысы келмегендiктен емес, оқи алмайды. Қазақша заң жобасының мəтiнiн түсiну үшiн қазақ тiлiн қайта үйрену қажет. Журналистердiң баспасөз мəслихаттарында да осындай жағдай, тiптi, қазақтiлдi журналистердiң өзi қазақша релизге қоса орысша нұсқасын алып жатады, өйткенi орысшасы анық, түсiнiктi тiлмен жазылған.

	Мемлекеттiк тiл жөнiндегi заң талабын орындауды əуелi ақпарат иелерiнен талап ете алмай жүрмiз. «Қазақстан», «Хабар», «Алматы» сияқты бiрлi-жарым телеарналардан өзгесi мемлекеттiк тiл нормасын сақтап отырған жоқ. «Орындадық» дегенiнiң өзi қазақ тiлiн түнгi эфирге қойып, мазақ еткiсi келгендей сыңай танытады. Мысалы, «НТК», «КТК» телеарналары түнгi сағат екiден асқанда, тiптi, таңғы сағат төртте «түнгi детектив», «түнгi сериал» дегенайдармен қазақша кино бередi. Аудармасының қазақшасы қалай екендiгiнiң өзi бiр бөлек əңгiме.

	«Рахат» арнасы «түнгi концерттен» əлi ояна алмай жүр. Қазақша хабарлардың санын түнгi кино мен концерттердiң есебiнен толтыру «31» арнаға да тəн кемшiлiк.

	«Таң», «НТК» телеарналары қазақ тiлiндегi хабарлардың санын көбейтудiң жаңа «тəсiлiн» ойлап тауыпты. Түнгi концерттермен қоса мұнда «түнгi чат» ашылған. Яғни «Ұйқыны қайтесiз» деген хабардың аты айтып тұрғандай, ұйқысыз түнi теледидар арқылы қысқа хабар алысып, əр түрлi тақырыпта «сұхбаттар» жасауға «жағдай» бар. Иə, ұйқыны қайтесiз, түнде қазақша теледидар тамашалаңыз!

	Шамасы, бұл тақырып алдыңғы жылдары айтыла, жазыла əбден жауыр болуға айналса керек, қазiр телеарналардағы мемлекеттiк тiлдегi хабарлар санын есептеп жүретiн азаматтардың қатары сиреп қалды.

	Ал шын мəнiнде үйiңiздiң төрiнде күндiз-түнi сарнап тұратын тедедидар қазақша сөйлемей, мемлекеттiк тiлдi дамыту бағытындағы саясат дұрыс жүргiзiлiп жатыр деу қиын. Ақпарат саласы бүгiнгi идеологияның айнасы емес пе?

	Сондықтан, ақпарат саласындағы мемлекеттiк тiлдiң сандық көрсеткiшiне ғана емес, сапасына да көңiл бөлетiн кез жеттi.

	Мəдениет жəне ақпарат министрлiгiнiң құрамындағы Тiлдердi дамыту комитетiндегi лауазым иелерiнiң құлағына алтын сырға.

	Р.S. Биыл мемлекеттiк тiлдi дамытуға бюджеттен арнайы 2 миллиард 700 миллион теңге бөлiнетiн көрiнедi. Ең əуелi мемлекеттiк тiлдi дамытуға бөлiнетiн қаржы су аяғы құрдымға кетпей, нақты iс-шараларға жұмсалса, қанекей.

	Өкiнiшке қарай, бiздегi жақсы бастамалардың бəрi Аралды құтқару қорларының iс-əрекетiне ұқсап кететiнi бар ғой. Тiлдердi дамыту бағдарламасының қалай жүзеге асатынын уақыт көрсетер. 2010 жылға дейiн көп қалған жоқ қой.

	2007 жыл





КЕШЕГIНI ҰЛЫҚТАМАЙ, КЕЛЕШЕГIМIЗДЕ БАЯН ЖОҚ




	«Түркiстан» газетi бiрнеше жылдан берi бiраз орыс ұлтшылының пiкiрiн жариялады. Бiрiнiң аузына бiрi түкiрiп қойғандай, олар: «Кеңестер Одағына дейiн Қазақ деген халық та, мемлекет те болмаған» дейдi. Қасақана пiкiрлерiн тарихи дерекке жүгiнiп, дəлелдеймiз деп əуре болмайды да. Дегенмен, бiз үшiн мұндай пiкiрлер тамаққа тiрелген түйiн емес, сауырға тиген қамшыдай болса керек. Ал ендi осы бейресми пiкiрлерге ресми тойтарыс берудiң уақыты жеткен сияқты.

	Ұлттық мемлекеттi айшықтайтын белгiлердiң бiрi – оның мемлекеттiк мерекелерi болса керек. Ал бiздегi мемлекеттiк мерекелердiң iшiнен Қазақ мемлекеттiгiнiң тарихынан хабар беретiн мейрам тек 16 желтоқсан ғана. Шындығында, бұл – 1991 жылы, Қазақ елiнiң Орыс бодандығынан Тəуелсiздiгiн жариялаған күнi. Осы жылы Егемендiк туралы Декларация қабылданған 25 қазан биылдан бастап ресми түрде аталмайтын болды. Сонда бiздiң мемлекеттiң тарихы 1991 жылмен шектелгенi ме?

	Құдайға шүкiр, тəуелсiздiкпен бiрге тарихымыз да қайта жаңғыра бастады. Қазақ хандығы деген мемлекеттiң болғаны, оның негiзiн салған Жəнiбек пен Керей хандардың өмiрбаяндары зерттелiп, зерделене бастады. «Қазақ» деген халықтың пайда болуының түп-тамырын тарихшылар одан арғы замандардан iздейдi. Жоғымыз түгенделiп, барымыз бүтiнделе бастаған сыңайлы. Ендi осы тарихи деректердiң ресми түрде мойындалуы ғана қалды.

	Осы жерде қазақ қоғамындағы пiкiрлердiң сан салаға тармақталып, тiптi қайшыласып жататындығын көрiп жүрмiз. Қазақ мемлекеттiгiн Қазақ хандығының құрылған кезiнен бастауды олқысынатын тарихшылар да бар. Қазақтың түркi-моңғол тайпаларының бiрiгуiнен пайда болды деген пiкiрдi қорыта алмай жүрмiз. Осы мəселеде «балапан басына, тұрымтай тұсына» тартып, ақыр аяғында қазаққа Мемлекеттілік құрылған Атаулы күн бұйырмай-ақ келедi. Керiсiп жүрiп, қазақ мемлекетiнiң тарихын өзгеге де, өзiмiзге де ресми мойындатып, оны ұлт мақтанышы ретiнде ұрпақ тəрбиесiнде пайдалана алу керектiгiн естен шығарып аламыз.

	Қалай болғанда да, келеге келу керек-ақ. Ендiгi жерде қазақ мемлекеттiгiнiң құрылған күнiн белгiлеу – саяси маңызы зор мəселе екенiн ұғыну керек. Қазақ төл тарихын бiресе əрi тартып, бiресе берi тартып, өзара айтысып-тартысып жатқанда, өзге түгiлi, өз жерiмiздегi басқа ұлт өкiлдерiнiң мемлекет құраушы ұлтқа деген құрметi қалайша арта қойсын?

	Шындығында, Керей мен Жəнiбектiң жеке хандық құрған жылы 1465 жылдан берi деп есептесек, қазақ хандығына биыл 544 жыл болады екен. Тəуелсiз ел болған он жетi жылдан берi бiз талай Алаш ұлдарының пəлен жылдығын атап өткенде, Қазақ мемлекеттiгiнiң пəлен жылдығын неге тойламаймыз? «Қазақ мемлекетiнiң пəлен жылдығы» жыл сайын тойланбайтыны түсiнiктi ғой, ендеше, осы айтулы датаға орайластырып, неге бiр күндi Қазақ мемлекетiнiң құрылған күнi деп атамаймыз?

	Əлi күнге империалистiк пиғылдан арыла алмай жүрген орыстың кейбiр əсiреұлтшылдарының аузына осылай құм құю керек емес пе?

	Тəуелсiздiктi баянды етудiң бiр амалы – қазақтың кешегiсiн түгендеу болса керек. Абылай ханның көпвекторлы саясат үлгiсiн бүгiнгi күнге өнеге ретiнде сарқа пайдаландық. Ал Керей мен Жəнiбектiң қазақты Дербес ел етуге деген еңбегi неге елеусiз?

	Мысырдың бiр əпербақан перғауны: «Маған дейiн тарих болмаған» деп өзiне дейiнгi тарихи жəдiгерлердi түгел өртеп жiберген көрiнедi. Дегенмен, бұл оқиғадан кейiн де оған дейiнгi тарих ұмытылған жоқ.

	Керей мен Жəнiбектiң есiмi Қазақ хандығының iргетасының берiк болуына əлi де еңбек сiңiре алар едi. Осыдан бiрнеше жыл бұрын Созақта Керей мен Жəнiбекке ескерткiш қою iсi қолға алынды. Шын мəнiнде, Қазақ хандығының негiзiн салған осы екi қайраткердiң ескерткiшi Астанада, Ақ орданың алдында тұрғаны жөн емес пе? Астанаға келген шетелдiк делегацияларға ұлттық мақтаныш ретiнде көрсетер бiрден бiр заттық игiлiкке айналмай ма ол?

	Бұл мəселенiң басын ашық күйде қалдырамыз. Қазақ хандығының бастау алған уақытын мемлекеттiк мерекеге айналдыру жөнiндегi пiкiрлердi газет бетiнде тұрақты түрде жариялап, қоғамдық пiкiр туғызуға дайынбыз. Ұлтжанды азамат, үн қосыңыз, қалыс қалмаңыз!



	Зардыхан Қиянатұлы, ҰҒА Тарих институтының Қазақстанның ежелгi жəне орта ғасырлар тарихы бөлiмiнiң меңгерушiсi, тарих ғылымдарының докторы:

	1991 жыл – мемлекеттіліктің бастауы емес

	– Қазақ хандығының құрылған уақытын ресми белгiлеп, оны мемлекеттiк мереке ретiнде атап өтуге қалай қарайсыз?

	– Қазақ хандығының құрылған күнi деп айту қиын ғой, жылы болмаса.

	– Сонда бiз тоқсан бiрiншi жылмен шектелемiз бе, шынымен де?

	– Осыдан үш жыл бұрын мен мемлекеттiлiк туралы «Жас Алаш» газетiне мақала жазғанмын. Президенттiң «1991 жылға дейiн бiзде мемлекеттiлiк те, шекара да болмаған» деген сөзiне жауап ретiнде. Күнiн айтсаңыз, 1991 жылды айтқан дұрыс, ал Қазақ мемлекеттiгiнiң бəлен жылы түген жылы дейтiн болсақ, онда арыға кету керек.

	– Ендi ол үшiн қай күндi белгiлеймiз, қандай оқиғаны негiзге аламыз? Мысалы, биыл Қазақ мемлекеттiгiне неше жыл?

	– Қазiр екi түрлi пiкiр айтылып жүр. Егер Ақ Орда мемлекетiнiң құрылған күнiмен алатын болсақ, ол – Жошы хан 1224 жылы құрған Ақ Орда мемлекетi. Ал Қазақ хандығымен есептейтiн болсақ, ол хижраның 870 жылы немесе өзiң айтқан 1465 жыл. Немесе алашордалықтар да Республика жариялады, ол да мемлекеттiлiктiң күнi. Айналып келгенде, əзiрге сол 1465 жылды ала тұрған дұрыс шығар.

	– Қазақ атауының жылнамаға түскенi сол кез емес пе?

	– Қазақ атауының пайда болуы одан əрiге, 13-14-ғасырларға кетедi. Қазақ ұлтының, қазақ этносының пайда болуы 13-15-ғасырда деп, бiз қазiр бiр жоба бойынша жұмыс iстеп жатырмыз.

	– Қазақ мемлекеттiгiнiң құрылғанын негiз етiп, Қазақ хандығының құрылған уақытын алған дұрыс деп ойлайсыз ба, сонда?

	– Қазақ хандығының құрылған кезiн алған дұрыс шығар. Өйткенi, Ақ Орданы қанша жазғанымызбен, ол əлi ресми мойындалған жоқ.

	– Қазақ мемлекеттiлiгiнiң құрылған кезi деп сол уақыттан берi санамаласақ, оның датасын қалай белгiлеймiз, қай күндi аламыз? Жобалап айтыңызшы?

	– Бұл мəселенi анықтау өте қиын. Қазақтың алғашқы ханы болған Керей ханның туған жылының өзi белгiсiздеу.

	– Шартты түрде алуға болмас па?

	– 1465 жылдың күз айы ғой.

	– Осы мəселе жөнiнде тарихшылар бас қосып, бiр мəмiлеге келе ала ма?

	– Келе алмайды. Өйткенi, дерек жоқ. Тек мемлекеттiң құрылғаны туралы дерек бар. Ал ендi Ақ Ордамен алатын болсақ, Орыс ханның таққа отырған күнiмен алуға болар едi.

	– Ол қай күн?

	– 1368 жылы қазан айы. Орыс хан қазақ хандарының ұлы атасы деп ресми мойындалған хан ғой.

	– Ал Жəнiбек пен Керейдiң Моғолстанға көшiп барған кезi...

	– Көшiп келген кезi 1459 жыл ғой. Ал хандық құрып, таққа отырған кезi 1465 жылдың күз айы. Күлтөбенiң басында күнде жиын Тəуке ханға дейiн тек күз айында болып тұрған. Қыркүйектiң соңынан қазанның ортасына дейiн 30-40 күнге жалғасып тұрған.

	– Сол кездiң бiр күнiн алуға болады ғой.

	– Əрине, оны табуға болады. Мен дəл қазiр айта алмаймын ғой.

	– Ал қоғамдық мəселе ретiнде көтерiлiп, Парламентте бекiтемiз деп жатса, тарихшылар ойласып, кеңесiп, бiр күндi белгiлеп бере ала ма?

	– Ойласып, ақылдасып, айтып беруге болады, əрине.

	– Егер осы күндi белгiлей алсақ, қазақ халқына бұл оқиға не бередi деп ойлайсыз?

	– Қазақ мемлекетiнiң болғаны, қазақ деген ұлт мемлекеттен бұрын қалыптасқаны, (халық болмаса, аяқ астынан мемлекет бола алмайды ғой), оның бəрi тарихи шындық. Оның бəрi тарихта айқындалған нəрсе. Бiрақ Ақ Орда деп аламыз ба, Қазақ хандығы деп аламыз ба... оны əбден ойланып, ескерiп, бiрнеше вариант шығарып көру керек.

	– Ендi осы мəселенi қазiр анықтау керек деп ойлайсыз ба?

	– Керек, əрине! Мемлекеттiлiктiң үлкен тəрбиелiк мəнi бар ғой. Бұған дейiн, тiптi 1465 жылға дейiн қазақ деген халық болмаған, мемлекеттiлiк болмаған, Керей мен Жəнiбек өзбектерден бөлiнiп, қашып келiп, Есен Бұқа ханнан жер сұрап, Моғолстаннан Қозыбасы деген жердi алып, мемлекет құрған дейдi. Оған дейiнгi қазақты мойындамайды. Оны қойып, моңғол ұлыстары билiгi кезiнде де қазақ деген мемлекет болған. Ақ Орда деген мемлекет – қазақ мемлекетi. Мұның бəрi ендi жазылып жүргенi болмаса, бұрын айтылған жоқ. Сондықтан да бiз елдiгiмiздi айқындау үшiн, қазақ мемлекеттiгiнiң тарихын əрiден бастап жазуымыз керек. 1991 жыл дегенiмiз – мемлекеттiң өркендеуiнiң бiр сатысы ғана. Ол – бастау емес.



	Дос Көшім, «Ұлт тағдыры» қозғалысының төрағасы: Мұны 10-15 жылға созатын ештеңесі жоқ

	– Қазақ хандығының құрылған күнiн мемлекеттiк мереке ретiнде белгiлеуге қалай қарайсыз?

	– Менiңше, мiндеттi түрде қазақ мемлекетiнiң құрылған күнi арнайы мереке болып белгiленуi керек. Ал оны қай күнi, қай датаға белгiлеу тарихшы ғалымдардың мiндетiне жатуы керек. Қазақ елi 1991 жылы тек қана бодандықтан құтылды, Ресейдiң қол астына түскеннен кейiнгi тəуелсiздiк алды. Бiрақ Ресейдiң құрамына енгенге дейiн де қазақ ұлтының өз мемлекетi, төл сыртқы саясаты, өз ханы болған. Оның формасы дəл қазiргi кездегiдей болмаған шығар, бiрақ сол уақытқа сай, сол кездегi саясатқа сай қазақ ұлттық мемлекетi болғаны айдан анық. Ол мемлекеттiң құрылған күнiн анықтау шындығында да ғалымдардың мiндетiндегi мəселе. Сонымен қатар, қазақ ұлты бодандықтан құтылу үшiн 300 жылдай күрескенi белгiлi, Сырым Датұлынан бастап, Кенесарыға дейiн, кешегi желтоқсандықтарға дейiн – мұның бəрi Тəуелсiздiк үшiн күрес кезеңi. Осы жолда талай батырларымыз құрбан болды, талай батыр бостандығынан айрылды. Сондықтан да Ұлт-азаттық көтерiлiсi күнi немесе Ұлт-азаттық көтерiлiске қатысқандар күнi деп пе, əйтеуiр, осыны да мемлекеттiк деңгейде айшықтау керек. Ұмытпасам, осыған ұқсас шешiм былтыр Қырғыз Республикасында қабылданды: олар 1916 жылы патшаға əскер бермеймiз деген көтерiлiстiң негiзiнде Ұлт азаттық көтерiлiсiнiң күнiн белгiледi. Мұны естiгенде Ресей Федерациясының басшылығы шалқасынан түсе жаздады, қарсы болып, бiраз шу жасады.

	Мұндай ұлттық мереке бiзге де керек сияқты. Тағы бiр мəселе – қазақ елiндегi Үлкен аштықты – 1932-1933 жылдардағы аштықтың арнайы Аза күнi ретiнде белгiленгенi жөн сияқты. Себебi, қазақтың жартысынан көбiсi осы аштықта құрбан болды. Ол да қазақ тарихында бедерленiп қалуы керек. Осы күндердiң бəрi ұлттық тарихтың белгiлерi ретiнде мемлекет тарапынан заң жүзiнде бекiтiлгенi дұрыс деп ойлаймын.

	Өкiнiшке қарай, қазiргi қазақ елiнде ұлттық мейрам атымен жоқ. Бəрi қолдан жасалған мерекелер. 1 мамыр дейсiз бе, Конституция күнi дейсiз бе. Бiзде ұлттық тарих мүлде болмаған сияқты. Сондықтан да ұлттық мейрамдарды мемлекеттiк мейрамдарға айналдыру керек. Германия, Қытай, Түркияны қараңыз, кез келген өркениеттi елдi алыңыз, сол елдi құрған мемлекетқұраушы халықтың ұлттық мейрамдары мемлекеттiк мейрамдар болып бекiтiлген. Сондықтан бiзде осы олқылықтың орнын толтырудың кезi жеткен сияқты. 67 пайызды құрап отырған ұлтпыз ғой, ендi бiздiң жалтақтайтын ештеңемiз жоқ, бұл мəселенi өте батыл, ашық жасауымыз керек. Ал бiзде тұратын басқа ұлт өкiлдерiнiң диаспоралары бұған қарсылық көрсетедi деп ойламаймын. Егер де қарсылық көрсетiп, наразылық бiлдiрiп жатса, онда бұл барып тұрған ақымақтық болар едi.

	Ұлттық мейрамдар арқылы бiз халыққа патриоттық тəрбие беремiз. Керек десеңiздер, Желтоқсан күнiнiң өзi мереке күндерiн олай ауыстыру былай ауыстыру нəтижесiнде тасада қалғандай болып қалды. Қысқасы, бұл мəселе Парламент деңгейiнде мемлекет шешетiн мəселе, бiрақ оған қозғау салатын қазақтың зиялы қауымы, қазақтың ұлтшыл азаматтары деп ойлаймын.

	– Қазақ мемлекеттiгiнiң құрылған күнi ретiнде Қазақ хандығының құрылған күнiн белгiлеу керек сияқты. Сiз қалай ойлайсыз?

	– Менiң ойымша, бiз əрi қарай Күлтегiннен бастайтын болсақ, ғасырлардың арғы жағына бойлап кете беремiз, сондықтан да шындығында да, Жəнiбек пен Керей бөлек хандық құрған, Қазақ хандығы деп аталған мемлекеттiң құрылған кезеңiн алған дұрыс сияқты. Оған қоса, кей кезде тарихшылар белгiлi бiр датаны да негiз етiп алып, сол күндi белгiлейдi. Мысалы, қазақтың басы қосылып, сыртқы жауларға қарсы тойтарыс бергенiне байланысты, жоңғарларға қарсы жорық па, əлде үлкен жиын орны болған Ордабасы ма – тəуелсiздiктiң алғашқы кезеңiнде Елбасымыз сол жерге барып, белгi қойып, үлкен жиын болғаны есiмiзде. Осындай оқиғаларды да, жеке даталарды да алуы мүмкiн. Себебi, Қазақ хандығының құрылған жылы анықталғанымен, күнiн белгiлеу қиынға соғуы мүмкiн. Менiңше, бұл жерде көп таласатын, дау туғызатын ештеңе жоқ. Менiң ең қорқатыным, тарихшылар осындай кезде бiрауыздылықтанытаалмай, бiрi олай тартып, бiрi былай тартып кете ме деп қорқамын. Негiзгi мəселе – қазақ мемлекеттiгiнiң құрылған күнiн белгiлеу болуы керек те, ал ол күннiң тарихқа кейбiр деректерi дұрыс келмей жатса, немесе түрлi болжамдар, түрлi нұсқалар болып жатса, ол екiншi мəселе. Бұл жерде он – он бес жылға созылатын пiкiрталастың түкке де қажетi жоқ.

	«Темiрдi қызған кезiнде соқ» деген сияқты, қоғамда осындай мəселе көтерiлiп жатқан тұста, ғалымдар үн қосуы керек деп ойлаймын.

	– Мемлекеттiк комиссия құру керек шығар мүмкiн?

	– Негiзi мемлекеттiк комиссиядан гөрi тарихшылар бiр жағадан бас, бiр жеңнен қол шығарып, ойласқаны дұрыс. Мемлекет тек орындаушы ғана. Оған ұсынады, ол белгiлейдi, ал Парламент заң жүзiнде оны бекiтедi. Шындығында, бұл бастама халықтан шығуы керек. Мемлекетке бұл мiндеттi артып қойсаңыз, ол «Бiзге дейiн ештеңе болмаған» деп айтуы да мүмкiн, одан да қорқамын. «1991 жылы ғана Қазақ мемлекетi құрылған» деп Президентке жағымпаздана отырып, бұған дейiнгi тарихтың бəрiн жоққа шығарып, қазақ деген халық тарихта болмаған, қазақ ұлт болып қалыптаспаған деген мəселенi бiзге де мойындатуы ықтимал. Сондықтан да, бұл мəселенi оқымыстылар, тарихшылар шешуi керек.

	– Қазақ хандығының құрылған кезiн, тiптi уақытын анықтау бiр бүгiн ғана айтылып отырған мəселе емес қой. Он жетi жыл бойы бiз осы мəселенi неге шеше алмай келе жатырмыз?

	– Себебi билiкте мұндай көзқарас, ниет жоқ шығар. Бiр ғана мысал айтайын, «Ұлт тағдыры» қозғалысының бастамасымен, екi жылдан берi 1916 жылғы Июнь жарлығына байланысты бiз Амангелдiнiң басына барып, гүл қойып, Құран оқытып, сол жерде Еске алу күнiн өткiземiз. Осы күндi Ұлт-азаттық көтерiлiсi күнi деп атауды ұсынып жүрмiз. Мемлекет көңiл бөлмеген жағдайда, кейде халық өзi мерекеге айналдырып, мемлекетке мойындатуы керек. 1986 жылғы Желтоқсан көтерiлiсiн еске алу үшiн бiз жыл сайын 17 желтоқсан күнi Тəуелсiздiк алаңында бас қосамыз. Алғашқы кезде мемлекет бұған қарсы болды, таратуға да тырысты. Өкiнiшке қарай, көп болса алаңға 300 адам ғана жиналатын шығар, бiрақ осы күнi өзiмiз үшiн нақты мейрамға айналды. Кейде халықтың өзi бастамашылдықты танытуы керек.

	2009 жыл





ОРЫСША САЙРАП, ӨЗБЕКШЕ «ГƏПIРГЕН»


	Ақпараттық кеңiстiгiмiздiң жетiм баладан несi артық?!



	Қазақтың жерiнiң байтақ екенi рас. Байтақ екенi соншалықты, ұлан-ғайыр елiмiздiң кейбiр түкпiрiне барғанда, қай мемлекетте жүргенiң де естен шығып кетедi. Аты – Қазақстанның территориясына кiргенiмен, заты – яғни жергiлiктi халқының сөйлеу тiлi, теледидары, оқыған газет-журналы, кiтабы – өзге елдiкi болған соң, қайда жүргенiңiздi түсiнбей, дал болуыңыз əбден мүмкін.

	Сенбесеңiз, Қазақстанның оңтүстiк аймағына сапарлатып барып қайтыңыз. Оңтүстiк болғанда, дəл Сарыағаш, Қазығұрт жəне Мақтаарал аудандарына. Мұндағы халықтың басым көпшiлiгi қазақтар екенi, əдет-ғұрпы атадан мирас болып келе жатқан дəстүрлердi ұстанатындығы рас. Бiрақ адами құлқы, сөйлеу мəнерi – өзбек халқының табиғи ерекшелiктерiне ұқсап бара жатқандығы қынжылтады.

	Мұның төркiнiн көршi елден саудагерлердiң, нəпақа iздеген жұмыскерлердiң ағылып келуiнен емес, əр үйдiң төрiнде «сарнап» тұрған теледидардан iздеу керек! Өйткенi, бұл аудандарда қазақстандық екi-ақ телеарна – «Хабар» жəне «Қазақстан» ғана хабар таратады. Есесiне, бес (!) түрлi өзбек телеарнасы күндiз-түнi сайрап тұр!

	Осы аймақтағы əрiптестерiмiздiң пiкiрiнше, өзбек телеарналарындағы көңiл көтеру, ойын-сауықтық бағдарламалары қазақ хабарларына қарағанда, əлдеқайда сапалы. Жергiлiктi халықтың бiрен-саран қазақ телеарнасының «құлағын бұрамай», өзбекше «гəпiрген» телерананы ден қоя тыңдайтындығы содан да шығар-ау!

	Ал шын мəнiнде, өзбек телеарналарының («Тошкент ТВ», «Өзбекстан-1», «Яшлар», «Өзбек-МузТВ», «30-канал», «Спорт», «Маркас» т.б.) шекаралас аймақтардағы жергiлiктi қазақ көрермендерiне не айтып, ненi насихаттап жатқанын зерттеп жатқан мемлекеттiк органдар да, əлеуметтiк институттар да жоқ сияқты.

	Өкiнiшке қарай, елiмiздiң солтүстiк облыстарындағы жағдай да осыған ұқсас. Айырмашылығы – солтүстiк шекараға таяу аудандар орыс мемлекетiнiң телеарналарын үзбей көретiндiгi ғана. Мысалы, Қостанай облысының Меңдiқара, Ұзынкөл, Қарабалық аудандарына қарасты көршi елмен шектесiп жатқан кейбiр ауылдарда қазақ телеарналары көрсетiлмейдi. Есесiне, бұл аймақтар Ресей Федерациясының үш-төрт телеарнасын тамашалап отыр.

	Ендi қазақ көрермендерiнiң «жүрегiн жаулауға» қытай телеарналары да бiлек сыбана кiрiскендей. Алматы жəне Шығыс Қазақстан облыстарының шекараға таяу аймақтарында қытай телеарналары хабар тарата бастаған. Алматының өзiнде кабельдi арна арқылы Қытай мемлекеттiк телеарнасы қазақ жəне қытай тiлдерiнде хабар таратып жатыр.

	Бұл мəселенi Парламентте өткен жылы депутат Өстемiр Бектөреев көтерген едi. «Оңтүстiк Қазақстан облысына қарасты Мақтаарал, Сарыағаш аудандарының 700 мыңға жуық тұрғындары «Қазақстан» жəне «Шымкент» телеарналарының бағдарламаларын көре алмайды. Керiсiнше, ол өңiрде Өзбекстан Республикасының бес телеарнасы күнi-түнi хабар берiп отыр. Бұл жағдай елдiгiмiзге сын, халықтың сана-сезiмiне əсер етiп, мемлекетiмiздiң саясаты мен қауiпсiздiгiн қамтамасыз етуге керi əсерiн тигiзуi мүмкiн» деген едi депутат.

	Сенатор Қуаныш Айтаханов та бұл мəселе бойынша пiкiр бiлдiрдi: «Осы өңiрлерде мемлекеттiк телеарналар, содан таралатын ақпараттар мүлдем жеткiлiксiз десе де болады. Ендеше, бұл өңiрдiң тұрғындары өзбекше ойлап, сол елдiң саясатына икемделе бастайды деген сөз. Сондықтан да, шекара маңындағы өңiрлердi идеологиялық мəселеден алшақтатпауды, қайта өзiмiздiң ақпаратпен толық қамтамасыз етудi дұрыс жолға қою керек» дедi ол.

	2009 жылғы мəлiмет бойынша, Қазақстан аумағында 212 электрондық бұқаралық ақпарат құралы ресми тiркелiп, жұмыс iстеп жатыр.

	Сондай-ақ, қазiргi уақытта республика аумағында шетелдiк электрондық бұқаралық ақпарат құралдарын тарату қызметiн ұсынатын кабельдiк жəне эфирлiк-кабельдiк телеарна жүйесiнiң 80-нен астам операторы бар. Олардың арасында «Алма-ТВ»-ның орны бөлек, ол 13 қалада жұмыс iстейдi. Одан соң «Айна-ТВ» – 11, «Қазақпараттелеком» – 5, «Секател» – 5, «Казцентр-ТВ» – 5, «КВК» – 4 қалада таралады. Бұларға қоса, Қазақстанда Ресейдiң бiрнеше операторлары жұмыс iстеп жатыр.

	Сонда жергiлiктi телеарналар елiмiздi түгел қамти алмай ма? «Қазтелерадио» АҚ мəлiметтерiне жүгiнсек, бүгiнгi таңда республикалық арналардың телевизиялық жəне радиобағдарламаларды қамту аумағы мынадай: «Хабар» – 95,7 пайыз; «Қазақстан» – 96,25 пайыз; «Ел арна» – 75,5 пайыз; «Евразия-Бiрiншi арнасы» – 78,6 пайыз; «Қазақ радиосы» – 86,99 пайыз.

	Шын мəнiнде, республиканың басым көпшiлiгiн түгелге жуық қамтып отыр дейтiн «Хабар» телеарнасының өзi эфирдiң 50 пайызға жуығын шетелдiк (негiзiнен – ресейлiк) телеөнiмдерге трансляция жасау арқылы «жауып» отыр. Ал тəуелсiз сарапшылардың пiкiрiнше, «КТК» телеарнасындағы трансляция көлемi 70 пайызға жуық екен.

	Сонда «өзiмiздiкі» деп өзеурегендегiмiз осы ма?

	Шетелдiк телеөнiмдердiң денi шетелдiк ойын-сауықтық жəне көңiл көтеру телебағдарламалары екенi ойландыруы тиiс сияқты.

	Ертеңiн ойлаған халық, ұрпағын ұлттық музыкамен ауыздандырып өсiрсе игi едi. Музыкамен тəрбиелеудi айтқанда, кезiнде Германия II дүниежүзiлiк соғысты бастамас бұрын көпшiлiк орындарда бiр жыл бойы күндiз-түнi Бетховеннiң жалынды, рухты шығармаларын ойнатқаны еске түседi. Əн мен күйдiң ықпалы жас жiгiттердi əлемдi жаулауға жiгерлендiрдi! Ал бiз ше? Бүгiнгi ұрпақты қандай əнмен, қандай болуға тəрбиелеп жатырмыз?

	«Русское радио», «Европа плюс» радиоларында айтылған əн-күйге құлақ түрсеңiз, негiзiнен ресейлiк əншiлердi ғана тыңдай аласыз.

	Наурыз айының басында Парламент Мəжiлiсiнде өткен Үкiмет сағатында да бұл мəселе тағы көтерiлдi. ҚР Ақпараттандыру жəне байланыс агенттiгiнiң төрағасы Қуанышбек Есекеевтің айтуынша, тығырықтан шығудың жағыз жолы – сандық теледидарға көшу сияқты.

	Үкiмет қабылдаған iс жоспары бойынша, сандық телеарнаға 2015 жылға дейiн көшуiмiз керек. Бiрақ келесi жылы басталуы керек бұл жаңалыққа Үкiметтiң өзi əлi дайын емес сияқты.

	Əзiрге жобалап айтар болсақ, сандық теледидар арқылы көрермендерге 12 арна тегiн көрсетiлмек. Ал телекөрсетiлiмнiң 20-30 пайызы ақылы болуы тиiс. Бiрақ қанша болады – əлi белгiсiз. Есекеев нақты сандарды айтудан бас тартты. «Бұл мəселе жайында нақты сандарды айтуға мен жарты жылдан кейiн ғана дайын боламын» дедi ол. Шын мəнiнде, бұл сала бойынша əлемдiк тəжiрибе жоқтың қасы. Сандық телеарна турлы заңның өзi АҚШ-та екi жыл бұрын ғана қабылданған. Ал Есекеевтiң айтуынша, 2015 жылы көрермендердiң 53 пайызы кабельдiк арнаны тамалашайды. Ал 17 пайызы спутниктiк телеарналарды тұтынады.

	Дегенмен, төрағаның депутаттар сауалына берген жауабы таң қалдырды «Телеарнадан көрсетiлетiн хабарлардың сапасына байланысты, – дедi Есекеев, – Зерттеулер нəтижесiне жүгiнсек, (көрермен қамтуда – Г.О.) «ОРТ-Еуразияның» үлес салмағы басым, өйткенi оның мазмұндылығына сондайлық дəрежеде инвестициялар құйылып жатыр, мысалға түрлi шоуларды алыңыз Мазмұн – Мəдениет жəне ақпарат министрлiгiнiң саласы, неге адамдар қазақстандық телеарналардан гөрi ресейлiк телеарналарды көруге құштар».

	Мұндай жауапты мiсе тұтпаған Қ.Жақыпов былай дедi:

	«Мұхтар Шаханов ана жерде жылап жатыр, айқайлап жатыр, қазақша сөйлейiк деп. Қайдан сөйлейдi? Бiз керiсiнше орысша сөйлейтiн, түрiкмен тiлiнде сөйлейтiндi əзiрлеп əкелiп, мектепке келгенде орысшаға кетемiз. Қазақша сөйлеудiң орнына, ол орысша сөйлеп келеді».

	Сонда Ақпараттандыру жəне байланыс агенттiгi төрағасы қазақ көрермендерiнiң санының аздығын қазақ телевизиясының сапасыздығымен ғана байланыстыра ма?

	Шындығында, телевизия саласын игеру үшiн орасан зор қаржы керек екенi белгiлi. Бiр ғана мысал, 2009 жылы ресейлiк телевизия саласындағы жарнама рыногы 4 млрд. долларға жеткен. Ал бұл нарықтың көлемi Қазақстанда бар-жоғы 200-300 млн. доллардан аспайды екен. Қазақстандық телеарналардың ресейлiк əрiптестерi сияқты «Большая разница», «Ледниковый период» сияқты тележобаларды жасай алмауы қолдың қысқалығына байланысты емес пе?

	Қазақстаннан басқа мемлекеттер ақпараттық қауiпсiздiкке қатты мəн бере бастады. Түрiкменстан, Өзбекстан, Тəжiкстан, Грузия, Қырғызстан ресейлiк газет-журналдардың жергiлiктi өкiлдiктерiн жауып, орыс телеарналарының ретрансляциясына шек қойып жатыр. Мəселен, Украинада «Русское радио» жабылған. Балтық жағалауы елдерiнде ресейлiк телеарналар мүлдем көрсетпейдi. Ал Түрiкменстанда Ресейдiң елшiлiгi орысша газетке қол жеткiзе алмай отыр деседi.

	Ресейдiң өзiнде ақпараттық қауiпсiздiк туралы доктрина қабылданған. Онда қауiпсiздiктiң объектiлерi ретiнде тұлға – оның құқықтары мен бостандықтары, қоғам – оның материалдық жəне рухани құндылықтары, мемлекет – оның конституциялық құрылымы, егемендiгi жəне аймақтық тұтастығы деп көрсетiлген.

	Ақпараттық қауiпсiздiк демекшi, 1998 жылы 26 маусымда қабылданған «ҚР ұлттық қауiпсiздiк туралы» №233-1 заңның 1-бабында бұл ұғымға мынандай түсiнiк берiлiптi: «Ақпараттық қауiпсiздiк – мемлекеттiк ақпараттық ресурстардың, сондай-ақ ақпараттық саладағы тұлғаның құқықтары мен қоғам мүддесiнiң қорғалу жағдайы».

	Одан əрi «ҚР ұлттық қауiпсiздiгiн қамтамасыз ету» туралы 22-баптың 3-тармағында былай делiнген: «Мемлекеттiк органдардың, меншiк түрiне қарамастан, ұйымдар лауазымды тұлғалар жəне азаматтар мына жағдайларды болдырмау үшiн барлық қажеттi шараларды қолдануға мiндеттi:

	1) Қазақстанның ақпараттық тəуелдiлiкке түсуi;

	2) басқа мемлекеттердiң тарапынан ақпараттық экспансияның жасалуы;

	3) ҚР Президентiнiң, Парламентiнiң, Үкiметiнiң жəне ұлттық қауiпсiздiктi қамтамасыз ететiн күштердi ақпараттық құрсауда қалдыру.

	Ендi осы заңның 5-тармағының 2-тармақшасында: «Шетелдiк бұқаралық ақпарат құралдарының ұлттық қауiпсiздiкке қатер төндiретiн мазмұндағы баспасөз өнiмдерiн, теле жəне радио хабарларын таратуға тыйым салынады» делiнген.

	Ақпараттық қауiпсiздiк «Қазақстан-2030» стратегиялық құжатында да дамудың басым бағыттардың бiрi ретiнде көрсетiлген.

	Өкiнiштiсi, бұл ұғымдардың бəрi қағаз бетiнде ғана күшiне ие-ау.

	Жергiлiктi халыққа өз елiнде болып жатқан оқиғалар жайында толыққанды ақпарат бере алмау – алдағы уақытта ұлттық қауiпсiздiгiмiзге орасан зор нұқсан келтiруi мүмкiн.

	Көңiлшектiк кеңпейiлдiлiктен келiп туындай ма? «Қазақтың кең даласындай ақжарқын көңiлi-ай» деп əн салып жүрiп, дархандығымызды – дарақылыққа, бекзаттығымызды – бұқпантайшылыққа, кеңпейiлдiгiмiздi – көңiлшектiкке айырбастап алған жоқпыз ба, осы?

	2010 жыл





ӨЗ АҚПАРАТЫМЫЗ «ӨЗ АУЗЫМЫЗҒА» ЖЕТСЕ...


	Тағы да ұлттық қауiпсiздiк туралы



	Отандық телеарналар ендiгi жерде Қазақстанның жағымды имиджiн жасауға жəне жастарға рухани тəрбие беруге атсалысу жөнiнде мойындарына үлкен жауапкершiлiк алмақ. Бұл жауапкершiлiк шiлде айының соңында Байланыс жəне ақпарат министрлiгi мен республикалық телеарналар басшылары арасында келiсiлген Меморандумға қол қойылғаннан соң күшiне ендi. Сонда Ақпарат министрлiгi «желкелемесе», отандық телеарналар жас буынға рухани тəрбие беру жөнiнде бас қатырмас па едi?

	Осы орайда, алты-жетi жыл бұрын ресейлiк «НТВ» телеарнасына жасалған сараптамалық талдау қорытындысы еске түседi: зерттеу нəтижесiнде осы арнадан берiлетiн телефильмдер мен көрсетiлiмдердiң басым көпшiлiгi зорлық-зомбылық, зұлымдық, қастандық, кiсi өлтiруге қатысты екенi анықталған. Мұны бiлген сарапшылардың өзi жағасын ұстаған көрiнедi. Телевидениенiң жас буын тəрбиесiне ықпалы жөнiнде ресейлiк қоғамда сол кезден берi оқтын-оқтын түрлi мəселелер көтерiлiп, талай шындық ашық айтылып жүр.

	Ал бiздiң телеарналар жас жеткiншек ұрпаққа не көрсетiп, ненi үйретiп жатыр? Өз алдымызға ел болған он тоғыз жылда ақпарат құралдарының ұлт болашағы мен қауiпсiздiгiне тигiзер əсерiн бағамдай алдық па?

	Министрлiк пен телеарналар арасында қабылданған Меморандумнан кейiн не өзгермек?

	Отандық телеарналардың жауапкершiлiгi қалай сақталмақ? Бұл Меморандум шарттарын орындамаған телеарналарға қандай шара қолданылуы мүмкiн? Олардың лицензиясы қайтарылып алына ма, əлде министрлiк оларға ескерту берумен ғана шектеле ме?

	Əлде осы бiр жапырақ қағаздың дабырасымен тағы да «жабулы қазан жабулы» күйiнде қала ма?

	Биылғы жылдың 1 желтоқсанынан бастап Қазақстанда сандық телевизия дəуiрi басталмақ. Ал сəуiр айында Үкiмет Байланыс жəне ақпарат министрлiгiне сандық телевидение стандарттарына сай келмейтiн спутниктiк сигнал қабылдағыштарды елге кiргiзудi шектеу мəселесiн қарауды тапсырған едi. Оның үстiне, елiмiздiң кейбiр аймақтарында тұрғындардың қазақстандық телеарналарды тамашалауға мүмкiндiгi жоқ екенi бiрқатар ақпарат құралдарында, «Түркiстан» газетiнiң бетiнде ұлттық мəселе деңгейiнде көтерiлдi. Бұл жөнiнде бiз «Орысша сайрап, өзбекше «гəпiрген» (11.03.2010 ж.) атты мақалада егжей-тегжейлi жазғанбыз.

	Қызметке жаңадан келген министр қазақ телеарналарын республика аумағында түгел таратудың бiр жолын тапқан сияқты. Жақында Байланыс жəне ақпарат министрлiгi спутниктiк сигнал қабылдағыш құрылғыларды сертификаттаудан өткiзу қажет екенiн мəлiмдедi. Асқар Жұмағалиев бұл жөнiнде:

	«Бұл халықаралық тəжiрибе. Бiз ойдан ештеңе шығарған жоқпыз. Сертификаттау жұмысы басқа техникалық құрылғылар мен жүйелер жұмысына кедергi келтiрiп, қоршаған ортаға жəне адамдарға зиянын тигiзетiн сапасыз құрылғыларды елге кiргiзбес үшiн қажет», – дедi.

	Министрдiң айтуынша, Қытайдан əкелiнген кейбiр сигнал қабылдағышқұрылғыларадамденсаулығына зиян радиожелiлер таратып, кей жағдайда тiптi өрт тұтандыру қаупiн туғызуы мүмкiн.

	Бұған дейiн республикада 1 миллионға жуық спутниктiк «тарелкалар» бар деген ақпарат таратылған едi. Бiрақ сертификаттау жұмысы бұрынырақ елге əкелiнiп, қазiр жұмыс iстеп тұрған «тарелкаларға» қатысы жоқ көрiнедi.

	Ендiгi мəселе – сертификаттау стандарттары енгiзiлгеннен соң, қабылдағыштар бағасының қаншалықты өзгеретiнiне қатысты. Министрдiң айтуынша, баға оншалықты қымбаттамауы керек.

	Ал сертификаттаудан өткен қабылдағышты орнатқан көрермендер ендi тек ресейлiк емес, қазақстандық телеарналар көрсетiлiмдерiн де тамашалай алады.

	Ал бұрынғы «тарелкалардың» сигнал күшейткiш құрылғысын ауыстырса, ол арқылы да қазақстандық телеарналар сигналдарын қабылдауға болады. «Бұл кiшкентай құрылғы онша қымбат емес» дейдi министр.

	Болашақта спутниктiк телевизия антенналарын Қазақстанда шығару жоспарлануда.

	Асқар Жұмағалиев тағы бiр сөзiнде «Ауылдарға байланыс пен телерадио хабарларын таратудың жаңа түрлерi келiп жатыр. Желтоқсан айында бiз спутниктiк телевидениенi iске қосуды жоспарлап отырмыз. Ауыл адамдары 35 телехабарды көретiн болады, олардың бір бөлiгi қазақстандық телеөнiм болмақ», – дедi.

	Бұл жұмыс ойдағыдай атқарылса, қазақстандық телеарналар ел аумағын түгел қамтығаннан кейiн, олардың мазмұны мен қай тiлде хабар тарататындығына да назар аудару керек. Өйткенi, ақпараттың басым бөлiгi мемлекеттiк тiлде болуы да – ұлт қауiпсiздiгiн ойлаған елдiң тiрлiгi.

	Телеарна басшыларымен басқосу үстiнде министр Асқар Жұмағалиев отандық телеарналардың «Тiл туралы» Заңда бекiтiлген мемлекеттiк тiл нормасының сақталуын қатаң қадағалайтынын ескерттi. Ең бастысы, министрлiк алдағы уақытта мемлекеттiк тiлдегi хабарлардың сапалы жасалуына мəн бермек. Ай сайын осы бағытта арнайы мониторинг жүргiзiлiп, оның негiзiнде сараптама жасалып отырады.

	Байланыс жəне ақпарат министрлiгi заңның сақталуын əкiмшiлiк пəрмен арқылы қадағалап отырмаса, жағдай өзгермейтiн сияқты. Өйткенi кейбiр отандық телеарналар мемлекеттiк тiлдегi хабарлардың көбеюiне кедергiнi қолдан жасап отырғандай көрiнедi. «Шахар» телеарнасының бас директоры Қуат Шомбай «Егер «Тiл туралы» Заңның мемлекеттiк тiл нормасы толықтай сақталатын болса, онда бiз кабельдiк телевидениемен бəсекеге түсе алмаймыз», – деп мəлiмдедi. Бiрақ «КТК» телеарнасының бас директоры Арман Шораев «Қазақтiлдi телеарналар сапалы жасалса, оларға деген сұраныс та жоғары болады» деген пiкiрде. Бұлтартпас дəлел ретiнде Шораев мырза «КТК» телеарнасындағы қазақ тiлiндегi сапалы да сұранысы мықты бiрнеше бағдарламаларды мысал еттi.

	Қазiр Министрлiкте «Телерадиохабарлар тарату туралы» заң жобасы жасалу үстiнде. Бұл заң жобасында жастарға рухани тəрбие беру мəселесi мен мемлекеттiк тiлдегi сапалы хабарлардың санын арттыру мəселесi анық көрсетiлсе игi едi...

	Өз ақпаратымыз «өз аузымызға» жететiн күн қашан туар екен?

	2010 жыл





КОМПЬЮТЕР ДЕ ҚАЗАҚША ТҮСIНЕТIН БОЛАДЫ, АЛ ШЕНЕУНIКТЕР ШЕ?




	Қазақ əлiпбиiн латын тiлiне көшiру iсi алдағы жылы бiржола шешiмiн табуы мүмкiн. Тiл мамандары мен ғалымдарды, зиялы қауым мен педагогтарды, саясаткерлер мен журналистердi түрлi дауға тап қылған бұл мəселенiң нүктесiн Мəдениет жəне ақпарат министрлiгi қоймақ. Мұны «Тiл туралы» Заңға 20 жыл толуына орай Астанада өткiзiлген «Мемлекеттiк тiлге – мемлекеттiк қолдау» атты республикалық көрмеде вицеминистр Ғазиз Телебаев мəлiмдедi. Шенеунiктің айтуынша, латын əлiпбиi қазақ тiлiнiң ғаламдық тордағы қолданыс аясын кеңейте түспек. Алдағы уақытта министрлiк қазақша ауызша материалды өздiгiнен компьютерге түсiретiн бағдарлама жасауға ақша бөлмек. Телебаев «Енді компьютер де қазақша түсiнетiн болды», – деп əзiлдеп қойды.

	Компьютердiң өзi қазақша «тiл сындырып» жатқан тұста қазақ тiлi мемлекеттiк тiл мəртебесiн алған 20 жылдан берi 20 сөздiң басын құрап сөйлей алмайтын шенеунiктерiңiз қайтер екен, ə?

	2010 жыл





МЕМЛЕКЕТТIК ТIЛ – ҰЛТТЫ ҰЙЫСТЫРУШЫ ФАКТОР




	Кезiнде саяси жүйенiң пəрменiмен немесе тағдырдың айдауымен қазақ жерiне қоныс аударып, пана iздегендердi қазақ халқы жатсынбай қарсы алды. Орыс, немiс, ингуш, шешен, кəрiс, грек, поляк, т.б. көптеген этнос өкiлдерi қазақ жерiнде жаңа қоныс, шын Отанын тапты. Жүзден аса этнос өкiлдерi қазақ жерiнде өсiп-өнiп, салт-дəстүрiн, туған тiлiн сақтады, мəдениетiн жаңғыртты.

	1991 жылы Қазақстан дербес тəуелсiз мемлекет екендігiн жариялағаннан кейiн, республикадағы өзге этнос азаматтарының белгiлi бiр қобалжуға ұшырағаны рас. Бiрақ ұлтаралық татулыққа, ортақ келiсiмге үндеген мемлекеттiк саясат Қазақстанда тұрып жатқан əрбiр этносқа туған тiлi мен мəдениетiн ұмытпай, оны қайта жаңғыртуға, сонымен бiрге баршаға ортақ азаматтық құндылықтар қалыптастыруға мүмкiндiк бердi. Осы жылдары Қазақстан Президентi Нұрсұлтан Назарбаевтың сөзiмен айтқанда, жүзден аса этностың басын бiрiктiретiн фактор мемлекеттiк тiл екенi анық болды. Тəуелсiздiктiң 20 жылдық тарихы бұл саладағы салиқалы саясаттың абзалдығын байқатты.

	Соңғы жылдары Наурыз, Сабантой, Масленица мейрамдары орталық телеарналар арқылы насихатталып, мемлекеттiк маңыз бере, тойланып жүр. Ал Қазақстан халқының бiрлiгiн əспеттейтiн 1 мамыр мерекесi түрлi ұлттар мен ұлыстардың мерекелiк концерттерi мен ұлттық тағамдары əр ұлттың өзiндiк мəдениетi мен дəстүрiн паш ететiн өнегелi мейрамға айналды.

	Елбасы Ассамблеяның ХIII сессиясында сөйлеген сөзiнде былай дедi: «Бiз барлық қазақстандықтарды бiрiктiрушi фактор – мемлекеттiк тiлдi барынша дамытуға күш саламыз. Барша қазақстандықтардың орыс тiлiн бiлу деңгейi жоғары деңгейде қалуы үшiн бар жағдайды жасаймыз. Барлық ұлттардың өз тiлдерiн үйренуге деген құлшынысын қолдаймыз».

	Қазiргi таңда елiмiздегi 1673 мектепте оқыту орыс тiлiнде жүргiзiледi. 81 мектепте таза өзбек, тəжiк, ұйғыр тiлдерiнде бiлiм берiледi. Ал 108 мектепте Қазақстандағы 22 этностың тiлi оқытылады. Сондай-ақ арнайы мамандандырылған 195 этнолингвистикалық орталық ашылып, оларда балалар мен ересектерге 30 этностың тiлi үйретiлiп жатыр. Басқа этнос өкiлдерiнiң тiлдерiн үйрету үшiн жексенбiлiк мектептер ашуға бюджеттен қаржы бөлiнедi.

	Бұрын ұлттық мəдени орталықтардың жанынан ашылған 200-дей жексенбiлiк мектептерде басқа ұлттардың тiлдерi оқытылатын болса, ендi оларға қоса мемлекеттiк тiлдi үйрету сабақтары да өткiзiледi.

	Бұл саясат ақпараттық салада да көрiнiс тапты. Қазақстанда ұлттық тiлдерде жарық көретiн 300-ден астам бұқаралық ақпарат құралы бар екен. Жалпы алғанда, республикада 15 тiлде газеттер мен журналдар шығады. 8 тiлде радиобағдарлама, 11 тiлде телебағдарламалар хабар таратады. Бұған қоса 19 этностық БАҚ-тарды қолдауға мемлекет қаржы бөлiп отыр.

	Мəдениет саласында Қазақстанда ТМД бойынша бiрде-бiр ел қолына алмаған жұмыс атқарылған. Мысалы ТМД бойынша ұйғыр, немiс, кəрiс театрлары Қазақстанда ғана бар, ал күрд тiлiндегi оқулықтар тек Қазақстанда шығады.

	Қазақстан билiгi жүзден аса этностың əрқайсысына туған тiлi мен мəдениетiн дамытуға жағдай жасауды өз мiндетiне ала отырып, соңғы жылдары мемлекеттiк тiлдi дамытуды, оның ұлтты ұйыстырушы ролiн күшейтудi қолға алды.

	Бүгiнде елiмiзде 4000-ға жуық қазақ мектебi бар. Жалпы саны 25 мыңнан асатын өзге ұлт өкiлдерi қазақ мектептерiнде оқыса, 20 мың бүлдiршiн балабақшаларда қазақша тəрбие алуда. Сондай-ақ 3200-ге тарта жексенбiлiк мектептерде 7 мыңнан астам өзге ұлт балалары қазақ тiлiн үйренiп жүр.

	Жалпы, 5800 мектепте қазақ тiлiнде жəне аралас тiлдерде бiлiм берiледi, бұл республикадағы барлық мектептердiң 76 пайызы. Ал салыстыру үшiн алғанда, 1991 жылы мұндай мектептердiң саны 50 пайыздан аспайтын едi. Тəуелсiздiк алған жылы республикадағы оқушылардың 30 пайызы ғана қазақ тiлiнде бiлiм алса, қазiр олардың саны 60 пайыздан асты.

	Елбасы Қазақстан халқына биылғы Жолдауында былай дедi:

	«Бүгiнде мемлекеттiк тiлдi еркiн меңгерген ересек тұрғындардың үлесi басым көпшiлiктi құрайды. Бұл – Тəуелсiздiктiң орасан зор жетiстiгi. Бiздiң мiндетiмiз – 2017 жылға қарай мемлекеттiк тiлдi бiлетiн қазақстандықтар санын 80 пайызға дейiн жеткiзу. Ал 2020 жылға қарай олар кемiнде 95 пайызды құрауы тиiс. Ендi он жылдан кейiн мектеп бiтiрушiлердiң 100 пайызы мемлекеттiк тiлдi бiлiп шығатын болады. Ол үшiн бiз бəрiн де жасап жатырмыз».

	Қазақ тiлiн бiлетiндер санын 95 пайызға жеткiзу тапсырмасын орындау мақсатында Үкiмет «2011-2020 жылдарға арналған «Тiлдердi қолдану мен дамытудың мемлекеттiк бағдарламасы» аясында нақты шараларды қолға алды.

	Байланыс жəне ақпарат министрлiгi 2015 жылы телевидениеде мемлекеттiк тiлде хабар тарату көлемiн 50 пайызға дейiн жеткiзудi ұсынып отыр. Ақпарат жəне мұрағат комитетiнiң төрағасы Болат Берсебаевтың айтуынша, «Телерадио хабарын тарату туралы» заң жобасы «2012 жылдың 1 қаңтарынан бастап мемлекеттiк тiлдегi теле жəне радиохабарлардың көлемi барлық хабарлардың жиынтық көлемiнiң 25 пайызынан кем болмауы керек, ал 2015 жылдың 1 қаңтарынан бастап 50 пайыздан кем болмауы тиiс». Қазiргi таңда мемлекеттiк тiлдегi хабар тарату көлемi 10 пайыз шамасында.

	Премьер-министр Кəрiм Мəсiмов ақпан айының соңында ресейлiк «Эхо Москвы» радиостанциясына берген сұхбатында мемлекеттiк тiл саясаты туралы былай дедi: «Менiңше, бұл салада өктемшiлдiк жасау орынсыз. Яғни шектен шығуға болмайды. Бiрақ тiлдi үйренуге деген ынта-ықыластың күшеюi үшiн жұмыс iстеу керек. Екiншi жағынан, мен Қазақстанда қазақ тiлiнде сөйлеу мiндеттi болуы қалыпты жағдай деп санаймын. Менiңше, посткеңестiк мемлекеттер арасында тұрғын халықтың 95 пайызы жергiлiктi тiлде сөйлемейтiн ел бiз ғанамыз.

	Бұл қалыпты жағдай, яғни бiз бiрте-бiрте осыған келуiмiз керек. Бұл жерде үлкен сақтық керек. Яғни басты назар – жастарға. Ең əуелi мектеп бiтiрушiлерге, жас ұрпаққа. Басты назарды соларға аударуымыз керек. Яғни жасы 50-ден асқан адамға өмiрiңдi күрт өзгерт деп қинай алмайсың. Ал жастар – басқа əңгiме».

	Бұдан əрi Кəрiм Мəсiмов мемлекеттiк тiлдi дамыту саясаты елiмiздегi тұрақтылық пен татулықты сақтау бағытымен үндес екенiн атап көрсеттi. «Менiңше, тəуелсiздiгiмiздiң 20 жылында, бiздiң Президенттiң жетекшiлiгiмен Қазақстанның бұл мəселеге көзқарасы əрдайым салиқалы болды. Сiздер осы уақыт аралығында елдегi орыстiлдi тұрғындардың наразылығын тудыратындай үстiрт əрекет жасалғанын естiген жоқсыздар ғой. Керiсiнше, мен тағы да қайталап айтайын, бiздегi түйткiл бiздiң орысша сөйлемейтiндiгiмiзде емес, қазақша нашар сөйлейтiндiгiмiзде болып тұр».

	Нұрсұлтан Назарбаев бiр сөзiнде «Қазақстанның болашағы – қазақ тiлiнде» деген едi. Мемлекеттiк тiлдiң ролi жыл санап арта бермек. Шындығында, қазақ тiлi – барша қазақстандықтарға ортақ мемлекеттiк тiл. Мемлекеттiк тiлдi бiлу – өзiн Қазақстан Республикасының азаматымын деп есептейтiн əрбiр адамның парызы.

	2011 жыл





ТIЛ – ТƏУЕЛСIЗДIК ТҰҒЫРЫ




	Жиырма жылдық даму – тарих таразысына салғанда аз уақыт. Бiрақ осы уақыт iшiнде Қазақстан ортақ шаңырақты паналап қалған барша ұлт өкiлдерiне төл салт-дəстүрiн, туған тiлi мен тарихи санасын сақтап қалуға барынша жағдай жасады.

	Бiр сөзiнде Елбасы Оңтүстiк Кореяның үкiмет басшысымен болған əңгiмеден мысал келтiрдi. Шетелдiк шенеунiк Нұрсұлтан Назарбаевқа Қазақстанда тұратын кəрiс ұлты өкiлдерiнiң мəдениетiн, тiлiн сақтап қалуға жағдай жасағаны үшiн алғыс бiлдiрген. Ал оған Нұрсұлтан Назарбаев: «Олар – бiздiң елдiң азаматтары, сондықтан да бұл үшiн рахмет айтудың қажетi шамалы», – деген мазмұнда жауап берiптi.

	Шындығында да, Қазақстан мемлекетi өз азаматтарына, олардың этностық ерекшелiктерiне қарамастан, бəрiне бiрдей өмiр сүруге, дамуға, бiлiм алуға, жайлы тұрмыс құруға жағдай жасап отыр. Жиырма жыл бойы бұл идея бiрлiгi бекем, мүддесi ортақ ұлт қалыптастыруға арналып келедi.

	Баршаға ортақ бiрлiгi берiк мемлекет құру – патриотизм сезiмiнсiз жүзеге асатын шаруа емес.

	Патриотизмнiң түр-түрi бар: ұлттық, империялық, пафосты жəне мемлекеттiк. Қазiргi таңда бiзге осы мемлекеттiк патриотизмдi дамыту маңызды.

	Елбасы көп жиындарда сөйлеген сөзiнде патриотизмдi мемлекеттiк тiлмен байланыстырып жүр. Елбасы Ассамблеяның ХIII сессиясында сөйлеген сөзiнде былай дедi: «Бiз барлық қазақстандықтарды бiрiктiрушi фактор – мемлекеттiк тiлдi барынша дамытуға күш саламыз. Барша қазақстандықтардың орыс тiлiн бiлу деңгейi жоғары деңгейде қалуы үшiн бар жағдайды жасаймыз. Барлық ұлттардың өз тiлдерiн үйренуге деген құлшынысын қолдаймыз».

	Мемлекеттiк тiлдiң қоғамдағы көрiнiсi мемлекеттiк патриотизмнiң қаншалықты дамығандығының көрiнiсi болса керек. Өйткенi тiл – халықтың жүрегi. Тiл – мемлекеттiлiктiң басты нышандарының бiрi. Қазақстан Халқы Ассамблеясының ХII сессиясында сөйлеген сөзiнде Нұрсұлтан Назарбаев: «Мемлекеттік тiл – Ту, Елтаңба, Əнұран сияқты Отанымызды құрайтын символдардың бiрi. Ол барлық азаматтарды бiрiктiруге арналады», – дедi.

	Соңғы кезде мемлекеттiк тiлде қымсынбай таза сөйлейтiн өзге ұлт өкiлдерiнiң саны артты. Оның үстiне, бұл азаматтардың көпшiлiгiнiң мемлекеттiк тiл арқылы қызмет бабында тасы өрге домалап, тұрмысы жақсарып жүргенi де жасыратын жайт емес.

	Ендеше, мемлекеттiк тiлдi үйренудiң əлеуметтiк тиiмдiлiгi артып келедi деген сөз.

	Қазiргi таңда Қазақстанда орта мектепте бiлiм алып жатқан оқушылардың 70 пайызы қазақ мектептерiнде оқып жүр. Оның iшiнде өзге ұлт өкiлдерiнiң ұрпағы да жетерлiк. 1991 жылы олардың саны 30 пайызға жуық болатын. Ресми деректерге жүгiнсек, бүгiнде 25 мыңнан астам өзге ұлт өкiлдерi қазақ мектептерiнде бiлiм алуда. Осы деректiң өзi елдiң болашағы мемлекеттiк тiл тағдырына тiкелей тəуелдi екенiн аңғартатындай.

	Ендi қазақша бiлiм алатын балдырғандар санын кемiнде 80 пайызға жеткiзу керек. Бұл жөнiнде Президенттiң биылғы Жолдауында анық айтылған. «Бүгiнде мемлекеттiк тiлдi еркiн меңгерген ересек тұрғындардың үлесi басым көпшiлiктi құрайды. Бұл – Тəуелсiздiктiң орасан зор жетiстiгi. Бiздiң мiндетiмiз – 2017 жылға қарай мемлекеттiк тiлдi бiлетiн қазақстандықтар санын 80 пайызға дейiн жеткiзу. Ал 2020 жылға қарай олар кемiнде 95 пайызды құрауы тиiс. Ендi он жылдан кейiн мектеп бiтiрушiлердiң 100 пайызы мемлекеттiк тiлдi бiлiп шығатын болады. Ол үшiн бiз барлық жағдайды жасап жатырмыз».

	Президенттiң осы тапсырмасын орындау үшiн Үкiмет «2011-2020 жылдарға арналған «Тiлдердi қолдану мен дамытудың мемлекеттiк бағдарламасы» аясында нақты шараларды қолға алды. Бұл бағдарлама мемлекеттiк тiлдi бiлетiн қазақстандықтар санын кемiнде 95 пайызға жеткiзудi көздейдi.

	«2011-2020 жылдарға арналған «Тiлдердi қолдану мен дамытудыңмемлекеттiкбағдарламасы»туралыҮкiметбасшысы:

	«Халқымыз ел мəдениетi тiлден басталады дейдi. Өткен жылы тiлдердi дамытудың жаңа мемлекеттiк бағдарламасы жасалды. Биыл – бұл бағдарламаны iске асырудың алғашқы жылы. Осы орайда министрлiк (Мəдениет мин. – ред.) мемлекеттiк тiлдi дамытуға айырықша мəн беруi тиiс», – дедi.

	Мемлекеттiк тiлдiң мəртебесiн арттыру мақсатында бiрталай шаралар жасалды. Осындай iзгi бастамалардың бiрi – қазақ тiлiнде 15 томдық түсiндiрме сөздiгiн шығару қолға алынды.

	Мемлекеттiк тiл беделiн көтеру үшiн бұқаралық ақпарат құралдарының тиiмдiлiгiн пайдалану керек. Байланыс жəне ақпарат министрлiгi 2015 жылы телевидениеде мемлекеттiк тiлде хабар тарату көлемiн 50 пайызға дейiн жеткiзудi ұсынып отыр. «Балапан», «Мəдениет» тележобалары – осы саладағы «алғашқы қарлығаштар».

	Жақында ғана Президенттiң жанындағы Мемлекеттiк тiлдi дамыту жөнiндегi қор балаларға арналған қазақша сайтты көзайым еттi. www.balbulaq.kz деп аталған сайтты жасауға «ҚазМұнайГаз» ұлттық компаниясы сеп болған. 6-10 жас аралығындағы бастауыш сынып оқушыларына арналған оқу-əдiстемелiк материалдарын, халық ертегiлерi мен аңыздарын, мультфильмдердi, басқа да ақпараттық-танымдық материалдарды оқуға болады. Интернеттi қазақ балаларының мұқтаждығына бейiмдеуге арналған шара бұдан кейiн де жалғасын табуы тиiс.

	«Ұлттың қуаты – тiлiнде» деген қанатты сөз бар. Ендеше, Қазақстан деген жас мемлекеттiң болашағы мемлекеттiк тiлдiң өркендеуiмен тығыз байланысты. Премьер-министр Кəрiм Мəсiмов мемлекеттiк тiлге қатысты бiр жиында былай деген едi:

	«Өзге тiлдерге құрметпен қарап, ана тiлiмiздiң дəрежесiн көтеру үшiн елiмiздiң барлық азаматтары қазақ тiлiнде сөйлеуi керек».

	Бүгiнгi таңдағы мемлекеттiк саясат мемлекеттiк тiлдi дамытуға, оның 100-ден астам этносты бiрiктiрiп, ұйыстырушы ролiн күшейтуге бағытталған.

	Биылғы халыққа Жолдауда «Түпкi мақсатымыз – елiмiздiң тəуелсiздiгiн баянды ету. Қазақтың ұлт болып өркендеуiне жол ашу. Тiлi мен мəдениетiнiң кең құлаш жаюына мүмкiндiк туғызу» делiнген. Елбасы Тəуелсiздiктi баянды етудiң бiрден-бiр жолы осы екенiн көрсетiп берген жоқ па?!

	Мемлекеттiк тiлдi бiлмеген ұрпақ осы жердi ғасырлар бойы мекендеген, бостандығы үшiн өмiрiн қиған жауынгер халықтың кешегiсiн бiлмейдi. Қонақжайлылықпен, дархандықпен астасқан салты мен дəстүрiне ұйымайды.

	Мемлекеттiк тiлдiң қажеттiлiгiн түсiнбеген ұрпақ осы мемлекеттi құрап отырған қазақ деген халықтың да қадiрiн бiлмейдi.

	Ахмет Байтұрсынов «Тiлi жоғалған жұрттың өзi де жоғалады» деген сөзi əлi өзектi. Қазақстанды мекендеген 16 миллионнан астам халықтан құралған, тəуелсiз мемлекеттi құрған ұлттың мемлекеттiк тiлi – қазақ тiлi екенi мойындалып келедi. Мемлекеттiк тiлдiң мүддесiн барлық ұлт өкiлдерi қорғағанда, мемлекеттiк патриотизмнiң нақ көрiнiсi сол болмақ.

	2011 жыл





ІІІ тарау


	ҰЛТ ӨЗЕГІ





ƏЙЕЛ ПІР МЕ, КҮҢ БЕ?




	Жаздың апшы қуырған ыстығы ма, əлде қоғамымыздың даму соқпағының жолында кездескен бiр белес пе, əйтеуiр, Қазақстанда гендерлiк мəселе тағы бас көтере бастады. «Тағы» дейтiнiмiз, тəуелсiздiк алғаннан кейiн тоқсаныншы жылдардың басында əйел белсендiгiн ту қып көтерген ұрандар көптеп айтылып, əйел құқығын қорғайтын ұйымдар көптеп құрылғаны белгiлi. Тiптi, сол жылдары Қазақстанның Феминистер лигасы құрылған. Одан кейiнгi экономикалық қиыншылықтар, елдегi саяси өзгерiстердiң салдарынан болуы керек, олардың үнi бəсеңдеп қалған едi. Ендi, мiне, экономика тұрақталып, саяси бағытымыз айқындалып, Қазақстан дамыған 50 елдiң қатарына кiремiн деп жанталасып жатқан сəтте олар қайтадан бас көтердi. Неге?

	Гендерлiк мəселе – шындап келгенде, батыстық демократия құндылықтарының бiрi. Жəне оның ең аяулы, ең қымбат құндылықтарының бiрi. Парламентiнiң елу пайызы əйелдерден тұратын Швецияны олар бiзге əрдайым өнеге қылады. Ал қазақ əйелiнiң əлiмсақтан бергi өзiндiк миссиясы бар емес пе? Ел билеген бəйбiшелердiң, еркекшора болып, атқа мiнiп, найза ұстаған қыздардың болғанын төл тарихымыздан бiлемiз, бiрақ қазiргi «ғаламдық» құндылықтарға салсақ, бұл – аз. Əйел үйiнiң емес, Үкiмет пен Парламенттiң төрiнде отыруы керек.

	Гендерлiк мəселенiң ушыққалы тұрғаны сондай, қазiр бұл мəселе жөнiнде терiс пiкiр бiлдiрудiң өзi қауiптi. Сонда да болса, өз ойымыздың бiр ұшығын шығарып көрелiк.

	Гендерлiк мəселелермен айналысатын үкiметтiк емес ұйымдарға халықаралық қорлардан арнайы қаржы, гранттар бөлiнедi. Ол ұйымдар қаржы бөлушiге «Бiз Қазақстан əйелдерiнiң қоғамдық-саяси белсендiлiгiн арттырып жатырмыз» деп құшақ-құшақ ақпар-есеп бередi. Ал, шын мəнiнде, қазақ əйелi бала-шағасын асырау үшiн базарға шыққанда да, одан кейiн табыс табудың көзiн ашып, бiлiмiн жетiлдiрiп, кəсiпкерге айналғанда да, қоғамдық мəселелер жөнiнде өз ойын ашық бiлдiрiп, қоғам адамына айналғанда да – ол ұйымдардың ақыл-кеңесiне жүгiнiп жатқаны шамалы-ау.

	Десе де, Қазақстандағы саясат, бизнесте жүрген əйелдердiң есебiн алып, кiмнiң қайда, не iстеп жүргенiн есептеп отырған ұйымдар бар. Ең лауазымдысы – Президенттiң жанындағы отбасы жəне əйел iстерi жөнiндегi ұлттық комиссия. Бұл комиссия бiздiң қоғамда əйел азаматтардың мемлекеттiң iшкi саясаты, қоғамдық өзгерiстерден, экономикалық өрлеуден тыс қалмауын қадағалайды. 2005-2010 жылдарға бағытталған арнайы бағдарлама осы мəселелердi қамтиды. Кейбiр дерек көздерiне қарағанда, Президент бекiтетiн Сенаттағы жетi орынның белгiлi бiр пайызы тек əйелдерге арналған. Осылайша, Қазақстан Президентi гендерлiк мəселеде таразының екi басын тең ұстап тұрады-мыс.

	Ал Өзбекстанда саяси партиялар туралы заңда партиялардан берiлетiн тiзiмнiң 30 пайызы əйелдерден құралуы керек. Тəжiкстанда бiр палатаны гендерлiк мəселенi ескере отырып, президент жасақтайды.

	Гендерлiк мəселемен айналысатын ұйымдардың мəлiметiне жүгiнсек, əлемде бес қана (!) мемлекетте əйелдерге дауыс беру құқығын берiлмеген.

	Қазiргi таңда Қырғызстан «феминистiк» ұйымдар тарапынан «таяқ жеп» жүр. Өйткенi, елдегi iшкi дүрбелеңнен кейiн билiкке келген жаңа үкiмет пен парламент құрамында əйел заты жоқтың қасы екен. Ендi қырғыз билiгi бұл мəселенiң тiгiсiн жатқызбақ боп жанталасып жатыр. Тiптi, өте белсендi қырғыз əйелдерiн президент жарлығымен лауазымды билiкке тағайындау мəселесi де талқыланып қойған.

	Тереңдеп ойласақ, бiзде гендерлiк саясат болған. Ол тiптi, мектеп партасынан бастап оқытыла бастаған. Кеңестiк идеология əйелдiң орны қазан-ошақ, бала-шағаның қасында емес, ұжымда, ұйымдастыру жұмыстарында, зауыттарда, т.с.с. қоғамдық жерлерде екенiн насихаттаумен болды. Бала сүйiп, ана болған əйелдi емес, комбайншы болып, күнi-түнi түзде жүретiн əйелдi жырға қостық. Жас ана баласының бұғанасы қатпай жатып, оны арнайы бала бақшаға берiп, жұмысқа шығуға асықты. Өйткенi қоғамның талабы солай болатын. Шын мəнiнде, өзiмiз тəуелсiз ел болғаннан кейiн жас анаға үш жылға дейiн бала бағып үйде отыруға рұқсат беретiн заңның қабылдануы – осы саладағы үлкен жаңалық, сенсация едi. Осыдан бiр ұрпақ бұрынғы «коммунист-əйелдерде» ондай мүмкiндiк болған жоқ. Ендеше, гендерлiк мəселеде Батыстың бiздi емес, бiздiң Батысты үйрететiн тəжiрибемiз бар. Батыстың ерлерi əйелге дауыс беру құқығын беру үшiн митинг жасап, ұрандатып жүргенде, қазақ əйелi киiз үйдiң iшiнде отырып-ақ, араздасқан екi елдi бiрiктiретiн шешiм айтқан, ауыл арасын бүлдiрген тентектi тыятын кесiм айтқан. Мiне, демократия, мiне, сөз бостандығы!

	Қоғам əйелдiң əсiре белсендi болғанынан пайда да көредi, зиян да шегедi. Iргелi ел боламын деген халықтың мақсаты – осының зиянының аздау болуына қам жеу. Өйткенi, əйел комбайншы, тракторшы, депутат немесе ұжым жетекшiсi болып жүргенде, қазақы салттан мақұрым, санасы мəңгүрт, ана тiлiн бiлмейтiн ұрпақ өстi. Ендi сол жастарға ата-анасын сыйлауды бiлмейдi деген кiнə тағамыз.

	Шеше мейiрiмiн сезiнбеген балаға əке құрметтеудi кiм үйретедi?

	Əрине, ХХI ғасырдың əйелiн қазан-ошаққа байлап қоя алмайсың. Оның заманы өткен. Қазiргiнiң əйелi мiндетi түрде көзi ашық, жоғары бiлiмдi, белгiлi бiр кəсiптiң иесi болуы керек. Таланты, талабы болса, билiкке араласып, қоғамда жетекшi тұлға болсын. Бiрақ от басы, ошақ қасынан – бала бақша, мектеп, одан кейiн университетке дейiн, бiр сөзбен айтқанда, мемлекеттiк идеология жүргiзетiн бағыт, қажет етсеңiз, мемлекеттiк саясат əйелдiң əйел екенiн, оның мойнындағы үлкен мiндет бала сүйiп, отбасы тыныштығын, бiрлiгiн сақтап, қоғамның жақсы азаматтарын тəрбиелеу екенiн оның есiне салып отыру. Жақсы ұрпақ тəрбиелеу – Парламентте қоғамдық əдiлетсiздiктер туралы жар салып, көшеде ұрандатудан əлдеқайда маңызды болуы керек!

	Менiңше, Кеңес өкiметi əйелдi жарылқаған жоқ, керiсiнше оның мойнындағы Құдай берген, Табиғат сыйлаған ауыр мiндеттердiң санын көбейтiп, оның үстiне қоғамдық жүк артты. Пiр еткен жоқ, күң еттi! Таңнан қара кешке дейiн қоғамдық жұмыстардан шаршап-шалдыққан əйел үйiне келе сала, бала-шаға, отбасы күйбеңдерiне бел шеше араласады. Сонда əйелдiң жаны темiр ме, əлде тəнi темiр ме?

	Адам Ата заманынан берi еркектiң миссиясы өзгерген емес. Ал əйелдiң миссиясы əр дəуiр, əр кезеңде құбылып келедi. Еркек түзде жүрiп, тамақ табуға бейiм тұрса, əйелдiң орны отбасы бiрлiгi мен берекесiн сақтау екендiгiне қарсы дау айтушылар түсiнбейтiн бiр гəп бар. Ерi мен əйелi бiрдей «жауға шапқанда» артта қалған бала-шағаның амандығын кiм ойлайды?

	Гендерлiк мəселенi қозғау «сəн» бе деген де ой келедi. Себебi, экономикалық-саяси реформалардың неше атасын басынан өткерген, əр түрлi формацияларынан өткен қоғам ақыр аяғы шешуiн таппаған түйткiл iздеп бас қатыратын сияқты.

	«Əйел құқығы», «бала құқығы» деген ұғымдардың болуы заңды. Егер əңгiме əйелдердiң зəбiр көруi, ерiксiз талауға немесе саудаға түсуi туралы болса, сөз жоқ, олар заңмен қорғалуы керек.

	Гендерлiк мəселе туралы айтқанда, 2015 жылы Қазақстан халқының санын 20 миллионға жеткiзу мiндетi еске түседi. Бұл да əйел мойнына артылған жүк емес пе? Осы орайда, Қазақстан үкiметi тарапынан жүктi əйелдерге тегiн медициналық көмек көрсету, темiр, йод препараттарын тегiн беру, перзенттi болғанда 1 реттiк жөргекақы мен сəби 1 жасқа толғанша ай сайын жəрдемақы беру, көпбалалы аналарға берiлетiн жəрдемақыны көбейту сияқты шаралар жасалуы құптарлық. Осы бағыттағы мемлекеттiк қамқорлықты əлi де еселей түсуi керек.

	Өйткенi, əйел құқығы – ана құқығы.

	Əлеуметтiк мəселелер толғандыратын мамандардың құлағына «алтын сырға»: 1999-2004 жылдары 19 мың бала асыранды болса, оның 5 мыңын шетелдiктер асырап алған. Жетiмдердi əлеуметтiк өмiрге бейiмдеу, оларды қоғамнан сырт қалдырмау мiне, бас қатырып ойланатын мəселе.

	Шындығында, гендерлiк мəселе – екiжүздi ұстара секiлдi қылпып тұрған мəселе. Абайлап ұстамасаң, жазым етуi мүмкiн. Егер кеңестiк дəуiрдi еске түсiрсек, гендерлiк мəселенiң нағыз «дəуренi жүрiп тұрған» кезең сол емес пе едi? Одан не болды? Қасаң батыстық ұғымға шығыстық кеңпейiл түсiнiгiмiз сыймай, арандап қалмасақ болғаны.

	Ал қоғамдық белсендiлiкке келсек, қазақстандық əйелдер гендерлiк мəселеде ешкiмнен қағажу көрiп жүрген жоқ.

	2007 жыл





ГЕНДЕРЛIК САЯСАТ:


	Сан керек пе, сапа керек пе?



	Гендерлiк мəселе деп ушықтырып жүргенiмiздiң өзi саясат па деген ойымызға дəлел – бүгiнгi таңда саясатта бiлдей бiр еразаматтың қолынан келмейтiн iс тындырып, екiнiң бiрi шыға бермейтiн асудан көрінетін əйелдер бар. Қазақстанда жоғарғы лауазымды иеленген жетi əйел бар екен. Бұл аз ба, көп пе? Гендерлiк мəселенiң «майын iшкендерге» салсақ – аз. Себебi, олардың ойынша Үкiмет пен Парламенттiң елу пайызы – ерлер, елу пайызы – əйелдер болуы керек. Президент ер кiсi болса, премьер-министрдi əйел қауымынан таңдау керек. Ал сандық құрамға сай боламыз деп жүргенде, сапалық құрам шеттеп қалмай ма деген күдiк туындайды.

	Ендеше, гендерлiк тепе-теңдiктi алға тартпай-ақ, мемлекеттiк саясатты өз қолымен жасап жүрген əйелдердiң имиджiне сараптама жасап көрсек.

	Бiз бiлетiн, ел аузында жүрген, тəуелсiз Қазақстанның тарихында еркеккiндiктiлермен бiрдей өз миссиясының жүгiн көтерiп жүрген бiрнеше белгiлi төменетектi тұлғалар бар.

	Айткүл Самақова. Гендерлiк мəселенiң «генералы». Ресмилеп айтқанда, Президент жанындағы отбасы жəне гендерлiк мəселелер жөнiндегi мемлекеттiк комиссияның төрайымы. 57-де. Екi жоғары бiлiмi бар. Сауда министрiнiң орынбасары, Сенат депутаты, Қоршаған ортаны қорғау министрi болған.

	Айткүл Самақова өзiнiң шенеунiк екенiне қоса қазақтың келiнi екенiн мақтан тұтатын əйел. Баласы, екi немересi бар. Барша қазақстандық əйелдердiң жүгiн бiр өзi арқалап жүргеннен кейiн Самақованың əрi əйел, əрi саясаткер болмасқа, таразының екi басын тең ұстамасқа шарасы да жоқ.

	Наталья Коржова. Биыл 49-да. Экономика ғылымдарының докторы. Қаржы министрлiгiнде қарапайым экономистен департамент басшысына дейiн көтерiлген.

	Еңбек жəне халықты əлеуметтiк қорғау министрi болып тұрған кезде аты шықты. Себебi оның министр болған тұсы – қазiргi зейнетақы реформасының жүргiзiлiп, Жинақтаушы зейнетақы қорларының құрыла бастағаны, халықтың жылдар бойы зейнетақы ала алмай, зар қағып жүрген кезi едi. Осы жылдары Коржованың аймақтарды аралап, зейнеткерлермен бетпе-бет кездесiп, Үкiмет саясатын қызғыштай қорғап, аузы-аузына жұқпай сөйлегенi есiмiзде қалыпты.

	Наталья Коржованың күйеуi кезiнде лауазымды тұлға болып жүргенде iстi болып, он жылға сотталып кеткен М.Коржов. Қазiр ерлi-зайыптының қандай қарым-қатынаста екенi белгiсiз. Соның өтеуi көре ме, Коржова ханымның сыртқы келбет, пiшiнге көп мəн беретiндiгi байқалады.

	Зағипа Балиева. Он жылға жуық уақыт Орталық сайлау комиссиясының төрайымы болды. Жоғарғы Кеңестiң депутаты болып та үлгерген. Қазiр Əдiлет министрi. ОСК төрайымы болып тұрған кезiнде журналистер тарапынан көп сынға ұшыраған тұлға. Бiрақ 1999-дың, 2004-тің сайлауларын елдi дағдарысқа ұшыратпай өткiзген еңбегi «еленiп», өз алдына жеке министрлiкке қолы жеттi.

	Биыл қырық тоғызға келген Балиеваның былайғы жұрт бiле бермейтiн тағы бiр қыры бар, ол – төрт баланың анасы.

	Осыдан кейiн бiзде гендерлiк мəселе ушығып тұр деймiз-ау!

	Гүлжан Қарағұсова. 57-де. Экономика ғылымдарының докторы. Еңбек жəне халықты əлеуметтiк қорғау министрi. Бұған дейiн ауыз толтырып айтарлықтай iс тындырмаса да, бiр кiсiнiң мойнына артылған мiндеттi атқарып-ақ жүр.

	Əсiресе, 2008-2010 жылдарға арналған Тұрғын үй бағдарламасын талқылау кезiнде баспанаға мұқтаждарға жанашырлық танытқаннан кейiн оған көп журналистiң iшi жылып қалды.

	Екi ұлы, бiр қызынан қазiр немере сүйiп отыр.

	Үнемi жинақы жүредi, тартымды киiнедi. Депутаттардың сұрағына жауап бере алмай қалғанда, нағыз «əйелдiк» мiнезге басып, күлiп, əңгiме ауанын басқа жаққа аударып жiбергенге шебер.

	Бiрғаным Əйтiмова. Қазақстан тарихындағы алғашқы əйел вице-премьер. Бiлiм жəне ғылым министрi болғанға дейiн елеусiздеу лауазымдарда жүрген. Бiрақ 1986 жылғы Желтоқсан оқиғасынан кейiн: «Сондағы қыздардың шашын жұлар едiм» деген бiр ауыз сөзiмен өзiне бiржола жағымсыз имидж қалыптастырғанымен аты мəлiм.

	Сыртқы имиджiне селқос. Көбiне «жауын жаумай, су болып жүретiннiң» нақ өзi.

	«Кто есть кто?» анықтамалығына Əйтiмова енбей қалған. Əйтiмованың премьер-министр болуына Наталья Коржованың еңбегi айтарлықтай. Өйткенi, гендерлiк саясат жəне отбасы жөнiндегi ұлттық комиссиясының бiр отырысында Коржова премьер-министрдiң бiр орынбасарлығына əйелдi тағайындау туралы өтiнiш айтқан. Президент бұл өтiнiшке құлақ асып, əйелдерден Əйтiмованы вице-премьерлiкке бекiттi.

	Бiрақ, əйтеуiр əйелдi премьерлiкке қояйықшы деп тағайындау ...

	Имиджиологтар əйел саясаткерлердi үш топқа жiктеп қарайды: оның бiрiншiсi – ер-азаматқа бергiсiз əйел, оның бiр мысалы – Ұлыбританияның аты аңызға айналған бұрынғы премьер-министрi Маргарет Тэтчер. Мұндай əйелдердiң киiм киiсi, жүрiс-тұрысынан əйелге тəн тартымдылық пен сымбат көзге ұрса да, iс-əрекетiнде, саясаттағы мiнезiнде ерлерден қалыспайтын табандылық, қайсарлық пен батылдық танылады. Кейбiр сарапшылар, АҚШ-тың қазiргi мемлекеттiк хатшысы Кондолиза Райсты Тэтчердiң «iзбасарына» жатқызады. Мұндай əйелдер киiм киiсiнiң өзiн ресмилiктi сақтаудың бiр құралы деп түсiнедi жəне оны өзiнiң ерiк-жiгерiнiң мықтылығын байқату үшiн пайдаланады.

	Саясатта табанды мiнезi мен əйелдiк сипатын қатар алып жүрген тұлғаларға Айткүл Самақова мен Зағипа Балиеваны жатқызуға болар.

	Саясатта жүрiп, өзiнiң əйел екенiн ұмытып кететiн тұлғалар да болады. Германияның канцлерi Ангела Меркельдi осы топқа жатқызу мойындалса, бiз өз тарапымыздан бұл топқа Бiрғаным Əйтiмованы жатқызар едiк. Ангела Меркельдiң өз сыртқы келбетiне мүлдем көңiл аудармайтындығын сарапшылар оның священнiктiң қызына тəн имиджге сай болғысы келедi деп топшылайды. Канцлердiң имиджмейкерлерi оны аз-маз болса да, опа-далап жағуға əрең көндiрген көрiнедi.

	Бiрғаным Əйiтiмоваға да имиджмейкер жалдау артық болмас едi...

	Ал өзiнiң əйел екендiгiн саясатта басты қару ретiнде пайдаланатын тұлғалар да болады. Латвияның президентi Вайра Вике-Фрейбергтi осы топтың «көшбасшысы» деуге де болар. Бұл əйелдiң сыртқы имиджiне тəнтi болғандар Ресейде тiптi, «Вайра Викенiң табынушылары» атты сайт ашқан. Əлемде бар-жоғы алты əйел президент болса, солардың iшiндегi ең көрнектiсi, ең сүйкiмдiсi (сыртқы келбетi жағынан) де – Вайра Вике-Фрейберг.

	Ашық түстi киiм киiп, жарқырап жүруi жағынан Наталья Коржованы, Гүлжан Қарағұсованы осы топқа жатқызамыз.

	Бiр қарағанда, бiзде өз «Маргарет Тэтчерiмiз» де, «Ангела Меркелiмiз» де, «Вайра Вике-Фрейбергiмiз» де бар. Ендеше, гендерлiк мəселе ақсап жатыр деп дабыл соғудың жөнi жоқ-ау.

	2007 жыл





ТЕТІК КІМНІҢ ҚОЛЫНДА?




	Кеңес заманынан қалған сол сөз рас-ау, шамасы. «Істің тетігі білікті кадрдың қолында» дейтін ол кезде. Сайып келгенде, істің, яғни мемлекетті басқарудың тетігі – білімді, иманды, адал кадрлерімізде. Бізде олар бар ма? Бұл сұраққа келгенде, күмілжіп қаламыз... Өйткені қолда бар мəліметтер жақсы кадрді жасақтау існің өзі жолға дұрыс қойылмағанын көрсетеді.

	Соңғы айтулы тағайындаулар – Марат Тажиннің Президенттің көмекшісі–Қауіпсіздік кеңесінің хатшысы қызметіне қайта тағайындалып, мемлекеттік хатшы Қанат Саудабаевқа сыртқы істер министрі қызметінің қоса берілуі сарапшылар тарапынан жан-жақты талданды. Бұл жөнінде өзге басылымдарда терең сараптама жасалғандықтан, бұл азаматтар осы қызметтерге қаншалықты лайықты немесе олар не үшін бұрын атқарған қызметтеріне қайта тағайындалып отыр деген сұрақтарға жауап беруді мақсат тұтпаймыз. Оның орнына, Айдың екінші беті секілді одан да маңыздырақ мəселеге назар аударайық: бізде кадр резерві бар ма, жоқ па? Соңғы он сегіз жыл ішінде ірі лауазымдық тағайындаулар кезінде белгілі бір азаматтардың ғана есімдері аталып жүрген жоқ па?

	Қазір Қазақстанның билік басындағылардың дені (əлде – бəрі де) – Президент командасындағы азаматтар. Осылай екенін олар жасырмақ тұрмақ, айрықша мақтанышпен айтады. Осы орайда, кейбір азаматтардың өзінің «Президент адамы» екенін жалпақ жұртшылыққа жария еткен оқиғалары да еске түсіп отыр. Президенттің өзі де осыдан бірнеше жыл бұрын кезекті кадрлық тағайындаулар кезінде «Бұлар – менің карта колодасындағы «көзірлерім» деп айтып салғаны бар. Содан бері бізде «Президент көзірлері» деген термин саяси қолданысқа енді.

	Соңғы бес-алты жылда қарапайым оқырманның өзі де байқап жүрген жайт қалыптасты: республиканың бір облысының əкімі қызметінен «басқа қызметке ауысуына байланысты» босаған жағдайда, міндетті түрде министр қызметіне немесе премьердің орынбасарлығына тағайындалады, ал əлдебір министр қызметінен босап үлгірмей жатып, облыс əкімі болып шыға келеді. Немесе шетелге Елші болып кете барады. Тіпті бір облысты басқарып тұрған кезде кейбір өрескел қателіктермен «көзге түскен» əкімнің өзі «бос» қалмайды, тым құрығанда Президенттің кеңесшісі деген қызметке тағайындалады. Президенттің өзі айтпақшы, санаулы «ойыншыдан» тұратын карта колодасын сапырып, қайсысының қайда баратынын шешіп отырғандай. Мұның ең соңғы үлгісі – Тажин мен Саудабаевтың бұрын атқарған қызметтеріне қайта тағайындалулары. Мұндай жағдайда ең қауіптісі – бұл колодаға жаңа «ойыншының» кірігуі əдетте өте қиын, кадрлық құрам жаңартылмайды, ал «ойыншылар» уақыт оза қартайып, шаршап-шалдықса да, «ойыннан» шыға алмайды.

	Айтпақшы, жас демекші, шындығында да «Президент көзірлерінің» біразы зейнетке шығатын жасқа таяп қалды.

	Мысалы, жақында ғана екі бірдей қызметтің тұтқасын ұстаған Қанат Саудабаев биыл пайғамбар жасы – 63-те. Саудабаевтың бұған дейiн шет елдерде Төтенше жəне Өкiлеттi Елшi болып қызмет iстеген он бес жылдық тəжiрибесi бар. Президенттiң өзi айтпақшы, «оны Еуропада, АҚШ-та, Ресейде жақсы таниды». Қанша жылдық тəжірибесі болса да, қанша жерден Президентке «адал» болса да, Саудабаев биыл заң жүзінде зейнетке шығуы керек.

	Қазақстанда министрлік қызметті ең көп атқарған азамат – Владимир Школьник биыл 60 жасқа толған тойын дүбірлетіп өткізді. Төтенше жағдайлар министрі Владимир Божко мен туризм мен спорт министрі Темірхан Досмұханбетовтер де биыл 60-ты толтырды.

	Дегенмен, біздің министрлер арасында «жастар» да бар. Индустрия жəне сауда министрі Əсет Исекешовтің жасы 38-де. Премьер-министрдің орынбасары Ербол Орынбаевтың да жасы əлі 40-қа жеткен жоқ. Жасына байланысты ма, əлде басқадай себеп бар ма, бұл азаматтар «Президент колодасында» елеусіздеу жүрген сияқты.

	Жастар туралы сөз болғанда, Президенттің «Болашақ» стипендиясы арқылы шетелдің атағы дардай университетінде білім алып, елге оралған соң, бірден лауазымды қызметтің тұтқасын ұстаған бір-екі азамат еске түсіп отыр. Бұл азаматтар «шү-у» дегеннен жоғарғы орынтақтарға отырып, көзді ашып-жұмғанша министрдің орынбасары деген қызметке дейін жеткен болатын. Олардың бірі – статистика агенттiгi төрағасының бұрынғы орынбасары Бiрлiк Меңдiбаев, екіншісі – қоршаған ортаны қорғау министрінің бұрынғы орынбасары Əлжан Бiрəлиев. Екеуі де – «Болашақ» бағдарламасының түлектері. Осы қызметтерін атқарып жүрген кезінде екеуі де сыбайлас жемқорлықпен байланысы бар деген күдікпен ұсталып, істі болды.

	Сонымен, жақсы кадрды жасақтау мəселесі күн тəртібінен түспей тұр. Соңғы кезде еліміздегі бірден-бір ықпалды партия – «Нұр Отанның» саяси кеңесі бюросында дүркін-дүркін осы мəселе көтеріліп жүр. Қызыл сөз бен жалаң ұранды қайтеміз, дегенмен бізді елең еткізген жаңалық – партияның республика бойынша кадрлар резервінің жасақталуы еді. Бұл резеврке қазіргі таңда атқарушы органдарда, ұлттық холдингтерде, басқа да мемлекеттік мекемелерде жұмыс істеп жүрген 500-дей азамат енген.

	Енді алдағы уақытта əлдеқандай лауазымды орын босаса, оған лайықты азамат осы тізімнен таңдалады деген сөз. Бұл тізімге тек «Нұр Отан» партиясына мүше азаматтар енгені анық. Сонда бұл партияда жоқ немесе саяси көзқарасы бойынша басқа партияда тіркелген білікті маман, білімді азаматтар республикалық кадр резервінен тыс қала ма?

	«Нұр Отан» қазіргі таңда Парламент пен Үкіметті жасақтап отырған бірден-бір саяси партия болғандықтан, оның кадрлық тізіміне енбеген адамның бұл саяси жүйе ауыспай лауазымды қызметке тұруы күмəнді емес пе?

	Партияның кадрлық резервіне кімдердің енгені бізге беймəлім. Партияның баспасөз қызметі таратқан ақпаратқа жүгінсек, оған енгізілген азаматтар тізімін партияның аймақтардағы филиалдары ұсынған көрінеді. Дегенмен де, билік партиясы болғандықтан, «Нұр Отанның» кадрлық резервіне енетін адамдар тізмін жұртшылыққа таныстырып, ол адамдардың елге сіңірген еңбегі мен білімі, біліктілігі жөнінде толығырақ мəлімет таратқан жөн бе дейміз.

	Халық өзінің тағдырын шешетін адамдарды түстеп танығаны мақұл-ақ.

	Əзірше, біздегі кадрлар мектебінің қалыптасу үрдісінің бірнеше ерекшеліктеріне тоқталсақ.

	Əуелі назар аударатын ерекшелік – сыбайластық немесе жең ұшынан жалғасу.

	Қазақстандық кадрдың қалыптасу мектебі кезіндегі кеңестік жүйенің «XEROX-көшірмесі» іспетті. Бір білікті азамат лауазымды қызметке тұрса, оған қоса бір топ адам «қызмет ауыстырады». Басшымен бірге оның көмекшілері, орынбасарлары, хатшысы, жүргізушісі, т.б. қоса келеді. Кейбір сарапшылар бұл үдерісті «командалық əдістеме» деп те атайды. Жеке шаруашылық болса мейлі ғой, əңгіме мемлекеттік қызмет туралы емес пе? Бұл əдеттің жалпылама сипат алғаны соншама – мемлекеттік қызметті əкесінен қалған мұрадай көріп, іні-туысқанға, бала-шағаға «қалдырып» кеткісі келетін азаматтарымыз да баршылық. Мұның өзі кей азаматтардың бойында тоғышарлықты ушықтырады. Сондай-ақ қара халықтан өзін үстем санайтын псевдоэлиталық психологияның кең таралуына жол ашады.

	Тəуелсіз ел болғалы мемлекеттік қызметтің қадірі қашты – ол жемқорлыққа белшесінен батты. Қазір мемлекеттік қызметті халыққа еңбек етудің жолы деп санайтын шенеунікті емге таппайсыз. Көпке топырақ шашудан аулақпыз, ел билігінде мемлекетшіл, халықшыл тұлғалар баршылық, бірақ мемлекеттік қызметке деген қоғамдық көзқарас өзгермей, олардың мерейі үстем болуы мүмкін емес.

	Мемлекеттік қызметке қазіргі көзқарас қандай? Ең əуелі, сол қызметтің өзіне тамыр-таныссыз, əлдебір «көкенің» не ақшаның көмегінсіз жұмысқа тұру мүмкін емес деп білу. Екіншіден, осы қызметті жеке басының əл-ауқатын оңалтып, тұрмысын түзеп алу мақсатында оңды-солды пайдалану.

	1999 жылы мемлекеттік қызметке байқау арқылы тұру талабы заң жүзінде бекітілді. Əуелгіде тамыр-таныссыз, өз біліктігімен жұмысқа тұрудың тамаша тəсілі болып көрінсе де, соңғы бес-алты жылда бұл əдістің шынайылығына күмəнмен қараушылар көбейді. Өйткені, заң жүзінде белгіленген тəртіппен жүргізілетін тестілеу жүйесін белден басу фактілері тіркеле бастады.

	Мемлекеттiк қызметкерлердi жұмысқа қабылдау əлдеқашан компьютерлiк тестiлеуге көшсе де, бұл жерде əзiр «бармақ басты, көз қыстының» дəуренi жүрiп тұр. Газет беттерiнде жиi жарияланатын «Əкiмшiлiк бос орындарға конкурс жариялайды» деген хабарландырулардың артында көбiне сол орынға əкiмшiлiк өзi дайындап қойған адамдар бар көрiнедi.

	«Сыбайлас жемқорлыққа қарсы күрес туралы» заңды бiз ТМД елдерiнiң iшiнде бiрiншi болып қабылдадық. Сондай-ақ Қылмыстық кодекс пен Əкiмшiлiк қылмыстық бұзушылықтар туралы кодекске арнайы өзгертулер енгiзiлдi. Бiрақ заңның қағаз жүзiнде қабылдануы бар да, оның өмiрге енiп, жұмыс iстеуi бар. Бiзде заңның орындалуы он бес жылдан берi оңала алмай келе жатқан iс.

	Бұл аз болса, бiзде мемлекет қызметкерлерiнiң «Ар-намыс кодексі» бар. Оның үстiне, 2006-2010 жылдар аралығын қамтитын «Сыбайлас жемқорлыққа қарсы күрес туралы» мемлекеттiк бағдарлама қабылданған.

	Жемқорлықтың тамырын жою мақсатымен Президент Нұрсұлтан Назарбаев барлық мемлекеттiк қызметкерлердiң, оның iшiнде құқық қорғау, сот қызметкерлерiнiң айлық жалақысын тұрақты түрде өсiрiп отыру жөнiнде мəселенi ұдайы көтерiп келедi. Бiрақ ағаштың өзегiне түскен құрт секiлдi, қоғамның өн бойына тамыр жайған жемқорлыққа бұл да тосқауыл болар емес. Мемлекеттік қызметкер – ең əуелі өз мемлекетінің рəміздері мен құндылықтарына, заңдарына құрметпен қарайтын, азаматтық сана-сезімі жоғары азамат болса керек. Бірақ заңды құрметтесе – жемқорлық былығына араласпас еді, ал азаматтық сана-сезімі жоғары болса – ең əуелі мемлекеттік тілді біліп, оны күнделікті жұмыс тіліне айналдырса керек еді.

	Ал біздің шенеуніктердің мемлекеттік тілді меңгеруі – əлі күнге дейін «Сəлеметсіздер ме?» мен «Сау болыңыздармен» шектеліп тұр. Осы екі ауыз сөздің арасындағы ойын орысша жеткізеді.

	«Тілдер туралы» заңның қабылданғанына 20 жыл толғанын мемлекеттік деңгейде атап өттік. Бұл заңға айрықша мəн беруіміздің себебі – оның қазақ тіліне мемлекеттік тіл мəртебесін алып беруіне байланысты. Заңды құрметтейтін шенеунік қазақ тілінің заңмен бекіген мемлекеттік деген мəртебесіне құрметпен қарап, оның билік органдарында кең қолданысқа енуіне жағдай жасауы керек емес пе?

	Осының бəріне қарағанда, мемлекеттік қызметкердің «Ар-намыс кодексі» де аяқасты болып жатыр-ау деген ой туады.

	Жалпы, біздің шенеуніктердің арасын індеттей жайлаған жағымсыз қылықтарды айтып тауыса алмайсың: өтірік айту, өтірік мақтау, өтірік ақпар беру, өтірік ақша бөліп, оны «өзара» бөліп алу, өтірік... солай тізе беруге болады.

	Соңғы кезде біз байқаған бір жағдай – біздің шенеуніктеріміз енді өздерінің өтірігін жасырып-жабу үшін Елбасыны қалқан етіп алған сияқты: премьер-министрден бастап облыс əкіміне (бəлкім, ауыл əкімдеріне дейін шығар) дейінгі шенеуніктердің екі сөзінің бірі – «Президент айтпақшы», «Президенттің тапсырмасы бойынша».

	Республикада қолға алынған қандай бір шара немес оқиға болсын бəрін Президенттің атымен байланыстырады. Елді дағдарыстан құтқару үшін жасалған «Жол картасы» да – Президенттің тапсырмасы. Ал жақсы істің абыройын көтерген Елбасы сол қолға алынған іс-жоспарларды жергілікті шенеуніктер жемқорлықпен былғап, сыбайластықпен соңын сиырқұйымшақтатып жібергенде, обалын қоса арқалай ма?

	Президенттің идеологтары мұны ойлай ма?

	Қазірдің өзінде «Жол картасының» бұл бағдарламаны орындау барысында жүргізілген мемлекеттiк сатып алулар кезiнде көптеген заң бұзушылықтардың болғаны анықталып, соңғы екi айда он адам əкiмшiлiк жазаға тартылған. Ал жалпы республика бойынша жасалып жатқан іс-шаралар мен түрлі бағдарламалардың ақсауына кім жауапты?

	Мемлекеттік қызметкердің бойында жауапкершілік сезімін жетілдіру керек. Өкінішке қарай, біздің шенеуніктердің əрқайсысы осыны сезінеді дей алмаймыз.

	Қорыта айтқанда, біздің мемлекеттік қызметкерлерге Иман керек. Иманы болса, ол қызметкер заңнан аттап баспайды, өтірік ақпар бермейді, шын ықыласымен жұмыс істеп, жағымпаздық пен тоғышарлықтан бойын аулақ салады, мемлекеттік тілде сөйлейді.

	Бірақ билік жүйесінің өзі сыбайлас жемқорлықпен ауыз жаласқан, мемлекеттік лауызымды шенеуніктер жемқорлыққа белшесінен батқан, өз өтірігіне өзі бас шұлғып, өзін-өзі алдаған сұм қоғамда иманды, сауатты, білімді де білікті кадрларды қайдан алатынымыз, қалайша жасақтайтынымыз түсініксіз-ау...

	Ел басқару тетігі кімдердің қолында?

	2010 жыл





ҰЛТ ҚҰЖАТЫ НЕМЕСЕ БИЛІК НЕДЕН ҮРІКТІ?




	Сиыр жылы аяқ астынан ушығып, қоғамда айтарлықтай дүрбелең тудырған «Доктрина мəселесі» барыс жылына мұра болып қалды. Дегенмен, оның аяғы «сиырқұйымшақтанып» кетпесе дейміз. Өйткені, «доктринаны қабылдау не қабылдамау мəселесі» қазақ қоғамы үшін намысты қолдан өлтірудің не өлтірмеудің əңгімесіне айналды.

	Былтырғы жылы 3 қараша күні Қазақстан халқы ассамблеясының (ҚХА) ХV сессиясында Президент, ҚХА төрағасы Нұрсұлтан Назарбаев «Ұлттық бірлік – біздің стратегиялық таңдауымыз» деген тақырыпта баяндама жасаған болатын. Осы алқалы жиында Елбасы мынандай ой айтқан. «Тұтастай Қазақстан халқы Ассамблеясы жаңа идеялар туындатушы жəне сонымен бірге, мемлекеттің ұлттық бірлік саясатының сенімді тірегі болуға тиіс. Нақ сондықтан өткен сессияда мен Қазақстанның Ұлттық бірлік доктринасының жобасын əзірлеуді тапсырғанмын. ...Өз тарапымнан осы құжат қандай болуы керек деген ойларыммен бөліскім келеді. Доктрина, бір жағынан, біздің азды-көпті тəжірибеміздің қорытындылануы, ал екінші жағынан – алға ілгерілеудің, ұлт саясатын жүргізудің ұзақ мерзімді жəне орта мерзімді стратегияларының, елдегі саяси тұрақтылықты, бірлік пен келісімді одан əрі нығайтудың берік негізі болуы тиіс. Осынау стратегиялық құжатты əзірлеу барысында Ассамблеяның практикалық жұмысында да жіті назар аударуды қажет ететін бірқатар маңызды жайттар бар. Ұлттық бірлік доктринасы басты үш сұраққа нақты да ұғынықты жауап беруі тиіс. Бірінші сұрақ – ұлттық бірлік дегенде біз нені түсінеміз. Демек, біздің елімізде тұратын топтасқан этностық, діни жəне басқа əлеуметтік-мəдени топтардың қоғамдастығы болуы керек. Айталық, ең көпұлтты ел – АҚШ, онда жүздеген этностар бар, бірақтаолардың бəрі– америкалықтар. Бразилияда ресми сапармен болғанда мен мынаны байқадым: бұл ел де көпұлтты, бірақ та барлық тұрғындар – бразилиялықтар. Осы заманғы Француз республикасындағы бұрынғы отарларындағы азаматтар өздерін француз ұлтына жатқызады. Осыған ұқсас үдерістер Австралияда, Малайзияда, Сингапурда, Үндістанда жəне басқа елдерде жүріп жатыр. Осы заманғы əлемде ұлттық бірлік ортақ мемлекетті бірлесіп құру, толеранттылық, азаматтық жəне осы елдің мемлекеттік тілін міндетті түрде білу секілді шарттармен анықталады. Біз осы жолмен жүруге тиіспіз. Бірақ бұл үшін уақыт керек. Бізге асығуға болмайды». Қазақтың жалпақ тілімен айтқанда, «бояушы-бояушы дегенге сақалын бояйдының» керін келтіріп, Президент Əкімшілігі шала дайындалған, қазақ тіліне сауатсыз аударылған құжатты жұртшылықтың талқылауына «өткізді».

	Осы таңда көзі қарақты қауым, ұлт жанашырлары өре түрегеліп, «Ел бірлігі» доктринасының жобасын қабылдауға үзілді-кесілді қарсы шықты. Ал белгiлi ақын, «Мемлекеттiк тiл» қоғамдық қозғалысының төрағасы Мұхтар Шаханов болса, билік бұл доктрина жобасын қабылдаған күнде 3000-ға жуық азаматтарды бастап, Тəуелсіздікалаңында ашаршылық жариялауға дайын екенін мəлім етті.

	Осы күндері Мұхтар Шаханов ағамыздың ұлт тұлғасына айналғанын несіне жоққа шығарамыз?

	Бұл күндердің ең үлкен сабағы – Тəуелсіздік алған күннен бері қоғамда қордаланған қазақтың мұңы, қазақтың қайғысы қалқып су бетіне шықты, билік əдейі көзін жұмып келген жайттарға амалсыз мойын бұруға, тіпті оған жауап беруге мəжбүр болды.

	Мұның дəлелі – Президент Əкiмшiлiгi басшысының орынбасары Мəулен Əшiмбаевтан арнайы жауап-хат келiп түскендiгi. Мəулен Əшiмбаевтың айтуынша, қоғамда дүрбелең пiкiр туғызған «Ел бiрлiгі» доктринасын республика көлемiнде талқылау қарсылық танытушы топтардан ұсыныс келгенше, 2010 жылдың 20 қаңтарына дейiн тоқтатылады.

	«Ұсыныстарыңызды арнайы құрылған жұмыс тобында бiрiгiп қарап, ортақ шешiмге келiп, бiрлесiп жоба жасағанды қолдаймыз. Ортақ мақсат үшiн бiрге жұмыс iстегенiмiз бəрiмiзге абырой болар еді» делінген хатта.

	Шахановтың сөзімен айтқанда, бұл жеңіс емей, не еді? «Бұл – 1986 жылғы Желтоқсан көтерілісінен кейін ұзақ жылдар бойына қалғып кеткен ұлттық намыстың қайтадан бас көтеруі екені даусыз. Тіпті біздің билікпен келісімге келіп, республика халқына тоқтау айтқан сөзімізден кейін де еліміздің түпкір-түкпірінен жолданған хаттар, соғылған телефон қоңыраулары, Атыраудан, Шымкенттен, Қызылордадан, Павлодардан, Ақтөбеден, Жаңаөзеннен, Тараздан, Өскеменнен Алматыға ұлтжанды азаматтардың ұйымдасқан түрде топ-топ боп жиналуы – осының айғағы. Билік үшін бұл күтпеген жағдай еді. Ең бастысы «Америкалық ұлт» негізінде құрылған, бүкіл халықтың талқылауына ұсынылған «Ел бірлігі» доктринасының уақытша тоқтатылуы жəне оған көп жылдан бергі жинақталған ұлттық мүдде төңірегіндегі проблемаларды енгізуге мүмкіндік алуымыз, Қытайға жер беруді тежеуіміз, мемлекеттік тіл туралы арнайы заң қабылдауға, қазақ тілінде 3 телеарна ашуға биліктің уəде етуі – аз жеңіс пе?» дейді ақын.

	Сонымен, билік осы жылдарда ұлттық саясат туралы ашық əңгіме қозғап, аңдаусызда көп жыл іште бұрқылдап қайнап жатқан қазанның қақпағын ашты: қазақтың қордаланған мəселелерін тыңдауға, жауап беруге, қарекет қылуға міндеттеме алды. Бұдан кейінгі оқиға енді қалай өрбімек, бұл – сіз бен бізге байланысты.

	Қазіргі таңдағы басты мəселе – қазақ ұлт ретінде қалыптасып үлгере ме, жоқ па? Ұлт ретінде болып-толып үлгірмей жатып, жаһанданудың лебімен жұтылып, өзгенің қалыбына ене ме? Ең үлкен үміт те, ең үлкен қауіп те – осында.

	Сондықтан, бүгінгі биліктің алаңсыз атқан оғы кездейсоқ болса да, негізгі мəселенің дөп өзіне тиді: қазаққа ендігі таңда ұлттық саясат керек, терең байыпталған, жан-жақты ойластырылған ұлттық саясатты түзу керек.

	Ал бүгінде Қазақстанда ұлт саясатын жасауды көздеген құжат екеу емес, үшеу. Елді дүрліктірген дау «Ел бірлігі» доктринасының жобасынан шықса да, қазір ел аузында «Тəуелсіздікті қорғау» халықтық қозғалыс мүшелері ұсынған Ұлттық саясат тұжырымдамасының жобасы жан-жақты талқыға түсіп жатса да, осы құжаттармен қатар талқылануға тиіс үшінші құжат туралы айтпай кету қиянат болар.

	Үшіншісі деп отырғанымыз, шындығын айтқанда, ең бірінші болып жарияланған, философия ғылымының докторы Амангелді Айталының жетекшілігімен «Ақ жол» партиясы мүшелерінің тобы əзірлеген «Қазақстан Республикасының 2010 – 2020 жылдарға арналған жаңа ұлттық саясат тұжырымдамасы» жобасы болатын. 2009 жылдың қыркүйек айында жарияланған құжат қоғамда бəлендей толқу тудыра алмады деуге болады. «Неге бұлай?» деген сұрағымызға осы партияның төрағасы Əлихан Бəйменов былай деп жауап берді:

	«...Мəселе – идеяның жеткіліксіздігінде емес немесе біздің концепциямызға ешкімнің қызықпай тұрғанында емес, мəселе – ақпараттық құрсауда. Мысалы, сол тұжырымдаманы жариялағанда, баспасөз мəслихатын өткіздік. Ұлт бағытында жазатын басылымдар келген жоқ. Біраз ғана басылым жəне бес-алты телеарна болды. Бірақ оның біреуі де көрсеткен жоқ» дейді.

	Бұдан кейін жұртшылыққа жария болған құжат – Елбасының тікелей тапсырмасымен дайындалып, 2009 жылдың 26 қазан күні Қазақстан халқы ассамблеясының кеңейтілген отырысында мемлекеттік хатшы – сыртқы істер министрі Қанат Саудабаев таныстырған «Ел бірлігі» доктринасының жобасы. Саудабаевтың айтуынша, бұл құжат қабылданғаннан кейін бағдарламаға айналып, елдің ұлттық саясатының негізін қалауға тиіс болатын.

	Үшінші құжат – осы жылдың 18 қаңтарында «Тəуелсіздікті қорғау» халықтық қозғалысының ұйымдастыру кеңесінде қабылданып, талқылауға ұсынылған «Қазақстан Республикасы Ұлттық саясатының тұжырымдамасы (2015 жылға дейін іске асырылатын міндеттер)». Бұл құжатты Мұхтар Шаханов бастаған ұлт жанашырлары талқылауға ұсынып, жан-жақты насихаттауға күш салып отыр.

	Білетіндердің айтуынша, шындығында «Ел бірлігі» доктринасының жобасын жасаушылар оның соңы осындай дау-жанжалға ұласып кетеді деп мүлде ойламаса керек. Баяғы «Президент айтты, біз орындадық» дегенге сай, шалағай тірліктің кері. Дегенмен «ұлттық саясат» деген ұғымды кеңінен пайдалана отырып, қазақ ұлтының мұң-мұқтажын мүлде назардан тыс қалдыруды тек саяси сауатсыздыққа жатқызғанымыз қалай болар екен?

	«Ел бірлігі» доктринасының бір «ерекшелігі» – онда «қазақ халқы» деген ұғым-тіркес жоқтың қасы. Оның орнына, «Қазақстан», «қазақстандық қоғам», «көпэтностық қоғам», «қазақстандықтар» жəне «Қазақстан халқы» ұғымдары молынан пайдаланылған. «Ұлттық саясаттың мақсаттары, міндеттері, ұстанымдары, сондай-ақ оны іске асырудың негізгі бағыттары баяндалған» құжат жобасында қазақ халқы туралы, оның тарихы, мəдениеті, тағдыры туралы, бүгінгі бейбітсүйгіш қоғамды ұйыстырудағы еңбегі, мінезі туралы бір ауыз сөз жоқ.

	Оқыңыз: «Тəуелсіздікке ие болған алғашқы күннен бастап қазақстандық қоғамды ұйыстыру, барлық этностық топтардың тең құқықты өмір сүруін қамтамасыз ету мемлекеттің ұлттық саясатының іргелі бағытына айналады. Өтпелі кезеңнің күрделі жағдайында мемлекеттің мақсатты жəне дəйекті саясатының арқасында Қазақстанда этносаралық негіздегі қақтығыс, тұрақсыздық пен қоғамдағы жіктелу бола қойған жоқ». Доктринаны ежіктеп оқыған адамға қазіргі Қазақстанда тыныштық пен бейбітшілік өзінен-өзі орнай қалғандай, этносаралық татулық – өмірдің қалыпты заңдылығындай көрінеді. Ал осы жердің иесі, мемлекетқұраушы басты ұлт – қазақ халқы туралы сөз арасында ғана сілтеме жасалғанына қарап, əңгіме жойылудың аз-ақ алдында тұрған, ұлттық сипатынан айрылған халыққа қатысты сияқты əсер аласыз.

	«Ғасырлар бойы қазақтардың тарихи мекенінде əралуан мəдениеттің, дін мен дəстүрлерді ұстанған көптеген халықтардың тағдыры тоғысты. Нəтижесінде 140 этнос пен 40 конфессия өкілдері қазақтармен қоян-қолтық бейбіт өмір сүретіндей жағдай қалыптасты». Салқынқанды сабырмен оқысаңыз, соншама ұлт өкілдері өз еркімен қазақ жеріне көшіп келіп, қазақтармен тату-тəтті көршінің қағидасына сүйеніп өмір сүре берген сиқты. Ал, орыстың қарапайым мұжығын, сібірдің қара шекпендісін, ата-мекенінен еріксіз жер аударылған аз ұлттарды, тағдырдың айдауымен көшіп келген т.б. ұлт өкілдерін қеңпейілділікпен қарсы алған, ұрпағының аузынан жырып, қоңсысына берген, онымен қоймай, өз алдына жер бөліп, алдына мал салған қазақтың жанкештігі туралы неге жазылмайды?!

	Мұның есесіне, «Ел бірлігі» доктринасы Қазақстан халқы ассамблеясының қоғамдағы рөлін айрықша əр қайталанбас етіп көрсетіп берген. Оқыңыз: «Ұлттық саясаттың басты құралдарының бірі 1995 жылы құрылған 818 этномəдени бірлестікті қанатының астына жинаған Қазақстан халқы Ассамблесы (ҚХА) болды. Олардың басшылары ҚХА-ның, сондай-ақ жəне аймақтық ассамблеялардың құрамына кіреді. 46 этностың өз этномəдени орталықтары бар» делінген (мəтіннің жазылу стилі сақталды).

	Доктринада «мемлекеттік тілдің қолдану аясын кеңейтудің, оның бəсекелестігін арттырудың 2007-2010 жылдарға арналған тұжырымдамасы қабылданды» делінеді де, одан əрі Қазақстанда тұратын өзге ұлттардың тілін дамыту қамтамасыз етілуде дегенге ойысады. Құжат деректерін сөйлетсек. Еліміздегі 1673 мектепте оқыту орыс тілінде жүргізіледі. 81 мектепте таза өзбек, тəжік, ұйғыр тілдерінде білім беріледі. Ал 108 мектепте Қазақстандағы 22 этностың тілі оқытылады. Сондай-ақ арнайы мамандандырылған 195 этнолингвистикалық орталық ашылып, оларда балалар мен ересектерге 30 этностың тілі үйретіліп жатыр. Сондай-ақ қазақ ұлтынан басқа ұлт өкілдерінің тілдерін үйрету үшін жексенбілік мектептер ашуға бюджеттен қаржы бөлінеді.

	Сондай-ақ «газеттер мен журналдар 15 тілде шығады. 8 тілде радиобағдарлама, 11 тілде телебағдарламалар беріледі. 19 этнос БАҚ-тарының қызметін қолдауға мемлекет қаржы бөледі, ал олардың саны 33» делінген.

	Бұдан кейін көз алдыңызға Америка, болмаса Канада елестеуі заңды ғой!

	Дегенмен, əрі қарай оқиық. «Тəуелсіздік жылдары Қазақстанда діннің нақты қайта өркендеуі жүзеге асты. 18 жыл ішінде діни бірлестіктердің саны 6 есеге өсіп, 1991 жылғы 671-ден 2009 жылы 4200-ге жетті. Қазіргі уақытта 3200-ге жуық мешіт, шіркеу, ғибадатханалар жұмыс істейді» делінген құжатта. Мұның бəрі ел бірлігін нығайтуға қалай жұмыс істейтіні түсініксіз.

	Ал осы құжаттың авторлары «ел бірлігі» ұғымын қалай түсінеді екен?

	«Ел бірлігі деп этностық қоғамдастықтардың біртұтас мемлекет құрамында өмір сүру бүтіндігі, ел азаматтарының өзін Қазақстан Республикасымен, қалыптасқан құндылықтар жəне мұраттар жүйесімен сəйкестендіруінің жоғарғы деңгейі түсініледі» делінген. Бəлкім, гəп мəтіннің қазақша аудармасының шалағайлығында болса керек, бұл сөйлемнің мəніне бойламақ тұрмақ, мағынасын ұғудың өзі оңай емес сияқты.

	Енді «Дайрабайдың көк сиырына» келейік: доктринаның 4.5. бөлімінде былай делінген: «...жұртшылықтың бойында Қазақстанға қатыстылық пен тағдырластық, мемлекетке деген патриоттық қатынасты дамыту, Қазақстан халқының мəдениеті мен дəстүрін құрметтеу, өзін қазақстандық деп сезіну (астын сызған біз – Г.О.) қасиеттерін қалыптастыратын рəміздерді БАҚ-тарда қолдануды кеңейту» қажеттілігі айтылады. Осы талаптың ар жағында баршамызды қазақстандық ұлтқа айналдыру деген ойдың қылтиып тұрмағанына күмəніңіз бар ма?

	Есесіне, «Тəуелсіздікті қорғау» халықтық қозғалысының өкілдері бұл олқылықтардың орнын толтыруға талпыныпты. Олар дайындаған Ұлттық саясат тұжырымдамасында: «Қазақ ұлты – кең-байтақ Қазақ елін ғасырлар бойы мекен еткен, оны түрлі тарихи зорлық-зобалаңнан, басқыншылықтар мен шапқыншылықтардан қорғап, аман сақтап қалған мемлекетқұраушы байырғы ұлт» делінген.

	Бұдан əрі қазақ халқының басынан өткерген тарихи кезеңнің сабақтары санамаланып, бүгінгі жағдай бүкпесіз жарияланады:

	«...Ұлттық саясат əлі де этносаралық қарым-қатынастардың кеңестік стереотиптерінен арыла алмай келеді. Қазақстанда ашық қақтығыстардың жоқтығы қоғамда шешуін таппаған өткір қайшылықтардың бар екендігін жоққа шығара алмайды.

	Қазақстанда кеңестік заманда 70 жыл бойы тəуелсіздік алғаннан кейін 20 жылға жуық мерзім ішінде орыс тілі іс жүзіндегі мемлекеттік тіл рөлін атқарып келеді. 1989 жылы қабылданған Тілдер туралы» заң қазақ тілінің мүшкіл күйін жақсарта алмады» делінген.

	Бұл құжаттың басты жаңалығы – Қазақстан Республикасының атауын Қазақ Республикасы деп қалпына келтіруді ұсынуы. Тіпті тоталитарлық жүйенің түкірігі жерге түспей тұрған кезде «Қазақ (Совет) Республикасы» деп аталған мемлекетіміз егемен ел болғанда бір-ақ күнде бір зиялының «арқасында» «Қазақстанға» айналды...

	Ал тəуелсіз Қазақстан мемлекетінің тұрғындары «қазақтар» емес, «қазақстандықтар» болып шыға келді...

	Осылайша, бүгінгі қазақтың басын өшпес дауға іліндіргеніне сол ағамыз опына ма екен, а?

	Екінші жаңалық – Қазақ Республикасын көпұлтты емес, моноұлтты мемлекет деп тану. «Халықаралық тəжірибеде мемлекетқұраушы ұлттың саны жалпы халық санының үштен екі бөлігінен асса, ол моноұлтты мемлекет деп қабылданады. Қазақ ұлтының саны осы межеден асты. Демек, Қазақ елі моноұлтты мемлекет деп қабылдануы тиіс» делінеді бұл құжатта.

	Сонымен, ұлттық саясатты түзудің реті келген сияқты. Қазақ айтпақшы, «сабақты ине сəтімен». 18 жыл бойы ұлттық саясат деген ұғымның өзінен бойын аулақ салып келген Өкіметіміз оның мəнін анықтап, құжат түрінде қабылдауға келгенде, тосылып қалды. Бірақ «Тəуелсіздікті қорғау» қозғалысы ұсынған «Ұлттық саясат тұжырымдамасын» балама жоба ретінде мойындауға мəжбүр.

	Жақында Алматыда өткен мемлекеттік тілге қатысты бір жиында Мұхтар Шаханов былай деді: «Біз барлық қоғамдық ұйымдардың өкілдерінің басын қосып, үлкен қоғамдық қозғалыс құрдық. Біз тоқтамаймыз! Біз мұны аяғына дейін алып барамыз. Иə ұлттың тілін, рухын көтереміз, белгілі бір деңгейге, əйтпесе бізге өмір сүрудің де қажеті жоқ! Біз бұған бас тіккен адамбыз!. Егер осылай болып кете беретін болса, бəріміздің құнымыз көк тиын. Мен мынандай түсінікке иек артқан адаммын, қандай адам болмасын, қандай қызметтен болмасын, ұлтына деген сезімі болмаса, ұлтты сақтап қалуға талпынысы болмаса, азамат емес, қазақ емес деп есептеймін».

	Бұл сөзге алып-қосарымыз жоқ.

	2010 жыл





БҰРЫМ, ОРАМАЛ ЖƏНЕ БIР КҮНДIК САЯСАТ


	Қазақстанда 64 000 шенеунiк əйел бар екен



	Қазақстандағы аты мəлiм жəне беймəлiм саясат жəне қоғам қайраткерлерiн, ақ жағалылар мен марғасқаларды түгел түстеп танымаса да, ел алдында жүрген азаматтарды есепке алып, аты-жөндерiн «киiз кiтабына» тiркеп отыратын бiр адам бар. Ол – саясаттанушы Данияр Əшiмбаев. Саясаттанушының айтуынша, тəуелсiздiк алғалы 18 жылда Қазақстанда саясаттағы əйелдер саны көп өзгерiске ұшырай қоймаған. Мысалы, 1990 жылы Қазақстан Үкiметiндегi əйелдердiң жалпы саны 7-8 пайыздан аспаса, бүгiнгi күнде де сол 7-8 пайыз күйiнде қалып отыр. Бiрақ, бiздiңше, саясаттағы əйелдер туралы сөз қозғағанда, саннан гөрi сапаға жүгiнген дұрысырақ болар.

	Украинаның саясаткерi Юлия Тимошенконың атын естiген кезде, көз алдыңызға оның шаш қою үлгiсi келерi сөзсiз. Саясаткер үшiн сыртқы бет-бейне – небiр қызыл сөз бен жалынды ұрандардан басым түсетiн өлшем. «Сырт көз – сыншы», былайғы жұрт Тимошенконың украинның ұлтшыл қызы екенiне күдiксiз сенедi. Өйткенi оның уытты сөздерi, iс-əрекетi ғана емес, шаш қою үлгiсi, киген киiмi де, жүрiс-тұрысы да «Мен – украиндықпын!» дегендi əйгiлеп тұрғандай.

	Жалпы, Тимошенконың имиджi ұдайы ресейлiк журналистердiң өткiр сынына iлiнедi де жүредi. Мұның астарында атойлаған ұлтшылдықты ұнатпаған сыңай бар сияқты. Бiрақ қанша сыналса да, осыдан сегiз жыл бұрын шашын украинша түйiп, саяси сахнаға шыққан Тимошенко осы имиджiнен айныған емес. Стилист мамандар тiптi бұл шаш қойыстың «туған күнiн» де белгiлеп қойыпты: 2001 жылдың 19 сəуiрi.

	Бiр қызығы, Тимошенконың бұрымы əлемдiк сəнқой қыз-келiншектердi де тəнтi еткен. Сəн қоюшы Наоми Кемпбелл, əншi Кайли Миноугтар əр кездерде Тимошенконың бұрымына ұқсатып шаш қойып, көпшiлiк алдына шықты.

	Жақында Тимошенконың шаштаразы Елена Седых саясаткер-əйел сыртқы имиджiн өзгертуi мүмкiн деп мəлiмдедi. Бiрақ бұрымды кесу туралы сөз болуы мүмкiн емес. «Юлия Тимошенко – бүкiл əлемге əйгiлi саясаткер, оның сыртқы бейнесiн өзгерту кезiнде шектен шығуға болмайды. Оның үстiне, оның бұрымы – өте күштi əрi харизматикалық атрибут қой» дедi шаштараз.

	Тағы бiр дерек, Тимошенко жақында «Интер» телеарнасындағы тiкелей эфир кезiнде журналистердiң «Осындай қымбат əрi жақсы киiмдердi қайдан аласыз?» деген сұраққа жауап ретiнде үстiндегi көйлек жағасының астарын көруге рұқсат еттi. Жиналған қауым алдында Тимошенконың жағасының астарын қараған журналист белгiлi украиндық дизайнер қыз Айне Гассенiң аты-жөнiн оқыды. Осы сəттi ұрымтал пайдаланған Тимошенко «Мен украиндық тiгiншiлердi жарнамалап жүрмiн!» деп жымиды.

	Қазақстан тəуелсiз ел болғалы барша əлемдi шарпыған жаһандық мəселелермен бетпе-бет келуге мəжбүр. Солардың бiрi – гендерлiк саясат. Қазақстан Республикасы Сыртқы iстер министрлiгiнiң ерекше тапсырмалар бойынша елшiсi Мəдина Жарбосынованың айтуынша, Қазақстанның 2010 жылы ЕҚЫҰ-на төрағалығы кезiндегi басым бағыттардың бiрi – гендер мəселесi болмақ. Осы орайда, Қазақстанның бастамасымен наурыз айында ЕҚЫҰ-ның «Гендерлiк тепе-теңдiктi сақтау жəне əйелдердiң саясатқа жəне қоғамдық өмiрге араласуына жол ашу» атты қосымша кеңес өткiзу жоспарланып отыр.

	Қазiргi Үкiметтегi жалғыз əйел-министр – Еңбек жəне халықты əлеуметтiк қорғау министрi Гүлшара Əбдiхалықованың екiншi қызметi Президенттiң жанындағы Əйелдер жəне отбасылық-демографиялық саясат жөнiндегi ұлттық комиссияның төрайымы екенi белгiлi. Гүлшара Əбдiхалықованың айтуынша, бүгiнгi таңда атқарушы билiк органдарында 64 000 əйел қызмет етедi. Бұл – жалпы мемлекеттiк қызметтегiлердiң 58 пайызы. Олардың iшiндегi ең ықпалды, беделдi, тəжiрибелi мамандар «Нұр Отан» ХДП кадрлiк резервiне енгiзiлген.

	Бұл деректерге қарағанда, Қазақстанда гендерлiк мəселенiң ақсап жатқан тұсы жоқ сияқты. Оның үстiне, соңғы жылдары əйелдердiң саяси-қоғамдық белсендiлiгi арта түскен. Мысалы, Парламент Мəжiлiсiндегi əйелдер саны алдыңғы шақырылымға қарағанда екi есе көбейiп, қазiр 20 пайызға жетiптi. Қазiр орталық аппаратта əйелдер қауымынан бiр министр, екi агенттiк төрайымы, бес вице-министр, төрт жауапты хатшы қызмет етедi.

	Бiрақ осы уақыттың iшiнде қазақтың шенеунiк əйелдерiнiң iшiнен украиндық Тимошенко сияқты өзiн жарқырата көрсете бiлген ақ жаулықтың жоқтығы қынжылтады. Ақ жаулықты шенеунiк туралы əңгiме айтылса, қысқа шашты, қабағы қатулы, шолақ етек көйлек киген белсендi көзге елестейдi. Құдды «советтiк» типтегi əйелдiң кескiнi...

	Дегенмен, мемлекеттiк қызметте жүрiп-ақ өзiнiң аналық, əйелдiк парызын ұмытпаған ақ жаулықтыларымыз да бар. Олардың бiрi – кезiнде орталық сайлау комиссиясының төрайымы, одан кейiн əдiлет министрi болған, қазiр Парламент Мəжiлiсiнiң депутаты Зағипа Балиева. «Википидиядан» алынған мəлiметтерге жүгiнсек, Зағипа Балиева – Данияр, Ернар, Алияр, Нұрсұлтан атты ұлдардың, Нарғыз, Алдара атты қыздардың анасы. Тым болмаса, ақ жаулықты шенеунiктер өздерiн осы тұрғыдан жарнамалай алса, қанекей?

	Бəлкiм, қазақтың шенеунiк келiншектерi басына ақ жаулық салып шықса, жағдай өзгерер ме едi?

	Ең бастысы, ақ жаулықты шенеунiктер саясаттың – бiр күндiк, ал аналық парыздың – өмiрбақилық екенiн ұмытпаса екен.

	2010 жыл





«ЖАС ЭЛИТАҒА» САЯСИ ЛИКБЕЗ:


	«Билік – асау ат»



	Жақында Қостанай облысындағы Лисаков қаласында 25 жастағы Əлия Сапарова əкімнің орынбасары болып тағайындалды.

	«Ол кім еді?» дерсіз. Шындығын айтқанда, бұған дейін өз аймағында ғана, онда да жерлестеріне жиын-тойдың, концерттердің жүргізушісі əрі тележүргізуші ретінде ғана таныс жас қыздың атын республикаға əйгілі еткен осы тағайындау болатын. Жоғары білімді, мемлекеттік қызмет өтілі төрт жыл, оның екі жылы – лауазымды қызметте. Былай қарағанда, барлық талаптарға сай. Дегенмен, осы жерде бір кілтипан бар сияқты көрінетіні несі екен, ə?

	Əлде Президенттің сол бір сөзі санамызға əлі жаңғырып тұр ма?

	«Ол қандай сөз?» дерсіз. Бала бақша туралы. Екі мен жеті жас аралығындағы бүлдіршіндер баратын мекеме емес, кəдімгі өзіміз арқа сүйейтін, бар түйткілдің шешімін табады-ау деп үміт артатын Үкіметіміздегі «бала бақша». Президент былтырғы жылдың қорытындысы туралы Үкімет есебін тыңдап болған соң, былай деді:

	«Жас кадрлерді тауып, оларды оқыту, жақсы қызметерге орналастыру арқылы тəрбиелеуге қатысты бұрынғы жылдардың саясатын қазіргі бюрократия осының біріншісі мен соңғысына ғана əкеп тіреді – жастарды табу жəне жақсы жұмысқа орналастыру. Ал оларды барлық қызмет сатыларынан өткізіп, тəрбиелеу – жоқтың қасы. Соның нəтижесінде бүгінде бізде ведомстволардағы лауазымды қызметтерде жап-жас балалар отыр, онда не істеп отырғандарын өздері де білмейді. Əрине, өз орнында отырған жас мамандар да бар, олар тек 15-20 пайызды құрайды. Бірақ қалғандарының кім қандай топта, қандай кланда дегенді анықтау мен бұдан да жұмсақтау жерге жайғасудан басқа ойлағаны жоқ».

	Республикадағы кадр саясатын жерден алып, жерге салған Президент сөзін былай деп сабақтаған еді: «Министрлердің жас орынбасарлары қызметінде жүрген мамандарды облыс əкімдерінің орынбасарлығына, ал лауазымы төмендеулерін аудандарға 2-3 жылға жұмыс істеуге жіберу керек. Ал мұнда өмір білетін тəжірибелі адамдарды алу керек – сол облыс əкімдерінің орынбасарларын, қала əкімдері мен аудан əкімдерінің орынбасарларын, олар халық үшін қызмет етті жəне ненің қайда жатқанын біледі», – деді Президент.

	Елбасы тұтас Үкіметті «бала бақшаға» теңегелі екі айға жуықтады, одан бері бəлен министрдің орынбасары бəлен облысқа ауысыпты дегенді естіген жоқпыз. «Жартасқа бардым, күндей айғай салдымның» кебі ме?

	Жоғарғы білімді жас мамандарды аймақтарға тəжірибе жинақтауға жіберу туралы бұған дейін де айтылған. Бірақ одан да нəтиже болған жоқ. Тіпті «Болашақ» президенттік стипендиясының арқасында шетелде білім алып келген жастардың дені Астанада лауазымды қызметке орналасуды қалайды. Ал айлық жалақысы төмен, оның үстіне Алматы мен Астанадан шалғай аудандарға барып, елге қызмет етуге олардың басым көпшілігі құлықты емес. Бір ғана мысал, он алты жылдан бері «Болашақтың» бір ғана түлегі жергілікті əкімшілікте қызмет еткен. Оның өзі... Астана қаласының əкімшілігінде...

	«Ал, сонда, болашақтықтар басқаша адамдар ма? Неге 200-300 «болашақтықты» индустриалды бағдарламаны жүзеге асыру үшін облыстарға жібермеске? Президент Аппараты осы мəселені шешу керек», – деп түйді Елбасы сөзін.

	«Болашақтықтар» туралы сөз бастағанда, ойға осыдан бірнеше жыл бұрынғы оқиға оралады. Əлемдік экономикалық дағдарыс басталмай тұрған кезде, яғни Қазақстанның экономикалық өсімі ресми түрде жылына 10 пайызды құраған тұста, Астанада бір топ «болашақтықтар» мəлімдеме жасады. Олар өздеріне мемлекеттік қызмет берумен қатар, шетелден оқу бітіріп келісімен, Астанадан пəтер берілуін сұраған. Шетелдің озық университетін бітіріп келген жас маманға алған білімін ел игілігіне жұмсап, халыққа қызмет ету үшін Астанадан баспана керек екен. Бəлкім, мыңдаған «болашақтықтардың» бас-басына бір-бір пəтер сұрамаған шығар, əйтеуір, барша «болашақтықтарға» ортақ төрт-бес пəтер беру туралы əңгіменің болғаны анық. Кейін бұл əңгіме əлде дағдарыстың кесірінен бе, əлде бұл талаптың орынсыздығын түсіндіретін кісілер табылды ма, соңы сұйылып кетті де... немен аяқталғаны бізге беймəлім...

	Шын мəнінде, шетелдік өмірді көрген, көңілге түйген, атақты университеттерде дəріс алып, Отанына ерекше көңіл күйде қайтып келген жастарға мемлекет есебінен баспана беріп, қызметке орналастыруда тұрған орынсыз ештеңе жоқ. Жас маман əрқашанда əлеуметтік қолдауға мұқтаж. Əңгіме бүгінгі жас элитаның адами келбетінде ғана.

	Бүгінгі жас элитаның бет-бейнесі қандай? Біздіңше, жас шамасы 25-терде, мамандығы əлде экономист, əлде заңгер, шетел көрген (оқыған немесе тəжірибеден өткен), «жақсы өмірдің» дəмін татқан, басқаша айтқанда, өмірде материалдық қиыншылық көрмеген, өте амбицияшыл, əлеуметтік сұранысы өте жоғары, көбіне «дайын асқа тік қасық» маман.

	Ал осы маман өз еркімен Қазақстанның түкпіріндегі əлдебір жолсыз немесе басқа бір таза ауыз суға зəру ауданға барып, халыққа қызмет етеді дегенге сенесіз бе?

	Жұмыспен қамту орталықтарының мамандары да соңғы жылдары жас кадрлердің адами бейнесі өзгергенін айтады. 90-жылдардың түлектері мен кейінгі жылдардың түлектері арасындағы айырма жер мен көктей. Тоқсаныншы жылдардың түлектері жұмыс іздеу барысында тəжірибе жинақтау, білім тереңдету, қызмет сатысымен өрлеу, ақша табу секілді қағидаларды ұстанса, кейінгібуынныңталаптары шектеулі: белгілі бір деңгейден төмен емес жалақы, белгілі бір мазмұндағы əлеуметтік жеңілдіктер (пəтер, шетелге іссапар т.б.). «Азғантай ақшаға жұмыс істеп, тəжірибе жинақтау қажеттігін естігенде кейінгі буынның аза бойы қаза тұрады» дейді мамандар. Басқаша айтқанда, жас кадрлеріміз көбіне рухани жəне кəсіби өсуге құлықты емес.

	Дегенмен, тоғышар жас мамандардың санының артуына қоғам өзі кінəлі сияқты. «Алдыңғы арба қалай жүрсе, соңғы арба солай жүреді», – деген рас сөз. Билік басына келгеніне жиырма жылдан асқан саясиэлитаның өзіне лайық мұрагерлерді дайындауы да табиғи заңдылық емес пе?

	Саясаттанушы Данияр Əшімбаевтың айтуынша, Қазақстандағы саяси элита 80-інші жылдардан бері өзгерген жоқ. Сенбесеңіз, 1989 жылғы телефон анықтамалығын алып қараңыз. Жиырма жылдан бері саяси элитаның құрамының өзгеріссіз қалғанын көресіз.

	Ең өкініштісі, сексенінші жылдары билікке келгендер тоқсаныншы жылы билікке келген жас кадрлерді үйретті, ал тоқсаныншы жылғылар екі мыңыншы жылы билікке келген жастарды «үйретіп» жатыр.

	Мұның нəтижесі белгілі саясаттанушы Досым Сəтпаевтың айтуынша біреу-ақ: «Меніңше, ешқандай дамусыз, алға жылжусыз, тек қана жанталасып билікті сақтап қалуға қалуға тырысушылық бұл жүйені түптің түбінде күйреуге əкеледі» дейді саясаттанушы.

	Жақында ҰҚК арнайы қызметтерге қарасты мемлекеттік мекемелердегі штат қызметкерлерінің іс-əрекетін тексеруден өткізіп, таңғалардық жаңалық ашты: мемлекеттік қызметкерлер (əсіресе, жас шенеуніктер) республикадағы ең заңға бағынбайтын азаматтар екені анықталған. Мысалы, жеңіл көлікті мас күйінде айдау – мемлекеттік қызметкерлердің «сүйікті ісі» екен. Сондай-ақ мемлекеттік қызметке жалған құжатпен (жалған дипломмен) орналасудан да аяқ алып жүре алмайсыз. Соңғы үш-төрт жылда əр түрлі мемлекеттік мекемелердің кадр бөлімдерінен ЖОО бітіргені туралы 450 жалған диплом, арнайы орта білім алғаны туралы 105 жалған құжат тəркіленген екен. Қазірдің өзінде жалған құжат жасады деген айыппен жүз қаралы қылмыстық іс қозғалған.

	Алдағы уақытта шетелдік оқу орындарынан алынды деген дипломдарды тексеру жоспарлануда.

	Соңғы ресми деректерге қарағанда, республикадағы мемлекеттік қызметкерлердің 80 пайызы жоғарғы білімді, ал 20 пайызы арнайы орта оқу орнын бітірген. Бірақ ҰҚК деректерін оқығанда, мемлекеттік қызметкерлердің көпшілігінің білімділігіне ғана емес, адами бет-бейнесіне де күмəнмен қарауға болар.

	Жалпы, қазіргі таңда Қазақстанда 102 747 мемлекеттік қызметкербар. Олардың 56 054-і – əйелдер. Ал саясимемлекеттік қызметкерлер саны – 3 061 адам. Мемлекеттік қызметкерлердің орта жасы бүгінде – 38. Құрамында 60 этностың өкілдері бар.

	Енді 2006 жылғы ресми деректермен салыстырып көрелік. Осыдан төрт жыл бұрын еліміздегі мемлекеттік қызметкерлер саны 102 000 адамға жеткен. Олардың 4000-ы саяси қызметкерлер. Əйелдер жалпы мемлекеттік қызметкерлердің 57 пайызын құраған көрінеді. Қызметкерлердің 77 пайызы жоғары білімді азаматтар. Ал сол кездегі мемлекеттік қызметкерлердің орта жасы – 38. Құрамында 64 этнос өкілдері қызмет еткен.

	Бір қарағаннан-ақ соңғы төрт жылда мемлекеттік биліктің бет-бейнесі өзгере қоймағаны байқалады. Сапасы ғана емес, саны да ұқсас. Ал осыдан екі жыл бұрын Президент Үкіметтегі бірін-бірі қайталайтын көптеген əкімшілік қызметтердің санын қысқарту керектігі туралы айтып еді-ау!..

	Қазіргі Үкіметтің «жасы» – 49-да. Ал тоқсаныншы жылдарғы Үкіметтің орташа жасы 53 болған.

	Бүгінде мемлекеттік əкімшілік кадрлық резервте 3427 адам кезекте тұр, оның 1323-і орталық басқару орындарында, ал 2104-і жергілікті органдарда тіркелген. Бір қызығы, 2009 жылы кадрлық резервке 5917 адам тіркелген екен, олардың басым көпшілігі, яғни 4518-і жергілікті органдарға тіркелген. Демек, 3714 азамат былтыр жұмысқа орналасып, резервтен шығарылған. Осыдан кейін Үкімет жұмыссыздықты жойып жатырмыз деп қалайша жар салмасын!?

	Былтыр мемлекеттік қызметкерлердің бəрі дерлік аттестациялық тексеруден өткені белгілі. Мемлекеттік қызмет туралы агенттіктің мəліметіне жүгінсек, аттестациялауға қатысқан 24 386 мемлекеттік қызметкердің 6 115-і тестінің ең төменгі, қажетті балды жинай алмаған. Сондай-ақ мемлекеттік тапсырыс арқылы білім алған жəне «Болашақ» арқылы шетелде оқыған 433 жасты кадрлық резервке тіркеу үшін тестіден өткізген кезде 83 адам ең төменгі көрсеткішке жете алмапты. Мемлекеттік тестілеу ҚР Конституциясын, ҚР Заңдарын, ҚР рəміздері мен «Ар-намыс» кодексі сияқты құжаттар мен мəтіндерді білу деңгейін тексеретін сұрақтардан тұратыны белгілі жайт. Сонда мемлекеттік қызметте жүрген 6115 адам өзіне күнделікті қажетті жайттарды білмей ме? Байқасаңыз, олар жалпы тестке қатысқандардың 25 пайызын құрайды! Яғни мемлекеттік қызметкерлердің 25 пайызы ҚР Конституциясы мен елдің басты заңдарын білмейді немесе шала біледі деген сөз!

	Ал шетелде оқыған жастардың білім деңгейіне келсек, олардың 19 пайызы туған елінің заңдарына немқұрайлы қараған! Шын мəнінде, мемлекет орасан көп қаржы-қаражат бөліп, шетелдің айтулы университеттерінде оқытқан 433 адамның 83-і тестіден өте алмады деген сөз – бұл істе те шалағайлық көп екендігін байқата ма деген қауіп бар...

	Қазіргі жас элитаның ең басты кемшілігі – күні өтіп бара жатқан буынға арқа сүйейтіні. «Атасы – генерал, əкесі – академик, қайынатасы – обком хатшысы, жас буынға өсудің бұдан басқа жолы жоқ секілді», – дейді Данияр Əшімбаев.

	Орталық аппараттардағы лауазымды қызметкерлердің ертеңгі «мұрагерлері» қазір ұлттық компаниялар мен холдингтерде отыр. Д.Əшімбаевтың айтуынша, кешегі министр, бүгінде «Қазатомпром» президенті Владимир Школьниктің баласы «Самрұқ-Қазына» қорының басқарма директоры. Сенатор Оралбай Əбдікəрімовтің үлкен ұлы Орталық аймақтық көлік прокуратурасының прокуроры, ал ортаншы ұлы – Сыртқы істер министрлігінің ЕҚЫҰ департаменті директоры. Елші Əбіқаевтың баласы да – елші. Мұндай мысалдарды тізе беруге болады.

	Саясаттанушы тағы бір қызықты деректі айтады. Қазіргі көптеген облыс əкімдері орынбасарларының көпшілігінің əкелері кезінде облыстық атқарушы комитет төрағасының орынбасалары болған, ал аудан əкімдерінің көпшілігінің əкелері сол аудандарды басқарған. Дегенмен, мұндай адамдардың орталық билікке келуі қиындау. Өйткені, облыс деңгейінде өзіндік элита бар, олар орындарына өз балаларын «дайындайды». Бұрынырақта Мəжіліс пен Сенатқа сайлауда жергілікті элита өкілдері өтетін болса, соңғы кезде «Нұр Отан» сайланатын депутаттар тізімін Президент əкімшілігі сұрыптайды. Мұндай жағдай жергілікті кадрлардың өсуіне тосқауыл қоятыны түсінікті емес пе?

	Данияр Əшімбаевтың айтуынша, жергілікті кадрлер белгілі бір лауазымды азаматтың «командасына» кіру арқылы ғана орталыққа «қоныс аудара» алады. Көптеген əкімдер мен министрлер қызмет ауыстырған сайын өздерімен міндетті түрде 5-6 адамды ертіп жүреді.

	Ендеше, жас элитаның аймақтарға қоныс аударуы қазіргі жағдайда орындалмас жағдай болса, аймақтардағы мамандардың орталық билікке келуі де екіталай.

	Сонда «Үкіметтегі балабақша» туралы сөз не үшін айтылды? Бəлкім, əлі қуаты бойынан қайтпаған «аға элита» тым еркінсіп кеткен «жас элитаны» осылайша сабасына түсірмек болған шығар. Бəлкім...

	Жас демекші, үкімет құрамының жаңашыл жастармен толықтырудың талпыныстары бұрынырақта да болған. Ол кезде жаңа элитаны «жас түркілер» деп атады. Жасы отызға жетпей министрдің орынбасары болғандар олардың арасында да бар еді. Мұның жарқын мысалы – Нұрлан Қаппаров. Ол 28 жасында энергетика жəне минералды ресурстар министрінің орынбасарлығына тағайындалған. Дегенмен, Қаппаров бұл қызметте ұзақ отыра алмады, бір жылға жетпей, қызметтен босады.

	Бірақ тоқсаныншы жылдардың ортасында үлкен дақпыртпен билікке келген «жас түркілердің» көпшілігінің тағдыры «тар жол, тайғақ кешуге» айналғаны белгілі. Мұхтар Əблязов пен Ғалымжан Жақиянов сотталды. Кешегі кезге дейін билікте жүрген Мұхтар Жəкішевтің өзі «істі» болды. «Жас түркілерден» аман қалғаны Сауат Мыңбаев қана. Оның өзі 50-ге тақап қалды.

	«Билік – асау ат» дегенді есте ұстамаған жас элитаның күні осылай бататынын «аға элита» бүгінгілерге ыммен-ақ ұқтырып тұрғандай.

	Айтпақшы, сөзіміздің басында «іздеген» кілтипанымыздың кілті табылған сияқты. Əлия Сапарова əкім орынбасарлығына жарияланған байқауға қатысуға талап білдіріп, құжат тапсырған жалғыз-ақ адам болыпты.

	Байқауға қатысқан бір-ақ адам оның жеңімпазы болмай қайтеді?

	2010 жыл





«А», «Б»...


	немесе ұлтқа қызмет ету туралы



	«Қазақстан-2030» стратегиялық жобасында мемлекеттiк қызмет етудi ұлтқа қызмет ету деңгейiне жеткiзу қажеттiлiгi жайлы айтылады. Iс жүзiнде мұндай жоғары дəрежеге жету əзiрге қиындау болса да, биiк мақсат, таудай талап қылғанның айыбы жоқ шығар.

	Ал шындығында, бұдан былай мемлекеттiк қызметтi ұлтқа қызмет ету ұғымымен астастыру – Мемлекеттiк қызметтiң жаңа моделi туралы тұжырымдаманың басты мақсаттарының бiрi. Ал қарапайым халық мемлекеттiк қызметтi тұтынушының ролiне бейiмделуi тиiс.

	Осылайша, тамыздың басы ұлттық кадр саясатына жаңа көзқарасты бекiтумен есте қалмақ. ҚР Президентiнiң Жарлығымен ҚР Мемлекеттiк қызметiнiң жаңа моделi туралы тұжырымдамасы бекiтiлдi. Бұл тұжырымдама Қазақстанның 2020 жылға дейiнгi даму стратегиялық жобасы аясында қабылданып отыр. Тұжырымдаманың жүзеге асырылуын толығымен Президент Əкiмшiлiгi өз жауапкершiлiгiне алмақ.

	Жалпы, республикадағы кадр саясаты бұрыннан да Президент Əкiмшiлiгiнiң қолында екенi жасырын емес. Мемлекеттегi жоғары лауазымды қызметтерге тағайындаулардың қай-қайсысы да осынау құзырлы мекеменiң мақұлдауынсыз шешiлмейдi. Президенттiк билiктiң бар сипаты анық аңғарылатын қыры да – осы кадр саясаты.

	Жаңа тұжырымдама бұрыннан қалыптасқан қағидаларды құжаттық-нормативтiк жүйеге түсiрiп бердi. Кəсiби мемлекеттiк қызмет əрдайым халыққа есеп беруге дайын болуы тиiс. Бұған дейiнгi «Мемлекеттiк қызмет туралы» заң бұл саладағы барлық олқылықтарды жоя алмады.

	Бұл тұжырымдама биылдан бастап 2015 жылға дейiнгi аралықты қамтиды.

	Жалпы, Қазақстанзаңдарынасəйкес, мемлекеттiкқызметке республиканың əрбiр азаматы тұруға құқылы. Бос əкiмшiлiк қызмет орындарын лайықты үмiткерлер ашық байқау нəтижесiнде таңдап алынады. Олардың ҚР Заңдарын бiлу деңгейi, кəсiби дəрежесi т.б. қасиеттерi тестiлеу жəне əңгiмелесу сынақтары кезiнде анықталады. Əрине, қағаз жүзiнде бəрi орынды. Ал iс жүзiнде осы байқаулардың қорытындысы алдын ала белгiлi екенiне кiмнiң күмəны бар? Бүгiнде əлдекiм мемлекеттiк қызметке (оның үстiне лауазымды қызмет болса) бiлiмi мен бiлiктiлiгiне сүйенiп, əдiл байқау нəтижесiнде жұмысқа тұрыпты дегенге сенетiндер көп пе? Мiне, кадрлық саясаттың ең ақсап тұрған тұсы. Бүгiнгi таңда Қазақстанда мемлекеттiк қызмет сыбайлас жемқорлыққа тонның iшкi бауындай жақын деген көзқарасты өзгерту керек. Жаңа тұжырымдамада осы мəселе ашық айтылып, бұл үшiн байқау сынақтарын қатаңдатып, оны жария түрде өткiзу қажеттiгi айтылған.

	Əттең, бұл нақты нұсқаудың да сөз жүзiнде қалмасына кепiл жоқ...

	Ұлттық кадр жасақтаудың бiр қыры – бiлiктi кадрлар резервiн дайындауға тiреледi. Соңғы жылдары «Нұр Отан» партиясының «Жас Отан» жастар қанаты жастар кадр резервiне талапкерлер арасында тұрақты түрде байқау өткiзiп жүр. Дегенмен үш-төрт жылдың айналасында осы кадрлық резервке енген жас мамандар қазiр қандай қызметтерге орналасыпты? Өкiнiшке қарай, қоғамдық орта бұл жөнiнен хабарсыз.

	Ал жалпы республика бойынша саяси кадрлар мен «А» тобындағы басқару корпусына қажеттi кадрлар резервiн ҚР Президентi жанындағы Кадр саясаты жөнiндегi ұлттық комиссия анықтамақ.

	Бұған дейiн кадрлық саясаттағы бiр өзгерiс министрлiктерде жауапты хатшы қызметiнiң енгiзiлуi едi. Лауазымды қызметтердегi кезектi ауыс-түйiстердi «командамен көшу» сияқты келеңсiз сипаттардан арылтуға тиiс бiрден-бiр тұлға осы жауапты хатшылар болатын. Алайда бұл қызметтiң кадрлық ауыс-түйiстердi реттеуге айтарлықтай септiгi тиген жоқ. Тiптi өзi саяси қызметке жататын болғандықтан, белгiлi бiр министр ауысқанда көбiне жауапты хатшының өзi орын ауыстыруға мəжбүр болған жағдайлар да аз емес.

	Ендi жауапты хатшылар беделiн арттыруға мəн берiлмек. Жаңа модель жүйесiне сəйкес, жауапты хатшылардың жауапкершiлiк деңгейi, бұл қызметке тағайындалған тұлғаның кəсiби бiлiктiлiгi қатаң сүзгiден өтiп, оның ролi мен функциясы нақтылана түспек. Оның үстiне, бұдан былай бұл қызмет «А» тобындағы басқару тобына жатқызылатын болды.

	Осы орайда, Қазақстандағы мемлекеттiк қызмет бұдан былай үш топқа: саяси мемлекеттiк қызметкерлер, «А» басқару тобы, «Б» орындаушылық тобына бөлiнетiнiн айта кету лəзiм. Осыған орай, 2012 жылы мемлекеттiк қызметтердiң жаңа реестрi бекiтiлуi керек.

	Дегенмен «Б» тобынан «А» тобына өтудiң де жолдары қарастырылған көрiнедi.

	Жалпы, жаңа модельсаяси лауазымды қызметтер тiзiмiн қысқартуды көздейдi. Жаңа модель арқылы мемлекеттiк саясатты тиiмдi жүзеге асыратын жоғарғы əкiмшiлiк мемлекеттiк қызметкерлер корпусы жасақталмақ.



	Əкім сайлау көзден бұл-бұл ұшты

	19 мамырда ҚР Президентiнiң жергiлiктi мемлекеттiк басқаруға қатысты №86 Жарлығы шықты. Осы құжатқа сəйкес, бұдан былай облыстық маңызы бар қалалар мен облыс аудандарының əкiмдерi, облыстық маңызы бар қалалардағы аудан əкiмдерi, республикалық маңызы бар қалалар мен астаналық аудан əкiмдерi, аудандық, елдi мекен, ауыл (село) аймақтардың əкiмдерi өзiнен бiр саты жоғары əкiмдердiң пəрменiмен қызметке тағайындалатын жəне қызметiнен босатылатын болды. Бұл тағайындаулардың барлығы жергiлiктi мəслихат депутаттарының құптауымен жүзеге асырылуы тиiс, əрине. Дегенмен бүгiнгi қоғамда жергiлiктi əкiмге қарсы келген мəслихат депутаттарын көрдiңiз бе?

	Дегенмен осы Жарлыққа сəйкес, кез келген аймақ басшысы, мейлi ол бiр облыстың əкiмi немесе кiшкентай ауылдың əкiмi болсын, ҚР Президентiнiң жеке шешiмiмен де қызметiнен босатылуы мүмкiн.

	Əкiмдердi жоғарыдан тағайындау деген нəрсе бiзге таңсық емес. Бiрақ бұл Жарлықтың жаңалығы – осы құжатқа қол қойылған күнi 2004 жылы қабылданған «ҚР ауылдық (село), аймақтардың, ауылдардың (село), елдiмекендер əкiмдерiнiң сайлауын өткiзу туралы» заңның күшi жойылды. Жетi жыл бұрын Қазақстанда ауыл əкiмдерiн сайлау тəртiбi енгiзiлiп, одан кейiнгi жылдары төрт ауданда тəжiрибе түрiнде əкiм сайлаулары өткiзiлгенi есте. Уақыт өте бiз республикадағы барлық аудан, қала жəне облыс əкiмдерiн сайлауға көшуiмiз керек едi. Жетi жыл бұрынғы мақсат осындай деп жарияланған-ды. Ал шын мəнiнде ендi бiз алғашқы бағыттанауытқып, аймақ басшыларын тағайындауға толықтай қайта көштiк. Қазақстанда билiк вертикалi ресми түрде бiржола орнықты.

	Бiр қызығы, көршi Ресей 2004 жылдан бастап губернаторларды сайлауды тоқтатып, оларды жоғарыдан тағайындауға көштi. Сол уақыттан берi ресейлiк қоғамда аймақ басшыларын сайлаған дұрыс па, əлде тағайындаған дұрыс па деген қызу пiкiрталас басылған емес. Алайда Ресей президентi Дмитрий Медведев жақында губернаторлар сайлауларын қайта енгiзу қажеттiгi жайлы айтып қалды. Шамасы, ресейлiктер ұлан-ғайыр аумақты алып жатқан мемлекеттi басқаруда бiрыңғай орталықтандыру жүйесiнiң олқы түсетiнiн сезiнсе керек.

	Ал саяси қызмет түрiне жататын облыс əкiмдерiн сайлау Қазақстан үшiн əзiрге бұлдыр елес қана сияқты.



	Шенеунік болу пайдалы...

	Соңғы бес-алты жылда мемлекеттiк қызмет атқарудың артықшылықтары көп екенiне көпшiлiктiң көзi жете бастады. Əкiмшiлiк тарапынан баспаналы болу, заң аясындағы əлеуметтiк жеңiлдiктердi пайдалану мен қоғамдық абырой-беделден басқа, мемлекеттiк қызметтiң халық арасында ашық айтыла бермейтiн талай «жетiстiктері» бар екенiн екiнiң бiрi бiледi. Қазiргi таңда шенеунiк болу деген сөз – баланы балабақшаға кезексiз орналастыру сияқты тұрмыстық қажеттiлiктерден бастап, шетелдерде ауқаттылар демалатын курорттарға жолдама алуға (немесе жекеменшiк сарай сатып алғанға) дейiнгi «игiлiктер» кiлтiне ие болуға бара-бар. Оның iшiнде, туысқанға қол ұшын беру мен көзтанысты жұмысқа орналастыру сияқты «шаруалар» күнделiктi күйбеңнiң арасында орындалар əдет-салтқа айналды.

	Қазақстандық қай шенеунiк тек жалақыға қарап күн көрiп отыр дейсiз? Дегенмен ресми статистиканың өзi шенеунiктердiң материалдық жағдайы жыл сайын оңалып келе жатқандығынан хабар бередi. Қазiргi таңда мемлекеттiк қызметкерлердiң орташа айлығы 69 027 теңгеге жеткен. Əдiлдiк үшiн айталық, қаржы жəне сақтандыру саласындағы орташа жалақы көлемi 148 680 теңге екен. Дегенмен жалақы мөлшерiнiң орташа сипатына қарамастан, соңғы бесжылдықта мемлекеттiк қызметтiң ел арасындағы абыройы артқаны жасырын емес. Осыдан бес-алты жыл бұрын талантты, талапты жастар мемлекеттiк қызметтi қамыттан кем көрмесе, ендiгi жерде əкiмшiлiк орындардағы төменгi лауазымды қызметтердi сатылап өсудiң алғашқы баспалдағы немесе болашақ саяси қызметтiң капиталы ретiнде қарастыру басым.

	Қалай дегенмен де, ендiгiде Қазақстанда шенеунiк болудың немесе мемлекеттiк қызмет атқарудың «пайдалы» iске айналғаны шүбəсiз.

	Дамыған елдердiң барлығында дерлiк мемлекеттiк қызметкерлердiң абырой-беделi жоғары екенiн де мойындау керек.

	Мемлекеттiлiк орныға түскен сайын, мемлекеттiк қызметтiң имиджi өсiп келедi, ендi оның сапасын көтеру керек-ақ. Халықтың маңдайына бұйырған ен байлықты адал игеру үшiн де мемлекеттiк қызметкерлер мемлекетшiлдiк көзқарасқа илануы тиiс. Жаңа тұжырымдама қазiргi Үкiмет қабылдаған көп бағдарламаның бiрi болып қалмай, жүйелi түрде iске асса, құба-құп...

	2011 жыл





ЖАСТАР АШЫНДЫ МА, АШЫҚТЫ МА?




	Тəуелсіздіктің 20 жылдығын дүбірлетіп атап өттік. Бір белес артта қалды. Бір буын ұрпақ өсіп жетілді. Азамат болды.

	Олар кімдер?

	Тəуелсіздіктің жылдарында өсіп-жетілген, тоқсаныншы жылдардың экономикалық қиыншылығын көрген, «ағалы мен жағалының» ғана тасы өрге домалайтынын бесіктен белі шықпай жатып түсінген, «өз күніңді өзің көр» деген емеурінді ынты-шынтысымен түйсінген, екімыңыншы жылдардың ас та төк тойларынан дəм татқан, қабырғасы қайыспай нан табудың жолдарын жақсы білген, «күштінің арты диірмен тартатынын» ерте бастан сезінген, білімін емес, дипломын бұлдаған бүгінгі ұрпақ Кім?

	Əріп танудан бұрын компьютердің тілін үйренген, ана тілін емес, жатжұрттықтардың тілін меңгерген, кітап парақтағанды емес, теледидардың тетігін бұрағанды тəуір көретін, бүкіəлемдік ғаламторды күндіз-түні шарлап, ойша «саяхат» жасайтын, бір-бірімен ауызша емес, «агентпен» сөйлесетін жас ұрпақ Кім?

	Бұл ұрпақтың əлеуметтік-психологиялық портреті əлі жасала жатар. Біздікі – сол кезде «кеш қалыппыз ғой» деп қол сілтемеудің амалы. Сондықтан да жастар саясаты, дұрысы – жас ұрпақ тəрбиесі жайлы ой айтып, қоғамға қозғау салуға тырысып жүрген жайымыз бар. Газетіміздің бетінде бұл тақырыпта талай мақала жазылды да.

	Бүгінгі əңгіменің төркіні – ҚР Парламентінің жаңадан шақырылған Мəжіліс депуттатары қарайтын алғашқы заң жобаларының бірі – «ҚР мемлекеттік жастар саясаты мəселелері бойынша кейбір заң актілеріне өзгертулер мен толықтырулар енгізу туралы» заң жобасы.

	Қазіргі таңда 14 пен 29 жас аралығындағы азаматтар «жас» делініп есептелсе, енді 30-дағылар да «жастар категориясына» жататын болды.

	Жастар бір жасқа «қартайды».

	Білім жəне ғылым вице-министрі Махметəлі Сарыбаевтың айтуынша, бұл заң жобасы жастарға əлеуметтік қолдау көрсету түрлерін нақтылауға арналған.

	Бүгінге дейін студенттерді жатақханамен қамту мəселесінің қиындығы баспасөз беттерінде, оның ішінде «Түркістан» газетінде қайта-қайта жазылғаны белгілі. Енді студенттерден сүйінші сұрасақ та болатын шығар. Жаңа заң жобасы бойынша мемлекет əрбір студентті оқу мерзімі кезінде жатақханамен қамтамасыз етуді өз міндетіне алмақ.

	Студентке жағдай жасаумен қатар, оларға рухани-эстетикалық тəрбие беру мəселелеріне жіті назар аудару керек сияқты. Қазір республиканың аумағында жастар арасында, оның ішінде білімді жастар саналатын студенттер қатарында қылмыстық əрекеттердің қылаң беруі жиілеп кетті.

	Жер-жерден келіп түсіп жатқан суыт хабарлар көбейді.

	Алматыда наурыз айында спорт колледжінің 3 студент қызы суық қару қолдану арқылы қарақшылық жасап жүрген жерінде қолға түскен.

	Қостанай қаласында жергілікті оқу орнының 3 студенті мектеп оқушыларын тонаған. Олар бұдан басқа да бірқатар ұрлық-қарлық жасады деген айыппен қамауға алынған.

	Бұдан басқа алматылық арнайы орта колледждің 2 студенті қатарластарын бірнеше мəрте тонаған деген күдікпен ұсталған.

	Астанада екі жасөспірім пышақпен қоқан-лоққы жасап, бір пəтерді үптеп кеткен.

	Елордада астаналық жоғарғы оқу орнының екі студент қызы жергілікті таксилерді тонайтын топтың мүшелері екені анықталған.

	Павлодарда жергілікті колледждің студент қыздары курстас қызды ұрып-соғып, өлімші хəлге жеткізген.

	Ал былтыр Алматыда болған екі колледждің студент қыздарының арасындағы болған төбелестің лаңы əлі басылған жоқ.

	Мұндай хабарларды одан əрі тізе беруге болады...

	Бұл қылмыстардың құқық қорғау органдарының назарына ілігіп, ресми тіркелгендері екенін есте ұстау керек. Ал тіркелмеген, ашылмаған қылмыстық істер қаншама?

	Бір кездері студент атанған жастар көзі ашық, көкірегі ояу, рухани кемелдікке ұмтылған, болашағынан үлкен үміт күттіретін тұлға ретінде бейнеленуші еді. Ал жоғарыдағы құқық қорғау органдарының есебін тыңдасаңыз, республиканың «көзі ашық» дейтін студенттік ортаға əлдебір қылмыстық психологияның індеті тарағандай сезіледі.

	Балаға жақсы білім беру атағы дардай оқу орнының дипломын алып берумен ғана шектелсе, жағдай бұдан əрі де өрши бермек. «Тəрбиесіз берілген білім қауіпті» (əл-Фараби) деген сөзді бүгінгі ата-ана есте ұстай ма?

	...Мəжілістің əлеуметтік-мəдени даму комитетінде талқыланған заң жобасы аясында жастарды қолдау үшін түрлі жобаларға мемлекет есебінен қаржы бөлінетіні айтылды. «Жастар практикасы» жобасына – 3 200 000 мың теңге, «Дилпоммен ауылға» жобасына – 1 041 809 мың теңге, білім беру гранттарын беруге – 50 996 198 мың теңге, грант иелеріне стипендия беру үшін – 24 335 331 мың теңге, жастар саясатын жүргізу мен азаматтарды патриоттық рухта тəбиелеуге – 1 159 366 мың теңге, Жастар денсаулық сақтау орталықтарына – 15 500 мың теңге бөлінеді.

	Мұның бəрі – жастар саясатын жүргізудің қамы.

	Саясат – ақша бөліп, жоба жасау емес, қоғамда жастар тəрбиесі тұрғысында дұрыс бағыт жүргізу еді ғой...

	2012 жыл





ІV тарау


	СЫРТ КӨЗ





14 НАУРЫЗДА РЕСЕЙДЕ «ПУТИН ЗАМАНЫ» БАСТАЛАДЫ




	Ресей үкiметi отставкаға кеттi. Владимир Путин өзiнiң Конституциялық құқығын пайдалана отырып, Ресей тарихында бұрын болмаған бiр iс-қимыл жасады. Ендi екi апта iшiнде Путин Мемлекеттiк Думаға жаңа үкiмет басшысын таныстыруы керек. Əзiрше премьер-министрдiң мiндетiн уақытша атқарушы болып Виктор Христенко тағайындалды.

	Президент сайлауына тұп-тура он тоғыз күн қалғанда қабылданған шешiм Путиннiң сайлау алдында темiрдей тегеурiнiн Ресей халқының есiне салып, қою таныту қажеттiлiгiнен туындаған. Орталық телеарналардан сөйлеген Путин «президенттiкке мен сайланған жағдайда Ресей азаматтары мемлекеттiң жоғарғы атқарушы билiгiнiң құрамына байланысты қандай ұсыныстардың болатынын бiлуге құқылы жəне мiндетті» деп мəлiмдедi. Осы сөздерден-ақ Путиннiң қазiргi үкiмет құрамын өз командасына санамайтындығы байқалып қалды. Осыдан төрт жыл бұрын президент болып сайланған Путин үкiмет құрамында Ельцин командасының мүшелерiн де қалдыруға мəжбүр болды. Тағы бiр рет президенттiк мерзiмге сайланып алса, Путин өз қолайына келмейтiн «шахмат тастарын» тақтадан «жылжытып» жiбермек. Ендеше, Ресейде нағыз «Путин заманы» ендi басталмақ деген сөз.

	Михаил Касьянов кабинетi Путиннiң бастамаларын немқұрайлы қарауымен есте қалды. Мысалы, президент елдегi кедейшiлiкпен күрестi ең басты бағыттардың бiрi деп атаса да, үкiмет нақты бағдарлама жасауға уақыт таппай-ақ қойды. Үкiмет басшысы басты мəселе ретiнде кедейшiлiкпен күрес емес, инфляциямен күрестi есептейтiнiн жасырған да жоқ.

	Касьянов кабинетiне тағылар кiнə бұл ғана емес. Қаңтар айындағы деректер бойынша, үкiметтiң жалақы бойынша қарызы 27,2 млрд. рубльге жеткен.

	Президент жаңа үкiмет басшысын тағайындағаннан кейiн ол бiр аптаның iшiнде жаңа үкiметтiң құрамына байланысты нақты ұсыныстар жасауы керек. Ал қазiргi үкiмет жаңа үкiмет құрамы қалыптасып бiткенше өз жұмысын қалыпты жағдайда жалғастыра бередi.

	Жаңа үкiмет басшысы ретiнде ресейлiк шолушылар веце-премьер Алексей Кудриндi, қорғаныс министрi Сергей Ивановты, Виктор Христенконы атайды.

	Шын мəнiнде, Ресейде Путиннiң жеңiсiне ешкiм де күмəнданбайды. Тiптi, Путинге ашық оппозиционер болып жүрген президенттiкке үмiткерлердiң бiрi Ирина Хакамаданың өзi сайлаудан кейiнгi жоспары ретiнде саяси партия құратынын мəлiмдеп үлгердi.

	Əуелi Путин Мемлекеттiк Думаға «Бiртұтас Ресей» партиясының көп мүшелерiн өткiзiп, Кремльдiң «айтқанына көнiп, айдауына жүретiн» парламент қалыптастырды. Ендi өз қолайына жағатын үкiмет жасақтаса, 14 наурыздағы президент сайлауында алдағы төрт жылға мəртебесiн анықтап алғаннан кейiн не iстеймiн десе де, Ресейде оны қолынан қағатын адам жоқ.

	Ресей Ельцин тұсында «күштi Парламент, əлсiз президент» анықтамасына сəйкес дамып келе жатқан болатын. Ендi «путиндiк» өзгертулерден кейiн «күштi президент, əлсiз парламент» мемлекетiне айналып келедi.

	Путиннiң шұғыл шешiмiнен ел экономикасы үшiн ұтатын тұстары да бар. 14 наурыздағы сайлауда Путин жеңiске жетсе, жаңа үкiмет кiдiрiссiз өз жұмысын дөңгелетiп жүре бередi. Яғни сайлаудан кейiн жаңа президент жаңа үкiмет басшысын таңдап, ол жаңа үкiмет құрамын жасақтап, атқарушы билiк бiр айға жуық уақытты босқа өткiзiбейдi. Бұл, əрине, президент Путин болып қала берген жағдайда...

	Бiрақ 14 наурызда президенттiкке Путин сайланбайды дегенге кiм сенбейдi? Путиннiң сайлауға дейiн үкiметтi таратып жiбергенi ештеңе емес, егер президенттiкке басқа адам өтiп кетсе, нағыз сенсация сонда болар едi...

	2004 жыл.





ҚЫРҒЫЗ САЙЛАУЫ:


	Кiм, қалай, неге?



	14 наурыздағы Бiшкектегi оқиғалардан кейiн қырғыз iшi бiраз саябырсыды. Асқар Ақаевты тағынан тайдырғаннан кейiн келесi ел басшысын сайлау мақсатымен кезектен тыс президент сайлауын 10 шiлдеге белгiлеген болатын. Додаға əу баста он қайраткер түскен едi, бiрақ ай өтпей-ақ олардың қатары сиреп, ақтық сынға тек алты үмiткер ғана шықты. Эмомали Рахмонов айтпақшы, «Көршiңнiң жағдайы жақсы болса, сенiң үйiңде де бəрi жақсы болады» деген қағидамен қырғыз елiндегi қазiргi саяси-əлеуметтiк ахуалды өз көзiмiзбен көрiп қайту мақсатында жолға шықтық. Қырғыз сайлауының бiздегi сайлауға ұқсастығы да, өзгешелiгi де бар екен.



	Қырғыз – бейсаяси халық па деп қалдық

	9 шiлде күнi таңертең Бiшкек қаласына келдiк. Орталық алаңның жанында Сыртқы iстер министрлiгi бар екенiн тұспалдап бiлемiз, бiрақ нақты көшесiн бiлмегендiктен, сол жердегi жүргiншiлерден жөн сұрауға көштiк. «Шоро» сусынын сатып тұрған келiншек иығын қиқаң еткiздi. «Билмаймин». Орта жастағы тағы бiр кiсiден сұрадық. Ойланып тұрып-тұрып, желкесiн қасыды. Бiр бiлсе, осы маңайдағы дүкеннiң сатушысы бiлер деп едiк, ол да басын шайқады. Сонымен, алаңның айналасында жүрген жетi адамның жетеуi де Сыртқы iстер министрлiгi ғимаратының қай жерде тұрғанын бiлмейтiн болып шықты.

	Ақыры, Жогорку Кенештiң ғимаратына кiрiп, оның күзетшiсiнен жөндем хабар алдық-ау. Жарты сағат бойы бiр алаңның о шетi мен бұ шетiн аралап жүрiп, табаннан таусылып iздеген Қырғыз СIМ Еркiндiк көшесiнiң бойында, алаңнан жүз елу метр жерде тұр екен. Ол жерге тiркелiп, қағаздарымызды алып сыртқа шыққан соң «Ендi қырғыздарға олардың СIМ қай жерде екенiн бiз көрсетiп бере аламыз» деп əзiлдесiп қоямыз.

	Астанада немесе Алматыда «Пəлен мекеме қай жерде екен?» деген сұраққа нақты жауап берiп, ол жерге қалай барудың бағытын сiлтеп жебiретiн жерлестерiмiздiң белсендiлiгi жоғары ма деп қалдық.

	Ал қырғыздардың өз мемлекеттiк органдарының жұмысынан бейхабарлығы – халықтың билiкке деген немқұрайлылығына немесе бейсаясилылығына ұқсайды.



	Жиырмасыншы ғасырдың елесі

	СIМ ғимараты табалдырығынан аттағанда, осыдан он жыл бұрынғы советтiк кеңсеге кiргендей əсерде қалдық. Шетелдiк журналистермен қоян-қолтық жұмыс iстейтiн министрлiктiң баспасөз хатшысы қарағайдан жасалған, сыры кеткен көнетоз үстелдiң басында ескiрген орындықта отыр. Бұларға қарағанда, Орталық сайлау комиссиясының отырған жерi жөндем екен.

	Бiшкек қаласын бiр күн аралағанда көзiмiз жеттi: соңғы он жылда бұл қала жаңаруды бастан кешпептi. Жаңадан ғимарат салынбапты, қазiргi заманға сай архитектуралық құрылыс қолға алынбапты. Валюта айырбастау пунктiн алаңды он айналып жүрiп əрең таптық. Ал «банкомат», «таксофон» дегендер көзге түспедi.

	Қаланың бүгiнгi көрiнiсiне сырт көзбен қарағанда байқағанымыз – тəуелсiздiк алғалы бұл қалада ауыз толтырып айтарлықтай өзгерiс болмаған сияқты. ХХ ғасырдың тоқсаныншы жылдарына дейiн қайнап келген өмiр сол уақыттан берi тоқтап қалмаса да, өлмешi лүпiлмен жалғасып келген сияқты. Қазiргi Бiшкек – ХХ ғасырдың соңындағы советтiк қаланың елесi iспеттi əсер қалдырды.



	Сақтағанды артық көрмепті

	Сайлауға бiр күн қалғанда алаңның жанындағы саябақта, Президент резиденциясы ғимаратының айналасында тəртiп сақшыларының тыныстап жатқанын байқағанбыз. Ал келесi күнi Құрманбек Бакиев дауыс берген N1157 сайлау учаскесi айналасында тəртiп сақшыларының қарасы көбейiп кеттi. Осы күнi түскi оннан бастап Орталық алаңда Iшкi iстер министрлiгi шеру ұйымдастырды. Бұл күнi Орталық алаңды көлiк жүргiзбейтiндей етiп, оқшаулап тастаған екен. Министр тəртiп сақшыларының алдына шығып «Мерекелерiңiз құтты болын!» деп құттықтау айтты.

	Бұл шараны бiз қауiпсiздiк үшiн жасалған əрекет деп қабылдадық. Себебi бұл – арнайы ұйымдастырылған шеруден гөрi, аяқ астынан жиналған қауiпсiздiк шарасына көбiрек ұқсады.

	Шамасы, қырғыз басшылығы сайлау күнi дүрбелең оқиғалардың қайталауынан қорыққан сияқты. Бакиевке журналистердiң бiрi «Контрреволюция бола ма?» деп сұрақ қойып едi, ол: «Жоқ, болмайды» деп, екi қолын ербеңдетiп кеттi.

	Мұнысы – қауiпсiздiктi сақтаудың барлық шараларын жасағанына сенiмдiлiгi ме, жоқ əлде қобалжығаны ма – өзiне ғана аян.

	Ал қырғыз халқы «контрреволюция» жасамақ түгiлi, сол күнi сайлаудың өтiп жатқанын байқамағандай, кəдуiлгi тiршiлiгiн жалғастыра бердi. Тiптi, 14 наурызда революция жасап, президентiнiң тағын төңкерiп тастаған бұл емес, басқа халық сияқты.



	«Бакиев сайланады ғой»

	Бiз сөйлескен таксист те, сатушы да, үй шаруашылығындағы əйел де, басқа тiршiлiктегi халықтың бiрi қалмай Құрманбек Бакиевтың сайлауда жеңгенiн қалайтынын бiлдiрдi. Неге? Бiрiншiден, наурыздағы халық дүмпуiнiң сыры – Асқар Ақаевтың отбасының елдi бей-берекет билеуiнен əбден қажыған халықтың ашынудан туған ашуының бұрқ-сарқ етiп сыртқа шығуы болатын. Ал, дегенiне жеткен соң, жартасты соғып-соғып кейiн қайтқан теңiз дауылы секiлдi саябыр тапқан. Содан кейiн билiкке келген жаңа басшылыққа «Ендi сен қайтер екенсiң?» деген мағынасындағы сын көзбен қарауға көшкен. Халықтың ашуы үнемi бұрқылдап тұратындай оттан түспейтiн қазан емес қой. Ақаевтың басынан бақ тайғаннан кейiн-ақ ыстығы басылған. Ал Бакиевке халық ықыласына бөленуi немесе оның ашу-ызысын тудыруы үшiн əуелi уақыт, сосын нақты iс-əрекет керек.

	Екiншi себеп – сайлауға түскен алты үмiткердiң бiреуi Бакиев болғанда, қалған бесеуi халыққа есiмi бейтаныс адамдар. Сайлауға бiр-екi күн қалғанда ұйымдастырылған телесайыс үстiнде көрермендердiң бұл үмiткерлердiң кiм екенiн, қандай қызмет iстегендерiн бiлмейтiнi ашық айтылған. Басқаша айтқанда, өзге бесеудiң қасында Бакиевтың шоқтығы биiк тұр.

	Билiкке революция дүмпуiмен кездейсоқ келсе де, осы уақыт аралығында президенттiң қызметiн уақытша атқарушы ретiнде шетелдерге шығып, бiрқатар келiссөздер жүргiзiп, аздаған тəжiрибе жинап үлгердi. Аласапыран уақытта елдегi саяси-экономикалық жағдайға бiршама қанық болып алды. Мұның өзi Бакиевке жұмысқа бiрден, кiдiрiссiз кiрiсiп кетуiне себеп.

	Осының бəрiн екшеген халық Бакиевке дауыс берiп жатты.



	Қырғыз сайлауының басты ерекшелігі неде?

	Сайлаушылардың дауысы салынған шыны ыдыс, қосымша тiзiм, қағаз бюллетеньдер... бiр қарағанда, қырғыздағы сайлаудың бiзден айырмашылығы шамалы. Бiр айырмасы – мұнда электронды дауыс беру енгiзiлген жоқ. Барлық жерде дауыс беру қағаз арқылы жүзеге асты. Тағы бiр өзгешелiк – мұнда сайлаушылардың саусағына түссiз маркермен белгi қою арқылы бiр адамның екi немесе одан артық дауыс беруiне тосқауыл қоюдың амалы жасалған.

	Ал сайлаушының таңдау еркi – ешкiмнiң қысымынсыз жүзеге асатындығы қырғыздың Сайлау туралы кодексiнде анық көрсетiлген. Бiрақ бiз барған сайлау учаскесiнде бюллетень толтыратын орын оңашаланбаған екен. Сайлаушылар (оның iшiнде Бакиевтiң өзi де) самсап тұрған журналистерге терiс қарап тұрып, қағазға белгi соғып, өз таңдауын бiлдiрiп жатты. Ту сыртынан қаумалаған жұрттың мысы басып, талай сайлаушы асып-сасып, бюллетеньнiң белгi қоятын тұсын шатастыруы да ықтимал едi-ау.

	Келесi күнi баспасөз мəслихатын өткiзген бақылаушылар да осындай олқылықтардан туған сайлауды ұйымдастырудың кемшiлiктерiн тiзбелеп жатты.



	«Бүгін – қырғыз халқы үшін ерекше күн»

	Дауыс берiп шыққаннан кейiн Бакиев осылай дедi. «Бүгiн қырғыз халқы өз президентiн сайлайды. Сайлаудың неге кезексiз өтiп жатқанының себебiн сiздер жақсы бiлсiздер, оны мен айтпай-ақ қояйын. Бұл сайлаудың ерекшелiгi – тəуелсiздiк алған уақыттан берi соңғы жылдарда сайлау шынымен де сайлау болып табылады, Қырғызстанның əрбiр азаматына шын мəнiнде таңдау еркi берiлiп отыр. Сайлаушы бүгiн өз дауысын билiкке лайық деп санаған адамына бередi, ешкiм ешкiмге қысым жасамайды, ешкiм ешкiмге қоқан-лоққы көрсетпейдi, ақыл-кеңес бермейдi. Бүгiн қырғыз халқы өзiне лайық басшыны таңдайды деп үмiттенемiн». Осыны айтып, Қырғыз елiнiң президентiнiң мiндетiн уақытша атқарушы кiлт бұрылды да, жүре бердi.

	Тек келесi күнi, сайлаудың алғашқы нəтижелерi белгiлi болғанда ғана, Құрманбек Бакиевтiң журналистер сұрақтарына ашық-жарқын жауап берiп жатқанын көрдiк.

	Революция дүмпуiмен ел басшылығынан бiр-ақ шыққан Бакиевтың өзi сол күнге дейiн жүрегi май iшкендей кiлкiп жүрген сияқты.

	Ендi сайлау өткен соң жетi күннiң iшiнде Қырғызстан Конституциялық соты сайлауды заңды деп табуы керек. Содан кейiн отыз күн iшiнде Құрманбек Бакиев Жогорку Кенештiң алдында Қырғызстан халқына адал жұмыс iстеуге ант бередi.



	Қырғыз заңы біздікінен артық көрінді

	Қырғыз Конституциясына сəйкес бұл елдiң президентi бес жылға екi рет сайлана алады. 35 жас пен 65 жас аралығындағы мемлекеттiк тiлдi бiлетiн жəне Қырғыз республикасының территориясында он бес жыл тұрған кез келген қырғыз азаматы президенттiкке түсе алады.

	Əдетте, Қырғыз президентiнiң сайлауы қызмет етiп отырған президенттiң бесiншi жылының қараша айының соңғы жексенбiсiнде өткiзiлуi керек. Бұл жолы сайлау елдегi наурыз айындағы төңкерiске сəйкес кезектен тыс өткiзiлдi.

	Қазақстан заңдарынан қырғыз заңдарының бiр артықшылығы осында – ел Конституциясында президент сайлауы қай уақыт аралығында, қай күнi өткiзiлетiнi анық көрсетiлген. Ал бiздiң заңгерлер Қазақстан Президентiнiң кезектi сайлауы қашан өтетiндiгi жөнiнде əлi нақты шешiмге келген жоқ.



	Бəсе, не жорық?

	Қырғызстан халқының 67,4 пайызы қырғыздар, 14,2 пайызы өзбектер болғанда, орыстардың саны тұрғын халықтың он пайызынан сəл-пəл ғана аспады. Сонда Конституцияда орыс тiлiн «ресми тiл» деп жазып, ал 5-бабының 4-тармағында «Мемлекеттiк тiлдi немесе ресми тiлдi бiлмегенi үшiн азаматтардың құқығы мен бостандықтарын кемсiтушiлiкке жол бермейді» деп жазуына не жорық?

	Асқар Ақаевтың «орысшылдығы» бiр кездерi орыс тiлiне мемлекеттiк тiл мəртебесiн беру туралы ұсыныс жасауға дейiн апарды.

	Қырғызбен салыстырғанда, тоқсаныншы жылдарға дейiн орыс ұлтының саны елу пайыздан асып келген Қазақстанның жағдайы көш iлгерi екен деген ой келедi.

	Ал қырғыздың ендiгi басшысы Құрманбек Бакиев ұлттық саясатты қалай жүргiзбек? Тек, қырғыздың бiрiншi ханымының ұлты орыс екендiгi оған кедергi болмаса деңiз...



	Сайлаудың нəтижесі

	Конституцияда белгiленгендей, егер сайлаушылардың 50 пайызы сайлауға қатысса, сайлау өттi деп есептеледi. Бүгiнгi мəлiметке қарағанда, сайлауға қырғыз халқының 52 пайызы қатысқан.

	Ал бiрiншi турда осы сайлауға қатысқан азаматтардың жартысынан көбiнiң дауысына ие болған үмiткер жеңдi деп саналады. Ол – 89 пайыз дауыс алған Құрманбек Бакиев.

	2005 жыл





«ҰЛЫ ОРЫС» ҚОҒАМЫ ҚҰРЫЛЫП ЖАТЫР




	Тарих дөңгелегі тоқтаусыз айналады. Кешегі тарихта үлкен өзгерістерді бастан кешіріп, бойына алыптың тонын жапсырған Мəскеу Совет Одағы ыдыраған соң да өткеннің елесін ұмыта алмай əлек. Əлі де сол азуын Айға білеген империалистік арын, əлі де сол өзгелердің тағдырына билік айтқысы келетін астамшыл ниет... Жаңа басшы, жас басшы келгенімен, өткен күндердегі «ұлылықты» аңсау əлсіреген жоқ, қайта жастың бойында асып-тасыған күш-қуаттың екпініндей болып арқырай түсті.

	Орыстың империалистік рухын оятуға «еңбегі сіңген» патша – Путин еді. Енді осы істі аяғына дейін жеткізіп, Ресейді «ұлы державаға» айналдыру жас тарлан Медведевтің мойнына артылған «ұлы міндет» сияқты. Қазіргі кездегі Ресейдің ішкі өміріндегі өзгерістерді саралап байқасаңыз, орыстың «жаңаша» өмір сүруге бел буғанын аңдайсыз.

	Орыс əскери іске əу бастан жетік. Əскери қорғаныс мəселесін мықтап қолға алған Мəскеу керек болған жағдайда соғысуға да дайын отыр. Осы мақсатта қарулы күштерін қайта жарақтандырып жатыр. Елде саяси реформалар жүріп жатыр. Президенттік билік мерзімін алты жылға ұзартуы мүмкін. Бұл да Кремль ойға алған «ұлы жоспарды» ойдағыдай жүзеге асыру үшін керек деп тапқан амалы шығар. «Экономикалық дағдарыс кезінде əлемдегі банкротқа ұшырап жатқан компаниялардың орнын орыс фирмалары бассын» деген мазмұнда мəлімдеме жасаған Медведев күллі əлемнің қаржы дағдарысына ұшырауына қуанғандай сыңай танытты. «Өзгелер не болса ол болсын, осы ғасырда орыс өркендесін» деген пиғылды жасырғысы да келмейді. Орыс халқының рухын көтере түсу үшін «Жер шарының қай түкпірінде болмасын, əрбір орыс Ресейдің қамқорлығында» деп жариялауы өзге мемлекеттің азаматы болса да, ұлты орыс əрбір адам іштей Ресейге тілектес болсын деген ниетті танытпай ма? Қазақ мұндайда «Бөлтірікті қанша асырасаң да, орманға қарап ұлиды» дейді. Ал Мəскеу осылай болғанын қалап тұрған жоқ па... Былтырғы жылдың тамыз айындағы Грузиямен бес күндік соғыс кезінде Ресей өз азаматтарын қорғау үшін неден болса да тайынбайтынын байқатты. Ұлттық мүддені бəрінен жоғары қоятынын аңғартып, халықаралық қауымдастыққа қыр көрсететін сыңай танытты.

	Кремль ішкі-сыртқы саясат бағдарын жүргізуде, экономика, білім-ғылым салаларын реформалауда, саяси шешімдер қабылдағанда бір Ұлы идеяға – «Ұлы орыс» қоғамын қалыптастыруға бағытталған мақсат үдесінен шығуға тырысатын тəрізді. Мұны орыс патшасы Медведев Федералдық жиынға жасаған былтырғы тұңғыш Жолдауында ап-анық қып айтып, ежіктеп түсіндіріп берді.

	«... Мыңдаған жылдарғы тарихы бар, аса ірі аумақты игеріп, оған өркениет əкелген... Қайталанбас мəдениет жасаған... Күшті экономикалық жəне əскери қуаты бар... Ғасырлар бойы қалыптасқан құндылықтар мен идеалдар негізінде тірлік жасайтын халық...». Жаңа заман орысының бүгінгі бет-бейнесі – осы...

	«..Біздің халық рухани бай. Біз нені жақсы көреміз, нені қорғаймыз, не нəрсеге ұмтылатынымызды анық білеміз. Сондықтан да біз Кавказда кері шегінбейміз. Сондықтан да біз əлемдік экономикалық дағдарыс салдарларын жеңіп шығамыз да, бұдан да күшті боламыз». ХХІ ғасырда орыс өзіне қойып отырған міндеттердің бір парасы – осы.

	Кремль басшылығы Ресейді ұлы мемлекетке айналдыру үшін жаңа заманның жаңа адамын «жасап шығаруды» ойлаған секілді. «Адамдардың интеллектуалдық қуаты, шығармалық күші – ұлттың басты байлығы» деп мəлімдеген Медведев Ресейді қарыштап дамуға жетелеу үшін «алтын бастарды» шетелден де əкелуге даяр екенін айтты. Ол ғылымда, жаңа технологияларды қолданысқа енгізуде талантты жастарды іске тарту мəселесіне баса назар аударып отыр. «Жаңа» Ресейдің кірпішін қалайтын мықты жас буынды мемлекеттік басқару аппаратына, аймақтық басқармаларға, бизнеске тарту, шығармашылық дарынды адамдардың қабілетін ел игілігіне жұмсау – Кремль белгілеген міндеттер. Кадр дайындау мəселесіне шұқшиған президент білім беру саласын да мықтап қолға алмақ.

	ХХІ ғасырда орыс енді өзі ғана өзгеріп қоймайды, ол əлемді де өзгертпек. Өзгерткенде, өз ыңғайына қарай ойыстырмақ.

	Кремль БҰҰ-ын реформалау жобасын жасап жатқан көрінеді.

	«Біз əлемнің бұдан гөрі əділеттірек, бұдан гөрі қауіпсіздеу болуы үшін бəрін де жасаймыз» дейді Медведев. Ал бұған Кремль қандай тəсілдермен қол жеткізбек? Украина, Грузия сабақтары еске түскенде, көңіл алаңдайды. «Əліптің артын бағамыз» да...

	Қай қоғамның дамуында да əуелі көшбасшы болып бір идея жүреді. Идея – озық ойдың ұшқыны. Ендеше, «Орыстың бүгінгі дамуы қандай?», «Орыс ойы қай бағытта өріс алып жатыр?» деген сұрақтарға жауап іздеп көрелік.

	Орыс ойы сан саланы қамтып, жан-жақты дамып барады. Мұны кино, əдебиет, өнер, ғылым салаларында туып жатқан дүниелерге қарап бағамдауға болады. Орыс ойының ауқымдылығы əрі таң қалдырып, əрі сүйсінтеді.

	Кино саласын алайық. Осыдан біраз жыл бұрын Мəскеу киностудиясы əр түрлі тақырыптардағы киносценарийлерге байқау жариялады. Осындай байқаудың «НТВ» телеарнасында 2003-2004 жылдары өткенін байқағанбыз. Ресейдің түкпір-түкпірінен аты-жөні белгісіз жас авторлар осы байқауға түрлі жанр, сан алуан тақырыптағы өз дүниесін əкеліп тапсырды, оның бəрі сараптаудан өтті, оқшау ойы барлары екшеп алынды. Нəтижесін қараңыз, айналасы төрт-бес жылда Ресей ішкі рынокты да, ТМД рыногын да тың тақырып, соны идеялы, заманауи үлгіде түсірілген жаңа телесериалдармен толтырып тастады. Қазақстандық көрермен олардың бірқатарымен таныс. «Алғашқы қарлығаштардың» бірі – «Бедная Настя» кинороманы орыстың кешегі тарихымен қайта қауыштырып, салт-дəстүрін насихаттап, ұлтқа деген сүйіспеншілікке үндейді. Қазақ телевизия əлемінде алғаш «есік ашқан» аргентиналық, бразилиялық телехикаяттардың орнын қазір ресейлік киноромандар басқан. Телеэфирдің көп бөлігі солардікі: «Родные люди», «Тени прошлого» т.б.

	Телехикаяттардан бөлек, соңғы жылдары орыс кинематографиясы көптеген ірі жобалар жасады. Жаңа заманның лебін сездірген, жаңа дəуірді сипаттайтын «Бригада» сериалы, соңғы жылдардағы оқиғаларды дөп беретін «Олигарх», Оскар сыйлығын иеленуден дəмелі болған Никита Михалковтың «12»-сі, жерлесіміз деп мақтаныш тұтқанмен, ресейлік Тимур Бекмамбетовтің «Ночной дозор», «Дневной дозор» картиналары, Ауған шындығының шымылдығын түрген «9 рота» – жалпақ əлемге жария болған дүниелер. Бұл кинокартиналар түгелдей дерлік қазақстандық кинотетрларда аншлагпен көрсетілді.

	Ал Балтық елдерінен шетелге жезөкшелікке сатылатын қыздар туралы аз сериялы кинохикая (болған оқиғаға негізделген), «Ұлы Отан соғысы» жылдарындағы айтылмай жүрген шындықтар туралы «Штрафбат» ... орыс ойының əр қиырды шарлап, бізден əлдеқайда озып кеткендігін аңғартады. Тіпті соңғы жылдары біздің қоғамның орыс интеллектуалдық ойымен сусындап, əлі де өткен ортақ тарихымызға жаңашыл орыс көзімен қарап келе жатқанымыз жасырын емес.

	Енді орыстардың Аралдағы «Возрождениенің» құпиялары туралы, Арал теңізінің тартылуына қатысты, Семей, Капустин Ярдағы ядролық сынақтар пен олардың зардаптары туралы қазіргі заманға сай кино түсіргенін күтіп жүрміз бе, осы? Шындығында, полигон туралы деректі фильм болсын, телехабар болсын, осыдан қырық жыл бұрын түсірілген бейнекадрларды қайталап көрсетуден жалықпаймыз. Ол кадрлар осы жолдарды жазып отырып та менің көз алдымда көлбеңдейді...

	Ал мұндай трагедияны орыс бастан кешірген жоқ. Егер полигонның өзі түгілі көлеңкесін көрген болса, орыс барлық алты континентті жылататын, голливудтық «Оскардың» барлық номинациясына лайық кинокартинаны əлдеқашан түсірген болар еді-ау деп ойлаймын...

	«Қасіреттен ғана қасиетті жыр туады» деген ақын сөзі бар.

	Сонда біз қасіретімізді əлі толық саралай алмай жүрміз бе...

	Кремль мəдениет, өнер, əдебиет, ғылым саласы өкілдеріне айрықша көңіл бөліп, үлкен жобалар жасап жатыр. Осының бəрі не үшін? Əрине, орыс рухын көтеру, асқақтату үшін. Кешегі КСРО тарихында «Ұлы Отан соғысы» деп жазылған 1941-1945 жылдардағы соғыс кезінде совет халқының рухын көтеріп, соғыста үстем болуға ұмтылдыру үшін ғажап əндер шығарылып, патриоттық сезімдегі сапалы көркем шығармалар жазылған жоқ па?! «Соғыс жылдарындағы» əндерді қазір тыңдасаң да, əлдеқайдан бойыңда пайда болған қуатты сезініп, өршеленіп шыға келесің. Соғыс пен тылдағы қарапайым адамдардың ерлікке бергісіз тіршілігін суреттеген шығармаларды оқығанда, əлі күнге көзіңе жас үйіріледі. Ал біз соғыс көрмеген ұрпақпыз ғой...

	Қазіргі Ресей əдебиет пен мəдениетке деген қамқорлықты бір кездегі Коммунистік партиядан кем жасап жатқан жоқ. Мұның жарқын бір мысалы, биылдан бастап Ресейде жасы əлі 35-ке толмаған буын арасында əдебиет пен мəдениетке сіңірген ерен еңбегі үшін мемлекеттік сыйлық тағайындалды. Төрт адамға берілетін əр сыйлықтың ақшалай көлемі – 1,5 миллион рубль.

	Əдебиеті те дамудың жаңа сүрлеуіне көшкен. Заман ағымына орай тоқсаныншы жылдардың ортасында криминал, детектив жанрларында жазылған орыс кітаптары көршінің өз рыногын былай қойып, біздің де сөрелерге сыймай қалды. Беллестристика жанры да біздегіден қарқынды дамып келеді. Кітап – рухани азық көзі ғана емес, кітап – күнкөрістің, кейбіреулер үшін – имидж жасаудың құралына айналып, табыс көзі болғаны белгілі. Оскана Робскидің кітаптарын осыған жатқызуға болады.

	Дегенмен де орыс халқы қағазы қалың, беті жылтыр кітаптармен əуестенуге біржола ауа қойған жоқ. Орыстың ойлы көркем əдебиеті де жетістіксіз емес.

	Əдебиеттің өсуіне баспа ісінің қарыштап дамуы, заманауи өзгерістерге түскені де əсер еткен шығар. Біздің жазушылар «кітап оқылмайды» деп баспасөз бетінде пікір айтып жүргенде, орыс полиграфтары кешегі-бүгінгі авторлардың сан саланы қамтыған еңбектерін мыңдаған тиражбен басып жатты. Көп ұзамай көркем əдебиеттен бастап, оқулықтарға дейін, саяси əдебиеттен энциклопедиялық жинақтарға дейін, ғылыми кітаптардан балаларға арнлаған кітапшаларға дейін... қаптады да кетті. Қазір Алматыдағы ірілі-ұсақты кітап дүкендерінен орыс кітаптарынан аяқ алып жүре алмайсыз.

	Кез келген сала бойынша қажет еткен кітабыңызды қазақша таба алмауыңыз мүмкін, ал «орысшасы» оңай қолға түседі. Мұның өзі тіл қолдану аясын кеңіте ме, кеміте ме?!

	Қаламгерлер қауымына деген мемлекетті қамқорлықты əдеби саладағы мемлекеттік сыйлықты 5 миллион рубль етіп тағайындағанынан-ақ көруге болады. Өз ішінде бұл сыйлықты «ресейлік Нобель сыйлығы» деп те атайды. Былтыр осы сыйлықтың бірі 2007 жыл қорытындысы бойынша гуманитарлық саладағы қайраткерлігі үшін Францияның бұрынғы президенті Жак Ширакқа берілген.

	Ең маңыздысы, Кремль басшылығы орыс əдебиеті мен орыс тілінің дамуын құстың қос қанатындай ажырағысыз тұрғыда қарастыратындығында. Советтік дəуірдегі орыс əдебиетінің кең құлаш жаюы орыс тілінің КСРО аумағында халықаралық «достық» тілі мəртебесіне ие болғанынан екенін естен шығармаған бүгінгі Ресей басшылары əдебиетті орыс тілін қазіргі үстем қалпынан айрылып қалмауы үшін пайдаланудан кет əрі емес. Дүниеде 80 мемлекетте шамамен 300 миллион адам орыс тілінде сөйлейді екен. Ал Қазақстанның 15 миллион халқының қанша пайызы орыс тілінде сөйлейді? Жоғарыдағы статистиканы түзгендер он бес миллион халқымызды «орыс тілінде қарым-қатынас жасайтын» 300 миллионға «қосып жібергеніне» күмəніміз жоқ. Белгілі бір деңгейде ақиқатқа жақын шындық болса да, ең бастысы Кремльдің Қазақстанға ұстанған саясатының астарында «осылай болса» деген пиғыл жатыр ма дейміз...

	Кремльдің ендігі мақсаты – орыс əдебиетінің өркендеп дамуына, кең таралуына жағдай жасау арқылы орыс тілінің тым құрыса ТМД аумағы ішінде ресми қарым-қатынас тілі ретіндегі үстемдігін сақтау. Ал кейбір мемлекеттерде орыс тілінің мемлекеттік мəртебеге ие болуына түрткі болудан да қашпайды. Былтыр орыс баспасөзінің əлемдік конгресі өткізілді. Осы жиында сөз сөйлеген Дмитрий Медведев орыс тілінің қолданысын алыс жəне жақын шетелде кеңейте түсу қажеттігіне, ал қаламгер қауым осы мақсатта мемлекетке қолдау көрсетуі керектігін баса айтты.

	Путиннің келіншегі президенттің зайыбы ретінде «Орыс тілін қорғау» қорын басқарғаны белгілі. Медведевтің əйелі бұл бастаманы жалғастыра ма жоқ па, бізге беймəлім. Дегенмен, онсыз да орыс тілін қорғау ісі ақсап қалмасы сөзсіз.

	Діні мемлекеттен бөлек болса да, оның тіршілігі, ұстанған идеясы жағынан мемлекеттік басқарумен бірге. Мысалы, президенттік қызметті қабылдап алу рəсімінің ресми бөлігі аяқталысымен, Медведев елдің жаңа басшысы ретінде Шіркеуге барып, марқұм Алексий Екіншінің ақ батасын алды. Ресейдің барлық президенттері өткен рəсім бұл. Сол күні түстен кейін мемлекеттің жаңа президентінің құрметіне арнайы дұға оқылды. Осының өзі қоғамдағы мемлекеттік діннің қаншалықты маңызы бар екенін көрсетсе керек.

	Ал Қазақстандағы Праволавие діні өкілдігі Мəскеу Православие шіркеуі тарапынан басқарылады. Орыс ұлты өкілдерінің дені осы дінді ұстанатындықтан, Исламнан кейінгі Қазақстандағы ірі діни бірлестіктердің бірі – Православие. Есіңізде болса, марқұм папа Екінші Иоанн Павелдің ел аралаған сапарында Қазақстанға да соқпақшы болған ниетіне наразылық білдіріп, біздің елге келуіне ашық қарсылық білдіргендер де осы діннің өкілдері болатын. Кремль гуманистік ойларымен талайларды тəнті еткен Иоанн Павелді дін өкілі ретінде емес, саяси қайраткер ретінде де өз елінде қабылдаудан бас тартқанын ескерсек, желдің қай бағыттан соғып тұрғанын аңдау қиын емес.

	Ресми статистикалық есеп бойынша, сенім-наным адамдарының 25-30 пайызын құрайтын православтардың бас билігі сонау Мəскеуде. Православ діні өкілдерінің қоғамдағы ролі айтарлықтай екенін ескерсек, Кремль қолында Қазақстанға ықпал етудің тағы бір тетігі дайын тұрғаны Айдай анық көрінеді.

	Орыс қазіргі музыканы дамытуда да алдына ел салғысы келмейді. Идеология үшін бос кеңістік деген ұғым жоқ. Қай жерде кетік болса, сол жерде өз ұлтының үлгісін тығындап жатқаны. Тіпті біздің жергілікті радио-телевидениеден күндіз-түні толастамайтын қазіргі заманғы поп-музыкаңыздың өзі – орыстікі. Қазіргі эстраданың өзін дамытуда біз ресейлік «өнерге» жалтақпыз. Алла Борисовнаңыз бен Киркоровыңызды былай қойыңыз, Мəскеу көгінде жаңадан жарқырап шыға келген «жұлдыз» да жыл айналмай-ай қазақ сахнасында, немесе төрінде. Теледидардан күндіз-түні түспей қойған соң, төріңізде болмай, қайда болсын?

	Енді ТМД аумағындағы сахна мен телевидениеден жеріп, халықаралық аренада орыс əнінің əсемдігіне тамсандырмақ.

	Былтыр «Евровидение» байқауында жас əнші Дима Билан бас жүлдені жеңіп алған кезде, ел президенті Медведевтің өзі сол сəтте-ақ телефон соғып, құттықтауы да – саясат. Орыстың атын асқақтатқандарды Отаны да əспеттейді деген сөз бұл.

	Спорт қай заманда да рухты өрлетіп, көңілді көкке көтеретін сауық түрінде пайдаланылып келді емес пе? Спорты жақсы дамыған халықтың дені сау, адамдары салауатты деген сөз. Қазіргі олимпиадалық ойындар мемлекетаралық бəсекеге, ұлтаралық бақталастыққа ұласқандай. Орыс ұлтының кемел имиджін қалыптастыру үстінде Кремль осы ойындарда Ресейдің мерейі үстем болуына қатты көңіл бөліп келеді. Былтырғы олимпиадалық ойындар кезінде ресейліктердің алдыңғы қатардағы үздіктер сапынан көрінуі – осының дəлелі. Əрбір спортшының жеңісін тұтас мемлекетінің «қырғи-қабақ соғыс» кезіндегі жеңістей қабылдаған күй байқалды. Қайткенде де, Пекин олимпиадасы орыс рухын бір серпілтіп тастағаны анық.

	Мемлекеттік қамқорлық діттеген жеріне жетіп жатпаса, қоғам өмірінде мұндай өзгерістердің болу-болмауы екіталай еді. Орыс ойының озықтығын дəлелдеу үшін руханият саласында болып жатқан өзгерістерге арнайы тоқталдық. Шын мəнінде, орыс өміріндегі жаңалықтардың нақты ауқымын біз қамти алмаған да шығармыз. Дегенмен де, екі елдегі мəдени өмірді салыстырғанда, Қазақтың Ойы əлі тұралап жатқандай елестейтіні несі?..

	Орыс «ұлы» болуға ұмытылысын жүзеге асыратын өз Идеясын тапқан сияқты. Ол – жаңа ғасырдың көсемі болуға лайық талантты, білімді əрі амбицияшыл орыс ұрпағын өсіріп шығару, еңбектеген баладан еңкейген қарияға дейін орыс ұлтының өзге ұлттардан бір қарыс болса да биік тұрғанына илану, орыс халқының үстемдігі үшін аянбай еңбек ету.

	Қостілділік пен көпдінділіктің «қазанында» қайнаған, көпұлттымын деп кеуде соққан Қазақ жаңа ғасырда қай бағытқа бет түзеп, қалай қарай дамымақ? Өзіңе не керек екенін білмей жатып, нені іздеуің керек екенін түсіну мүмкін бе? Əлде бізге де өз құндылықтарымызды айқындап, қалай қарай бет түзейтінімізді анықтап, ашық мəлімдеме жасайтын уақыт жетті ме?..

	2009 жыл





«КРЕМЛЬ ҚҰБЫЖЫҒЫ»


	Немесе тағы да тақырбастар туралы



	Əр қоғам өзi тудырған құбыжықтармен күреседi. Кремль «тақырбастардың» қоғамдық құбылыс ретiнде пайда болуына тiкелей түрткi болмаса да, ұлттық саясатын құрудағы кейбiр қателiктерi арқылы себепкер болды. Ұрықты өзi сеппесе де, оның тамыр жайып, бой көтеруiне тосқауыл болмады. Ақыры, арамшөптей тез өсiп, тез қаулаған скинхедтер қозғалысы «орыс ұлтшылдығы», «орыс фашизмi» деген құбыжықты дүниеге əкелдi.

	Анығын айтқанда, «скинхедтер» Британ аралында 60-жылдары буржуалардың ұрпағына қастасқан жұмысшы тап ұрпағының қарсылығынан пайда болған құбылыс. Оған алғашқы кезде ақ түстiлер де, қара түстiлер де қатысқан деседi. Скинхедтер «Англия тек ақ нəсiлдiлер үшiн!» атты ұран тастады. Ал Германия ұлтшылдары бұл идеяны дамытып-кеңейте түстi.

	Қазiр Ресейде тамыр жайған «скинхедтер» (қазақша «тақырбастар» деп атасақ та болатын шығар) қозғалысының тарихы бiр кездегi фашистiк Германияға барып тiрелетiндiгi тарихи парадокс. Бiр кезде «сұм Гитлер», «құрып кеткiр фашизмдi» қарғап-сiлеп, адам санын аямай қантөгiспен жеңiске жеткен халықтың ұрпағы 40-50 жылдан соң сол фашизмнен нəр алып, сусындайды, оның ұрығын орыс жерiне себедi деп кiм ойлаған?.. Гитлердiң суретiн аяқ асты етiп айызы қанған халықтың ұрпағы оның «Майн кампфтын» орыс тiлiне аударып, қымбат қағазға басып шығарып, таласа-тармаса оқитынын кiм бiлiптi? Кейде Тағдыр-Тарих осындай ыңғайсыз жағдайға тап қылады екен...

	Шын мəнiнде, қазақ айтпақшы, «елу жылда ел жаңа». 1945 жылы «фашизмдi жойдық, оның астанасы Берлинде Қызыл туды желбiреттiк» деген аға буын өкiлдерiнiң көзi түгел кетiп болмай жатып, Ресейде 80-90-жылдары «неонацизм» немесе жаңаша фашизм ұрық сеуiп, өркен жая бастады. Əуелгiде сылбыр дамыған орыс «неонацизмi» 2000 жылдардан кейiн жаңаша сипат алып, өзiн бiрбеткей, қатiгез, тұрпайы қырларымен танытты. Осы құбылысты зерттеушi əлеуметтанушы А.Тарасовтың дерегiне жүгiнсек, қазiр Ресейдiң 85 қаласында 60-65 мыңға тарта «тақырбас» бар.

	Қазiр «скинхедтер» өздерiн Ресейдiң қорғаушысы, патриоттары деп бiледi. Ресейдi орыс еместерден «тазарту» iсiнде ештеңеден де тайынбайды. Осы мақсат жолында кiсi қанын жүктеу – олар үшiн мақтаныш.

	Десе де, құқық қорғау органдарында тiркелгендей, бұл iстердiң бəрi бiрдей «тұрмыстық жанжал», «бұзақылық» емес. Ара-тұра жасаған мəлiмдемелерiнде билiк органдарын, оның iшiнде полицияны да «өресiз» деп айыптайтын «тақырбастар» шын мəнiнде осы полицияның өресiздiгi арқасында аяқтарын алшаң басып жүр.

	«Тақырбастар» – стихиялы құбылыс емес. Бұл – арнайы «мектептен» өткен, белгiлi бiр мазмұндағы үгiт-насихат «сабақтарын» тыңдаған, тiптi өзгеше дене дайындығына қатысып, моральдық тұрғыда да, материалдық жағынан да «жасақталған» топ. Ұйым ретiнде тiркеуге тұрмағандықтан, оларды заң жүзiнде «жауып тастауға», айыппұл салу арқылы немесе басқалай тосқауыл қою мүмкiн емес. Шашын тықырлап алғаны үшiн көшеде ұстап алып, жауапқа да тарта алмайсың. Қоғамның осындай «солқылдақтығын» пайдаланған «тақырбастар» жүгенсiз кетiп, насихаттарын емiн-еркiн жүргiзiп, жасаған қылмыстарын интернет арқылы өздерi «əшкерелеп» жүр.

	Бұл – жастықтың буырқанған асау күшiн бұла бойына сыйдыра алмаған топ та емес. Олардың əрбiр iсi, мəлiмдемелерi, сөздерi белгiлi бiр реттеуге, «тəрбиеге» түсiп, бағытталып отыратын сияқты. Мысалы, 2006 жылы Путин жұртшылық сұрақтарына жауап берген кезде, президентке қойылған сұрақтардың бiр парасы Ресейдегi ұлтаралық қатынасқа қатысты болған. Осы сұрақтардың денiн ресейлiк «Злоба» сайты «Орыстарды дискриминациялау қашан бiтедi?» деген тақырыппен топтастырып қойыпты. Осы сұрақтардың көпшiлiгi мазмұны жағынан бiр-бiрiн қайталайды. Əртүрлi жастардың атынан, бөлек қалалардан «жолданған» сауалдардың бiр-бiрiне егiз қозыдай ұқсастығының өзi оларды белгiлi бiр топ мүшелерiнiң алдын ала келiсiм бойынша жолдап отырғанын байқатады. Мұның өзi «тақырбастардың» қылмысты ғана емес, саяси əрекеттi де ұйымдасып жасай бiлетiндiгiн көрсетсе керек.

	Осы сұрақтардың бiрнешеуiн оқып көрейiк.

	«Саламатсыз ба, Президент мырза. Айтыңызшы, бiз, Орыстар, Əзiрбайжаннан келген келiмсектерге жұмыс iстеудi қашан доғарамыз? Менiң қаламда бiржола тек армяндар мен вьетнамдар билiк етедi... олардың ...!!! Дүкендер, базарлар, фирмалар!!! Өз бизнесiңдi аша алмайсың, бiрден тұншықтырады. Олар болмаса, олардың қолымен жергiлiктi əкiмшiлiк тұншықтырады. Орыстарды сыйламайды. Бұл өте ренiштi жағдай, өзiмдi туған елiмде адам ретiнде сезiнгiм келедi!

	Сергей, 24 жаста, Прокопьевск».

	«Неге соңғы жылдары Мəскеуде армяндардың, кавказдықтардың, əзiрбайжандардың (тағы басқалардың) саны шектен тыс көбейiп бара жатыр? Олар неге бiздiң қалада тiркеуге тұрып, сосын көп балалы отбасыларын көшiрiп əкелiп, сандарын көбейтiп жатыр? Сен өз қалаңда келiмсек сияқтысың, туған қалаңда бөтенсiң. Ендi, мен үйге қайтып келе жатқан кезде олар подъездiң алдында отырады, жұқалап айтқанда, қылықтары жиiркенiштi. Ал билiк бұған көз жұмып қарайды. Ендi қалғаны өз қаламызды тастап шығу ма? Мəскеуде орыстардың саны күннен күнге азайып барады.

	Анастасия, 21 жаста, Мəскеу».

	«Ресейде ұлттық мəселе қалыпты орыстың сана-сезiмiне нұқсан келтiрмейтiндей болып шешiле ме, жоқ па? Басқаша айтқанда, елiмiзде қаптап жүрген, бiрақ бiздiң мəдениетiмiзге сiңiспейтiн, өз мəдениетiмен өмiр сүрiп жатқан иммигранттар проблемасын жасырмай, «орыс» сөзiн мақтанышпен айтатын адамдарға ксенофобия мен ұлтшылдықтың жаласын жаппай, дұрыс шешiле ме? Əр нəрсенi өз атымен атау керек: бiздiң көпұлтты елiмiзде ұлтаралық кикiлжiң бар, оны мойындасаңыз да, мойындамасаңыз да (көргiңiз келмесе де).

	Александр К., 18 жаста, Мəскеу».

	«Құрметтi Президент! Егер сiзге «Ресей орыстар үшiн!» деген ұран ұнамаса, «Ресей – тек тұрғылықты халықтар үшiн!» деген ұран ұнайтын шығар?

	Нико, 21 жаста, Мəскеу».

	«Владимир Владимирович! Айтыңызшы, неге ТМД елдерiнен орыстарды шығарып жатқанда, Ресей орыстарды жеккөретiн осы мемлекеттердiң өкiлдерiне де соны жасамайды? Неге өзге ұлт өкiлдерiне (грузин, өзбек, молдаван) қарағанда орыс адамының Ресей төлқұжатын алуы қиыншылық туғызады?

	Елена, 39 жаста, Алматы».

	«Владимир Владимирович, саламатсыз ба. Сiз бұрынғы КСРО мемлекеттерiндегi орыстардың жағдайы туралы мəлiметке қанықсыз ғой деп үмiттенемiн. Жұмсартып айтқанда, барлық жерде орыстарды тықсырып, қудалап жатыр. Олар өз құқықтарын қорғай алмайды, əрине. Айтыңызшы, тiптi Ресейдiң өзiнде, өз Отанында орыстардың құқығы шектеулi болса, олардың келешегi қандай болмақ?

	Павел, 23 жаста, Алматы».

	«1. Башқұртстандағы милицияның жемқорлығы қашан ауыздықталады? 2. Неге Башқұрстанның орыс мектебiнiң оқушылары мiндеттi түрде башқұрт тiлiн оқып-үйренуi керек? Ресейдiң мемлекеттiк тiлi – орыс тiлi, башқұрт тiлi емес. 3. Ресейдiң бас прокуратурасы Башқұрт президентi Рахимов пен оның айналасындағылардың iсiн қашан тексередi?

	Николай, 35 жаста, Мəскеу».

	«БАҚ-тардағы «антифашистiк» байбалам қашан аяқталады? Қашанғы түймедейдi түйедей етiп зорайтуға болады? Орыстар мен орыс еместер арасында болған кез келген оқиға БАҚ-тарда «орыс скинхедтерiнiң» iс-əрекетiне жатқызылады, (мұндай хабарлардың 80 пайызында) оған ешқандай дəлелдерi де жоқ. Жылына 40 мыңдай кiсi өлiмi болады, басқа да қылмыстардың астарынан «фашизм» лебiн сезiнуге болады. Англияда жылына 400-дей антисемиттiк шабуыл жасалады екен, бiрақ ол елде ешкiм байбалам салып жатқан жоқ.

	Александр, 25 жаста, Томск».

	«Құрметтi Владимир Владимирович, Мəскеу, Санкт-Петербург, Волгоград жəне басқа қалалар иммигранттардың тасқынында тұншығып жатыр (олардың көбiсi заңсыз). БАҚ-тарда скинхедтердың тəжiк қызын өлтiрiп кеткенi туралы көп айтылды, бiрақ саны аз ұлттардың орыстарға жасаған агрессиясы туралы бiр ауыз сөз жоқ. Ал БАҚ-тар «ұлтшылдық» пен «фашизмдi» шатастырып отыр. Ресейге əртүрлi ұлттардың шұбырып келуiне қашан тосқауыл қойылады?

	Толеранттықтың бұл жерге ешқандай қатысы жоқ. Андрей, 23 ж., Санкт-Петербург»

	...Осылай жалғаса бередi. Бiздiң көзiмiзге түскен 71 сұрақтың бəрi жоғарыдағы мазмұнда. Тек сұрақ соңына қойылған есiмдер мен қала аттары ғана өзгерiп отырады. Сұрақ авторларының жастары да қарайлас: 18 бен 35-тiң арасы... Осының бəрi билiк назарын ұлттық мəселеге аудару үшiн бұл сұрақтарды əдейi ұйымдастырған топ бар екендiгiн аңғартады.

	«Тақырбастардың» интернет игiлiгiн өз мақсаттарында жақсы пайдаланатындығына көз жеткiзген соң, қазiргi президент Медведевтiң жеке интернет-парақшасын да «сүзiп» шықтық. Бiрақ президенттiң жеке парақшасы модераторлардың қатаң «елегiнен» өтетiн болуы керек, ұлттық идея, экономика, жемқорлық туралы пiкiрлер бар да, саясат, қоғамдық бөлiнiстер, əлеуметтiк теңсiздiк, ұлтаралық наразылықтар туралы бiр ауыз сөз жоқ...

	Көше кезген «тақырбастар» мен жоғарғы билiктiң iс-əрекетiндегi кейбiр ұқсастықты мына бiр мысалдан көруге болады. «Единая Россия» партиясының жастар қанаты «Жас гвардия» сайлаудан кейiн аз-кем дағдарысқа ұшырап, бағдарсыз қалғаны белгiлi. Ендi жастар күшiн «тиiмдi» пайдаланудың бiр жолы табылған сияқты. Өткен аптада «Жас гвардияның» бiр топ белсендi мүшелерi Қазан вокзалының перронында «Заңсыз мигранттар – кетiңдер!» деп ұрандатқан. Олар əуелгiде Бiшкек-Мəскеу пойызын күтiп алмақ болған деседi. Бiрақ дүйсенбi күнi бұл пойыз жүрмейтiн болғандықтан, сол күнi келiп жеткен Ташкент-Мəскеу пойызының алдынан шығады. Жалпы қарасы 100 адам болатын «жасгвардиялықтар» қолдарына «Заңсыз мигрант – ұрлықшы», «Заңға сəйкес жұмыс iсте!», тiптi өзбекше жазылған «Ноконуний ишин угридир!» деген плакаттар ұстап шыққан. Пойыздан ендi түсiп, аң-таң болған жолаушыларға акция ұйымдастырушылар Ресейге келетiн шетелдiктерге арналған Федералдық миграция қызмет мекемесiнiң ережелерi, осы мекеменiң аудандық бөлiмшелерiнiң мекен-жайлары көрсетiлген парақшалар таратқан.

	Бұған дейiн олар Федералды миграциялық қызмет мекемесiнiң алдында «Бiздiң ақша – өз адамдарымызға!» деген ұран тастап, аймақтарда «Əрбiр екiншi – қайт үйiңе!» деген сөздер жазылған қағаз жапсырып, көзге түскен.

	Осы акцияның көңiл аударарлық бiр тұсы бар: «Жас гвардиялықтар» өз ұрандарын айтып, барлығып жатқан тұста аузы-басын тұмшалап алған бiрнеше адам келiп, оларға жұмыртқа, сия құйылған сауыт лақтырған. «Фашистер!» деп айғайлаған аз топты полиция сол сəтте-ақ тұтқындап алып кеткен. Жүз адамнан тұратын митингiден жанжал шығады деп қауiптенбеген полиция бiрнеше адам өздерiнен отыз есе көпке қарсы төбелес ашады деп қорықты ма? «Жас гвардиялықтар» билiк партиясының қанаты болғандықтан, не iстесе де ерiктi ме? Аз топтың бiр мүшесi Владлен Турикиннiң мына сөзi көкейге қонады: «Жас гвардия» «Əрбiр екншi – қайт үйiңе!» деген ұранмен ксенофобияны ушықтыра түседi. Бəрiне тек мигранттарды кiналау – əлеуметтiк мəселелерден басты алып қашып, нақты кiнəлiлердi тасалау үшiн табылған ақыл».

	Мəскеу жерiне табан тiреген адамдардың бəрi 90 күн бойы заң қорғауындағы мигранттар. Сондықтан оларды «Үйiңе қайт!» деп қууға еш заңдық негiз жоқ.

	Билiк қолдауына сүйенген «Жас гвардиялықтардың» мигранттарға деген жеккөрушiлiк сезiмi «неонацистердiң» пиғылына өте ұқсастығын байқау қиын емес. Былтырғы жылдың желтоқсан айының басында өзiн-өзi «Орыс ұлтшылдарының əскери ұйымы» деп жариялаған ұйым мүшелерi «егер Мəскеуге мигранттардың келуiне тосқауыл қоймаса, шенеунiктердi де өлтiре бастайтындығын» мəлiмдеп, құқық қорғау органдарына хат жолдаған. Хатқа қоса тəжiк жұмысшысының кесiлген басы түсiрiлген фотосурет те жiберiлiптi. Адамның кесiлген басы шынымен де хатта көрсетiлген жерден табылған...

	Ал 14 желтоқсанда Мұнай мен газ академиясында бiлiм алып жүрген 1-курс студентi Ерлан Əйтiмов қапыда қаза тапты. Сол күндерде екi тəжiк пен бiр əзiрбайжандық азамат та қарақшылар қолынан мерт болған. Ресми түрде мойындалмағанымен, бұл қылмыстардың бəрiнiң астарында ұлттық астамшылдық жатқанын жасыру мүмкiн емес.

	Ресейлiк «Сова» ақпараттық-сараптамалық орталығының мəлiметтерiне жүгiнсек, былтырғы жылдың бiр жазында ұлтшылдардан 70 адам жəбiр-жапа шегiп, оның 9-ы қайтыс болыпты.

	«Тақырбастардың» қолынан қаза тапқан ТМД азаматтарының (оның iшiнде өзбектер де, қырғыздар да, қазақтар да, тəжiктер де бар) жалпы саны 100-ге жеткен.

	Былтыр Мəскеуде Қырғызстанның екi азаматы – Элиза Эргешова мен Марат Акматов белгiсiз үш адамның шабуылына ұшыраған. Пышақтан түскен жарақаттар салдарынан Марат сол жерде жан тапсырып, Элиза ауыр жарақатпен ауруханаға түседi. Осы оқиғадан соң Қырғыз сыртқы iстер министрлiгi iле-шала Ресейдiң сыртқы iстер министрлiгiне наразылық нотасын жiбердi. Басқаша айтқанда, бiздердiкi сияқты, «iстiң анық-қанығы анықталып, қылмыстылар табылғанша» күткен жоқ. Елдiң өкiлеттi елшiсi Райымқұл Аттақұлов сол кезде «Бұл шабуыл нəсiлшiлдiк астамшылық негiзiнде болған» деп мəлiмдеме жасады.

	Қырғыздың «kabar» агенттiгiнiң дерегiне сəйкес, 2008 жылы қаңтар-май айларында Мəскеу мен Санкт-Петербург қалаларында, Мəскеу облысында қырғыздың 14 азаматы кiсi қолынан қаза тапқан. Бұл қылмыстардың 8-i ашылған, 6-уы бойынша iздестiру-тексеру жұмыстары жүргiзiлiп жатыр.

	Қырғыз елшiлiгi сол жылдың қаңтар айында Мəскеу мен Санкт-Петербург қалаларында Қырғызстанның төрт бiрдей азаматы өлтiрiлгенi туралы деректердi де жайып салды. Елшiлiк қызметкерлерi Ресей құқық қорғау органдары жəне сот органдарынан осы қылмыстық iстердi тезiрек ашуды жəне «ұлттық астамшылық негiзiнде жасалатын қылмыстардың алдын алып, оларды жазалау түрлерiн ауырлатуды» сұраған.

	Бұл мəлiмдеме жасағанда қырғыз дипломаттары «осынымыз орыспен достығымызға қалай əсер етедi-ау» деген жоқ. Азаматтарының өмiрiне құрметпен қарау деген осындай-ақ болсын.

	Мəскеуде жақында белгiлi ұлтшылдар Артур Рыно мен Павел Скачевтар бастаған банда үстiнен қозғалған қылмыстық iс бойынша сот процесi аяқталды. Бұл банданың бiр өзi 20 адамды жер қаптырып, 12 адамды өлтiруге əрекет жасаған. Сот нəтижесiнде банда жетекшiлерiн жалпы режимдегi колонияда он жылға бас бостандығынан айыруға шешiм шығарылды. Бiрақ қоғамдық пiкiрге құлақ түрсеңiз, бiзге қылмыскер болып көрiнген банда ұлтшылдыққа мастанған жастар тобы үшiн «ұлттық батыр» дəрежесiне дейiн көтермеленедi. Олардың жасаған қылмыстарын жасырмай, егжей-тегжейлi əңгiмелеп беруiнiң өзi бұлардың кəдiмгi қылмыскерлер емес, санасы уланған қандықол қарақшы екенiн көрсетедi. Ең қорқыныштысы, бұл қылмыстарды жасаған тұста банданың екi жетекшiсiнiң екеуi де кəмелетке əлi жасы толмаған жеткiншектер екен.

	Былтыр желтоқсан айында «Эксперт Online» басылымында «Олар тағы да өлтiрiп жатыр» атты мақала жарық көрдi. Осы мақала негiзiнде интернет-оқырмандардың арасында қызу дау-дамай туындады. Ең қызу пiкiрталас мəскеулiк орыс ұлтшылдары мен орыстанған мəскеулiк қазақ арасында өрбiген. Үзiндi келтiрелiк.

	22.12.2008. Игорь Александрович Нефедоров:

	«Бұл бар болғаны сағат тiлiн ауыстыру... Қоғамдағы күшейе бастаған наразылықты басу үшiн «сағат тiлiн» шенеунiктерден шетелдiк жұмысшыларға жəне ойдан шығарылған «орыс фашистерiне» аударады... Жалпы алғанда, ойдан шығарылған «орыс фашизмi» тақырыбы жалықтырып жiбердi... Тiптi, кезектi «мигранттың» өлiмi – билiктiң ұлттық бағыттағы қозғалыстың алдын кесу мақсатында ұйымдастырылған əрекет болуы да мүмкiн...».

	22.12.2008. Денис Горишный:

	«Орыс ұлтшылдары көп емес, олар – төлқұжаттары бойынша ғана орыс. Олар өзгенiң миымен өмiр сүредi – символдары, ұйым, лектор-нұсқаушылардың бəрi – еуропалық (ең əуелi немiс) «бауырлардан». Тiптi, көптеген «скинхедтер» үшiн идеялық ұстаным маңызды емес. «Қара түстiлер мен қысық көздердiң» жұлынын үзiп жүргендер алдарында кiм тұрғанына – бурят па, қазақ па, дағыстандық па, əзiрбайжандық па, студент пен əлде базардағы саудагер ме – бас қатырып жатпайды».

	23.12.2008. Александрбек Нурсұлтанович Пушкинбаев:

	«Мен орыстанған қазақпын. Мəскеуде тұрамын. Сiздердiң, ресейлiктердiң бiр сөздерiңiз маған қатты ұнайды. Ұлттық Сана-сезiм. Өте тауып айтылған əрi барлық халықтарға қатысты қолдануға болатын сөз деп ойлаймын. Өмiр бұл сөздердi əркiмнiң əрқалай түсiнетiндiгiн көрсетiп жүр. Дегенмен, бастаған iстi аяқсыз қалдырмаңыздар, бұл сөздердiң дұрыс мағынасында жұмыс iстеудi жалғастыра берiңiздер».

	23.12.2008. Васильев Яков Юрьевич:

	«Қазақтардың не тындырғанын бiлемiз: «... Алғашқы ұлтаралық қақтығыс 1986 жылы басталды. Желтоқсан айында Алма-Атыда қазақ жастары Қазақстан ОК бiрiншi хатшысы қызметiне Г.Колбиннiң тағайындалуына қарсылық ретiнде жаппай тəртiпсiздiк орнатты...».

	24.12.2008. Александрбек Нурсұлтанович Пушкинбаев:

	«...мұндай шектеулi бiлiмiңiзбен 86-ның Желтоқсанына тиiспей-ақ қойыңыз.

	Ал жаппай репрессия мен жер аудасру кезiнде орыс адамдары қазақ ортасында да, өзбек ортасында да, тəжiк ортасында да жаман өмiр сүрген жоқ».

	25.12.2008. Fuad Magomed ogli Musayev:

	«Ал өзге елдердегi орыстар неге мұндай ұлтшыл емес? ТМД елдерiнде оларды геолог, инженер, мұғалiм ретiнде елестетесiң. Əзiрбайжанда 200000 денi дұрыс орыс өмiр сүредi, ал Ресейде де бəрi бiрдей ұлтшыл емес қой. Ендеше, үмiт үзiлмейдi...».

	25.12.2008. Артем Васильев:

	«Бұрынғы КСРО халықтарына орыстар мемлекеттiк билiк жүйесiн, территориясын (əсiресе, Қазақстан қарпып-ақ қалды), инфрақұрылымды, өнеркəсiптi бердi, ал 17 жыл бойы КСРО бойынша бiздiң бұрынғы көршiлерiмiзден – жергiлiктi ұлтшылдардың қуанышына орай – орыстар Ресейге көшiп кеттi. Бiрақ ұлтшылдар өздерiнiң жаңадан құрылған мемлекеттерiнде тыныш отырса да болмай ма, олар Ресейге келiп, бiздi толеранттыққа үйретпекшi! Шамасы, оларға үйлерiне қайтатын жолдама алып беру керек шығар».

	25.12.2008. Васильев Яков Юрьевич:

	«Постсоветтiк республикалардың мемлекеттiк идеологиясының негiзi – ұлтшылдық. Ұлтшылдық негiзi – негiзгi ұлттың мүддесi жоғары тұратыны жайлы идея. Бəрiңде де осы бар. Ұлтшылдықтың доктринасынан бас тартыңдар, содан кейiн сөйлесемiз.

	Скинхедтердiң пайда болуы туралы. Мемлекет өз халқын талауға қалдырды. Кез келген мемлекетте (Ресейден басқа) шенеунiктер өз халқының өкiлдерi екенiн сезiнедi, сондықтан ұлттық мүдденi қорғауға дайын тұрады. Ресейлiк шенеунiктер халық үстiнен күн көретiн əлеуметтiк тап. Шенеунiкке төлқұжат алуға орыс босқыны мен пара ұсынған əзiрбайжандық қатар келгенде, ол екiншiсiн таңдайды, сосын бiздiң елде əзiрбайжандықтардың қатары көбейе бередi. Бiздiң саяси аппараттың шындығы осында.

	Осыдан кейiн əлеуметтiк қарсылық күшейе түседi. 80-жылдары ұлттық республикаларда «Чемодан, вокзал, Ресей...» деп айғайлағанда... Орыстарды тек орыс болғаны үшiн жұмыстан қуып, орыстарды баспанадан айырғанда Мəскеуде скинхедтер көп пе едi???».

	26.12.2008. Артем Васильев:

	«Ресейде бұл мəселенiң ушыққанына көп жыл болды, бiрақ жемқорлар алтын жұмыртқа табатын тауықты бауыздай ма? Ресей элитасы – шын мəнiнде елден бөлек, ол өз тынысымен өмiр сүредi, жергiлiктi «үндiстердiң» мəселесi оларды толғандырмайды. Шындығында, мəселенiң тамыры осында жатыр: қазiр «орыс ұлтшылдығы» деп аталған нəрсе бар болғаны – орыстың көршi елдердегi ұлтшылдыққа деген кештеу бiлiнген жауабы. КСРО тараған соң барлық республикалар қуана-қуана ұлттық ойындарға ден қойды, тек Ресей ғана «халықтар достығы» идеясын насихаттауды тоқтатпады. Одан кейiн бұрынғы республикалардан шыққан бандитизм түгi қалмай РФ-ға жетiп келдi».

	Бұл сөзталасты оқып отырып, Мəскеуден мыңдаған шақырым алыста отырған бiздiң ортамыздан да ара-тұра естiлiп қалатын «таныс» пiкiрдiң көлеңкесiн байқап қалдық. Мəскеу идеологтарының бiрi Виталий Третьяковпен былтырғы жылғы сұхбатымызда да оның осы тектес ойды сiңiрiп қалуға тырысқаны есiмiзде: «КСРО-дан тараған республикалардың бəрi ұлттық бағытта дамып жатыр, ендеше Ресейдiң ұлтшылдығына неге таң қаласыңдар» деген мағынада... Бiрақ бiздiң ұлтшылдығымыз өзге нəсiлдердi, көккөздiлердi қырып-жоюға бағытталмағанын (Құдай бетiн ары қылсын), ал орыстың ұлттық мүддесi Коммунистiк партия тұсында да түгел болғанын олар қаперiне алғысы келмейдi...

	Орыс КСРО-дан тараған өзге республикалар секiлдi өз ұлтшылдығын төл мəдениетiн жандандыруға, өз тiлiне құрметпен қарайтын, ата-баба дiнiн ұстанатын сауатты, салауатты ұрпақ өсiруге бағыттаса, «орыс ұлтшылдығы» деген термин дүниеге келмес те едi. Тiлiнiң жұтылып, мəдениетiнiң ұмытылуының не екенiн бiлмейтiн орысқа керегi басқа «ұлтшылдық» – өзге ұлттардың үстiнен билiк жүргiзетiн үстемдiк – керек пе деп қорқамын. «Бөлiнiп», бөлек шаңырақ болып кеткен жас республикаларға деген орынсыз ашу, жай айтылған сөз астарынан сезiлiп қалатын ыза – осының көрiнiсi.

	Бүгiнгi экономикалық дағдарыс тұсында скинхедтер қозғалысы жаңаша серпiн алуы мүмкiн. Өйткенi əлеуметтiк мəселелердiң шиеленiсуi қай кезде де билiкке деген жаппай наразылықтың туындауына, қоғамның түрлi жiктер мен топтарға бөлiнiп, iркiттей iруiне əкелетiнi аян. Ендеше, iштен де, сырттан да, əйтеуiр жау iздеп, пышақ жалақтатқан «тақырбастар» қоғамдық дағдаруды өз ыңғайларына пайдаланулары мүмкін.

	Бiрақ өздерiн орыс халқының қорғаушысы етiп көрсеткiсi келетiн «тақырбастар» шын мəнiнде тұтас орыс ұлтына орыстың өз сөзiмен айтқанда, əлемдiк қауымдастықтың алдында, орыс ұлтының беделiн түсiрiп, артық қыламын деп тыртық қылып отыр. Олардың көккөздiлерден өзгеше кескiндiлердi бас-көз жоқ өлтiрiп кете беруi өзге ұлттар арасында орысқа деген жеккөрушiлiк сезiмiн тудыруы мүмкiн. Ал қазақ айтпақшы, «өзiңнен зор шықса, екi көзiң сонда шығады» дегендей, «тақырбастарға» қарсы тұратын күш өз iшiнде пайда болуы ғажап емес...

	Қоғамдағы əдiлетсiздiктер билiкке деген жеккөрiнiштiк сезiмiн тудырады. Ашу-ызасын қалай шығаруды бiлмеген қарапайым халық «скинхед» сияқты лебi сырттан соққан «жатжұрттық» құбылыстардың қақпанына қалай түсiп қалғанын өзi де байқамайды.

	Ал билiк басшылары көреген болса, мұндай құбылыстың алдын алар едi-ау. Кремль «скинхедтерге» қолдап жем бермесе де, жем берген қолды көрiп тұрып, кеспедi деуiмiз содан. Ендеше, олардың «Кремль құбыжығы» деп аталуларына толық қақылары бар...

	Тағы бiр жорамал – əлеуметтiк əдiлетсiздiк орын алған қоғамда билiк пен байлықты өз қолына жинаған үркердей топ ұлтаралық, этносаралық кикiлжiңдердiң ушығып тұруына мүдделi болады. Өйткенi, «нəсiлдер соғысы» жүрiп жатқан тұста халық игiлiгiн тонап жатқандарды «түгендеуге» шама қайдан келсiн? «Тақырбастарды» тайраңдатып қойған да жоғарғы үстем топ болуы əбден мүмкiн. Олардың кейбiр өкiлдерi Кремльдiң өзiнде отыруы да ғажап емес...

	2009 жыл





ПУТИН ДЕГЕНІМІЗ – РЕСЕЙ МЕ?...




	Сайлау өттi.

	Үшiншi рет президенттiкке сайланған Путин – КСРО тарағаннан кейiнгi Ресейдiң төртiншi президентi.

	Ал ендi-ендi ояна бастаған орыс азаматтық санасы ойға қалды: Егер көзге анық көрiнетiндей жетiстiк болмаса, сайлаудың нəтижесi алдын ала айқын болса, онда Болотный мен Сахаровтағы шерулер не үшiн керек едi?



	«Мəскеу көз жасына сенбейді»

	Мəскеуде дауыс берген бюллетендердің 94 пайызын өңдегенде, премьер-министрдің бас қалада 47 пайыздан сəл-ақ артық дауыс жинағаны анық болды. Екінші орында 21 пайызға жуық дауыспен Михаил Прохоров тұрса, 19 пайыздан астам дауыс жинаған Геннадий Зюганов үшінші орынға ие. В.Жириновский мен С.Мироновтар 5-6 пайыз ғана дауыс алған.

	Мəскеуде премьер-минстрдің елу пайыз дауыс жинай алмағаны ненің белгісі? Көсемсөзші Александр Архангельскийдің айтуынша, «бүкілресейлік жеңімпаз Мəскеуде жеңіліске ұшырады». Өйткені мəскеуліктердің Путинге сенімі азайған. Тіпті мəскеуліктердің сайлаудағы белсенділігінің өзі төмен: 58 пайыздан сəл асады.

	Болотный мен Сахаров алаңдарында шерулер ұйымдастырып, азаматтық белсенділік танытып жүргендердің дені мəскеуліктер екенін ескерсек, Путинге деген сенімнің мұншалықты төмен екендігіне таң қалудың реті жоқ.

	Яғни егер ресейліктерге жаппай мəскеулік көңіл-күй тарайтын болса, онда Путин бұл сайлауда (тым болмаса, бірінші турда) жеңіліске ұшырар еді.



	Орыс қоғамдық санасы ояна бастады

	Шындығында, Ресейде қазір мəскеулік жəне аймақтық деп бөлінетін екі көзқарас бар. Мəскеуліктер азаматтық сана-сезімі қалыптасуға бейім, ойы озық, көзі ашық топты құрайды. Олар үшін дəл қазір Путиннің сайлауда жеңіске жеткені емес, өздерінің саяси сергек сана-сезімі оянғаны əлдеқайда маңызды. Орысша айтқанда, яғни орыс көсемі Ленин айтпақшы, «Бір адым алға, екі адым артқа» дегенді ұстанатын сияқты. Олардың ойынша, қазірше Путин алты жылға сайлана тұрсын, ал олар азаматтық сана-сезімді қалыптастыру арқылы, халықтың рухын ояту арқылы жағдайды ішінара өзгерте бермек. Сөйтіп, күндердің күнінде, кісі қанын жүктемей, ананы жесір, баланы жетім етпей, елде төңкеріс жасамай-ақ өркениетті түрде демократиялық ашық қоғам құрамыз деген ойға тіреледі.

	Шындығында, азаматтық қоғам құруды аңсағандар жетістіксіз емес. Соңғы кезде ресейліктердің азаматтық белсенділігі артып, Мемлекеттік думаға саяси жүйені либерализациялау туралы заң жобасының түсуі – осының айғағы.

	Ресей президенті Дмитрий Медведев Лимонов пен Ходорковскийге қатысты шығарылған сот шешімінің қаншалықты заңға сəйкес екендігін тексеру жөнінде сұрау жіберді. Губернаторлар сайлауы қайта енгізілді. Саяси партияларды тіркеу үшін оларға қойылатын адам жинау талабы жеңілдетілді.

	Мұның бəрі осы интернет арқылы сөйлесетін, ақ қар, көк мұзға қарамастан желтоқсан айынан бері Мəскеу алаңдарында шерулетіп жүрген демократияшыл топтың ықпалы демеске жөн жоқ.

	Өткен жылдың желтоқсан айынан бері шеруге шыққандар ең əуелі əділ сайлау талабын қойғаны белгілі. Əрине, бұл талап толықтай орындалған жоқ. Ендігі Ресейдің саналы азаматтары осы белсенді шағын топтың пəсі басылып қала ма деген мазасыз ойда.

	Екінші жағынан, саналы топ қазір наразылар мен өкпелілердің қолына қару алып, билікке қарсы шығып, елді бүлікке бастауына да үзілді-кесілді қарсы. Белгілі көсемсөзші Александр Архангельский бұл туралы былай дейді: «Мұндай бүлік Ресейді Горбачевтің тұсына дейінгі уақытқа кейінге шегереді». Сонымен, бұл жолы елде өзгеріс тілеген топ жеңілді. Өйткені қару алып ашық қарсылық көрсеткен жоқ. Екінші жағынан, олар жеңістен үміт үзбейді. Себебі қай кезде де үмітсіз – шайтан.



	Манеж алаңына Пушкин алаңы қарсы...

	Сайлау өтісімен Мəскеудегі Манеж жəне Пушкин алаңдарында бір-біріне кереғар екі ірі шеру өтті. Манеж алаңында – Путин мен Медведев бастаған жеңімпаз топтың дүрбелеңі, ал Пушкин алаңында – оппозициялық либералды топ бастаған жеңілген жақтың шеруі.

	Манеж алаңындағылар ресейліктерді ендігі сайлау қорытындысын мойындап, ауызбірлік танытуға шақырса, Пушкин алаңындағылар өткен сайлауды «масқара» деп атады.

	ІІМ дерегіне сенсек, Пушкин алаңына 14 мың адам жиналған, ал оппозицияның өз өкілдерінің айтуынша, акцияға 20 мың адам қатысқан. Оппозиция атынан саясаткерлер Борис Немцов, Владимир Рыжков, Михаил Касьянов, Михаил Прохоровтар сөйледі. М.Прохоровты жақтырмаған тобыр «миллион» сұрап, шу шығарды. Осының өзі билікке қарсы топтың арасында Прохоровты «өз адамымыз» деп қабылдауының қиын екенін аңғартады.

	Пушкин алаңындағы акция Тверь көшесінің бойындағы шеруге ұласты. Полиция осы күні 250-дей белсендіні тұтқындауға мəжбүр болған. Ұсталғандардың ішінде белгілі блоггер Александр Навальный мен «Солшыл фронттың» үйлестірушісі Сергей Удальцов та бар.

	Оппозиция өкілдері əділ сайлау үшін күресті жалғастыра бермек, бірақ ол бейбіт күрес болмақ.



	Халықаралық қауымдастық Путинді тағы да мойындады

	Қазіргі таңда сайлау бюллетеньдерін санау əлі жалғасуда. Бірақ оппозиция өкілдері мен халықаралық бақылаушылардың ара-тұра айтылған сын-ескертпелеріне қарамастан, бұл жолы Путин анық жеңіске жетті деп айтуға негіз бар. Өйткені бұл жолы сайлау учаскелерінде қойылған веб-камералар дауыс берудің əділ өткеніне сайлаушылардың басым көпшілігін сендірген сияқты.

	Экзит-пол мамандарының өзі Ресейдің премьер-министрі бірінші турда-ақ жеңіске жеткенін жариялады. Əрине, белгілі бір деңгейде сайлау учаскелерінде заң бұзушылықтар болғаны да айтылды.

	Халықаралық ұйымдар Ресейдегі сайлаудың қорытындысы «алдын ала болжағандай» деп бағаласа да, оның қорытындысын мойындауға мəжбүр. АҚШ бастаған батыстық демократиялық елдер бірауыздан Владимир Путинді Ресей президенті болып сайлануымен құттықтап, онымен бұдан əрі əріптес болуға дайын екендіктерін білдіруде.

	Дегенмен ЕҚЫҰ өкілдері Ресей премьер-министрі Путинді басқа үміткерлерге қарағанда БАҚ-та насихаты күштірек болды деп айыптады. Оның насихаты үшін əкімшілік тетіктің пайдаланғаны да айтылды.

	Өткелден өтіп алған Путинді оппозицияның сайлаудағы заң бұзушылықтар туралы мəлімдемелері қобалжыта қоймайды. Ол сейсенбі күні кейбір партиялардың наразылығы сайлауға қатысы жоқ деп мəлімдеді. «Бұл саяси күрестің бір қыры, оның сайлауға еш қатысы жоқ», – деді премьер-министр. Путин тіпті 4 наурызда өткен сайлау Ресей қоғамын біріктіруші фактор болды деп санайды. «Көптеген азаматтарымыз шешім қабылдау қажеттігін түсінді», – деді премьер-министр. «Осы бірлігіміз өте маңызды. Бұл – қоғамдық сана-сезімді дамыту жолындағы маңызды қадам, ол біздің болашақтағы егемендігімізді қамтамасыз етудің кепілі», – деді Путин.



	Кімнің кім екені – сөзінде

	Путиннің қарсыластары В.Жириновский мен С.Миронов сайлаудың алдын ала қорытындылары жария болысымен, премьер-министрді жеңісімен құттықтауға асықты. Ал Михаил Прохоров болса: «Сайлау əділетсіз өтті деп даурыққанша, əрбір жағдайды жеке-дара алып қарап, əр заң бұзушылық дерегін жеке зерттеу қажет», – деп мəлімдеді. Мұның өзі саясаткердің жеңілісін мойындағанының белгісі еді.

	Г.Зюгановтың партиясы КПРФ Пушкин алаңында сайлаудың əділетсіз өткені туралы наразылық акциясын ұйымдастыруға бастамашы болса да, кəрі коммунистің өзі алаңда төбе көрсетпеді.

	Ал Жириновский мырза «енді алты жылдан соң тағы сайлауға түсемін» деп сайлау науқанын сайқымазаққа айналдыра жаздады.



	Интернетте пікір бар...

	Ресейде «интернет демократия» қарқын алып дамып келеді. Бүгінгі тəуелсіз саясат телевидение немесе газет беттерінде емес, интернет желісінде жасалуда.

	Сайлау өтісімен интернетте қызу талқылау басталды.

	Олардың кейбіріне көз жүгіртсек...

	Олег, Челябинск:

	«Сайлаушылардың 50 пайызы қатысқан жағдайда сайлау өтті деп саналады. Қалған даурықпа айғайдың бəрі – шетелден ақша алғандардың дабырасы... Əділеттілік сезімі – жеке адамның бойындағы сезім, оны жария қылудың жөні жоқ. Адам бойындағы қызғаныш тудыра алған нəрсенің бəрі əділетсіз. Оппозицияның сайлаудың «əділетсіздігі» туралы мəлімдемесі – өз қызғанышын жанама түрде мойындауы ғана...».

	Любовь, Самара:

	«Бүгін «Евроньюста» сайлауда кілең заң бұзушылықтар болды деді. Кімге сенеміз сонда?»

	Алекс Попов:

	«Зюганов оны өзі де біледі. Егер КПРФ басында жас, əрі қуатты біреу болса, онда оның жеңіске жетуі əбден мүмкін еді. Дума сайлауында КПРФ-ке дауыс бердім. Ал Зюганов үшін ешуақытта дауыс бермеймін».

	Саша:

	«Абхазия мен О.Осетиядан келген бақылаушылар ақыры сайлауды əділ деп таныды. Одан соң Беларусь пен Түрікмендер, одан соң ТМД-ның басқа мемлекеттері де...».

	Тамара Саяпина:

	«Бəрі баяғыдай-ақ... Бұл бақылаушылар туған елдеріне оралысымен, неге екені белгісіз бірден əңгімелері өзгеріп шыға келеді...».

	James Adams, Бостон:

	«Венесуэладан, Куба, Неуры, Вэнуаттан келген бақылаушылар?».

	Сайлаудың алдын ала қорытындылары белгілі болысымен, Twitter желісіндегі микроблоктарда қызу талқылау басталды. Ал Владимир Путиннің аты-жөні жиі қайталанатын хэштегке айналды. Бұл үшін Путиннің аты-жөні əр сағат сайын кем дегенде 10-20 мың рет қайталануы тиіс еді. Интернеттегі талқылаудың жылдамдығын осыдан-ақ байқай беріңіз.



	Путин = Ресей

	4 наурызда кешкі сағат 11-де Манеж алаңында Путин мен Медведев өз жақтастарының алдына шығып, сөз сөйледі.

	«Біз таза жеңіске жеттік!» – деді Путин. Ал елді бүлікке салып, билікке қол жеткізем дегендер туралы Путин «Мұндай сценарийлерге жол жоқ!» деп айғайлады. «Ашық та əділ күресте біз жеңдік, біз жеңдік» деген сөздерден соң Путиннің көзіне жас толып қалды. Ал Медведев: «Бұл жеңіс бізге біздің еліміз заманауи, күшті əрі тəуелсіз болып қалуы үшін қажет», – деді байсалды түрде.

	«Ұлы Ресейге «Иə» деп дауыс берген барша адамдарға рахмет», – деді Путин. Осылайша, Ресей дегеніміз – Путин, Путин дегеніміз Ресей болды...

	2012 жыл





V тарау


	КӨҢІЛДІҢ КӨЗІ





ҰСТАЗ


	Алма Қыраубайқызы туралы бір үзік сыр



	Алма Қыраубайқызының дəрiсiн бiр семестр тыңдаған студенттер «бiз Алма апайдың шəкiрттерiмiз» дегендi мақтан тұтады. Бiздiң курс та осындай едi. Əрине, бiр ғана семестр дəрiс оқыған ұстазды аудиториядағы алпыс шəкiрттiң бiр кiсiдей қабылдап, ұйып тыңдауы, шынайы жақы көруi оңай емес. Алма апайдың ұстаздығы да осыдан көрiндi. Егер ол кiсi аудиторияға бiр-ақ рет кiрген болса да, студенттерден «бес жылғы оқу кезiнде кiмнiң дəрiсi ерекше есiңде қалды?» деген сұраққа «Алма апайдың» деп жауап беретiнiне күмəнiм жоқ.

	Əрбiр шəкiрттiң көзiне байыппен үңiле қарап, оның не ойлап, ненi армандап жүргенiн түсiнуге тырысу, аудиторияны ортақ əңгiмеге тартып, студенттер үшiн қызықты да өнегелi пiкiр-талас жүргiзу, əрбiр дəрiстен қорытынды түйiн жасап отыру, ең бастысы осының бəрiне ерiк-жiгерiн, уақытын аямай, жан-тəнiмен, шын ықыласымен кiрiсу – нағыз ұстаздың қолынан келетiн шаруа.

	Алма апайды менiң өз ұстазым санауымның ерекше себебi бар...

	Мектеп бiтiрер жылы мен Алматы қаласы бойынша қазақ тiлi мен əдебиетi пəнiнен олимпиадаға қатыстым. Оның алдында екi жыл қатарынан осы сын межесiнен сүрiнiп, республикалық олимпиадаға қатыстырар жолдамаға қолым жетпей жүрген. Сондықтан да бұл мен үшiн – айрықша сынақ едi. Олимпиададағы алғашқы саты – шығарма жазу болатын. Бiрiншi күнi-ақ «қалалық комиссия құрамында ҚазМУ-дiң оқытушысы Алма Қыраубаева бар екен» деген хабарды естiдiк. Бұған дейiн қалалық олимпиада нəтижесiн қалалық бiлiм беру департаментi қызметкерлерi шығаратын. Мен бiрiншi күнгi сынақтан-ақ оңбай сүрiндiм. Дұрысын айтқанда, Мағжан Жұмабаевтың «Батыр Баян» поэмасы бойынша шығармамды аяқтай алмай, жартысына келгенде тапсыруға тура келдi. Олимпиада тəртiбi қатал. Аяқталмаған, ойы бұлдыр шығарма иесі екiншi турға өтпейтiнiн бiлем. Сол күнi салым суға кетiп, үйге қайттым. Бiрақ «өлмеген құлға өлi балық» деп, бiр күннен кейiн есек дəмемен олимпиада өтiп жатқан мектепке қайта келдiм. Шығарма жазу сынағының нəтижесi қабырғаға iлiнген екен. Қарайын десем, көңлiм сенбейдi: менiң аты-жөнiм ең жоғары балл алған екi оқушының бiрi ретiнде тiзiмнiң басында тұр!

	Шабыттанып, марқайып ауызша сынаққа да кiрдiм-ау, акыры! Екi күннен берi Алма апайдың атын естiгенiм болмаса, жүзiн көрiп тұрғаным осы. Сұрақтарға жауап берiп болғаннан кейiн Алма апай соңғы сұрағын қойды: «Кiм боласың?». Бұл – мектеп бiтiрушi үшiн ең жауыр болған əрi ең қиын сұрақ. Ойланбастан «философ боламын» дедiм. Алма апай таң қалғанын жасырмады: «Қыз балаға философия ауыр мамандық қой, мүмкiн филологияға немесе журналистикаға барарсың?».

	Мен бас шайқадым.

	Жеңiмпаз анықталар күн де келдi. Үшiншi, екiншi орынның иелерiн атағаннан кейiн, Алма апай бiрiншi орынның иесiн ұзақ таныстырып, мақтау сөздердi үйiп-төгiп айтып жатты. Мен ол сөздердің бiрiн естiгенiм жоқ: құлағым шыңылдап, жүрегiм дүрсiлдеп соғып тұрған. Алма апай менiң аяқталмаған шығармамды мақтап тұр едi...

	Республикалық олимпиада жүлдесiнiң арқасында ҚазМУ-дың журналистика факультетiне түсiп, оқып жүрмiн. 2-курстың алғашқы семестрiнiң бiр күнiнде аудиторияға Алма апай кiрiп келдi. Кiре сала бiзбен танысып, өзiн таныстырып, сабақ жоспары мен тақырыбын əңгiмелеп, студенттердi үйiрiп əкеттi. Менi таныған ыңғай бiлдiрген жоқ. Сабақ соңынан «Жаным садаға» кiтабын таратты. Курстастарым секiлдi мен де Алма апайдың қолтаңбасын алуға қасына жақындадым. Кiтапты ұсынғанда ғана менiң жүзiме барлай қарап, «Сен де осында екенсiң ғой» дедi күлiмсiреп. Ұстаздың шəкiртi үшiн қуанғанын алғаш сезiнгенiм осы едi...

	2003 жыл





МЕНIҢ ƏКЕМ ҚАЛАЙ БАТЫР БОЛДЫ




	Мен əлде тоғызда, əлде он жастамын. Егемендiк туралы əңгiме ендi-ендi айтыла бастаған кез. Ауылда əлдебiр өзгерiс бар. Не өзгерiс екенiн онша бiлiңкiремеймiн, бiрақ адамдарда бiр желiк бар екенiн сезем.

	Көктемде бiздiң ауылда жусанның иiсi аңқып кетедi. Жерден ендi бас көтерген көкке қарап жаным ашиды. Кешкi жайылымнан жамыраған мал да таптап жатыр, алашапқын болған бала да таптап жатыр.

	Шоқтай қызарып батқан күнге қарап көңiлiм құлазиды. Ертең тезiрек атса екен деймiн.

	Ес бiлгелi əкем таңертең жұмысқа кетедi, түнге қарай жұмыстан келедi. Бiзбен арқа-жарқа болуы аз. Үйде сирек болады. Былайғы күндерi жұмыста, сенбi-жексенбi жайлаудағы шопандарды аралап кетедi. «Əкең Сарысуға кетті» деп отыратын шешемiз. Сонда маған «Сарысу» жердiң түбi болып елестейтiн. Балалық шақтың суреттерi үзiк-үзiк. Бiрiнiң басы, бiрiнiң аяғы жоқ көрiнiстерге көз жүгiртiп отырып ойлаймын, шамасы менде анау айтқандай мазмұнды балалық болмаған-ау, сiрə, деп. Бəрiбiр тəттi сағыныш бар. Əр жерден жұлып алғандай естелiктерiмдi ақтарып отырып, қиялға берiлiп кетем.. Таңдайымда сол кезде жеген бал кəмпиттiң дəмi əлi тұрғандай тамсанып қойғанымды байқамай қаламын.

	...Ауылдан ерте кеттiм. Əдетте, шешемiз: «Əнi, жұрттың баласын қарашы... немесе жұрттың қызы...» деп ұрсады ғой, сол сияқты жұрттың баласы мектептегi онжылдықты асықпай бiтiрiп, əрi қарай бiлiмiн жалғастыруға Алматыға немесе Қызылордаға кəмелетке толған азамат болып аттанса, мен ауылдан əлi оң-солымды ажырата қоймаған он үш жасымда кеттiм.

	Алматыда оқып жүргенiме төрт жыл болғанда ғой деймiн, жазғы каникулға шығып, ауылда жүрмiн. Бiр күнi кешкi салқында аулаға шықтым.

	Мен оқуға кеткен жылы əке-шешем үй ауыстырған. Бұрынғы тұрған үйiмiз ескiлеу болатын. Сол үйге не ешкiм кiрмей, не сатылмай ,үш-төрт жылдан берi қаңырап тұрған. Балалығым өткен үйдi көруге аңсарым ауды.

	Үйден шығып, өзiме жақсы таныс көшеге түстiм. Осы көше менi ескi үйге алып барады. Осы көшемен мен əуелi балалар бақшасына, содан кейiн мектепке барғанмын. Осы көшенiң бойымен келе жатып, жарты жолға жеткенде «бұдан əрi жүрмеймiн» деп екi аяғымды созып, тас жолға отырып алады екем. Сонда жұмысына асыққан шешем жүрелей отыра қалып, «Мiн, арқама!» дейдi. Менiң күткенiм де сол болса керек. Мен тырмысып арқасына мiне сала, шешем бала бақшаға қарай жүгiре жөнеледi. Қақпадан кiргiзiп, тəрбиешiнiң қолына ұстата сала əрi қарай жұмысына кетедi. Күнде осы əдет. Қазiр шешем менiң осы əдетiмдi күлкiге айналдырып айтып отырады. Ал сол кезде күлуге шамасы келмеген болуы керек. «Андроповтың заманы, жұмыстан бес минутқа кешiгуге болмайды» дейдi.

	Кейiн ауылдың бiр келiншегi «Сол қызың алты жасқа дейiн арқалаған еңбегiңдi ақтады ма?» деп сұрапты.

	Шешенiң еңбегi қайтушы ма едi?

	Сол көшенiң бойымен жүрiп келем. Неге екенiн, ауылдан ерте жырақ кеткен соң ба, ауыл адамдарын өте тосырқап қалыппын. Қазiр де ұрлық iстеуге бара жатқан адамдай өз-өзiмнен қысылып келем. Мiне, осы көшемен тұйықталатын көшенiң қиылысында тұрған жасыл шатырлы үйдiң тұсынан өтiп барам. Осы үйдiң тұсында ғой менiң екi аяқты созып қойып отырып алатыным. Шамасы, əлгi сөздi айтқан осы үйдегi апа болуы мүмкiн. Күнде таңертең үйiнiң тұсында алты жастағы қызын арқасына мiнгiзiп жатқан шешенi көретiн болған соң, бiрдеңе деп жақ ашпау қиын нəрсе ғой. Осыны ойлап, менi көрiп қоймаса екен деген қысылысым арта түстi.

	Мiне, ауыл стадионының тұсынан өтiп барам. Бұл стадион менiң балалық шағымның ең қызықты сəттерi өткен орын. Бiрақ оған арнайы соғу керек. Қой, əуелi ескi үйдi көрейiн де, сосын керi бұрылып, стадионға келейiн.

	Сол жақтағы үйге бiздiң көшенiң балалары қызыға қараушы едi. Өйткенi, бұл үйдiң қауындары елдiкiнен екi ай ерте пiсетiн. Өзiм ауласының қақпасынан енiп көрмеппiн. Бiрақ сабаққа бара жатып, əрi-берi өткен сайын осы үйдiң ауласында бүкшеңдеп жүрген атаны көретiн едiм. Бақшаның түкпiрiнде жылыжай тұратын. Бұл ауылда басқа ешкiмде жоқ. Сондықтан бала бiткенге таңсық. Қауынды сол жылыжайда ерте көктемнен өсiрiп, өркен жая бастағанда бақшаға əкелiп отырғызатын. Жұрттың қауынының құлақшалары ендi қылтиып шығып келе жатқанда, олардың қауыны пəлегiнен үзiлуге дайын тұрады.

	... Əр ойға бiр бас шұлғып келе жатып, ескi үйге жақындап қалыппын. Зарықтырған ғашығының жүзiне тура қарай алмайтын бозбала сияқты үйге əлi тiктеп көз тастағаным жоқ. Қарсы алдына келгенде бiр-ақ басымды көтерiп, анықтап қарадым. Сол үй. Құлазып, жетiмсiреп қалғаны болмаса, бəз-баяғы қалпында сияқты. Неге екенiн, үш терезесi де үңiрейiп тұрған үй маған тiрi болып көрiндi. Менi көрiп, одан сайын жетiмсiрегендей ме? «Ескi үй». Аты қалай жаман! Жүгiрiп барып, үйдi құшақтағым, көрiсiп, жылағым келiп кеттi. Олай iстеуге көршiлерден ұялдым. Айналып, есiк алдына келдiм. Есiгiн шегелеп қойыпты, бала-шаға кiрiп, берекесiн қашырмасын деген болуы керек. Кiреберiстiң тесiгiнен сығаладым, түк көрiнбедi. Үйдi айналсоқтап бiраз жүрдiм. Ой таспасы айналып жатыр. Мiне, мына жерде əпкем екеумiз киiз басып тұрғанда, оны кеудесiнен итерiп жiберiп, құлатқаным бар. Мiне, мына жерде тұрып, ауыл шетiнен кiрген қазақы көштi көрiп айран-асыр болғаным бар. Балалық шағымның ең бiр мағыналы суретi сол көш жайында.

	... Бiр күнi мектептен келсем, үйдiң iшi абыр-сабыр. Əкемнiң қызметiне байланысты бiздiң үйден кiсi арылмайтын, оған етiмiз үйренген. Əдетiмше киiм ауыстыруға түпкi бөлмеге кеттiм. Өтiп бара жатып, үлкен бөлмеде тау-тау болып үйiлiп жатқан əлдене заттарға көзiм түстi. Асығыс-үсiгiс киiмiмдi ауыстыра салып, əлгi заттарды көрмекке жетiп бардым. Айран-асырмын, кəдiмгi қалқан. Соғыста батырлар ұстайтын қалқанның өзi. Көп. Найза, алдаспан, дулыға, толып жатыр. Тап бiр бiздiң үйге бiр топ батыр қонаға келiп, сауыт-саймандарын шешiп қойған сияқты. Мен дулығаны қолыма ұстай бергенде, қасыма ағам жетiп келдi:

	– Өй, бұл немене?

	– Дулыға. Бұлар қайдан келіп қалған?

	– Бiлмеймiн.

	– Мəссаған, мынау нағыз баяғының батырларының найзасы ғой!

	– Қалқаны кардоннан жасалыпты.

	Бiресе ұшы қаңылтырдан жасалған темiр найзаны, бiресе қаңылтыр алдаспанды ұстап мəре-сəре болып жатқанда қасымызға үлкен əпкемiз жақындады.

	– Мұның бəрiн облыстық театрдан əкелген, – дедi ол маңғазданып. Шамасы, бiзден көбiрек бiлетiнiн мiндетсiп тұр.

	– Папам ба?

	– Не үшiн?

	Ағам екеумiз қосарлана сұрақ қойдық.

	– Папам...

	Сəуле бiр сұрағымызға жауап берiп, екiншiсiне не дерiн бiлмегенiне қиналғандай қой көздерi жəудiреп, үндемей қалды. Бекен бiр дулығаны киiп, ағаш қылышты ұстап алған:

	– Қанi, қайсың шығасың жекпе-жекке!

	Өзiне басындағы дулығасы жараса қалыпты. Оның арсалаңдаған түрi күлкiмiздi келтiрдi.

	– Өй, кетшi əрi!

	Мен батырлар бұйымдарына қарап қызығып, ойланып кеттiм. Əлдебiр таныс сезiм түрткiлейдi. Жүрегiме жып-жылы леп келдi. Бiздiң үйге он тоғызыншы ғасыр көшiп келгендей.

	Бiрақ сауыт-саймандардың не үшiн бiздiң үйге əкелiнгенi жұмбақ күйiнде қалды. Менiң долбарым: облыс театрының əртiстерi гастрольге келген шығар деймiн. Жоқ, үйде бейсауат кiсi жоқ.

	Ал мұның жайын əкемiзден не шешемiзден бiлу туралы ой басымызға кiрiп те шықпайды. Əкемiздiң əр түрлi қоғамдық жұмыстар атқарып, үнемi жұмысбасты жүретiндiгiне үйренгенбiз, қазбалап сұрай беру əдетi қалыптаспаған.

	... Ал мектепте Наурызды қарсы алуға барынша дайындық жүрiп жатыр. Наурыз деген сөздiң не екенiн Мағжан Жұмабевтың мақаласынан оқып-бiлiп жүрмiз. Наурыз туралы мақал-мəтел жаттаймыз. Бiрақ Наурыздың не екенiн, оның қалай келетiнiн жөндi түсiнiңкiремеймiз.

	Жаңа жылдың жөнi бөлек. Ол күнi маскарадтық киiм киiп, барша бала мектептiң спорт залындағы үлкен шыршаның түбiне жиналады. Қол ұстасып, шыршаны айналып, өлең айтады. Ұлардай шулап, Аяз ата мен Ақшақарды шақырады. Аяз ата өлең айтқан балаға сыйлық бередi.

	Ал Наурызда не iстеймiз? Кiмдi шақырамыз?

	Ойлап-ойлап, өз сұрағыма жауап таба алмай-ақ қойдым.

	... Сол күнi бəрiмiз таң азанымен ерте тұрдық. Əркiм өз жоспарындағы iстi үлгерудiң қамында. Əкем ертерек кетiп қалған болу керек, көрiнбейдi. Сағат тоғызда стадионда Наурыз басталады. Мен де бiрдеңеден құр қалатындай жанығып жүрмiн.

	Бiр кезде:

	– Басталды!

	– Əнi қара! Кеттi! – деп айғайлаған дауыстар естiлдi. Жүгiрiп аулаға шықтым. О, тоба! Көрген бетте көзiме сенбей тұрып қалыппын: бiздiң үйдi жанай ауылға бес қаруы саймасай батырлар енiп келедi екен! Алдыңғы батырдың астындағы аты ойнақтап, ауыздығымен арпалысып келедi. Басындағы дулығасы көкжиектен арқан бойы көтерiлген күннiң сəулесiмен шағылысып, жалт-жұлт етедi. Баяғы заманды бiздiң ауылға көшiрiп келе жатқандай, кеудесiн асқақ ұстайды. Мен ғана емес, бiздiң көшеге жинала қалған ауыл адамдарының бəрiнiң де екi көзi батырлар шеруiнде, аңтарылып қалыпты.

	Осы кезде көршi əйел айғай салды:

	– Өй, тəйiрi, баяғының батыры екен десем, өзiмiздiң Жəкең екен ғой!

	Алдыңғы салтаттының жүзi көзiме оттай басылды. Иə, бұл менiң əкем! Ол мүнда неғып жүр? Аңыруым таңданысқа ұласты. Əкемiздi папкi ұстаған, костюм киген күйiнде ғана көрген басым оның мұндай театрландырылған көрiнiске қатысуын басыма сыйғыза алмай əлекпiн. Ал ол қап-қара көздерi оттай жанып, аппақ тiстерiн жарқырата күлген бойы өте барды.

	Батырлар шеруiнiң соңында түйелер көшi келедi екен. Кəдiмгi түйенi күнде көрiп жүрмiз ғой. Бiрақ оның үстiне қарқара жасап, адам мiнгендi бiрiншi көруiм. Үстiнде ақ кимешектi бəйбiше отыр. Одан əрi қазақша көйлек киген қыз-бозбала. Мен оларға асығыс бiр көз тастадым да, «батырлар» кеткен стадионға бет түзедiм. Батырларша киiнiп алған əкемдi тағы бiр рет көргiм келдi.

	... Стадионда ығы-жығы адам. Бiздiң ауылда мұншама көп адам тұрады деп ойласамшы. Бəйге басталып кетiптi.

	– Жорға бəйге басталды!

	– Қанi, жүр көрейiк!

	Бiр топ бала менiң жанымнан жүгiрiп өте шықты.

	Бəйге аттары шауып өтетiн жолдан өтiп, стадионның ортасына шықтым. Қаумаласқан адамдар балуан күрестi тамашалап тұр. Бiреулер қаны қызып айғайлап қояды. «Құр айғайлағанша өзi шықпай ма?» екен күреске деймiн iштей. Маған мəн берiп жатқан кiм бар, əкемдi iздеп əрi қарай кеттiм.

	Бiр жерде беташар болып жатыр екен. Кiшкентайымнан беташарды жақсы көрем. Өйткенi онда талай нақыл сөздер, мақал-мəтел айтылады. Тұра қалып, тыңдадым.

	– ... Ау, ақ келiн, ақ келiн! Сауысқаннан сақ келiн!...

	Бiр кезде бетi ашылғалы тұрған қалыңдыққа қарап едiм, тани кеттiм, бiздiң мектептiң мұғалiмi! Ə, белгiлi болды, арнайы сценариймен дайындалған дүние болды ғой. Бiрақ мұндай көрiнiске мұғалiмдi қойғанша, басқа бiреудi таппады ма екен?

	Мен стадионның о шетi мен бұ шетiн аралап шыққанша, тал түс болыпты. Бəйге аяқталды, тiптi тай қазандардағы күрiш те пiсiптi. Анау тұрған киiз үйлерде тамақ таратты ғой деймiн.

	Өзегiм талғанын ендi сездiм. Сол-ақ екен, ендi ешнəрсеге алаңдамастан, үйге қарай тартып отырдым. Үйге келсем, бауырларым əлдененi қолдарына ұстап алып, қаужаңдап жеп отыр.

	– Не жеп отырсыңдар?

	– Тəттi нан. Өйбүй, Айгүлге қалдырмаппыз ғой, – ағам қашанғы əдетiнше маған қиқарлана жауап бердi.

	Мен оның қолындағы нанға қарап, жылармандай болып тұрмын.

	– Қайдан алдыңдар?

	– Бағана стадионда таратты ғой. Сен қайда жүрдiң?

	«Əкемдi iздедiм» десем, бұлар менi күлкiге айналдыратындары анық, сондықтан үндемедiм.

	– Кел, мə, жей ғой.

	Үлкен əпкем қамқорлық танытты.

	Сырты қоңырқай түске енiп күйдiрiлген қытырлақ нанның тəттiсiн-ай! Дəмiн алмай тұрып, сiлекейiм ағып кете жаздады. Тiптi, батыр болып киiнген əкемдi тағы бiр рет көре алмай, үйге бос қайтқанымды да ұмыттым.

	Шешем сырттан кiрiп келдi.

	– Ə, келдiңдер ме? Наурыз көже дайындап қойдым, iшiп алыңдар.

	Жерге дастархан жайып, бəрiмiз алқа-қотан отыра қалдық.

	Шешем қазаннан көже құйып жатып:

	– Наурыздан Наурызға аман-есен жетейiк деп iшiңдер, – дедi жай ғана.

	Қандай жақсы сөз! Күнi бойы микрофоннан жаңғырған түрлi тiлектерге құлақ сала жүрсем де, олардың бiрi тап осы сөздей жаныма жылы тиген жоқ. Наурыздан Наурызға... Сонда осы сөздi жылда айта берсең, көп жасауға болады екен ғой. Бiр тамсандым да, көжеге бас қойдым.

	– Наурыз күнi жетi үйге кiрiп, наурыз көже iшу керек екен, – дедi шешем тағы да.

	Мен iштей үйiне баруға болатын құрбыларымды санамалай бастадым.

	Қалжырап қалыппын. Бүгiнгi көргендерiм көп болса да, көңiлiм «тағы не болады екен?» дегендей тықыршуы басылар емес. Тағы да далаға шығып, ауылды кезгiм кеп кеттi. Кiтаптан оқыған «Ұлыс оң болсын!» деген сөздi көшеде кездескен бiрiншi адамға айтсам деймiн. Сонда ол кiсi қайтер екен, «Ақ мол болсын!» деп жауап берер ме екен, ə? Əлде ұят бола ма? Əрнəрсенi ойлап жатып, қалғып кетiппiн.

	Ертесiне бiр-ақ тұрдым. Шамасы, менi ұйықтап қалған жерiмнен көтерiп əкеп, төсегiме жатқызған. Қап, кеше батырларша киiнiп, үйге қайтқан əкемдi көре алмай қалдым-ау! Ол ендiгi жұмысқа кетiп қалған шығар. Айтпақшы, сауыт-саймандары үйде қалды емес пе? Атып тұрып, үлкен бөлменiң есiгiн жұлқи тартып аштым да, тұра қалдым. Тап-таза. Сауыт-сайман түгiлi, дəнеме жоқ. Батырлардың киiмi болмаған соң ба, бөлме жұтаңдап қалғандай көрiндi.

	Көңiлсiзбiн. Бiр-ақ күн... Менiң əкем батырларша киiндi. Менiң əкем батыр... ендi мен бұл естелiктi өмiр бойы көңiлiмде əлдилеп өтемiн.

	... Айналама көз тастадым. Стадионның ортасындағы футбол алаңына келiп қалыппын. Күн батуға таяу. Алакеуiм. Тыныштық. Күлiмсiреп тұрып, балалық шақтың елесiнен есiмдi əзер жидым. Жан-жағыма бiр қарадым да, үйге қайттым. Содан кейiн ол стадионға қайта бас сұққан емеспiн.

	Өткендi еске алуым – өтiп бара жатқан балалығыммен қоштасуым екен.

	Ендi ол да естелiк.

	... Кейiн бiздiң ескi үйдi бiреулер сатып алып, тұрып жатыр екен, оған да қайта бармадым.

	2007 жыл





ҚҰБЫЛАСЫН IЗДЕУМЕН ӨТКЕН ҒҰМЫР




	«Өмiрдегi ұстазың кiмдер?» деген сұрақ қойылса, мен əуелi Садықбек Хангелдиннiң атын атар едiм. Ол кiм дерсiз? Ол – ақын. Қайраткер. Азамат. Үш сипаты да бойына сыйып тұрған жан.

	Садықбек Хангелдин туралы оның «Құбыласы» арқылы сөйлегенiмiз дұрыс болатын шығар. «Құбыла» – бiр адамның өмiрiнен жазылған деректi роман. Тақырып-тақырыптарға бөлiнген, əр тақырып бiр тараудың жүгiн көтерiп тұр.

	Садықбек Хангелдиннiң өмiрi оқырманға нендей рухани азық бередi дерсiз? 37-нiң ызғары қақап тұрған шақта өмiрге келiп, балалық шағы соғыс жылдарына тұспа-тұс келген адамның жалған дүниеде көргенi де, көңiлге түйгенi де көп болса керек. Кiтапты оқып отырып, бұған əбден көз жеткiзесiң.

	Əдетте, бiр айтары бар адам өмiрiнiң басты белестерiнен өткен соң, бiр тыныстап, өткен жолын сараптап, ой қорытуға отырады. Пифогорға салсақ, адам əр күнi аяқталғанда, ұйқыға кетерден бұрын өз-өзiне есеп берiп отыруы керек. Сонда ғана адамның өмiрi мазмұнды болатын көрiнедi. Бiрақ қарабайыр тiршiлiгiмiз бұған көбiне мойын бұрғызбайды. Əлденеден құр қалғандай асығамыз да жүремiз, аптығамыз да жүремiз. Бүгiнiмiздi аяқтамай жатып, ертеңгi күндi сабырсыздана күтемiз. Жалғанның өткiншi болатыны да сондықтан шығар.

	«Құбыла» осы тұрғыдан алғанда автордың ең алдымен өз-өзiне есеп беруi сияқты көрiндi. «Мен өмiрде не тындырдым?» дейтiн қатал да ащы сұраққа жауап iздеу. Қатал болатыны, өмiрдiң «көбi кетiп, азы қалғанда» əлдеқалай бұл сұрақтың жауабына көңiлiң толмаса, не қыласың? Ащы болатыны, жастықтың албырттығымен болсын, жетiмдiктiң азарымен болсын, тəжiрибесiздiктiң салдарынан болсын, өмiрде жiберген қандай да бiр қателiктердiң қай-қайсысын ұрпақ алдында ашық мойындай бiлу керек. «Өткенге өкiнбе» дейдi тағы ғұламалар. Бұл да көбiне қолдан келе бермейтiн тiрлiк.

	Хош, сонымен, «Құбыланың» əрi авторы, əрi кейiпкерi Садықбек Хангелдин кiм? Балалық шағынан ауыр тауқыметтi арқалаған, бiрақ сонысын өзi ауырсынбаған, жетiмдiктiң дəмiн ерте «татқан», сөйтсе де, оқып-тоқуға ұмтылып, қоғамдық жұмысқа ерте араласқан, қызметтегi сəттiлiктi де, сəйкессiздiктердi де көп көрген адам. Жұмыр басты пенденiң басына Жаратушысы бұйыртқан қуаныш-қайғының бəрiн дерлiк көрген, бiрақ адами шүкiршiлiгiнен айрылмаған азамат. Осының бəрiн ақындық талантымен ұштастырып, қаламмен суреттей бiлген шығармашылық иесi.

	Автордың өзiн сөйлетсек, «Мен кiм едiм? Кездейсоқ нəубеттер тап қылған кедейлiктiң темiр құрсауынан сығалап, көрiнгеннiң кесесiне көз сүзiп, көкiрегi қобыздайсаранған мүскiн едiм. Мен кiм болдым? Жұдырықтай жүрегiнiң жұтымдай жылуын жүгiрiп жүрiп, жұртының қажетiне жаратқан əпендiнiң бiрi болдым. Ат үстiнде жүргенде өз ортама пiр едiм. Ендi мiне, өткен күнiн памдаған, болашағын барлаған, жайсаң жанға сезiм сырын сарнатқан сыны бiтпес сыр болдым». Бұдан артық айту қиын шығар.

	Ұстазымнан үйренерiмнiң бiрi – «Құбыланың» тiлi едi. Тiлiнiң қазақы шебер орамын жоғарыдағы үзiктен-ақ байқаған боларсыздар. Бұлай болмасқа болмас едi. Өйткенi, автордың шыққан жерi – қазақтың қаймағы бұзылмаған Қызылорда, тəлiм-тəрбиесi ежелден аңыз болған Сыр елiнiң жыр мұрасы. Өзi – атаның үмiт қылған жалғыз ұлы, əженiң мейiрленiп, баурына басқан ерке ұлы. Бiр əулет бетiне қарап, болашағынан таудай үмiт күткен баланың басқаша болуы мүмкiн емес-тi.

	«Құбыла» – тек өткендi сараптау ғана емес. Көзi ашық, көкiрегi ояу азаматтың елiнiң тағдырына елгезек көзқарасын, тəуелсiздiк алғаннан кейiнгi өзгерiстердi жiтi қадағалап, ертенiңе алаңдап отырған адал ниетiн бiлдiру бар. Бiрақ бүгiнгi егемендiгiмiздiң қадiрiн сараптай бiлген автор өзiнiң өткенiне өкiнбейдi, оны жатсынбайды. Менiңше, «Құбыланың» тұздығы осында.

	«Мен туғанда Елiм Кеңестiк жүйенiң шарттарымен өмiр кешiп жатқан. Мен сол жүйеден тəлiм алып, сол жүйенiң шеңберiнде өсiп-өндiм.

	Мен Кеңестiк жүйе құлдырап, жаңа дəуiр есiгiн ашқанда аң-таң болып, əдепкiде оны мойындай алмай, əжептəуiр абыржығанмен, мəселенiң мəн-жайын барынша байыптай келiп, естен тана қуанғанымды көрсең. Осы күй Елiмiзде көп адамды шарпығанын анық сезем».

	«Құбыланың» тағы бiр құндылығы – əркiмнiң-ақ бойынан табыла бермес, бiрақ шығармашылық адамы үшiн мiндеттi қасиет – шынайылық, шыншылдық.

	Өткендi тiзбелей отырып, автор өмiрлiк оқиғаларды бұрмаламаған. Əдетте, тарихты тiзiп отырған жылнамашыларының өзi кейде оқиғаны əсiрелеп не бұрмалап жiберетiнi бар ғой.

	«Құбыланың» авторы олай етпейдi. Ешкiмдi аямайды. Өзiн де. Болғанды болған күйiнде жазады. Күйiнiшiн күйiнiшiндей, сүйiнiшiн сүйiнiшiндей жеткiзедi. Барлық тарих осылай жазылса, ақтаңдақ беттердi əлдеқашан ұмытқан болар едiк-ау. Шын-шылдық дегенде, шындықты сипақтатып, əйтеуiр ақиқаттан алыстамау емес, тұп-тура шырқыратып отырып шындықты айтудың нақ өзi. Сөз қадiрiн бiлген адам бұған ренжiмес. Өйткенi өзi үшiн ғана емес, өткен ғұмыры, заманы үшiн есеп берiп отырған адамның басқаша қылуға қақысы жоқ. Садықбек Хангелдин өзi өмiр сүрген заман туралы шындықты аяусыз айтады: «Тарихтан белгiлi бұл əрекеттi əңгiме қылғанда менiң есiме келетiнi ел аузында жүрген жантүршiгерлiк аңыздар едi. Ешқандай алдын ала дайындығы жоқ жапан далаға қыстың көзi қырауда мыңдаған адамдарды кеңес өкiметiнiң əр түкпiрiнен əкелiп шашып жiбергенде, қазақ даласы қып-қызыл майдан даласына айналған. Қақаған суықта баспанасыз, төсек-орынсыз, iшер ас, киер киiмсiз, тым болмаса жұмыс жасар құрал-сайманы сай емес, жалаң ұранның жемтiгi болып, тағдыр тəлiкегiне түскен Құдайдың кiнəсiз пенделерi қазақ елiнiң етiне өшпес таңба салған, өздерiн де аямаған. Қызу насихатпен өңкерiлiп келiп қалған қызба жастар отқа түскен көбелектей күн кешкен. Келгендердiң iшiнде ойдан қашқандар мен қырдан қашқандар, қылмыскерлер мен қызық көргендер қиын сынға төзбей əуелi бiрiн-бiрi түтiп жесе, келе-келе жергiлiктi қонақжай қазақ жұртына да қырғидай тиген. Қолдан тудырған өрт көбейген. Тiптi, тамтығы қалмай жанып кеткен елдiмекендер болған. Кiсi өлтiру ушығып кеткен. Басшылар амалсыз армияны пайдалануға мəжбүр болған».

	Шығармашылық адамының шындығы жайлы: «Оңашада өзiңмен қалғанда, алдыңа қағаз жайып, қолыңа қалам алғанда, сан жылдан берi жаныңды шымшып, жүрегiңдi тербеп, сезiмiңдi түрткiлеп жүрген ойлар жентектелiп келе бередi екен. Жарық дүниеден орын ала алмай, кеудеңде қыстығып жүрген керқұла сөз бұлқынып жүректi жарып ұшып, жөңкiле бередi екен, еңкiлдеп, серпiле бередi екен. Өзiмдi-өзiм ұмытып, екпiнiмдi баса алмай, елiге бердiм, егiле бердiм.

	Сөйтiп, алты жылда алты кiтап əзiрлеп əрең басылдым. Алтыншысын өзiмнiң 50 жылдығымның қарсаңында шығаруға əзiрлегем. Сол кітап 60 жылдығымның қарсаңында əрең шықты.

	Мiнеки, кiтап шығарудың қазабаты осы. Бiрақ жазғандарыма əдiл бағасын алармын деген үмiтiм ақталмады. Менiң творчеством туралы ешкiм аузын ашып, анау екен немесе мынау екен деген жоқ. Бұл не? Iлiп алар ештеңе таппағаны ма, əлде кемшiлiгiн асырып, жақсылығын жасыра алмағаны ма? Ау, биттiң қабығындай алғашқы екi кiтабым да назардан тыс қалған жоқ едi ғой. Сапасына қарай пiкiр туған жоқ па едi? Мен оған қуанған жоқ па едiм. Маған сол қуаныш қазiр керек едi ғой. Болмаса жазғыштар көбейiп, сыншылар жетпей, кезекте тұрмын ба? Əлде сынның сыры кетiп, сыншылар самарқау тартты ма? Қалай да қайранмын. Осы үнсiздiктен шошынам».

	Барша мұсылманның Құбыласы – Мекке ғой. Оған дау жоқ. Метафорамен айтқанда, əр ғұмырдың өз Құбыласы бар. Бiреу өз құбыласын табар, бiреу таппас. Бұл жөнiнде əркiм өзiне ғана есеп берсiн.

	«Құбыланың» басында автор бұлай дейдi: «Мүмкiн, əлдебiр уақыттан кейiн тарихқа табынған бiр пендеге мен өмiр сүрген заман қызық көрiнiп, соның сырын ашуға талпынар. Сонда менiң жазбаларыма жолығып, өзiне керектi мысқалдай мəлiмет тауып, ол мұның мен өмiр сүрген қоғамның сипатын жасауға қалтқыдай болса да кəдесiне жарап жатса, мен тағдырыма ризамын. Iздегенi алдынан шықсын!».

	Автор шежiрешiге қойылар талаптың барлығын орындайды: дəлдiк, шыншылдық, суреткерлiк.

	Ендеше, кешегi заманның шежересi «Құбыла-кiтап» оқырманын таба берсiн.

	2007 жыл





«ТОЛАҒАЙ» ДЕСЕК ТЕ, АРТЫҚ ЕМЕС-АУ...


	Қазақтың қолөнерін жанкештілікпен сақтап қалған Дəркембай ұста Шоқпарұлы дүниеден озды

	(Ұстаның соңғы сұхбаты)



	– 70-жылдары қазақтың қолөнері тоқырап жойылып кетудің алдында тұрған. Оны қайтсек тірілтеміз, қайтсек сақтап қаламыз деген сұрақтар маған маза бермеді. Сол кезден бастап он жыл бойы бүкіл Қазақстанды аралап, табанымнан таусылып жүріп, шебер ұсталардан өнер үйрендім. Солардан үйрене жүріп қолөнермен айналыстым. Ол кезде қолөнерді үйрететін оқу орындары жоқ мынандай (менің диктофонымды нұсқап) дауыс басатын құрал жоқ, фотоаппарат та жоқ, естіген-көргенімнің бəрін қағазға түсіре бердім.

	– Кімдерден үйрендіңіз?

	– Ой, көп қой, қайсысын айтайын... Сонымен, бүкіл облыстарды аралағандағы менің мақсатым – қолөнердің технологиялық тəсілдерін ұстап қалу болатын. Себебі ол шебер ұсталар өліп кетсе, өнерді сақтай алмай қаламыз ғой. Сөйтіп, жазып-сызып, өзің сияқты сұхбаттасып отырып, көп материал жинадым. Оларды «полевой материал» десе де болар. Сол материалды алып кеп, өңдеп, 80-жылдардан бастап «Білім жəне еңбек», «Балдырған», «Пионер» сияқты журналдарға балалардың түсінігіне лайықтап, аздап-аздап бере бастадым. Шеберлердің бəрі қартайған адамдар, бір нəрсені айтып отырады да басқа тақырыпқа ауысып кетеді, олардың сөзін бөлуге ыңғайсызданамын, сонымен ауыздарынан шыққан сөздің бəрін қағазға түсіре бердім. Сонымен қойшы, бəрін жазып тастай бердім, əсіресе əдет-ғұрып, салт-дəстүр, этнографияға қатысты материалды көп жинадым. Мақтанғаным емес, Ғылым Академиясы жинамаған материалды мен жинадым. 75-жылдары өзім қолөнерді жақсы меңгеріп алғаннан кейін қасыма шəкірттер жинап, оларды үйрете бастадым. Оларды оқытатын, жатқызатын арнайы орын жоқ, былайша айтқанша, қойнымызда жатып үйренді. Олардың əрқайсысына шарт қойдым: «Өзің үйреніп болған соң, кемі он-он бес шəкіртті үйретесің» деп. Сөйтіп, қолөнер қайта жанданды, ал қазір дүкендерде, шеберханаларда өзің көріп жүрген қолөнер бұйымдардың бəрі менің шəкірттерімнің немесе менің шəкірттерімнің шəкірттерінің қолынан шыққан дүниелер. Ал енді, хош, қолөнерді сақтап қалдық, яғни оның практикалық жағын үйреніп алдық. Енді оның теориялық жағы қалды ғой? Ол жөнінде əдебиет, кітап, оқулық жоқ. Осы уақытқа дейін жасаған дүниелерімді, 5000-ға тарта экспонат бар, Ақсуда шеберхана ашып, бəрін ұлымның қарауына өткіздім. Қазір мен қаламнан ауыр нəрсе көтермеймін. Сенің «Қазір не істеп жатырсыз?» деген сұрағыңа орай, осындай нəрсемен айналысып жатырмын. 35-36 жинақтың авторымын, оның ішінде 5-6-дын өзім жазғанмын, қалғандары соавторлықпен жазылған дүниелер. 200-ден астам мақаланың авторымын, Алла бұйыртса, тағы жазамын, материал жетеді, бəрі денсаулыққа байланысты.

	– Қанша шəкіртіңіз бар?

	– Көп қой. (Дəркембай аға кеңкілдей күліп алды) Солардың бірі – алдыңда отырған Сағатбек Медеубекұлы ағаң.

	– Бұл кісі қолөнермен тікелей айналыспайды ғой, мен ұста шеберлер туралы сұрап отырмын?

	– Қолөнермен тікелей айналыспаса да, қолөнер туралы жазады. Мен қолөнер туралы ғана емес, қазақтың этнографиясы туралы материалдар жинадым. Соның бəрін осыларға үйреттім емес пе? Сағатбек домбыра, саз аспаптарын зерттеген адам.

	Ал қанша шəкіртің бар дейсің бе, кезінде журнал ашып, оларды тізіп жазып отырғанымыз жоқ, жазып алу керек еді. Келіп жатты, кетіп жатты. Оларды кім санады дейсің, қарағым. Менің білетінім, олардың саны мыңнан асып кетті. Біз ана көкек сияқты туып-туып тастай бергенбіз ғой жұмыртқаны. Темірбек Жүргенов атындағы Өнер академиясында дəріс берем. Жыл сайын талай шəкірт тəрбиелеп шығарамын. Олардың бəрін қоссаң, мыңнан да көп болып кетеді. Олардың ішінде белгілісі бар, белгісізі бар, көбісі облыс-облыстарға тарап кетті ғой. Алматыда, Астанада жүргендері жақсы көрмелерге қатысып, көзге түсіп жүр.

	Кезінде талай қиындықты бастан өткізбесек, қазір қазақтың қолөнері дəл бүгінгідей деңгейде сақталмас еді. Мына Сағатбек шет жағасын көрді ғой, оншақты шəкірт үйде жүретін, олардың тамағы, құрал-жабдығын түгел өзім қамтамасыз етем. Күніне он-он бес бөлке нан аламыз. Құралай деген қызым бар, бір күні дүкенге нан алуға жіберсек, үйге жылап келді, «Енді бармаймын» деп, «Не болды?» деп сұрасақ, дүкенші орыс əйел «Сендер не, шошқа асырайсыңдар ма?» деп сұрапты.

	Мұхтар Шаханов деген азамат қазақтың тілін қалай сақтап қаламын деп басын тауға да, тасқа да ұрып жүр. Одан басқа да көкелерің бар. Ғылым Академиясында Тіл білімі институты бар, ҚазҰУ-да тіл факультеті бар, бəрі жиналып қазақтың тілін құтқара алмай келеді, ал мен бір өзім қолөнерді сақтап қалдым. Иə, денсаулығының дімкас екендігіне қарамастан, Дəркембай ұстаның алдағы жоспары көп еді. Сұхбаттасып болған соң, ұста маған кабинетіне бас сұғуға рұхсат берді. Əуелі көзіме түскені – жазу үстелінің үстінде бірінің үстіне бірін үйіп қойған қолжазбалар. Жалпы саны он-он бірдің шамасы. Компьютерде теріліп, түптеліп, тек баспаға кетуге дайын тұрған дүниелер. Дəркембай ұстаның өзі айтпақшы, «тек қолөнерге қатысты емес, қазақтың этнографиясы, салт-дəстүріне қатысты, тұрмыстық əбзелдер туралы... тағы басқа тақырыптағы жеке-жеке зерттеу дүниелер... «Əлі де айтарым көп» деп еді-ау... Өзі көзі тірісінде басын құрап, жинақтаған еңбектерінің өзі (бұрын жарық көргендерінен бөлек) он шақты болса, бұл кісінің үстел тартпасында жатқан қолжазбалары қаншама екен деп ойладым. Ұсталық ең əуелі еңбекқорлыққа үйрететіні рас болса керек. Сондықтан да бұл – дара өнер. Дəркембай ұста өмірінің соңғы жылында ауырып, пышаққа түсіп, төсек тартып жатса да, тырбанып еңбектенуін қоймаған жан. Егер əрбір кəсіп иесі өз мамандығына осындай адалдық танытып, өмірін қазақтың өткенімен сабақтастыра білсе... қазақтың жоғы он шақты жылда-ақ түгенделер еді.

	Дəркембай ұста саналы ғұмырының аз ғана жылдарында-ақ алдына үлкен мақсат қойып – қазақтың қолөнерін сақтауды көздеп – дегеніне жеткен жоқ па?..

	2006 жыл





...ТЕРЕШКОВАҒА ХАТ ЖАЗҒАН




	Баспанасыздың көрген күнi құрысын. Тап бiр баспанасыздық қазақтың маңдайына жазылып қойылғандай, Алматының «жетiм бұрышында» əлi қаракөздер қара-құрым. Бiлетiндердiң айтуынша, 60-70-жылдары қазақтың қалаға бас сұғуы тiптi қиын болған екен. Урбанизация қазаққа жараспайтындай көрiнсе керек. Сол кезде Алматыда пəтерден-пəтерге көшiп жүрген аға-əпкелерiмiздiң əңгiмесiнен көзге жас тұнады. Бiрақ пəтер мəселесiнде ұтқырлық пен тапқырлық танытқандар да аз емес. Баспаналы болудың қарекетiмен өзгеше жағдайды бастан өткерген Алтыншаш Əбдiрасылова апайдың əңгiмесiн назарларыңызға ұсынамыз.

	1970 жылдың 27 маусымы… Осынау қаралы күнi жасы жиырмадан жаңа асқан Алтыншаш жас қызын құшақтап, жесiр қалды… Барар жер, басар тауы жоқ. Қолында Семей техникумының жеңiл өнеркəсiп факультетiн бiтiрген дипломы бар, əйтеуiр. Сол дипломмен бiр жылдан соң Жетiсу фабрикасына модельер-конструкторболып жұмысқа тұрды. Табандылығынан болар, сол фабрикада аттай 26 жыл қызмет iстептi…

	Алтыншаш апай əңгiмесiн айтып отыр. Баяғыда өткен бұлдыр күндер… Бастан не өтпедi. Өзi бəсiре бала болып, əкесiнiң ағасының қолында өстi. Қыз болып, бой жетiсiмен, ерте тұрмысқа шығып кетуiне сол əсер еткен де болар, бəлкiм. Күйеуiнен жастай айрылған соң, бiр қызын құшақтап, басын тауға да ұрды, тасқа да соқты… Одан кейiн тағдыр жазып, екiншi рет күйеуге шығып, қазiргi қосағынан бiр ұл, бiр қыз көрдi. Бiреуден iлгерi, бiреуден кейiн, митың тiрлiк. Тек Терешковаға хат жазып, пəтер сұрағанын айтқанда, апайдың көздерi əлденеге күлiмдеп, жүзi қуақыланып қоя бердi.

	– Фабрикада жұмыс iстеп жүргенiммен, «свободный дипломмен», яғни партияның бағыттауынсыз, өз еркiммен көшiп келген менi жас ана ретiнде пəтер кезегiне қоюдан бас тартты. Сонда да екi жылдан соң, пəтер сұрап аудандық кəсiподақ төрағасына бардым. Олар «Əке-шешеңнiң үйiнде тұрады екенсiң, үй ауқымы адам санына сай, саған үй берiлмейді» деп қайтарып жiбердi. Оған мойынсұнатын мен бе, аудандық атқару комитетiне де бардым. Бiрақ олардан да көмек болмады. Сосын үйге ызаланып келдiм де, отырып алып, Брежневке хат жаздым. Осылай да осылай, «бiр қызыммен жесiр қалдым, əке-шешемнiң қолында отырмын, маған үй алуға көмектесiңiз» деп…

	…Бұл 1975 жылдың наурыз-сəуiр айлары. Үйдегiлер:

	«Хат Мəскеуге жетпейдi, оны Брежневке оқуға ешкiм қолына бермейдi» дестi. Хатымды алып, почтаға келдiм. Мекен-жайын көрсеттiм: Москва, Генеральному секретарю ЦК КПСС тов. Брежневу от жительницы г.Алма-Ата Абдрасиловой А.М. Сөйттiм де, тапсырысты хат етiп рəсiмдеп, жөнелтiп жiбердiм. Он шақты күннен кейiн жұмыстан үйге келсем, фабриканың кəсiподақ төрағасы шақырады деп кiсi жiберiптi. Сөйтсем, Мəскеуден жауап келiптi: «Ваше письмо сдан в отдел ЦК КПСС

	СССР г.Москва» деген мағынада.

	Осыдан кейiн маған 1-Алматыдағы «Шұғыла» кинотеатрының жанынан 1 бөлмелi пəтер беремiз деген шешiм шығарыпты. Мен төрағаға кiрiп айттым: «Əуелi барып, көрiп келейiн, сосын жауабын айтамын» деп. Бардым, көрдiм, от жағатын, барак типтес үй екен. Маған олар бар жағдайы келiскен үй деген. Келдiм де, «Алмаймын» дедiм. Сөйтсем, бастығым «Бас тарттым» деп қағаз жазып бер дейдi». «Жазбаймын» дедiм.

	«Онда, кет!» деп қуып шықты кабинетiнен.

	Үйге келiп, жылап, қайдан шықса, одан шықсын дедiм де, отыра қалып, Валентина Терешковаға хат жаздым. Бар жағдайымды ашып, ашынып жаздым. Ол кезде ғарышкер Терешкова Əйелдер комитетiнiң төрайымы болатын. Шамамен бiр айдан соң одан жауап алдым. Терешкованың өзi жазыпты.

	«Выделить, рассмотреть и выдать 1-комнатную благоустроенную квартиру» деп қысқа-нұсқа ғана жазыпты. Сөйтiптi де, 10 күннiң iшiнде Мəскеуге жауабын берiңдер деп нұсқау берiптi.

	Бұл кезде 1-Алматының темiржол вокзалы жанында 5 қабатты тұрғын үй салынып жатқан. Сол үйден маған ордер берiлiп, «заселение к 7 ноября 1975 года» қолыма қағаз ұстатып қоя бердi. Соны күтiп жүрмiн. Бiрақ тамыз айының 28-29-ында қайтадан шақыртты. «Алтайда» 3-қабатты үйден 4-үй, 22-пəтер берiлсiн» деп қолыма шешiм шығарыпты. Бұдан бас тарта алмадым. Несi бар, көшiп, кiрiп алдым, – деп Алтыншаш апай əңгiмесiн бiтiрдi.

	1992 жылы «Жетiсу» фабрикасы жабылды. Одан кейiн Алтыншаш апай автовокзалға жұмысқа тұрып, сегiз жыл iшiнде администратор болады. Содан кейiн тағы жұмыссыз.. «Еден де жудым, елдiң үйiн жинап, дача жудым, дворник та болдым, кiм болмадым мен» дейдi Алтыншаш апай.

	Сүйеуi жоқ, сүйенерi жоқ əйел адамның жүрiп өткен жолы қым-қиғаш екен. Дегенмен, қазақ айтпақшы, «жыртық үйдiң де Құдайы бар» деген рас болса керек, өжет мiнез бен табандылығының арқасында балаларын жетiм қылған жоқ, ел қатарлы жеткiзiп, үйлi-баранды қылып, ендi немере сүйiп, қызығын көрiп отыр.

	Дегенмен, өмiр бойы еңбек еткен адамның бiр сəт дамыл тауып отыруы да қиын екен. Алтаншаш апай əлi күнге дейiн тырбанып еңбек етедi. Қызметi – лифтер...

	P.S. «1985 жылы Мəскеуге жолым түскенде, Брежневтiң ескерткiшiне арнайы барып, гүл қойдым. Ал Терешкованың өзiне жолыға алмадым, шетелге кетiптi. Кiрiп, ырзашылығымды айтайын деп едiм» дейдi Алтыншаш апай. Одан берi неше жыл өтсе де, сырттай атын бiлiп, жүзiн теледидардан ғана көрген Терешковаға деген ықыласы əлi күнге өшкен емес. Бiр ауыз лебiзiн жерге қалдырмағаны үшiн де ықыласты...

	2008 жыл





БЕЙƏДЕП ӨЛІМ НЕМЕСЕ КІРШІКСІЗ КЕЙІПКЕР ТУРАЛЫ




	«Жазушы» баспасынан белгілі қаламгер Жаңабек Шағатайдың «Қандағаштың шоқ сырғасы» атты шығармалар жинағы жарық көрді. Бұл кітапқа жазушының «Сағындық сені, көке!» жəне «Ай жерге жақындаған жаз» хикаяттары, «Ботадай көзің мөлдіреп», «Қандағаштың шоқ сырғасы» əңгімелері мен «Шыршада жұлдыз жанғанда» эссесі енген.

	«Сағындық сені, көке!» хикаяттың ғана емес, романның жүгін көтеріп тұрған шығарма. Қоғамның қайшылықты келеңсіздіктерін көтере алмаған, жаны тығырыққа тірелген шығармашыл жан, шарасыз (əлде сабырсыз?) əйел, тірі жетім екі бала… Шығармаға өзек болған кезең өткен ғасырдың тоқсаныншы жылдарына тұспа-тұс келсе де, кейіпкерлерінің мұңы, олар өмір сүрген қоғамның келбеті – бүгінгі күнмен үндес. Жазушының өз атынан баяндалатын шығарманың формасы да өзгеше: марқұм болып кеткен Жұман кейіпкердің күнделігі мен оның балаларының əкеге арнаған сағынышқа толы хаттарынан тұрады. «Мың бір түн» əңгімелерінің баяндалу тəсіліне де ұқсайтын сияқты: бір əңгіменің ішінен екінші əңгіменің тиегі ағытылып кете барады.

	Өмірден ерте кеткенжазушыдосының өлімі жанын сыздатып жүргенде оның жан жары Зүбаржатты аяқ астынан жолықтырған Мұқанның əңгімесі шиыршықталып келіп, марқұм Жұманның баяндауындағы əңгімеге ұласады. Шақшадай басын шарадай қылған ауыртпашылықтардан зəрезап болып, торыққан, тығырықтан шығар жол таппай, жаны шырқыраған Жұманның əңгімесі оның балаларының əкелеріне жазған хаттарымен жалғасады…

	Құдайдың жазуымен бір-біріне біржола байланған тағдыр жібі, бірақ бірін-бірі түсіне алмаған, көксегені əр тараптағы жандардың жан айқайы.

	«Сағындық сені, көкені!» көзіңе жас алмай оқу мүмкін емес. Бірақ шығарманың мықтылығы – оқырманды толқытып, көздің жасын шылауында ғана емес-ау, өресіне жеткізіп ойландыра алуында емес пе? Ата-аналық парызды білмейтіндер отбасы құрып əуре болмасайшы деп ойлайсың кейде. Бір адамның өмір жолы онымен тағдыр жібімен байланған басқалардың өмірінің бұралаң сүрлеуге түсуіне себепкер болатынын көріп-біле тұра, тап осы шығарманы оқығандағыдай жиренбейміз-ау! Исламда ата-ананың басты парызы – балаға жақсы тəрбие беру делінеді. Ал балаға жақсы тəрбие беру үшін адам əуелі өзін жөнге салып алсын да!

	Хикаяттағы ең шұрайлы да, шынайы тұс – Санат пен Арманның Жұманға жазған хаттары. Балалық адалдық пен бірбеткейлік, үміт пен Əкеге сенім ұштасқан хаттар жазушының ішкі əлемін жалаңаштап, оның өзі де батып айта алмайтын ең құпия, тылсым сырларынан хабар береді. «Сағындым! Сағындым! Сағындым ғой мен сені, көке! Арман да əбден сағынды. Келші, тезірек! Келші, жарай ма?» деген Санаттың хаттағы сөздері тап құлағыңның түбінен жаңғырып тұрғандай селк еткізеді. Бір сəт бейкүнə баланы соншалықты зарықтырған кейіпкерді жазғырып, тіпті бір сəт осы жағдайға тап қылған өзің секілденіп, кінəні сезініп, пұшайман халге түсесің. Шығарма бұдан əрі демді ішке ала, ширыға оқылады.

	Бас-аяғы жұмыр төрт-бес шығарманың да тамыры – ауылда. Əлдеқандай шаруамен немесе ойша ауылға сапарлатқан Кейіпкердің көз алдында – қазақтың кең даласы, жидегүлдің (немесе қауынның) жұпар иісі, өрістен қайтқан мал, мамыражай тірлік… Бірақ сəт өтпей-ақ суреттің өңі өзгеріп сала береді: құты қашып, сұрланған ауыл, қираған үй, жолсыз дала… Үмітсіздік… Өзі өмірден үміт үзген Жұманның Ауылдан үміт жайлы ойша сұрайтыны бір түрлі… «Ей, ауыл, Сізде сондай үміт бар ма!? Атар таң, алдағы күндерден қандай үміт, қандай жақсылық күтесіз, сіз?! Үндемейсіз, ə! Өйткені, алдан күтеріңіз қашанда қаратүнек уақыт, жылт етер сəуле ұшқыны байқалмайтын қиын күндер. Бір құлаған, қираған нəрсенің қалпына келуі … о-о, өте қиын!» дейді Жұман іштей торығып. Ауыл жайлы сарыуайым ойлар – туған жерге деген адалдықтың, елге деген сағыныштың белгісі. Алыс шаһарда, қатігез де суық қалада өмір сүріп, өз басының майда тірлігімен арпалысып, іштей жүнжіген азамат ауылға, туған жерге алаңдап, ойша оралады, іштей пана, медет тілейді. Анда-санда ауылға табан тірегенде, бойына əлдеқайдан қуат құйылғандай бір серпілгісі, рухтанғысы келеді, бірақ… ауылдың өзі сырттан көмек күткендей жалтақ, жадау күйде. Жаны жүдеген Жұманға бұл да – фəниді ойланбастан тəрк етуге итермелеген соңғы соққы сияқты.

	Дегенмен, Жұманды ақтау қиын… «Иə-иə, табанының бүрі жоқ, намысы қорланған жандар өзгелердің көзіне күйік, өсіп келе жатқан еш кінəсіз балаларының бетіне қаралы таңба болып басылмағаны, қасиетті жердің бетін таптамағаны дұрыс. Жарық дүние, жер бетінен өз орнын таппаған бейшара тездетіп бақилық дүниемен қауышқаны жөн» дейді Жұман іштей күйзеліп.

	«Ө-ө, көке, біз Арманнан айрылдық қой, көке! Енді ол бізге жоқ. Сізді сонша сағынып, сағынған сөздерін маған ғана сыбырлап айтумен өтті. Білмеймін, біз – сіз де, мен де, мамам да, Құдайға не жаздық?! Мен күнде жылап жүрмін, жылап жүрмін, бірақ ол енді қайтып келмейді бізге» деген Санаттың сөздері жаныңды тілгілеп, тістелейді. Өзі де Қоғамға, Құдайға қастасқан жанды мүлдем тұқыртып, иманын ұшырған жағдай бұл.

	Сөйтсе де, алда үміт бар. Үміті – артында қалған ұрпағы Санат. Өзін өзі іштей жегідей жеп, əбден тұқыртса да, Жұман ата-аналық парызды ұмыта алмайды, қағаз жүзінде «ажырасқан» ерлі-зайыптыны Құдай берген ортадағы екі баланың тағдыры өмірінің соңына дейін бір қазыққа байлаған. «Мейлінше адал азамат етіп тəрбиелеші Санатты» дейді Жұман Зүбаржатқа арнаған соңғы хатында.

	Адамға тəн болса да, қадірсіз сезімдердің бірі – Кешірім шығар. Есіңізде болса, Ғабит Мүсіреповтің «Ашынған ана» шығармасындағы Ана жиһангер баласының халықты қынадай қырған жауыздығын кешіре алмай, оны өз қолымен өлімге байлайды… Тоғыз ай тар құрсағында тербетіп, ауыр толғақта дүниеге əкелген туған баласын өз қолымен бауыздау – ақылға сыйымсыз оқиға болып көрінеді. Əйтеуір, баланың жауыздығын ғана емес, өзін өзі Ана ретіндегі дұрыс тəрбие бере алмағандығын да кіналау, кешіре алмау жатыр бұл оқиғаның астарында. Жаңабек Шағатайдың кейіпкері Жұман өзінің боркеміктігіне, босбелбеу ынжықтығына, балаларына өнеге боларлық əке бола алмағандығына опынып, өзін-өзі өлім жазасына кеседі. Жанындай жақсы көрген балаларының қабағындағы кірбіңді, өзі жақсылық үшін күрескен қоғамдағы азғындықты көргісі келмей, балалары үшін – бола алмағанына, қоғам үшін – бейімделе, ұқсай алмағанына кейиді, өзін өзі кешіре алмайды!

	Қасіреттің үлкені – адамның өзін өзі кешіре алмауы да!

	Жаны соншалықты нəзік, үп еткен жылықты көрсе көзі күлім қағып, жадырап шыға келетін, сұлулыққа соншалықты құмар жандарға мына заманда, осы қоғамымызда орын жоқ па сонда?

	Жазушы бұл сұрақтың жауабын іздеп табуды Оқырманның өзіне қалдырған сияқты.

	Кітаптың аталуына себепші болған «Қандағаштың шоқ сырғасы» қоғам мен адам, адалдық пен парыз, еркек пен əйел, азаматтық пен достық ара-қатынасы шиеленісіп жатқан, бас кейіпкер Жақсылықтың əр жылдардағы, əр кездердегі қат-қабат естеліктеріне толы, оқырманға айтылғанынан бойында жасырып қалғаны көп күрделі əңгіме. Қарабайыр тұрғыдан қарағанда заманның ыңғайына бейімделе алмаған Жақсылық – адамның қоры сияқты. Тіпті, «түлкі болып шалмаса да», напəқасын адал тауып, екі баласын жетім етпеудің амалын жасауға, қам-қарекет жасауға неге тырыспайды деп кіналауға дайын тұрасың. Бұл орайда, күйеуінің бетінен алып, намысына тиетін сөздер айтатын əйелі Назымды да жазғырудың жөні жоқ. Себебі… қаламгердің ұстанымы сондай. Ол салы суға кеткен еркекті, жалған намысты күйттеген əйелді, адал мен арамның арасын ажыратуға селсоқ қоғамды боямасыз кескінде сипаттап беріп отырған Суреткер ғана сияқты. Ешкімді жазғыру жоқ, бар өкпе қиял жетпейтін көкжиекке, шет-шегі жоқ қара кеңістікке қаратылып айтылады…

	Жазушының «Ботадай көзің мөлдіреп» əңгімесін кезінде «Махаббат, қызық мол жылдарды» жата-жастана оқыған, əлі де іздеп жүріп оқитын жастарға оқуға кеңес берер едім. Аңғырт жастық, таза сезім, баянсыз тағдыр… Бір демде оқылатын, бірақ уақыт өте, жылы сезімге шөліркеген сəтте қайта бас қойғың келетін сұлу шығарма. Əттең-ай, оқып біткен кезде екі ғашықтың қосылмақ түгілі, бірін бірі түсіне алмай кеткені көңіліңде бір «əттең-айды» туғызатыны-ай! Дегенмен, көркем шығарма – елітетін ертегі емес, сезімді де баулуға үйрететін эстетикалық тəрибе құралы екенін ескерсек, «Ботадай көзің мөлдіреп» əңгімесінің көп шығармадан шоқтығы биік-ақ.

	«Ай жерге жақындаған жаз» хикаяты оқырманға «Дарабоз» халықаралық бəйгесінен таныс. Осы бəйгенің 1-жүлдесін жеңіп алған шығарма.

	Əр жиырма жыл сайын Ай барынша Жерге жақындайтын көрінеді. Баласы мен немересін жанына алып, түн тылсымында ерні күбірлеп, Құдайдан жарылқау тілеген кейуананың кейпі – алты басты айдаһар мен оған жалаң қылышпен қарсы тұрған хас батырды сипаттайтын ертегіден əсерлірек. Осы тылсымды түнде Жомарт жиырма жыл бұрын өткен балалық шағына, сол бір Ай жерге жақындаған ерекше жазды еске алып, ойша сапар кешеді… Кешкі апақ-сапақта Келіншектауды көреміз деп аңсары ауған екі бала – Ғалым мен Жомарттың ауыл шетіндегі төбеге шығып алып, кеңістікке дегбірсіздікпен үңілуі – туған жерге деген таусылмас сағыныштың хабары.

	Туған жерге деген сағынышты даланың ерке самалы бетін желпіп өскен ұрпақ қана сезінер!

	«…Е-е, қапас қалада тікбақай болып өскен бұлар туған жердің топырағы ыстық, айы да өзгеше жарық, жұлдызы анық болатынын қайдан пайымдасын. Бұлар не көрді, не білді, айнала көк тас, оңы да, солы да қапас. Қиялдары шарқ ұратын кеңістік болмаған соң жүректерінде биік арман, нəзік сезім қайдан болсын… Қатал, қатігез ұрпақтар нағыз осылар емес пе?!» деп күйінеді Жомарт туған ұлына қарап.

	Тəтті балалық шақтың естелігі мен ұрпақтар сабақтастығының үзілгендігінен хабар беретін сырлы шығарма бұл.

	Бір ғажабы, «Сағындықсені, көкедегі» Жұманның,«Ай жерге жақындаған жаздағы» Жомарттың, «Қандағаштың шоқ сырғасындағы» Жақсылықтың, тіпті «Ботадай көзің мөлдірептегі» жігіттің мінез-құлықтары өзара ұқсас, жан-дүниесі мұңдас – əр жылдардағы, əрқилы оқиғалар қайнауына түскен бір ғана Кейіпкер сияқты.

	Күнделікті күйкі тірлікте жанталасып тіршілік етіп үйренген кəдуілгі пенденің үш ұйықтаса түсіне кірмейтін ойларға жаны күйзеліп, екінің біріне айтып жеткізе алмайтын ауыр мұңын арқалап жүрген Кейіпкердің өзі – сұрқия қоғамның бүкпесіз қатал барометрі сияқты…

	Бір-ақ ауыз сөзбен, өзі сүріп жатқан қоғамның бет-пердесін сыпырып, жалаңаштап тастайды да:

	– Апыр-ай, осыған дейін қалай байқамай жүргенмін, мынау құтсыз қалада бəрі де жалған, алдамшы көрінеді екен ғой, неліктен байқамағанмын? Туа бітті табиғи қалпындағы, қаймағы бұзылмаған ештеңе жоқ екен. Бəрі де көз алдау, жалған тыраштану…– деп диагноз қояды.

	Сөйтеді де, «Тазалықты емге таппайсың» деп… үнсіз қалады.

	Қаламгердің аузымен айтылған бұл сөз ақырзаманның анық белгісіндей болып сұсты естіледі…

	2009 жыл





	https://t.me/kzkitap





