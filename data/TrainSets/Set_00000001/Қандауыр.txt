	Совет-Хан Ғаббасов

	Қандауыр





	Совет-Хан Ғаббасовтың «Қандауыр» романы басты оқиғасы медицинаның бақ құмар шенеунiктерi мен медицинада жаңалық енгiзуге ұмтылған бiлiктi маман арасындағы тартыстар мен кедергiлерге құрылған. Романда асқазан операциясын жасау жөнiндегi Бильроттың қалыптастырған әдiсiндегi кемшiлiктердi ғылыми тұрғыда дәлелдеп ашу мақсатында жас маманның клиникалық және эксперименттiк ғылыми-зерттеу жұмыстары, ашқан жаңалығын өмiрге ендiру жолдары, осы жолда кездескен кедергiлер мен тартыстар, оқыс оқиғалар сенiмдi түрде баяндалған. Автор адам тағдырына немғұрайлы қарайтын, ашылған ғылыми жаңалықты өз мүддесiне пайдаланғысы келетiн медицина шенеунiктерiнiң жас маманға қарсы ұйымдастырған сұрқиялық iс-әрекеттерiн зерделейдi.

	Кiтап медицина мамандарына, жалпы оқырман қауымға арналған.





Пролог




	Фантазия – важнее знания.

	А. Эйнштейн



	Азия халықтарының көнеден келе жатқан жыл санауы бойынша айтсақ, биыл «Қоян жылы» делiнетiн 1975 жылдың жазы. Маусымның алғашқы күнiнен-ақ бiрден түскен ыстық, қала iшiн аптап етiп жiберген. Ерсiлi-қарсылы зулап қайшыласқан машиналардың газымен астасқан бiртүрлi бiр қаңсық иiс бар. Булана жiпсiген асфальт көшелер, аттап басқан табаныңа жабысып былқ-былқ етедi. Аспан мен жер тұтасып кеткендей мұнарға бөгiп маужырап тұр. Жылдың қай мезгiлiнде де, қала ажарын ашып еңселi тұратын Алатау да сағым буған күйi алашабырланып әрең-әрең көрiнедi. Сiрә, тау шыңдарындағы қар қатпарлары да сөгiлiп кетсе керек. Көше-көшенi бойлай аққан арықтағы сулар да сарқырай шулап, көкбурылдана кемердi соғып зу-зу етедi. Таудан құлап жамырай аққан қар суының молдығы да, ызғары да қала iшiндегi қапырыққа еш әсерсiз сияқты. Қауырт түскен мұндай ыстыққа қала жұртшылығы да елеңдеп, селден секем алып қалғандықтан ба, сақтана ширығып құлақтарын түрiк ұстайды...

	Тiрi адамның тiрлiгi қандай жағдайда да тоқталмақ емес. Осынау қапырыққа да қарамастан Хирургия институтында зал толы адам өздерiнiң кезектi ғылыми мәжiлiстерiн жүргiзiп жатыр. Ғылыми кеңестiң алдында арнайы хабарлама жасаған институт басшылары барлық бөлiмшелерде күрделi операцияларды әзiрше кiдiрте тұруды ескертiп, тiптi мынау өткiзгелi отырған кеңестiң өзiн де лажсыз ашқалы отырғандықтарын айтты. Осы ескертпеден де мәжiлiстiң мәнi ерекше екендiгi анық аңғарылғандай. Әдеттегiден әлдеқайда көп жиналған халықтың саны да бүгiнгi мәселенiң қызықты екендiгiн байқатса керек.

	Жуырда ғана Одақ көлемiнде өткен хирургиялық конференциядан оралған институт ғалымдары өздерiнiң естiп-бiлгендерiн содан түйген ой-тұжырымдарын айқын да анық етiп ортаға салуда. Олар тiптi осынау асқазан хирургиясының ең күрделi мәселесi жайлы, өз пiкiрлерi мен топшылауларын да жасырып қалған жоқ. Ғылыми кеңес барынша анық, қызу жүрiп жатыр. Талқыланып жатқан мәселеден тыс, бейтарып қалған бiрде-бiр жан жоқ. Қапырық буған залда терлеп-тепшiген олар, тiптi созылып кеткен уақытқа да назар аударар емес. Өйткенi, бұл көптен берi көтерiлiп жүрген аса күрделi проблема болатын. Былайша қарапайым тiлмен айтқанда, асқазанға жасалынатын операциялардан кейiн пайда болатын, «постгастрорезекциялық синдром» деп аталатын табиғи мүлдем жаңаша сипаттағы аса ауыр дерттi емдеудiң пәрмендi жолдарын қарастыру едi. Пiкiр алысудың еркiн де екпiндi жүрiп жатқандығы соншама, тiптi жас ғалымдар санатындағы Айбардың өзi мiнбеге екi рет көтерiлiп, бұл мәселе жайлы ойында жүрген толғаныстарын қысқа-қысқа тезистермен сөз еттi.

	«... Қазiр ғылыми түрде әбден дәлелденiп болған бұл дерттiң клиникалық үш түрi бар:

	а) гипогликемиялық синдром;

	б) постгастрорезекциялық астения;

	в) демпинг-синдром;

	Осылардың iшiндегi ең күрделiсi де, сонымен қоса ең жиi кездесетiндiгiмен де тым ерекше оқшау тұрған «демпинг-синдром» болып табылады. Сондықтан болар, соңғы кездерде тек осы жайында ғана жазылған ғылыми еңбектерде есеп жоқ. Бұл «демпинг-синдром» адам ғұмыры үшiн, бұдан ары елемеуге болмайтын зияндылығын аңғартса керек. Ендi тек аңғарып қана қоймай, пәрмендi түрде күрес жүргiзудi талап етедi десем артық айтқаным емес. Егер статистикалық мәлiметтерге сәл көңiл бөлсек, асқазан операцияларынан кейiн пайда болатын «демпинг-синдром» соңғы кездерде 45 пайызға дейiн өстi. Бұл көрсеткiштiң ерекше мәнi сонда, оның тек дертке ұшыраған адамдардың жанын қинайтын аса ауыр түрлерiнiң үлесiне тиетiндiгi. Ал, тамақ iшiсiмен-ақ тез таралып, жылдам сейiлiп кететiн өткiншi белгiлерi өз алдына бiр бөлек.

	Ендеше, «демпинг-синдромды» тудыратын негiзгi себептi айқындап алуымыз қажет. Онсыз бұл мәселенi шешу, тiптi де мүмкiн емес. Олай болса «демпинг-синдромның» пайда болу механизмiне азды-көптi ой жүгiртелiк, әрине бұл асқазан мен ұлтабарды бөлiп тұратын бунақты, яғни клапанды операция үстiнде дертпен бiрге сылып тастаудың салдары екендiгi бәрiмiзге де белгiлi. Олай болса қазiргi асқазанға қолданылып жүрген хирургиялық әдiстердiң ешқайсысы да клапанды сақтауға ие, қайыра бунақ жасауға тырыспайтындығы да жаңа ғана айтылып жүрген дерек емес. Мiнеки, асқазан операциясынан кейiн, iшкен асты кiдiрте ұстап, бөлшектеп шығаратын клапанның болмауының салдарынан, асқазанда ұнтақталмаған ас бiрден түйдектеле түсiп, аш-iшектiң қабырғасын қалыптағыдан тыс керiп жiбередi. Бұл байқаусызда iшке ұрған соққыдан бiр де бiр кем әсер етпейдi. Бiздердiң «демпинг-синдром» деп айдар тағып, ат қойып жүргенiмiз де осы. Бұдан жасайтын тұжырым бiреу-ақ. Ол қазiргi асқазан операцияларын түбегейлi өзгертудiң уақыты жеттi деген сөз...»

	Аққұба өңi алаулап, кең маңдайынан шып-шып шыққан тер тамшыларын бет-орамалымен сүртiп тастап, мiнбеден жiгерлi түскен Айбарға отырғандардың көбi-ақ жаңа көргендей сүйсiне қарап қалған едi. Өйткенi, ол өтiп жатқан осы кеңестiң қысқа болса да, ең негiзгi тұжырымын айта алғанын көпшiлiк қауым түсiнген тәрізді. Осылайша тым ұзақтау өтсе де, ендi ғана бiткен бұл ғылыми кеңес, институттың ғалымдары үшiн бiрсыпыра мәселенiң бағыт-бағдарын айқындап бергендей. Қаншалықты құлшына ат салысқандарымен ғалымдар жағы, қапырықтан қатты қажып шаршаңқырап тарасқан сыңайы бар. Осы күймен кештетiп үйiне жеткен Айбар да келiсiмен-ақ, ештемеге қарамастан жатып қалды. Бiрақ көпке дейiн бiрден ұйықтап кете алмай мазасы кеттi. Күнi бойы ыстықпен қақталған үйдiң тас қабырғалары түнгi ауамен бусана түсiп, терезелерi айқара ашық тұрғанымен бөлмелердiң iшiндегi қапырықтың жөнi бөлек едi. Манадан берi дөңбекшiп жатқан Айбардың да сiлесi қатқандай талықсып барып ұйықтап кеттi.

	* * *

	“... Буалдыр тұман ба, жоқ әлде ит тұмсығы өтпейтiн қалың орман ба, әйтеуiр сағымдай ойнап құбылған аумалы-төкпелi кеңiстiкте жүргендеймiн. Дүрсiлдей соққан жүрегiм аузыма тығылғандай. Аң-таң болып айналама қарай беремiн. Қарай берген сайын көкжиегiм кеңейiп барады. Тiптi, төрт құбыламда жанарым жетпей тұрған жер жоқ сияқты. Доп тәрiздi домалап бара жатқан жердiң шығысы-батысымен, оңтүстiгi-солтүстiгiмен астаса түп-түгел көрiнiп тұр. Тек алдымда жатқан Орал тауы ғана асқақтай биiктеп, аспанмен тiлдескендей зорайып кетiптi. Қайран қалып таңырқағаным соншама, оның Солтүстiк мұзды мұхитынан басталып, Каспий теңiзiне дейiн айдарлана созылған сiлемi тұп-тұтас болып көз алдымда созылып жатыр. Екi құрлықты қақ жарып тұрған Оралдың осыншама өркештене бiткен тұлғасы, жан дүниеңе ерекше бiр сұлулық сезiмiн дарытқандай. Көз алмай құмартып қарап қалыппын. Оның Азия жағындағы баурайы неше алуан ағаштармен ну болып, түрлi-түстi гүлге оранған бау-бақшаларымен сыңсып тұр. Осыншама сұлулықты қызықтап, асықпай бiр биiктен асып, тоқталмастан екiншi бiр биiкке қарай өрлеп келемiн...

	Әлден уақытта, ту-сыртымнан естiлген сұрапыл ащы дыбысқа жалт қарасам, сонау Сахалиннен берi қарайғы жердi тұп-тұтас бүкiл ендiгiмен ап-айқын көрiп тұрмын. Көкпеңбек болып қаракөктене шайқалған тайганың қалың орманы, қиыршығыс жақтан соққан екпiнi қатты дауылмен алысып, қасқая қалып, жан-дәрмен жапырыла еңкейiп ұлардай шулап кеттi. Ғасырлар бойы тұрған кәрi емендер, жындана соққан дауылға өздерiнiң ақырғы мiнездерiн көрсеткендей, шарт сынған күйi быт-шыты шыға аспанға жанғадай шашырап жатыр. Түбiменен қотарыла буырқанған Байқал да, әлденеге көнгiсi келмей бұрқ-сарқ еткен күйi, Саян тауларының қатпар-қатпар жартастарын гүрс-гүрс ұра ыңыранады. Осының бәрi аяғымның астында ғана жатқандай ап-анық көрiнiп тұр.

	– О-о-о, тоба, бұл не деген хиқымет?! Бiраздан соң ит балықтай керiлiп жатқан Сахалиннiң арғы жағындағы жайқала көрiнген Тынық мұхиты қара қазандай қайнап, аспанға атылған алып толқын бүктетiле ұмтылып, арнасынан аса батысқа қарай жөңкiле жөнелдi. Толқын қуған судың гүрiлi мен қимылынан жан дүнием түршiгiп, қалтыраған бойы қас қақпай телмiре қарап тұрып қалыппын. Сәт қағымда-ақ жаңа ғана көрiнiп жатқан Куриль аралдары мен Сахалиндi жылымдай жұтып тып-типыл еткен. Ендей түсiп қаптаған топан суы, жайқалып жатқан тайганы да, бүрқ-сарқ еткен Байкалды да басып өткен бойы кiдiрместен зулап келедi. Бейне бар дүние су астына сiңiп бара жатқандай...

	Ақбұршақ атқан судың алдында, күллi тiршiлiк иелерi бiрiмен-бiрi мидай араласып, азан-қазан жан-дәрмен қашып келедi. Аң да, адам да, құс екеш құс пен жорғалаған жылан да ештемеге қарамастан жөнкiлiп келедi. Қалт етуге шамам жоқ. Есiмнен тана сiлейiп қалыппын. Өнбойымдағы қаным ұйып, жүрегiм соқпай тоқтап қалған тәрiздi. Уақыт өткен сайын көрiп тұрған алапат, сағымдай сырғанап жақындай түскен. Кенет зу-зу ете қалып, төбемнен ұшып өткен самолеттердiң дауысынан есiмдi жиғандай болдым. Тегi алапат сойқанның алдында жерден көтерiлiп үлгерген самолеттер болса керек. Әйтпесе, аспанға атыла қайыра соққан толқындар, зулай зымыраған машиналар да, ышқына шыңғырған пойыз тiзбектерiнiң де адымын аштырмай қылғытып келедi.

	Ендi ғана өз жайымды ойлап, не iстерiмдi бiлмей алақтап жан-жағыма қарасам, анадай жерде өзiм тұрған бөктерде басында ақ сәлдесi бар, аппақ болып киiнген ақ сақалды қария, кiрпiк қақпай аса-таяғына сүйенген күйi үн-түнсiз қалың ойда тұр екен. Ештеме де ойламастан, алып ұшқан бойы жанына жетiп:

	– Ассалау-маға-ләй-кум, – деп қалтыраған дауысымды соза сәлем бердiм. Ол маған күлiмсiрей бұрылып:

	– Уа-а-а-аға-ләй-кум-сәлем, – дедi. Әлi дағы аптығымды баса алмай:

	– Ата! Мынау не ғаламат, айтыңызшы? – деп тiлiм таңдайыма жабысып қалғандай әрең-әрең жөн сұрадым.

	Ол тағы да сол алысқа қараған күйi:

	– Ә-ә, балам. Бұл шындығында да ғаламат! Адамшылық қасиетiне мiнәжат ет те, сабырыңа кел! Қай-қашанда болмасын, табиғат ана мезгiл-мезгiл осылайша тазарып тұрмақ. Әйтпесе жердiң бетi пәле-жалаға толып, адам бейнесiн жамылған парасатсыз жандар... дүниеқоңыз ләпсiсiн тыймай, адамдықтың армандай алыс тұнығына топырақ шашып лайлап бiттi. Мiнеки бұл, адамзаттың сол пиғылы үшiн жеткен зауал, – деп жайлап қана жанарын жұмды.

	– Сонда... Сонда бұдан ары не болмақ?..

	– Басыңды көтер! Әнеки, алдыңғы жаққа тағы да қарашы! Жанарым атыздай болып шарасынан шыға... лап ете қалған таңырқау мен қорқыныш бойымды бiрден билеп:

	– Апырмай, мынау не деген нәрсе?! Толқын қуған су бетiнде аппақ болып көрiнген алып кеме қайдан пайда болды? Өзi тiптi аққуға ұқсай ма, қалай? – деп түкке түсiнбей әбiгерлене жанымда тұрған Ақсақалымның жүзiне қарадым.

	– Иә-иә, дұрыс аңғарып тұрсың?! Расында да тұлғасы алып аққу тәрiздi, – деген қария салқын сабырмен: – Бұл адам бейнесiндегi хайуан болып кеткен жандарды жейтiн Тыржауырын дейтiн алып. Зауал шағы жеткен соң оқтай атылып көк мұхиттың астынан шықты. Оның екпiнiне шыдамай, шайқалып кеткен мұхит суы, таудай-таудай толқындармен аспанға атыла арнасынан шығып кеткен себебi сол.

	– Тұмсығымен көлденең тiстеп алғандары... аяқ-қолдары ербеңдеген адамдар ғой.

	– Ие. Оның тұмсығы темiр талқы, адамдықтан азған пенделердiң ажалы үшiн жаралған...

	– Сонда қалай? Адам баласы осы апаттан мүлдем қырылып бiтпек пе?

	– Жо-жоқ! Тiптi де олай емес, балам. Жетi қабат жерден су шығып, жетi қат көктен от түссе де, адамдықтарынан азбаған жандар қаншалықты бейнет көрсе де, оларға ажалдың өлi жетпек емес. Жердiң үстiн астаң-кестең еткен бұл апаттан кейiн, тек әдiлеттi ту еткен адамзаттың жаңа ұрпағы жасамақ...

	Мен өз құлағыммен естiп ұққандарыма қайран қалып, ойға батқан күйi тұрып қалсам керек. Жайымды сұрамақ болып, ендi қана бұрыла берiп едiм, үштi-күйлi қасымда тұрған ақсақалым қайып болыпты. Манағыдай емес, қайыра келiп ошарыла төнген жалғыздықтан жан дүнием құлазып кеттi. Тұла бойымды бiрден безгектей қысқан қаба-қат қатты қорқыныш сезiмi менi қолды аяққа тұрғызбай дедектетiп бара жатыр. Неде болса жан-дәрмен тау басына көтерiлмекшi болып өрмелеп келемiн. Әйтеуiр не керек, өкпем өшiп тынысым бiттi-ау дегенде ең биiк шынның басына шығып, еңсемдi көтере белiмдi жаздым. Сонда ғана аяғымның астында жатқан Орал тауының Европа жағы жанарыма оттай басылды. Бiр-бiрiмен тұтасып кеткен ығы-жығы қалалардан ине шаншар жерi жоқ, қымтай түскен көк мұнарға бөгiп жатыр екен. Менiң түйсiгiмдi тiтiретiп жiберген жалғыз ғана ой болды. «Мынау қаптап келе жатқан топан су, таудан асып бұларға құласа, тып-тыйпыл боп қырылудың нағыз өзi осында болар...» Осылайша бiр шешiмге келе алмай өз ойыммен алысып тұрғанымда, алғашқы жеткен толқынның аяғымның астына келiп құлағанын көрдiм. Тау үстiнен пайда болған тағы да бiр тау жылжып келе жатқандай, жақындай түскен толқындар тобын көргенде, бұдан әрi ойлануға мұршам келмедi. Не де болса тазарған жаққа шықсам деген үмiтпен, бар екпiнiммен секiре сүңгiп тұңғиық судың астына қойдым да кеттiм. Тәуекел түбi шынымен-ақ жел қайық болса, көрмекпiн. Тас қып жұмған жанарымды ашайын десем жасқанып, құлаштай сермеп құлшына зулап ағып келемiн. Жебедей болып оқша атылған денемде ерекше бiр қуат пайда болғандай. Манадан берi бойымды билеген қорқыныштан да iз қалмаған сияқты. «Көз қорқақ, қол батыр» дейтiн ата-бабаның тәлiмiнiң қаншалықты өмiршең екендiгiн ет-жүрегiммен сезiнгендеймiн.

	Су астында қанша уақыт жүзгенiмдi өзiмдағы бiлмеймiн. Әлден уақытта алға қарай сермеген қолымның ұшы жер табанға тигенде барып, түйсiгiмде тұтанған қуаныш сезiмi бойымды билеп кеткендей болды. Иә, бұл шын мәнiндегi теңдесi жоқ нұрлы сезiм едi. Буын-буыным әлсiреп кеткендей су астынан басымды көтерiп, түрегелiп кете алмай бiразға дейiн жатып демiмдi алдым. Қанша уақыт өткенiн анық бiлмеймiн, өйткенi барлық iс-әрекеттерiм бақылауымнан шығып кеткендей. Аман-есен қалғандығымды анық сезiнiп тұшынған соң, жалын атқан жiгермен аяғыма тұрып айналама қарасам, батпақ басқан ойпыл-тойпыл құрлықтың үстінде тұрмын. Есiмнен тана елiтiп, бар дауысыммен айналаны жаңғырта айқайлап жiбердiм...»

	Айбар өз дауысынан шошып оянды. Көзiн ашып төңiрегiне қараса, өз үйiндегi жұмыс бөлмесiнде жатыр. Қол созым жерде жазу столы тұр. Үйдiң iшiне алакеуiмдене жарық түсiп қалған екен. Ол жайлап басын көтердi де, не сенерiн, не сенбесiн бiле алмай тағы да айналасына қарап шықты. Үйдегiлер әлi ояна қоймапты. Орнығып отырды да бiраз үнсiз ойға қалды. Көрген түсiнiң уақиғалары суреттей тiзбектеленiп жадында анық сақталған. Қанша тәнтi болғанмен де, не бiр жақсылыққа жорығанмен де, жұмбақ түстiң байыбына жете алмады. Ол қолындағы сағатына қарады да, апыл-ғұпыл тұрып жұмысына жинала бастады.





Бірінші бөлім





ТОЛҒАНЫС




	Идея – выше факта.

	О. Бальзак



	I

	Жаз бойы Айбар, бос уақыттарын кiтапханада өткiздi. Бiр ғасырға жуық, ғылыми түрде дамыған асқазан хирургиясының өткен жолдарын барынша сын көзiмен қарап шықпақ. Бiр белгiсiздiктiң сорабын, екiншi белгiсiздiк табатыны сияқты, жан-жақты зерттеп тереңге сүңгiген сайын, қиялы өсiп үмiтi беки түскендей. Ол әсіресе, хирургияның ғылым ретiнде дамуының небiр күрделі кезеңдерiн көз алдынан өткiзгендей едi. Тiптi, қайсы бiр қызық идеялар, ғылыми ортадағы қым-қиғаш қатынастардың салдарынан, өмiрге келмей жатып өшiп кеткендерi қаншама десеңiзшi?! Мiнеки осының бәрiн ұғынып толғанған сайын, соңғы кездерде Айбардың көңiлiнен кетпей жүрген бiр елес марқая түсiп, сағымдай құбылып сан-алуан қиялдарға жетелейтiн тәрізді. Бiрақ, әзірше айқындала қоймаған санадағы ой, оның iшкi тереңде жатқан түйсiктерiн түртiп, әлденедей бiр белгiсiздiкке толы сезiмдерге бөлей бередi. Оған том-том кiтаптарды ақтартып, торығуға түсiрмей дедектетiп жүрген жұмбақ күш те осы.

	Тiршiлiк тылсымдарыменен қомдана түсетін белгiсiздiктерге толы өмiр шiркiн қызық қой. Күнi кеше ғана дүниежүзiнiң көрнектi ғалым хирургтарына: «...асқазан хирургиясының проблемалары шешiлiп бiттi» деген үзiлдi-кесiлдi қорытындылар жасаттырған едi. Ендi, мiне, бұл тұжырым да, өмiр талқысына шыдай алмай өз әлсiздiгiн байқатып отыр. Осы әлсiздiктi анық сезiнген Айбар кезiнде қолдауын таппаған не бiр қызық идеяларды зерттей қарап, бүгінгі таңдағы жетiстiктердiң деңгейiмен салыстыра зерттеуге тырысып жүр. Әсіресе, оның ерекше көңіл аударып, шұқшия парақтап, әрбір деталiне дейiн түсiнуге ұмтылып жүрген мәселесi соңғы жылдары ұмытыла бастаған «клапандық теория» атты ағымды жан-жақты қарастыруға бел буғандай едi. Бұл теория бойынша, тiрi организмдердiң қызметi тiкелей ағзадағы клапандар жүйесiне байланысты екендiгiн ғылыми түрде дәлелдейдi. Мәселен, тiршiлiктiң асқар шыңы болып саналатын, адам организiмiн алып қарасақ, шындығында да бүкiл ағзадағы iшi қуыс мүшелердiң қызметi, тек клапандар жүйесiнiң арқасында ғана тiршiлiктегi өз мәнiн тапқан. Мысалы, адам ғұмыры жұдырықтай жүректiң iшiндегi кез келген клапанның бiреуiне ғана ақау түссе болды, сап-сау жүрген адам аруақтай азып, аяғын аттап басуға зар болып қалатыны да құпия емес. Олай болса, клапансыз жүрек, iшi қуыс жұдырықтай ет қана. Ол өзiнiң тiптi «жүрек» атты ұғымға байланысты барлық қасиеттерiнен де айрылады. Мiнеки, осы тектес клапандар өкпеде де, бүкіл адам ағзасын айғыздап жатқан қан тамырларының iшiнде де орналасқан. Осы сияқты асқазан-iшек жолдарында да, көмекей мен өңештiң, қызылөңеш пен асқазанның, асқазан мен ұлтабардың, аш iшек пен тоқ iшектiң аралықтарында да бунақтар (жом-сфинктр) бар. Ендеше, сан-алуан организмдегi тiршiлiк ырғақтарын тудырып, оның ұзақ ғұмыр бойы тоқтаусыз қызмет iстеуiн қамтамасыз ететiн құдiреттi күш, тек клапандар болып табылады.

	Соңғы кездерi Айбар ағзадағы клапандар қасиетiн барынша терең түсiнген сайын, көңіл көкжиегiнде сағымдай құбылып, өзiн жиi мазалап жүрген елестiң де өзiне, сәуле түсе бастағанын анық аңғарғандай. Тек осыны ендi көз жазып қалмай айқындай түсу керек екенiн жан дүниесiмен сезiнетiн сияқты. Та п қазiр оған, бүгінгі таңдағы пайдаланылып жүрген асқазан операцияларының, барынша табиғилығы жетiспейтiндiгiне күмәнi қалған жоқ. Не iздесе де, не тапса да осы бағыттан айнымау керектiгiне iштей бекiнген тәрізді.



	II

	Кез келген ғылыми iзденiстердiң ауыртпашылығы болғанмен, негiзiнде мақсатты бақыт адамды қажытпайтын сияқты. Өйткенi, оның төзiмi берiк қуаты мен жiгерi, тек жан дүниенiң құштарлығында ғана емес, бүкіл тiршiлiгiнiң мазмұнымен сабақтасып жатқандығында болса керек. Айбар да өзінің ғылым жолына он шақты жыл бедерiнде, жиi-жиi болатын iштей толғаныстарға әдеттенгенiмен, тап осы қазiргi сәттегiдей... байсалды да тиянақты, бұрын-соңды басынан кешпегендiгiн анық сезiнiп жүр. Тiптi, ол осыдан бес-алты жыл бұрын қорғаған кандидаттық диссертациясы кезiнде де, байқап қараса қазiргi кездегi iзденiстерiмен салыстыруға болмайтындай. Онда тап бұл жолғыдай, шынайы iшкi қажеттiлiкпен тiптi де үндесе алмаған тәрізді.

	Мiнеки ол бiраз күндерден берi, күллi сызық атаулының түр-түрлерiне: түзу, қисық, сынық сызықтардың негiзгi қасиеттерiмен атқаратын қызметтерiн барынша терең түсiнуге ұмтылуда. Оның жасаған тұжырымы бойынша, сынық кесiндiлерiн сәттi пайдалана отырып, кез келген хирургиялық операциялардың формаларын өзгертуге әбден болатыны анық. Ендеше, тiршiлiкке ыңғайлы қажеттi мазмұнды, тек форма арқылы iздеу керек. Олай болса мүлдем жаңа сипаттағы хирургиялық операцияның түрiн де, тек сызықтың қасиеттерiн жете меңгеру арқылы табуға болады...

	Айбар өзінің осы тұжырымына иланған сайын, қайда жүрмесiн оның қолынан ақ қағаз бен қарандаш түспейтiн болды. Отыра қалса болды, сызудан бiр жалыққан емес. Соңғы кездерi тiптi қадетiне айналып бара жатқандай. Шынында да өмiрде қолданылып жүрген асқазан операцияларының ондаған түрлерi мен модификациялары өздерiне қажет мақсатты, тек сызық кесiндiлерiнiң сипаттарына сүйене отырып қол жеткiзген. Мәселен, асқазандағы дерттiң көлемдiлiгiне қарамай, оның сыйымдылығын барынша молырақ сақтап қалу үшiн, баспалдақты сызық арқылы кесудi пайдаланса, ол асқазанның үлкен қабырғасын қиғаштата кесiп, оның көлемiн кiшiрейтпеуге де болады. Бұл тәрiздес әдiстердiң түрлерiн айта берсе толып жатыр. Ендеше, Айбар да өз мақсатына жету үшiн, осы тәсiлден аттап кете алмайтынын анық түсiнiп жүр. Бiрақ, әзірше қағаз бетiнде асқазанның формасын жүздеп... мыңдап сызғанмен, сан түрлi сызықтар арқылы қиғанынан да, бәлендей тиянақты ештеме байқалар емес. Тек оның имандай сенiп, iштей иланған тұжырымы күн өткен сайын қомақтана түскендей. Қалай болғанда да асқазан операцияларында жасанды клапанды пайдалану ғана, демпинг-синдромнан құтқарарына еш күмәнсiз сенедi. Бiрақ клапанды табиғи түрiне жақындатып жасау үшін, қандай сызықты пайдалану керектiгi, оның қиялы жетпей жүрген қияндағы жұмбағы.



	III

	Айбар биыл жазғы демалысын да кейiнге қалдырды. Осынау iзденiс үстіндегi, жан дүниесiмен берiлген құштар қалпын бiр де бiр сәтке үзгiсi де, уақыт аралатып суытқысы да келмейтiн тәрізді. Ол қырғыздың жанға дауа, дертке шипа беретiн Ыстықкөлiнiң жағалауындағы көп турбазалардың бiрiне әрең дегенде табылған екi жолдамамен, бүгін ертелете жұбайы мен балаларын шығарып салып, азды-көптi кешiгiңкiреп жұмысына келдi. Клиникада сәрсенбi күнi, «ғылыми iзденiс тәулiгi» деп есептелiнедi. Бөлiм бұл күні операция жасамайды. Сондықтан барлық дәрiгерлер өздерiне тиiстi палаталарын жылдам аралап шығысымен-ақ, бiрден ауруханадан шығатындардың документтерiн толтыруға кiрiседi. Дәрiгерлер үшін ең сүйкiмсiз де, ең қабақат көп жұмыс болып есептелiнетiн медициналық қағаздарды толтырудан қиын ештеме жоқ. Бiрақ онсыз тағы болмайды. «Жаман айтпай жақсы жоқ» дегендей, ертең әртүрлi жағдайлармен дәрiгерлердiң басына сөз iлiне қалса, қол үшін берер жалғыз ғана сүйенiшi, тек осы өздерi толтырған қағаздары болмақ. Ойлы да ұқыпты толтырылған қағаздардан құдiреттi ештеме де жоқ. Оған жағылған жаланың да, жабылған пәленiң де күшi жетпейдi. Бiрақ көп жағдайда дәрiгерлер бұл қағиданы уақыттарының жетпейтiндiктерiмен сылтауратып ескере де бермейдi. Әсіресе, хирургтер үшін, шын мәнiнде де мерзiмi өтiп бара жатқан тәрізді. Дүркiн-дүркiн шақыру көбейген соң, жазып бiтпеген қағаздарын қолтықтаған күйлерi, үздiк-создық дәрiгерлер бөлмесiне жинала бастады...

	Кабинетiне кiре iштей есiгiн жауып алып отырған Айбар да, бүгінгі жасайтын хабарламасын қайыра қарап шығып, барынша қысқартып тұжырымды сөйлемек. Әсіресе, кез келген хирургке белгiлi жайларды емеуiрiнмен қана айтып, негiзiнен өз топшылауларын ортаға салмақ. Бұл мәселе анадағы ғылыми кеңесте талқыланып, арнайы тапсырмадан кейiн, осы проблемаға тiкелей қатысы бар негiзгi бөлiмшеде, бiрiншi рет сөз болғалы отыр. Сондықтан да өз әрiптестерiнiң пiкiрiн тыңдауға Айбар да ерекше мән беретiн сияқты. Алдындағы сағатына қарасымен-ақ, асығыс жиналып ол да дәрiгерлер отыратын үлкен бөлмеге келдi.

	Бiрден отырысты бастап кеткен Қарабек:

	– Бүгінгі сөз етiп пiкiр алысатын мәселемiз бiреу-ақ. Ол анадағы ғылыми кеңестiң тапсырмасы. Мiне, одан берi де бiраз уақыт өттi. Әрқайсысымыз өз ерiктерiмiзбен қалаған бағыттарда iзденiске кiрiскен едiк. Бүгін сол iзденiстердiң алғашқы талқылауын өткiзбекпiз, – деп жан-жағына барлай қарап алып: – Мәселенi жан-жақты қарастырып, өз пiкiрiн ортаға салуды Айбардан сұраған едiк. Сөз Айбарға берiледi, – дедi.

	Орнынан жылдам көтерiлiп, iркiлмей iске кiрiскен Айбар:

	– Асқазан хирургиясы өзінің даму тарихында, тағы да уақыт талқысы мен өмiр талабына ұшырап отыр. Қолымыз жеттi, проблемамыз шешiлiп бiттi деген тұстың өзiнен жiк шыққандай әсердемiз. Өйткенi, қазiр асқазан операциялары кез келген аудан орталықтарынан бастап, iрi-iрi қалалардағы толып жатқан ауруханалардың бәрiнде де жасалады. Сондықтан бүгінгі таңдағы жасалынып отырған асқазан операциясының саны, бұрынғы өткен уақыттардың қай кездерiмен салыстырсақ та, қисапсыз мол өсiп отырғаны ешкiмге де күмән тудырмаса керек. Мiне, осыған орай, оның операциядан кейiн пайда болатын – жаңа дерттiң – мүлдем өзiне лайық өзгеше сипаттары өмiрге келедi. Ал мұнымен күресу, сырқаттың табиғи түрiмен күресуден әлдеқайда қиын болып отыр. Тура сөзбен айтсақ, асқазанға операция жасайтын хирургтер, өздерi қолдан жасаған аурумен бетпе-бет кездесуге бел буған тәрізді. Бұл заңды да, батыл шешiм екендiгi даусыз. Өйткенi, бұл қолдан жасалынған дерттiң пайда болу себебi де айқын. Ол қазiргi пайдаланып жүрген асқазан операцияларының (Бильрот-I, Бильрот-II және басқа модификациялардың) дәрменсiздiктерiне тiкелей байланысты. Атап айтқанда асқазан мен ұлтабардың арасындағы табиғи бунақты, немесе, клапанды дертпен қоса сылып тастағанымен, қазiргi хирургиялық әдiстер қайыра клапан жасауға ешуақытта да тырыспайды. Олай болса сөзiмдi барынша қысқартып, бәрiмiзге де белгiлi көптеген жағдайларға тоқталмай, соңғы жылдары ұмыт қалған бiр ғана теорияға мән бере сөйлегiм келедi. Ол – клапандық теория. Оның заңдылықтарына сүйенген кейбiр қазiргi зерттеулерде, тiптi асқазан мен ұлтабарда пайда болатын жаралардың (язва) негiзгi себебiн осы клапандардың бұзылуынан екендiгiн дәлелдеп те жүр. Ендеше, соңғы айлардағы менiң iзденiстерiмнiң негiзгi арқауы осы. Дәлiрек айтқанда, операция барысында алынып қалатын клапанның (привратник) орнын немен алмастырып, қандай әдiстермен оны табиғи қалпына келтiру мақсаты.

	– Аса үлкен мақсат?! – деп айналасына күлiмсiрей қараған Қарабек:

	– Жолың болғай.

	– Әумин! Бiрақ бұл мәселенi хирургтер бүгін қана көтерiп отырған жоқ. Одақ көлемiнде неше дүркiн үлкен-үлкен жиындардың болғандығын жақсы бiлемiз. Тiптi, соңғы бiр өткен хирургиялық форумның қорытындысын жолма-жол оқып берейiн: «Демпинг-синдром, асқазан мен ұлтабар арасындағы клапанның бұзылуының салдарынан, бұрын-соңды операция жасалынбаған адамдардың арасында да жиi кездесетiндiгi анықталып отыр. Ендеше, бұзылған клапанды түп-түгел қалпына келтiру түгiл, асқазанда кiдiрмей аш iшекке бiрден құйылып тұрған тағамды, сәл-пәл тосқауылдай алатын кез келген жаңа тәсiлдiң өзi ұлан-ғайыр пайдасын тигiзбек», – деген едi.

	Бұл мәселенi шешу үшін сөз жоқ, осы айтылған тұжырымдарды еске алмаса болмайды. Сондықтан менің ойымша «клапандық теорияның» берерi мол сияқты. Бiрақ ол хирургиялық әдіс ретiнде кең түрде таралып кете алған жоқ. Идеясы ұрыс, мазмұны мағыналы болғанмен, iс жүзiндегi формасы табылмаған тәрізді. Жаңа әдістi уағыздаған хирургтердiң өздерi де, сол бұрынғыша қисық сызық бойымен, немесе түзу сызықты пайдалана кесудi өзгертпеген. Олардың өз идеяларына сәйкеспейтiн ең үлкен кемшiлiктерi де осы сияқты. Олай болса, бұл әдістiң кемшiлiктерiн терең талдай отырып, мазмұнын табиғи түрде ашып беретiн кесiндiлердiң түрлерiн iздестiруiмiз қажет. Әзірше айтар ойым осы, – деп сөзiн аяқтады.

	Бар ықыласымен тыңдаған Қарабек:

	– Ойларың қызық болғанмен, Айбар, шынымды айтсам, сөзiңнiң жұмбағы көп, – деп ол күлiмсiрей түсiп, бiраз кiдiрiп қалды. Оның қасқалана бастаған кең маңдайы, күлiмсiреген кезде жазыла ашылып, кiшкентай қана құлақтары жымырылған күйi самай шашының арасына сiңiп кеткендей әсер етедi екен. Қарабектiң жүзiндегi осы құбылысты алғаш байқап аңғарған Айбар да неге ұқсатарын бiлмей аңырып қалыпты.

	– Жалпы, өзiңше тапқан сындарлы пiкiрлерiң көңілге қонады, – деген Қарабек те, өзiне қадала қараған Айбардың жанарынан тайқи бердi. Өзi iздеп отырған теңеуiн ендi ғана тапқандай болған Айбар: «Дұрыс, дұрыс, тура солай! Бейне торғай аулаған мысықтың кейпiне ұқсайды».

	– Ал осыған орай, – деп Айбарға қайыра тiкелей қараған Қарабек, – Мүмкiн талқылауға лайық, нақты ұсынар төсiлiң бар шығар...

	Айбар ендi ғана айналасына күлiмсiрей қарап:

	– Болса бүгін мен сөзiмдi ең әуелi содан бастар едiм-ау. Амал бар ма? Әзірше оны кейiнге қалдыра тұрамыз да, тек толғаныстарға ғана қанағаттануға мәжбүрмiз, – дедi.

	– Бұл да жаман емес, – деген Қарабек, – Кәнеки, кiмде қандай сұрақтар бар?..

	Бiр сәт бөлмеде шыбын ызыңы естiлетiндей тыныштық орнай қалды. Дәрiгерлердiң көпшiлiгi төмен қарай үндемеген бойлары, ой үстінде отырған тәрізді.

	– Иә. Сонда қалай сұрақтарың жоқ па?

	Бөлiм бастығын қас-қабағынан түсiнуге тырысатын Тахир, үнсiз ғана сұқ саусағын шошайтып:

	– Сiздiң айтып өткен инвагинациялық әдісiңiз кезiнде қатты сыналып, керексiз екендiгi дәлелденген едi ғой, – дедi.

	Жалпиған күйі орнынан қозғалмастан сұрақ қойып отырған жап-жас жiгiттi бастан-аяқ шолып өткен Айбар: «...Тегi ғылым майданында сақтанамын десең, тек осындай типтерден сақтану керек шығар. Бөлiмшеге келгенiне көп болмаса да, арам шөптей бейiмделгiштiгiн қарашы?!» – деп ойлады.

	Iштей байқап отырған Қарабек те:

	– Айеке, сұрақ қойылды ғой, – дедi.

	Өз ойымен ширыққан Айбар, сұқ саусағын безей:

	– Қалқам, сен, ең әуелі өзіңе тиiстi әдебiңдi сақтай бiл?! Сенiң жасында, сұрар сауалын орнынан түрегеп қояр болар, – дедi.

	– Кешiрiңiз?! – деген Тахир созыла орнынан тұрды. Күлген болып әзiлге бұрған Қарабек:

	– Жас қой, келешегi алда. Талантты жiгiттер өз қателiгiн тез меңгерiп, тез түзелiп те үлгередi, – дедi.

	Манағыдай емес байсалды сөйлеген Айбар:

	– Талант ең әуелі – жан дүниенiң тазалығы, – дедi. Қарабек те жайбарақат дауыспен:

	– Оған дау бар ма?! Осының бәрi ұғатын адамға тәлiм ғой. Ал ендi сұраққа ойысалық, – дедi.

	Сәл ойлана түсіп орнынан Айбар:

	– Меніңше дұрыс тыңдаған адам, бұл сұрақты қоймас та едi. Өйткенi, өз сөзiмде «клапандық теорияның» тарихына қысқаша тоқталсам да, барынша түсiнiктi етiп айтуға тырысқанмын. Егерде бұл мәселеге қайыра соғып оралатын болсақ, онда сөз жоқ ... мүлдем жаңа көзқарас пен өзгеше сапамен жетiлдiре пайдаланатынымыз өзiнен-өзi түсініктi болса керек, – деп алқа-қотан ықылас пейiлдерiмен тыңдап отырған әрiптестерiн жанарымен шолып өттi.

	Басқадай сұрақ болған жоқ. Талқылауға хирургтердiң бiрi қалмай бәрi де қатынасты. Айбардың келтiрген негiзгi тұжырымдарын қолдайтындықтарын айтты. Хирургиялық әдістердегi кесу тәсiлдерiн түбегейлi зерттеп, жаңа форма табудағы сызықтардың, кесiндiлердiң қасиеттерiне көңіл аудару мүлдем жаңа ұғым екенiн бiрауыздан құптады. Осылайша көтерiлiп отырған бұл мәселеге, хирургтердiң ешқайсысы да бейтарап емес екендiктерiн анық аңғартқандай...

	Бiрсыпыра созылыңқырап кеткен пiкiр алысуды, қысқа қайырып қорытындылаған Қарабек те:

	– Қай кездегiмен салыстырғанда да, бүгінгі өткен бөлiмшелiк ғылыми конференциямыз өте қызықты өттi. Шама-шарқымызша бәрiмiзде өз ойларымызды ортаға салуға тырыстық. Бұл талқыланып отырған мәселенiң шынайы өмiршеңдiгiн байқатса керек. Меніңше жасалған хабарламаның жақсылығымен қоса, астарында жатқан күдiгiнiң мол екендiгiн де айтқан жөн. Проблеманың күрделі екендiгi сөзсiз. Сондықтан бүгінгі анықтай түскен бағдар мен келiсiм бойынша, «клапандық теорияны» бәрiмiз де тереңдей зерттеп тағы да бiр оралуға тиiстiмiз. Келесi жолы баяндамаға Мәлiк дайындалсын да, Айбар Ахметович оппонентi болсын. Сөйтiп, бұл тақырыптың бүге-шiгесiн аша түсетін ғылыми айтысқа шақырамын, – деп сөзiн аяқтады.

	Дәрiгер-хирургтер бiрсыпыра уақытқа дейiн, қызу жүрiп жатқан пiкiр алмасуларын тоқтатқан жоқ. Олардың әңгiмелерiнiң көбi, «инвагинациялық анастомоз» жайында болды. Қайта-қайта айтып отырған көпшiлiгiнiң күдiгi бiреу-ақ. Ол – iшектiң iшiне қабырғасы өзiнен-өзi сұғына кiрiп, былайша айтқанда «инвагинациялық түйiлуге» ұшырайтын сәтiне сақтықпен қарайтындықтары. Мұның өзi де адам өмiрiне қауiп төндiретiн, хирургиялық аурудың бiрi екендiгiн жиi айтысып отырды. Қалайда бiр пiкiрге келiсе алмаған олар, тереңдей түсіп зерттеудiң қажеттiгiн әркiм-ақ өздерiнше тұшынып тарасқандай...



	IV

	Бүгін клиникада операция күні. Оның жауапкершiлiгiн медбикеден бастап дәрiгерге дейiн ерекше сезiнедi. Бөлiмшедегi бүкіл медициналық буындар бiр ғана үндестiкке бағынып, қас қабақтарыменен түсiнiсiп жұмыс iстеуге тырысады. Қандай мамандықтың болмасын өмiр тәжiрибесi жасап берген, қағаз бетiне түсіп жазылмаған заңдары бар. Әсіресе, мұндай жүрекпен сезiнiп iстеуге тиiстi қағидалар хирургия саласында өте жиi кездеседi. Бұлтартпастай оның өз себептерi де бар. Өйткенi, адам өмiрiне тiкелей әсер ететiн, оның уақыты жетпей үзiлiп кетпеуiне бетпе-бет тұрып жауап беретiн, хирургия мамандығымен еш нәрсенi де салыстыруға болмайды. Сондықтан да кез келген клиникадағы операция жасайтын күндер, ондағы медицина мамандары үшін ерекше қасиеттi сәттер деген жөн.

	Айбар бүгін операция бөлмесiне әдеттегiсiнен ерте келiп, бiрден операция алдындағы жасалынатын әзiрлiктерге кiрiсiп кеттi. Оның көмекшiлерi де келiп, жуынып жатыр екен. Ол қолын жууға кiрiспес бұрын, әуелі наркозбенен терең ұйқыға кеткен операция столында жатқан сырқатты қайыра тағы да қарап шықты. Наркоздың әсерiмен мүлдем бос қалған iш қуысын сипай тексерiп, асқазан-iшек жолдарының әр-бір бөлшектерiн көзбен көрiп тұрғандай. Саусағының ұшымен анық басып, асқазанның етек жағында орналасқан жараның көлемiне дейiн, айқын мөлшерлеп қарап шықты. Бұл кезде жуынып келiп, арнайы халаттарын да киiп үлгерген көмекшiлерiне бұрыла қараған Айбар:

	– Әдеттегi тәсiлмен iш қуысын аша берiңдер, – дедi де өзi асыға келiп бiрден жуынуға кiрiстi.

	Айбар қазiрдiң өзiңде, республикадағы асқазан хирургиясының көпшiлiкке танымал, iрi мамандарының қатарында есептелiнедi. Оның өз кәсiбiне ерекше шеберленiп алғандығы соншама, тiкелей асқазанның өзiнде iстелетiн, операция этаптарын бар-жоғы жиырма-жиырма бес минутта-ақ жасап тастайды. Сырттай қарап тұрған адамға, бейне операция өзiнен-өзi жасалынып жатқандай, тiптi оп-оңай сияқтанып та көрiнедi. Оның қимыл-әрекеттерiнде не бiр артық қозғалыс, не бiр асығыс сасқалақтау деген байқалмайды. Әрбір әрекет жарасымды ырғақпен үндесе түсіп, саусақтардың шебер қимылымен ғана атқарылып жататынына таңырқамау мүмкiн емес.

	Асқазанның етегiндегi жараны көз iлеспес жылдамдықта қиып алып тастады да, ол бiрден ұлтабарды асқазанның қалған бөлiгiмен жалғастырып тiге бастады. Оған да көп айнаған жоқ. Айбар асықпай iш қуысын мұқият тексерiп шықты да:

	– Қалғанын өздерiң аяқтайсыңдар ма? – деп көмекшiлерiне қарады.

	– Әрине, – деген Мәлiк жылдам ауысып оның орнына келiп жайғасты. Айбар операцияға көмектескендерге өзінің алғысын айтып, алынып тасталған асқазан етегiн ыдысқа салдыртып өзiмен бiрге ала кеттi. Ауызғы бөлмеде қолындағы би алайын шайды да, дереу әбден жуып тазартылған асқазан етегiн жарып, арнайы тақтайшаға әр жерiнен инемен қадай керiп, қатпарланған қабырғаны жазып тастады. Асқазан мен ұлтабар аралығындағы бунақтың (превратник) үстiңгi жағында ғана орналасқан, жүгерi дәнiнiң көлемiнен азырақ үлкен жараға тиместен, бунақтың әрбір қабаттарын бiртiндей ашып тексере бастады. Сондағы оның анық аңғарғаны, асқазан қабырғасының ет талшықтары бунақтың тұсында, кiлт кейiн серпiле сынық сызықтың бойымен қайыра алға бағытталып, табиғи клапанның тура өзi жасалынады екен. Мiнеки, ол жаңағы ет талшықтарының суретiн қайта-қайта көрiп таңырқаумен болды. Ол өзінің түйсiгiмен сезiнген болжамының дұрыс болып шыққанын өз көзiмен көрiп отыр. Оның жұдырықтай жүрегi дүрсiлдей соғып, көкiрегiнде күн туғандай әсермен сол орнында бiразға дейiн отырып қалды. Әлден уақытта лупаны алып тағы да бiр қайталап көрiп шықты да, операциядан кейiнгi киiмдерiн ауыстырып, ерекше бiр күймен келiп жұмыс бөлмесiне ендi. Осынау бiр әдемi, әлдеқалай жұмбақ сезiм оны жұмыс аяғына дейiн бiр сәтке де жеке қалдырған жоқ. Алдындағы ақ қағаздарды бiрiнен соң бiрiн шимайлаумен болды. Бунақтың сырт формасын көзiмен танып көрген сайын, әлдеқандай алыс бiр күдiктi ойлар да, көк аспанның етегiнде пайда болатын ала-шабыр бұлт сияқты, бiртүрлi күңгiрт әсерi анық сезiлетiндей. Бiрақ мұның қандай сезiм екенiн, Айбар тап осы қазiр түсiне алар емес. Өйткенi, оның сезiнiп отырған қуанышының көлемi, басқа ешбiр сезiммен салыстыруға болмайды. Ол қанша толқып әсерленсе де, ешкiмге «ләм» деп сыр ашқан жоқ. Өйткенi, бүгінгі тапқан өрнегiн қайта-қайта қарап, тағы да көп тексеруi қажет.



	V

	Бүгін күн дүйсенбi болатын. Бөлiм меңгерушiсiнiң жасайтын жалпы тексеруi де жаңа бiткен. Шағын ғана үзiлiстен соң, дәрiгерлер бөлмесiне жиналған дәрiгерлердiң, таңертеңгi бес минуттық жиыны басталып та кеттi. Әдеттегiдей әуелі бөлiмшедегi жалпы жағдайлар тыңдалды. Аурулар үшін қажет тұрмыстық заттардың, жиi қолданылатын дәрi-дәрмектердiң, төсенiш-төсектердiң несi бар, несi жетiспейтiндiктерiн анықтап пысықтаған соң, Қарабек медбикелердi босатты да дәрiгерлердi алып қалып, осы жұмада болатын операцияларды талқылауға кiрiстi. Республикадағы хирургиялық бiр ғана институт болғандықтан, мұнда әр кездерде зерттелiнген әртүрлi хирургиялық аурулар, бүгінге дейiн жалғасын үзбей, сан-алуан операциялардың түрлерi жасалынып жатады. Сондықтан бұл бөлiмшеде, тек асқазан операциялары қана емес, одан басқа да: алқым безiне (зоб), бүйрек үстi безiне (надпочечник), кез келген жалпы хирургиялық операциялардың барлық түрлерi де бар. Мұның өзi мамандық жолдарын ендi ғана бастаған жас хирургтердi тәрбиелеуге өте ыңғайлы едi. Қолдарын шағын операциялармен жаттықтырып, тәжiрибе жинақтаған жастар бiрте-бiрте үлкен операцияларға да оңай төселiп кететiн. Ал, кемшiлiк жағын ескерсек, бөлiмшенiң қазiргi таңдағы зерттеп отырған ауруларының төсек санына әжептеуiр қиянатын тигiзерi қақ. Бiрақ ауруларды қабылдауда, тәжiрибелi дәрiгерлердiң клиникаға жатқызатын сырқаттарды өте қатаң сұрыптауының әсерiнен, төсек сандарының жетiспеуi оншалықты байқала да бермейдi.

	Әркiм операцияға ұсынатын өздерiнiң ауруларын қысқа-қысқа баяндап шықты. Жаңа тексеру үстінде де ұқыптап танысқандықтан, талқылаудың өзi еш уақытта да қиындық туғызып, уақыт алмайды. Кiм қандай операция жасайтыны да өте әдiлетпен шешiлетiндiктен, бұл жағдайда да бәлендей өкпе-сөкпе болмайтын. Клиниканың ежелден қалыптасқан дәстүрi осы. Қарабек қолыңдағы келiсе отырып жасаған, осы жұмада өтетiн операциялардың тiзiмiн машинкаға басуды Тахирге тапсырды. Содан кейiн әркiм бөлiмше меңгерушiсiмен, өздерiнiң шағын-шағын мәселелерiн де шешiп болған тәрізді. Бiрақ орнынан қозғала қоймаған Қарабектiң тағы да бiр жайды айтқысы келiп отырғанын аңғарғандай дәрiгерлер де тараған жоқ.

	Асықпай оларға жағалай қарап шыққан Қарабек:

	– Байқаймын өздерiң де сезiп отырған сияқтысыңдар?! Менің ортаға салып кеңеспек бiр жайым бар, – дедi.

	Елеңдесiп қалған дәрiгерлер:

	– Ол не?

	– Айтыңыз, – десiп жатты.

	– Жай, ештеме емес, жұмыс жағдайы ғой, – деп күлген Қарабек:– Өздерiң жақсы бiлесiңдер, анадағы ғылыми кеңестен кейiн, институт жер-жерлерге қағаз жiберiп хабарлама жасағанын. Соның әсерi болар, қазiр бөлiмшеде операция салдарынан дертке шалдыққан сырқаттар көбейiп отыр. Менің өздерiңмен кеңеспек болған мәселем осы.

	Тахир де:

	– Бұларға нендей жәрдем көрсете аламыз? – деп ескi әдетiнен жаңылған жоқ.

	Қарабек те осыны күткендей:

	– Меніңше бұл ауруларды, аға ғылыми қызметкерлерiнiң бiрiне тапсырып, бiр палатаға топтастырған жөн сияқты, – деп пiкiрiн айтты.

	Әркiм:

	– Несi бар.

	– Осылай iстеген жөн болар, – десiп қалды.

	– Ендеше, – деп желкесiн қасыған Қарабек: – Мүмкiн Айеке, саған тапсырсақ қалай болады?

	– Неге болмасын, – дедi бiрден жауап қатқан Айбар. – Қарсылығым жоқ! Тек оларды бiр палатаға топтастырудың қажетi шамалы. Өздерiңiз де көрiп жүрсiздер, бұлардың психологиялық жағдайларына барынша мән беруiмiз керек. Өйткенi, бұл сырқаттардың жазылып кетемiн-ау дейтiн үмiттерi аз. Соның салдары болар, мiнез-құлықтарында көптеген өзгерiстер бар. Сондықтан әр палатада шашырап жатқандары жөн. Бiр-бiрлерiнiң қиналғандарын көрмегендерi дұрыс. Жалпы басшылықты маған ұйғарып отырсаңыздар, мен қарсы емеспiн, – деп өз ойларын бiлдiрдi.

	Айбардың айтқандарына Қарабек те қарсы болмай:

	– Жарайды онда... осылай шештiк. Әзірше, демпинг-синдроммен түскен аурулар қай палатаға орналасса, сол палаталарында жата тұрсын. Ал, барлық тексеруге, емдеуге, кез келген ұйымдастыру мәселелерiн де, тек Айбармен ақылдаса отырып шешесiңдер, – деп өз тұжырымын айтты.

	Осылайша олар бұл тәулiктiң де негiзгi мәселесiн шешкен сияқты. Қалған уақыттарын әркiм әрқилы, бiрi кiтапханаға, бiрi архивке, бiрi келесi күннiң операцияларына қажеттi шаруалармен шұғылданып кеттi.

	Айбар да қазiр үйiнде өзi ғана болғандықтан, қайтуға асықпай, ұзақ отырып кабинетiнде жұмыс iстедi. Жаңағы өзiне әрiптестерi сенiп тапсырған аса ауыр мәселенi, жан-жақты ойластырып көрдi. Байқаса, шындығында да аса ауыр жағдай екен. Операциядан кейiн пайда болған дерттi, тек қайыра операция жасау арқылы көмектескеннен басқа жол жоқ. Ендеше, қалай болғанда да бөлiмшеде реконструкциялық операциялар жасауды жөнге келтiру керек. Бiрақ осы күнге дейiн қолданып жүрген мұндай операциялардың қорытындысы да шамалы... Олай болса, неден бастап, қалай көмектесу керек. Айбар қанша толғанса да бiр тұжырымға келе алған жоқ. Бар шешкенi, осы мәселе жайлы әдебиеттердi көбiрек қарастырып, тереңдей зерттеудi шұғыл түрде қолқа алу. Бұл бөлiмшедегi барлық дәрiгерлерге айтар бiрiншi тапсырмасы осы болмақ. Ол сағатына қарап, уақыттың бiраз болып қалғанын ендi ғана аңғарды. Жайлап орнынан көтерiлiп дәлiзге шықса, дәрiгерлердiң бәрi де қайтып кетiптi. Ол өзінің ескi әдетiмен, кетер алдында бөлiмшенi бiр аралап шықты да, жылдам жиналып далаға беттедi. Қоңыр күздiң жан жадыратар шуағы, қала iшiн әдемi бiр мамыражай күйге түсiрiп тұрғандай. Айбар бiраз жаяу жүрiп серуендемек оймен, көшенi бойлап жайымен кетiп бара жатты...



	VI

	Келесi күні Айбар операциядан босасымен-ақ, бөлiмшеге демпинг-синдроммен түскен сырқаттарды қарап жүрген хирургтердi өзінің бөлмесiне жинады. Мұндай аурулар бiрдi екiлi адамнан, дәрiгерлердiң барлығының да қарамағында бар екен. Айбар әрбір аурудың тарихына жеке тоқталып, әуелі емдеп жүрген дәрiгердiң пiкiрлерiн бiрiге отырып қысқаша талқылауға салды. Әсіресе сырқаттардың биохимиялық анализдерiне көңіл бөлiп, олардың асқазандарын түсiрген рентген суреттерiне ерекше назар аударды. Анализдердiң несi бар, несi жетiспейтiндiгiн, барынша байсалдылықпен дәрiгерлердiң өздерi анықтап тұжырым жасауына мүмкiндiк тудырып отырды. Сондықтан болар, талқылауда бейтарап қалған бiр де бiр дәрiгер болған жоқ. Барлығы да ашық түрде өз пiкiрлерiн ортаға салды. Мұның өзi әзірше болса да, емдеуi қиын мәселенiң бағыт-бағдарын белгiлеуге көп көмегiн тигiзгендей едi.

	Айбар бүгінгі отырысты:

	– Дәрiгерлiк консилиум, – дей келе:– Аурудың үш түрлі кезеңдерiн нысанаға ала отырып, ғылыми дейсiз бе, жоқ әлде әдеби дейсiз бе, қалайда өз бiлiмдерiмiздi тереңдетуiмiз басты шарт. Оны бүгіннен қалдырмай бастауымыз керек. Ол үшін: бiрiншi, операциядан кейiн пайда болатын аурудың ең алғашқы белгiсiнен бастап, жайсыз әсерлердiң үдеу этаптарын анықтау, былайша айтқанда аурудың тарихын (анамнез) өте шеберлiкпен жинау; екiншi, уақыт кезеңдерiн қадағалай отырып, рентген суреттерiнiң динамикасын бiлу, үшіншi, демпинг-синдромның анализдер жасалынуын ұйымдастыру ауадай қажет. Мiне, осындай терең зерттеулерсiз, бұл тәрiздес қиын мәселемен күресу мүмкiн емес, – деп өз ойын қорытындылаған болатын.

	Ол сәл үнсiздiктен кейiн:

	– Ал, кәнеки, кiмде қандай пiкiр бар? – дедi.

	Тахир қозғалақтай түсіп, жан-жағына қарап алды да:

	– Айбар аға, пiкiр емес, сауал бар, – дедi.

	– Сұра-сұра, айта ғой...

	– Емдеу жайы айтылмады. Бұларды қалай емдеймiз?

	– Тахир бауырым-ау, – деп еңсерiле бұрылған Айбар, – бiздердiң маңдайымызды тасқа соқтырып отырған да, осы өзiң сұрап отырған мәселе емес пе? Өздерiң жақсы бiлесiңдер, демпинг-синдромды емдеудiң пәрмендi бiр-ақ тәсiлi бар. Ол асқазанға қайыра конструкциялық операция жасау. Ал ондай операциялар, әзірше бiздердiң қолымызда да жоқ. Ендеше, пәрмендi операциялық әдіс iздестiруiмiз керек. Ол сенiң де, менің де мына отырған барлығымыздың да мiндеттерiмiз.

	–Түсiнiктi.

	–Тағы да қандай сұрақтар бар?

	– ?!

	– Ендеше сендерден сұрарым, әрбір ауруға жеке-жеке перфокарт жүргiзулерiң қажет. Келешекте статистикалық және ғылыми анализ жасарда, аурудың тарихын iздеп архив арқалап жүрмейiк. Перфокарттың әрбір сөзi, әрбір цифры сөйлеп тұруға тиiстi. Бiр сөзбен айтқанда үлкен жауапкершiлiктi, кейiн керегiне жаратпақ болған кез келген адам, жан дүниесiмен сезiктенетiндей етiп толтыру керек.

	Айбарды тыңдап отырған әрiптестерi бiрауыздан:

	– Жақсы.

	– Мiндеттi түрде.

	– Айтқаныңыз орындалады, – десiп көңілдi жауап қатты. Айбар да үлкен ризашылықпен:

	– Олай болса келiстiк, осы уәдемен тарасалық, – деп орнынан көтерiлдi.

	Дәрiгерлер де бiрден тарасып кетпей, ананы-мынаны анықтап, үздiк-создық шығып жатты. Айбар да коридорға шығып, әртүрлi өзiне қажет ұсақ-түйек шаруаларын анықтай... арлы-берлi жүрiп бойын жазды. Бiрсыпыра уақыттан соң кабинетiне кiрген Айбар, бөлмесiн желдету үшін мана айқара ашып кеткен терезесiн жауып, кешке дейiн тағы да бiраз шаруа iстемек ойы бар. Ол соңғы күндерi орталық кiтапхананың көмегiмен, Москвадан алдырған ағылшын, немiс, француз ғалымдарының орыс тiлiне аударылған монографияларын оқып жүр. Өзiн мазалап жүрген ойларды зерделей қарап шықпақ.



	VII

	– Ұлықсат па екен? – деп есiктi қақпай ашып, iшке енген сұңғақ бойлы қара-торы жiгiт: – Айеке, уақытыңыз бар ма? – дедi.

	– Кел-кел, жоғары шық. Бар болғанда қандай, – деген Айбар да, алдындағы қағаз-қаламын қоя салып, – Келгенiң жақсы болды. Жағдай нешiк? Қандай жаңалықтарың бар?..

	– ?!.

	Ол өзiнен үш-төрт жастай кiшiлiгi бар Мәлiктi, барынша жаны жақын тең құрбысындай ұстайтын. Оның бойындағы пәктiгi мол тазалығы мен аса зерделi бiлiмдарлығын қатты бақалап құрмет тұтатын. Әсіресе, Мәлiк осынау тамаша қасиеттерiн, жыл басында қорғаған диссертациясы кезiнде анық байқатқан болатын. Оның iс-әрекеттерiне жарасып тұрған iшкi мәдениетi мен көзге ұрмайтын сыпайы интеллектiсi, тындаушыларының бәрiне де ұнаған едi. Кейбiреулерi тiптi шығып сөйлеген сөздерiнде атап та өткен.

	Екеуi де барып анадай жерде тұрған шағын диван мен креслоға жайғасып отырған соң:

	– Иә, Мәлiк, айтшы? – деп сөз бастаған Айбар, – Мынау жатқан байғұс жандар туралы не ойлайсың? Өз байқағандарыңды ашып-жарып айтшы.

	– Не айтатыны бар, Айеке-ау... көз алдыңда жүрмегеннен кейiн көп нәрсенi бiлмейдi екенбiз ғой. Мiнеки, бiр орталыққа жиналып едi, бұрын-соңды аңғармаған жайларға куә болып отырмыз. Өте қиын мәселе...

	Мәлiктi алғаш рет сырласуға тартқан Айбар:

	– Сонда қалай болмақ? Бұл мәселе шешiлуге тиiстi ғой, – дедi.

	– Әрине, оған сөз бар ма?! – деп бiрден жауап қайырған Мәлiк; – өзi демпинг-синдромның нағыз ауыр түрлерi, адамға тiптi жайсыз әсер етедi екен.

	– Айтпа?! – деп көңілсiз қолын сiлтеген Айбар, – Аурудың операциядан кейiн пайда болатындығынан ба, әйтеуiр хирургтерге тiптi жаман әсер ететiн сияқты.

	Мәлiк терең күрсiнiп:

	– Әрине, хирургтердiң кiнәсi жоқ емес. Бiрақ негiзгi кемшiлiк-қолданылып жүрген хирургиялық әдісте қой. Қалай болғанда да бұл мәселе, егер шешiлетiн болса мiне, осы жағынан шешiлуге тиiстi, – деп өз пiкiрiн сөз бұйдаға салмай ашып айтты.

	Дос-жар iнiсiнiң меңзеп отырғанын жақсы түсiнген Айбар да:

	– Жаңа әдістiң дүниеге келуi оңай болып па?! Әйтпесе, оның қажеттiлiгiн, әлемдегi не бiр ғұламалардың түсiнгенi қашан. Бiрақ уақыт жылжып өтiп жатыр. Тек мерзiмi ұзап өскен сайын, проблемада жоталана түсіп ұлғаюда, – дедi.

	Мәлiк тура сөзге ендi қана көшкендей.

	– Анадағы, өзiңiз жасаған хабарламадан кейiн, бiрсыпыра нәрселердi мен де қарап шықтым. Жасанды клапан (привратник) жасауға ұмтылып жүргендердiң көпшiлiгiнiң әдістерi, техникалық жағынан орындалуы аса қиын болғандықтан таралмай қалатындығы бiрден байқалады. Олай болса, бүгінгі күнге дейiн алуан түрлі әдістердiң ең негiзгi кемшiлiктерi, меніңше олардың табиғи қарапайым еместiгiнде... Осыны өзiңiз де аңғарып жүрген боларсыз? – дедi.

	Аса мұқият көңіл қойып тыңдаған Айбар:

	– Өте дұрыс байқағансыз?! Саған соңғы кездерi байқаған бiр сырымды ашайын. Бiраздан берi алынып тасталған асқазанның жомсфинктрiн, немесе асқазан мен ұлтабардың арасындағы бунақты, әр қабатын асықпай ашып зерттеп жүрмiн. Сондағы аңғарғаным, қазақтың қошқар мүйiздi оюы тәрiздес бiр өрнектiң суретi, үнемi өзгерместен қайталанып отырады. Оны негiзiнен ет талшықтары жасайтын көрiнедi, – дедi.

	Бар ынтасымен таңырқай тыңдап отыған Мәлік:

	– Мынауыңыз шын мәнiнде де қызық екен. Кез келген бунақтан – өрнек табу заңды нәрсе. Байқап қарасақ... мұндай өрнектер ағаш бұтақтарында да жиi кездеседi. Айеке, мен сiздi дұрыс түсiнiп отырмын ба? – деп өзінің қиялға бай ойларын қосты.

	– Дұрыс, өте дұрыс түсiнiп отырсың, – деген Айбар ойын жалғастырып; асқазан қабырғасының ет талшықтары, ұлтабарға ауысар сәтте, сәл iркiлiс жасап, бiр жарым, немесе, бiр сантиметрдей кейiн шегiнiп қайыра жалғасқанда қос-қабатталған ет талшықтарынан бунақ жасалынады екен. Мiнеки, табиғат шебер өзiне керек қажеттiлiктi оп-оңай-ақ шеше салған...

	Айтылғандарды көз алдына елестетiп, терең толғаныспен тыңдаған Мәлік:

	– Сонда ет талшықтары бунақты, зигзак арқылы жасайды екен ғой, – дедi.

	Елең ете қалған Айбар:

	– Айтып отырған зигзагiң, геометриялық сызықтардың бiр түрi емес пе? – деп қайыра сұрақ қойды.

	– Әрине.

	– Мұндай сызықты қазақша қалай дейдi?

	– Меніңше, «Сынық сызық» десе керек.

	Мынау сөздi Айбар өзiнше түсiнiп, өзiнше ұғынғандықтан ба, әйтеуiр iштей ширыға қатты толқып:

	– Жақсы, өте жақсы айттың! «Сынық сызық» дегенiң, сiрә, ғажап ұғым болса керек, – деп орнынан тұрып арлы-берлi жүрiп кеттi.

	Оған таңдана түсіп сәл отырып қалған Мәлік те көтерiлiп:

	– Жарайды Айеке, iстеп тастайтын менің бiр асығыс шаруам бар едi, – деп, кiдiрместен шығып бара жатты.

	Айбар да оны кiдiрткен жоқ. «Ләм» деп үндемеген бойы өз толғанысымен әуре болып қала бердi. Дереу столының басына келiп асығыс отырған ол, түрлі-түрлi сызықтардың суретiн салып, ұзақ уақыт ақ қағаздың бетiн шимайлаумен болды. Көңілiнiң түпкiрiнде жылт ете қалып, алыстай беретiн сағым тектес елес те, бүгін жанында жақын жүргендей. Айбар қалай да кешке дейiн, бiр жұмбақ күйдiң ырғағынан шыға алмай әуре-сарсаң сезiммен үйiне қайтты.



	VIII

	Қай-қашанда уақыт шiркiн тоқтаушы ма едi, зымырай зулап белгiсiз өтiп жатыр. Шынын айтсақ, Айбар тiптi жаздың өтiп, күздiң қалай орталап қалғанын да сезген жоқ. Оған күнделiктi таусылып бiр бiтпейтiн дәрiгерлiк шаруасы, бұрынғысынан да қызық, бұрынғысынан да қиын сияқтанып көрiнедi. Бiрақ ол қиналғанынан қызық тауып, шаршағанынан ләззат сезiнетiндей шабыты мол аса бiр әдемi күй кешiп жүр. Оны iштей өзi де, сырттай байқаған басқалар да анық аңғарғандай. Мiне, бүгінде Тахир мен Мәлік үшеулерiнiң кабинеттi жауып алып, қауырт шаруамен отырғандарына да бiраз болып қалды. Тағы да сол демпинг-синдроммен жатқан аурулардың жинақталып қалған анализдерi мен рентген суреттерiн талқылауда.

	Өзi жүргiзiп жүрген ауруларының рентген суреттерiн көрсетуге ыңғайлап реттеп жатқан Тахир:

	– Айбар Ахметович, айтыңызшы? Бұларға операция жасалына ма, жоқ па? Өздерi де жиi-жиi қайталап, операцияға сұранады. Шындықты айтсам, мұндай сұрауларға көбiне ештеме айта алмай, жауапсыз қалдырып жүрмiз, – деп өздерiнiң ыңғайсыз жағдайда екендiктерiн сездiрдi.

	Оның сөзiн бөлмей тыңдаған Айбар:

	– Өзiң қалай деп ойлайсың? Кәнеки, өз тұжырымыңды айтшы? – дедi. Сәл ойланып қалған Тахир:

	– Сiрә, операциясыз емдеудiң мүмкiндiгi жоқ сияқты, – дедi.

	– Дұрыс айтасың?! Бiрақ көптеген реконструкциялық операциялардың техникалық орындалулары аса қиын. Оның үстiне «демпингсиндромның» мүлдем жойылып кетуiн қамтамасыз да ете алмайды. Олай болса не iстеуiмiз керек? Осы жағын ойландың ба?..

	– Ойланғанда қалай? Өз дәрменсiздiгiмiздi мойындаған сайын, жаным құлазығандай қиналып жүрмiн.

	– Бәрiмiзде осы күйдемiз, – деген Айбар: – Бiрақ мұнымен ақтала да алмайтындығымыз түсініктi.

	– Ендеше, – деп Айбар мен Мәлікке алма-кезек қарап алған Тахир қутындай күлiмдеп: – Мен бiр сiздерге идея айтайын!

	Айбар мен Мәлік жарыса:

	– Бәрекелдi!

	– Манадан берi осыны айтпайсың ба? – деп елеңдесе қалды. Тахир қутыңдаған үстiне қулана түсіп:

	– Тез арада жаңадан бiр хирургиялық әдіс ойлап табайық, – дедi.

	– Ие-е.

	– Қандай?

	– Оның қандай екенiн өзiм де бiлмеймiн, – деп күлiп жiберген Тахир, – Әзiл де болса тұжырым анық. Бұл мәселенi тереңдей оқып зерттеген сайын, осындай ой мазалай бередi.

	– Несi бар?! – деп күлiмсiрей сөйлеген Айбар да, – Мәлік екеуiң де жассыңдар бел шешiп кiрiсулерiңе әбден болады.

	Ендi ғана араласқан Мәлік:

	– Менi қайдам, Тахир болмаса? – деп жеңiл әзiлге бұрды.

	– Е-е, несi бар, – деген Айбар, – Тахирдiң қиялы жылдам, көкжиегi кең жiгiт, қолқа алуына әбден болады.

	Тахир желкесiн сипалап:

	– Ой-й, Айбар аға, ондай атты күн қайда?! – дедi.

	Айбар қолындағы рентген суреттерiн үш қатар етiп жiктеп болды да:

	– Кәнеки, реттеп болсаңдар... рентген қағаздарыңды менiкiне әкелiп қосыңдар. Мынау бiрiншiсi, демпинг-синдромның жеңiл түрi, ортадағысы – аса ауыр түрi, ал мынау үшіншiсiнде – орташа сипаттағы клиникалық белгiлерi бар аурулардың рентген қағаздары.

	– Жарайды, – дескен Мәлік пен Тахир де алдарындағы жiктелген рентген суреттерiн, тиiстi ретпен қойып шықты.

	Алдындағы әрiптестерiне алма-кезек қарап алған Айбар:

	– Сонымен «демпинг-синдромның» ең ауыр түрiн, iшкен астың асқазанға еш кiдiрмейтiндiгiмен сипаттасақ, орташасында – 25–30 минуттай қана iркiледi екен. Ал, жеңiл түрiндегi дискомфорттың да механизмi түсініктi қой, – дедi.

	Мәлiк пен Тахир де құптап:

	– Әрине.

	– Солай ғой, – дестi.

	Осылайша олар ұзақ отырып, клиникадан бiрге шықты. Бiраз жүрiп серуендегiлерi келдi ме, асықпай әңгiмелескен күйлерi көше бойлап кетiп бара жатты. Таудан ескен қоңыр салқын леп жан жадыратқандай...



	IХ

	Айбардың барлық уақытын өзiне ғана пайдаланған алаңсыз күндерi де, құм сағатындай сусып аяқталып келедi. Ендi бiр үш-төрт күннен кейiн, жанұясы да демалыстан оралмақ. Сондықтан ба, әйтеуiр соңғы күндерiн үнемi кiтапханада өткiзiп жүр.

	Адам бiр нәрсеге шұқшиып шынайы iзденсе, сiрә таппайтын амалы, кешпейтiн қиялы болмаса керек. Ол осы тәулiктерде бас алмай зерттегендерi халықтың ою-өрнек сызықтары болды. Әсіресе аспан әлемдерiн сипаттайтын, соған соны ұғым, ерекше мазмұн беретiн – жұлдыз гүл, жұлдыз өрнек, топ жұлдыз, немесе сегiз қырлы өрнектердi құрайтын қисық, сынық сызықтардың не түрлі формалар түзеулер бейiмдiлiгiн тап басып танығандай. Байқап қараса, халық зергерлерi пайдаланатын күллi өрнек атаулының табиғатпен соншама үндесiп, адамның қиялы мен жан дүниесiне де тiптi парасаты мен мiнезiне де әсер етедi екен. Мiнеки, сызықтан құралған форма... сызықтан пайда болатын сан алуан суреттердiң құдiретi, көз тоқтата үңiлiп қарасаңыз iшкi тереңiнде жататын көрiнедi. Сызықтардың бiр ыңғай үндестiктерi мен ырғағын бұзып, қарама-қарсы төңкерiп қарасаңыз, жанға жайлы әсер етiп тұрған манағы сипаттан iз қалмайды. Сызықтардың осыншама құдiретiн оқыс байқап, терең тани бастаған Айбар жаңа бiр әлемнiң есiгiн ашқан тәрізді. Қазiр ол бұрынғыдай емес, живопистiк альбом-кiтаптарды жиi-жиi парақтап, бар болмысымен берiле, жанарлары жасаурай ұзақ тебiрене күй кешетiн сәттерi көп. Оған түрлі-түстi бояулармен түскен сызықтардың шертер сыры, телегей теңiз мұхиттай шексiз де, тұңғиығына көз жетпес терең тылсым тәрізді.

	Осылайша iштей үлеп өзгере бастаған Айбардың тағы да бiр аңғарғаны, не бiр тамаша идея мен адам жанын әлдилейтiн сұлулықтар да, алғашқы кездерде түйенiң ботасы, аққудың балапаны тәрізді ұсқынсыздау болып көрiнсе керек. Өзi iздестiрiп жүрген оның да идеясы, тап осы қазiр сол ұсқынсыздау әсер ететiн алғашқы сатысында сияқты. Оның алдында жатқан аппақ парақтардың беттерi, сырттай қараған адамның күлкiсiн келтiретiндей быжынаған асқазанның суреттерi едi. Осы суреттерге қарап толғанған сайын, оның анық аңғарғаны өзi iздеп жүрген жұмбақ сырдың кiлтi, бiр қана ұғымға жетелейтiндей. Ол асқазан операциясындағы кесудi, қандай сызықтың бойымен жүргiзуге тiкелей байланысты сияқты. Осындай тұжырымға келген Айбар, әлден уақытта сынық сызық арқылы қиылған асқазанның етегiнен конус формасын көрiп, әсерленгенi сонша тiптi тыныс алудан да жасқанып, демiн iшiне тартып отырып қалды. «...Апырау, бұрын неғып байқамағанмын. Конус...менің iздеп жүргенiм конус екен қой. Иә, тура соның өзi. Сәл-сәл... сынық сызықтың баспалдағын кiшiрейту керек. Әйтпесе, жасанды клапанның қалқаншасы тым үлкен болса ас мүлдем жүрмей қалады. Иә-иә... мұндағы барынша анықтай түсетін деталь да осы болса керек. Сөз жоқ, сынық сызықтың баспалдағының ұзындығы, ең шешушi тетiк. Солай, солай...»

	Ол көзiн жұмған күйі осының бәрiн күбiрлеп айтып шықты. Бейне арының алдында мiнәжат етiп отырғандай бұлттан шыққан күндей болып жарқыраған түйсiгiнiң ашылу сәтiн басынан кештi. Сiрә, адам бойындағы шабытты сәттiң бейнесi де осы, мұттақаласы да осы болса керек...

	Айбар бейне ауыр түс көрiп оянғандай, айналасына баспалай қарап, өзiне-өзi жаңа келдi. Зал толы адамдар алдарындағы кiтапқа шұқшия үңiлiп, өз ойларыменен өздерi әлек екен. Сондықтан да жаңа ғана басынан кешкен мұның күйін, ешқайсысы да байқамаса керек. Ол ендi билеген ыстық сезiмдердi ақылымен суытып, сынық сызық арқылы табылған конус формасын неше түрлі етiп асқазанның етегiне сала бердi. Сөйтiп, ендiгi iздеп отырғаны, не қысқа емес не ұзын емес конустың ең қажеттi биiктiгiн анықтау. Мiне, сонда iшке қайырып iшекпен жалғастыратын жасанды клапанымыз дүниеге келедi. Әзірше, оның сызықты күні бойы шимайлаумен отырып жасаған қорытындысы, қалай болғанда да зигзагтiң баспалдағы бiр жарым, болмаса, бiр сантиметрден тiптi де аспау керегiн анықтаған сияқты.

	Ол бүгінде, елдiң ең соңынан, кiтапхана залы жабылардың алдында ғана шықты. Бiрақ шаршағанын сезер емес. Көкiрегiнде күн туғандай көңілi соншама көтерiңкi едi. Аршындай басып далаға шықса, қоңыр салқын самалменен желпiнген түнгi Алматы, соншама бiр тамаша тамылжыған күйде екен. Таза ауамен кеудесiн кере дем алған Айбар, тiршiлiк атты құдiреттiң күшін де, қимастай қызық сәтiн де... тап осы қазiр айқын сезiнiп бара жатқандай. Анда-санда зу ете қалған жеңiл машиналардың жүрiсi болмаса, ерекше бiр биязы тыныштыққа кенелген көшелерге қызыға қарап жүрiп келедi. Күні бойы қозғалмастан отырған денесiнiң де тiлегенi қимылдау болса керек. Жеткен жерiне дейiн жаяу жүрмек болып, үйiне қарай аяңдап келедi...



	Х

	Айбар бүгін жұмысынан ертерек шығып, Алматының шығыс жақ бетiнде орналасқан орталық аэропортқа келдi. Жылдың қай мезгiлiнде болмасын қайшыласып жатқан жолаушылар легi бұрынғыдан да көбейе түскен тәрізді. Лек-легiмен шұбақан алуан түстi адамдар... дүниежүзiнiң бiрсыпыра-ақ халқын осы арадан көруге болады.

	Ыстықкөлден келетiн ЯК-40 самолетi әлi жоқ. Тегi Алматыдан кешiгiп барса керек. Өйткенi, қазiр жанармайды сылтауратып самолеттер көбiне уақыт режимiн жиi бұзады. Шын мәнiнде жанармайдың жетiспеуi емес, iшкi тәртiптiң әлсiздiгi болса керек. Соңғы жылдардағы бiр жаңалық, көпшiлiк қауымды қуанта келген өзгерiс, ол әуе жолынан тиiстi өзінің орнын алған ИЛ-86 аэробусы едi. Әне алаңда аққудай-аққудай болып екi-үшеуi тұр. Осылайша жан-жағына қараған Айбар, әдемi етiп салынған аэровокзалдың екi қабатын асықпай аралап шықты. Күткен самолетiңнен әлi де еш хабар жоқ. Тып-тыныш. Барып анықтама столынан жөн сұрап едi, жарым сағаттан кейiн келетiнiн айтты. Ол таза ауада күтпек болып далаға шықты. Бiраз арлы-берлi жүрiп одан байқадам таппады. Бiр нәрсенi тосқан сәтте уақыттың өтпейтiнi қызық-ақ. Айбар қайыра iшке енiп, манағы аралап шыққан кiтаптар мен газет-журнал сататын дүңгiршiктердi тағы да қарай бастады. Елеусiзде бiр шетте жатқан, көкшiл тысты кiтапты сұрап алып, iшi-сыртын ашып қарай бастады. «Ғылым» баспасынан шығыпты. Тақырыбы: «XIX ғасырдағы қазақ поэзиясының жанры мен стилi» делiнiптi. Парақтай түсіп қараса, негiзiнен «өнер алды – қызыл тiл» деп ұрпағына өсиет қалдырған Дулат жыраудың өлеңдерi талқыланыпты. Айбар бұл есiмдi бала кезiнен еститiн-дi. Атақты «Абай жолының» бiрiншi кiтабында, жас Абайдың ұстазы ретiнде суреттелiнетiнiн де оқыған. Балалық шағында зердесiне ұялаған уақиғалар сол қалпында қалып қойған екен. Сұраса кiтаптың ақырғы данасы болып шықты. Ойланбастан бiрден сатып алды. Осы кезде радио арқылы Ыстықкөлден келiп қонған самолеттiң де хабарын айтып жатты...

	Көп ұзамай-ақ сырт бейнесi қаршыға тектес шағын самолет, жақындап келiп тура аэропорттың алдына келiп тоқтады. Күтiп тұрған қарсы алушылар уiлдесiп-гуiлдесiп... самолеттiң iшiндегiлер көрiп отыр-ау дегендей, қолдарын бұлғап қозғалысып кеттi. Бiраздан соң самолеттiң арт жағындағы баспалдағы түсіп, жолаушылар шыға бастады. Барлығының қолдарында бетiн ақ дәкемен жауып байлаған шелектерi бар. Бәрi шығып болған соң, аэропорт қызметкерi жол бастап аэровокзалға қарай шұбырып келе жатыр. Қолдарындағы шелектерiнiң ауырлығынан, адамдардың тобың-создық болып шашырай түстi. Олардың шелекке салып әкеле жатқандары, Ыстықкөлдiң аю-қарақаты екенiн, қарсы алушылар мана-ақ бiлген. Ыстықкөлден бұлай қайту алматылықтардың ескi әдетi болатын. Ұлықсат етiлетiн алаңға шыққан жолаушылар мен күтiп алушылар мәре-сәре болып, манағы шелектердiң барлығы ендi солардың қолына ауыса бастады. Айбар бiр шелектi екеулей көтерген тетелес өсiп келе жатқан ұлдарын көрiп, өзiнен-өзi мәз болып қарап тұр. Олардан сәл кейiндеу келе жатқан Нәзiкен де, тағы бiр шелектi қайыстыра көтерiп алыпты. Тықырши күте тосып тұрғандықтан болар, осынау бiр азғантай уақыт, тiптi таусылмастай болып көрiндi. Әйтпесе осы айтылғандардың бәрi үш-төрт минутқа созылған жайлар...

	Айбарды алдымен жеткен екi ұлы бас салып мойнына асыла еркелеп жатыр. Екеуiнiң де ашаң жүздерi тотыға қап-қара болып күнге күйіптi. Жүрерлерiнiң алдында алдырып тастаған шаштары өсiп қалыпты. Айбар бауырына басып иiскеген сайын, олардың денелерiнен күн иiсi бұрқырап тұрғанын сезiнгендей. Осы кезде қуанышын жасыра алмай күлiмсiрей қарап тұрған Нәзiкендi, бетiнен сүйген Айбар, оның шынайы тыныққаннан әдемiлене түскен жүзiне сүйсiне қарап аман-саулығын сұрады. Күйеуiнiң сүйсiне қарағанына, толқи түскен Нәзiкеннiң тотыққан жүзiнде, ду ете қалып ыстық қанының бетiне ойнап шыға келгенi бiрден байқалды. Оны өзара iштей түсiнiсiп қоя салған жұбайлар, бiр-бiрiнiң амандықтарын қайыра сұраса бастады... Нәзiкеннiң талдырмаштау келген нәзiк денесi жұмырлана түсіп, күн нұрының әсерiмен қоңырқай тартқан өңi өзiне тым жарасып тұрғандай. Осы жарасымдылықты оның өзi де iштей сезiнетiн сияқты. Бала мiнездерiменен алма-кезек жарыса сөйлеген екi ұлы, Айбарға өздерiнiң қалай балық аулағанын, тiптi оған арнайы алып келе жатқан майшабақтарының да бар екенiн де айтып тастады. Олардың айтуынша, Ыстықкөлдiң майшабағынан тәттi ештеме жоқ сияқты. Осылайша сағынып қауышқан жандар, ендi ғана жүрейiн деп тұрған экспресс-автобусқа отырды да үйлерiне тартты...

	Бұл кеште олар өздерiнiң көрген әсерлерiн айтып тауыса алмай, әдеттегiден әлдеқайда кеш жатты. Бiрақ Айбар күндегiсiнен ертелеу тұрса да, соншама сергек сезiммен ұйқысы қанып оянған екен. Пырдай болып таңертеңгi тәттi ұйқының құшағында жатқан өзгелердi оятып алмауға тырысып, еш дыбыссыз ас үйге шығып кеттi. Таңертеңгi асын да артық-ауыс сылдырсыз iшуге тырысты. Ол қайта-қайта таңырқап айналасына қарай бередi. Күндегiдей қоңылтақсып тұратын үйдiң iшi, бүгін мүлдем өзгерiп кеткен сияқты. Тiптi бөлмелердiң ауасы да тығыздала түскендей. Өз орындарында тұрған әрбір заттар да, жанды бейнеге ауысып әрекет қызметтерiне кiрiсiп кетiптi. Бұрышта тұрған тоңазытқыштың да дауысы ерекше шығады. Айбар өз күйіне өзi күлiмсiрей түсіп, негiзiнде үй иесi әйел-ау, көрмейсiң бе, тiптi үйдiң қабырғасына дейiн өз қызметтерiне құлшына атсалысып тұр. Иә, қандай жағдайда болса да, адамға жалғыздық... сiрә жараспас. «Үйдiң көркi әйел екендiгiнде дау жоқ». Ол ойын осылай тұжырымдады да, сыбдырсыз жиналып жұмысына кеттi.





ЭКСПЕРИМЕНТ




	I

	Дүниеде өзгермейтiн құбылыс, бiр күйден екiншi күйге ауыспайтын зат жоқ. Тек, өз үстемдiгiн өзгертпейтiн уақыт қана. Ештемеге де мойын бұрмай, әлемдiк үлкен ырғақпен кеңiстiктi кезiп зымырай бередi. Бiрақ уақыт дөңгелегi жайдан-жай ғана зымырамайды, бүкіл төрт құбыланы түгелдей өзгертiп те, түрлентiп те отыратын заңдылықтары бар. Сондықтан да адам баласы өткенiне өкiнiшпен, алдағысына үнемi үмiтпен қарауға тырысады. Уақытын санап тыным таппай жүрген Айбардың да, тербелiп жүрген бесiгi осы. Адамдарды мұндай күйге тек алдына қойған үлкен-үлкен мақсаттары қана түсiредi. Мiне, Айбардың да шарқ ұра iзденiспен жүргенiне, кеше ғана Қоянның көзi болса, ендi ұлу жылының орталанып қалғанын аңғарар емес.

	Ол өзінің кезектi демалысына барып келiсiмен-ақ, былтырдан берi iздестiрiп жүрген мәселесi бойынша, бiр айға жуық уақыт Мәскеудiң үлкен клиникалары мен кiтапханаларында болып қайтты. Оның жаңа ортадан алған әсерлерi ұлан-асыр мол. Сондағы ерекше тапқан қуанышы сол, өз идеясын шындап iздеген сайын, зерделеп зерттеп ұғынған сайын, асқазан операциясын сынық (зигзаг) сызық бойымен кесiп жасау соны да, тiптi ерекше құндылығымен тереңдей түскендiгiн жан-тәнiмен сезiнгендей. Сынық сызықтың көмегiмен жасалатын конус арқылы, тек жасанды клапанды қана дүниеге әкелмейдi екен, сонымен қоса, ең қарапайым жасалуы да оңай, анастомозы да берiк жаңа әдістiң сипаты аңғарылады. Оның асқазан хирургиясына берер өзгерiстерi мен мүлдем жаңа сапасын, осы жолы ерекше ұғынып көзi жете түскендей. Әйтсе де бұл әзірше көңілдегi ой ғана?! Оның өмiрге келер толғағы мен жолдары қаз-қалпында мұрты бұзылмай алда жатыр. Кез келген жаңа идеялар сияқты мұның да, тай-таласпен танылар тағдыры бар...

	Бүгін эксперимент жасауға сұранған Айбардың өтiнiшiн қарауға сағат 14-те директордың кабинетiнде жиналмақ. Айбар жұмысына келiсiмен осы шаруаға дайындалып отыр. Сынаққа алып эксперимент жасалмақ, жаңа әдістiң өзiне тән ерекшелiктерiнiң суретiн салып, бөлек-бөлек етiп слайдыға түсiрiп алған болатын. Соларды жеке-жеке қарап, айтар ойын барынша түсініктi етiп баяндауға тырысқан ол, бар зейiнiмен қайта-қайта пысықтап болған тәрізді. Қолындағы сағатына қарады да, Айбар түскi асына жинала бастады.

	Директордың кабинетiне бiраз адам жиналған екен. Отырысты бiрден қысқа қана түсiндiрме сөзбен бастап кеткен, директордың ғылым саласындағы орынбасары Мардан Есiмбеков:

	– Өздерiңiз жақсы бiлесiздер, былтыр институттың ғылыми кеңесiнде талқыланған «демпинг-синдром» мәселесi, бүгінгі асқазан хирургиясындағы аса үлкен проблеманың бiрi. Мiне, одан берi де бiрталай уақыт өтiп үлгерiптi. Институттағы осы проблемаға бiрден-бiр қатысы бар бөлiмшенiң жаңа ұсынысын тыңдауға жиналып отырмыз. Ендi негiзгi сөздi, идеяның авторы, Айбар Ахметовке берейiк, – деп жапақ қаға директорына қайта-қайта қарап сөзiн аяқтады.

	Айбар дүр сiлкiне орнынан жiгерлi тұрды да, сөзiн асықпай бастап:

	– Қазiргi бүкіл дүниежүзi бойынша қолданылып жүрген асқазан хирургиясындағы операциялық әдістер, бұдан жүз жыл шамасында бұрын ұсынылған Бильроттың әдістерi екенi бәрiмiзге де белгiлi. Ол өзінің не бiр даңқты кезеңдерiн бастарынан өткiздi. Бiрақ өмiр өткен сайын бұрынғы қол жеткен жетiстiктер ескiрiп, оның кемшiлiктерiн түзетуге тырысатын жаңа ұғымдар пайда болатыны да заңды. Мiне, өзiмiз емдеу жолдарын қарастырып отырған «демпинг-синдром», сол Бильрот әдістерiнiң ең негiзгi кемшiлiгi екендiгi айқындалып отыр. Аса ұзақ тәптiштеп жатпай қысқа ғана айтар болсақ, адам организмiндегi байланысып жатқан барлық жүйелердiң алуан түрлі қызметтерi, тек клапандар қызметiнiң арқасында ғана атқарылатыны анық. Ендеше асқазан-iшек жолдарының да, негiзгi қызметi осы клапандарға байланысты. Бұл теория хирургтер үшін жаңалық емес. Мiне, Бильрот әдістерiмен жасалынатын асқазан операцияларын да, қызылөңешпен асқазан, асқазан мен ұлтабар аралықтарындағы жом-сфинктер, немесе, табиғи клапандар дертпен бiрге сылынып тасталынады. Осыдан барып операциядан кейiн, асқазан жолдарындағы ырғақты қозғалыстар бұзылып, «демпинг-синдромның» сипаттары белгi бередi. Адам үшін табиғи емес жайсыз құбылыстар – «ауру» деген анықтамасын алады. Осылардың бәрiн қысқаша қорытындылай келе, шама жетсе ескi хирургиялық әдістердi өзгертiп, жаңа «жасанды клапандар» жасауға тырысатын операциялардың әдістерiн iздестiрмекпiз. Мiне, осындай мақсатпен ұсынғалы отырған өз ойларымды ортаға салуға ұлықсат етiңiздер, – дедi.

	Отырғандар:

	– Жөн екен.

	– Кәнеки тыңдалық, – десiп жатты.

	Айбар бөлменiң iшiн қаракөлеңкелете терезелердiң шторасын түсiрттi де, өзi киноскоптың көмегiмен бiрiншi слайдыдағы суреттi қабырғаға түсiре бастады. Алакеуiм бөлменiң iшi, құлаққа ұрған танадай тыныштыққа бөленген. Асықпай қабырғаға түсiрiп тұрған суреттi айқындап алған Айбар:

	– Бұл әлi көңілдегi ой ғана. Осыны iс жүзiнде тәжiрибе жасап көрмекпiз, – дедi.

	Отырғандар:

	– Айта бер.

	– Сөзiңдi жалғастыр?! – дедi.

	Азды-көптi алабұртып тұрған Айбар, терең тыныстап алды да:

	– Бұл идеяның негiзгi кiлтi – сынық сызық (зигзаг) екендiгiн бiрден ойларыңызға түюлерiңiздi өтiнгенмiн. Оны бiрiншi суреттен (1-шi сурет) жақсы көрiп отырсыздар. Ендi, осы сынық сызықтағы ең шешушi тетiгi, оның аса үлкен дәлдiктi талап ететiн баспалдағы екенiн ашып айтқым келедi. Өйткенi, оның биiктiгiнен, ұсынып отырған әдістiң бүкіл мақсаты шешiлмек. Әзірше тоқталып отырған мөлшерiмiз 1–1,5 сантиметрден аспауы керек. Мiне, осылайша сынық сызық арқылы кесiлген асқазанның етегiнде, конус тәрiздес форма пайда болады. Мынау екiншi сурет соны бейнелейдi. Ал конустың аш iшекпен жалғасатын аузы, iшектiң енiнен 0,5–0,7 сантиметрдей кеңiрек болғаны жөн. Себебi конуспен iшектiң қабырғалары бiр-бiрiне сұғындырылып қаусырыла тiгiлген де, өзара сығылыспай бос орналасуы қажет (2-шi және 3-шi суреттер). Ендi осы конуспен жалғастырылатын аш iшектiң мөлшерi, сынық сызықтың баспалдағының биiктiгiмен (1–1,5 см.) бiрдей етiле өлшенiп, асқазан мен iшектiң қабырғалары жәрмеле тiгiлiп жалғастырылғаннан кейiн, конустың iшiне ұмсындырыла түсіп, iздестiрiп отырған жасанды клапанымызды жасаймыз. Оны сiздер кесте түрiнде, 4, 5, 6-шы суреттерден көрiп отырсыздар. Операция әбден жасалынып бiткенде, оның сыртқы көрiнiсi 7-шi суреттегiдей болады. Ал, егер қырынан жарып көрсек, жасанды клапанымыздың нұсқасы 8-шi суреттегiдей кескiнi көз алдымызға келедi. Бiздердiң тәжiрибе жүзiнде жасап көрмек идеямыз осы. Осылайша өмiрге әкелсек деп отырған жасанды клапанның көмегiмен, асқазан-iшек жолдарын операциядан кейiн ...өзінің табиғи қалпына келтiру арқылы, қазiргi өз алдына хирургиялық сырқат болып отырған «демпинг-синдромды» жоюдың бiрден-бiр мүмкiндiгi туар деген үмiтiмiз бар, – деген Айбар айналасына қарап бiрсыпыра уақыт үнсiз қалды. Ол осы тұста «үзiлiс жасау қажет» деп iштей өз ойын түйген едi. Алакеуiмделген бөлме iшiнде қыбыр жоқ.

	Айбар жанындағы түйменi басып электр жарығын бердi. Отырғандар көздерiн жыпылықтата бiр-бiрлерiне қарады. Асқазан хирургиясының республикадағы аты белгiлi ғалым, институттың директоры Талас Қорғанұлы тiптi кiрпiк қақпастан ойға шомып кетiптi. Неге екенi белгiсiз Мардан жапақ қағып, оның мынау қалыбын жете түсiне алмай отырғандығынан ба, әйтеуiр қайта-қайта қарай бередi. Отырғандар да, директордың сөзiн тосқандай, бәлендей қойған жоқ.

	Осы iркiлiстi анық сезiнген Талас Қорғанұлы:

	– Жақсы. Осылай-ақ болсын делiк. Ендеше сен мынаны айтшы? Мәселен жарақат асқазанның етегi мен ұлтабардың ұшын қоса қамтитын жағдайда, яғни ұлтабардың ұшын асқазанға тура әкелiп жалғастыруға болмайтын сәтте, былайша айтқанда, Бильроттың II әдісiнiң орнына не ұсынасың? – дедi.

	Айбар өзiне қажет слайдыны жылдам тауып алды да, шамды өшiрiп:

	– Ондай жағдайда, әдеттегiдей ұлтабардың ұшын тас қып жауып тiгемiз де, Ру-дың әдісi бойынша аш iшектi У тәрiздес етiп, асқазанның етегiндегi конуспен жоғарыдағы айтылғандай етiп жалғастырамыз. Оны мынау келесi суреттен анық көруге болады. Ру-дың аш iшектi У-тәрiздес етiп қалай дайындайтындығын бәрiмiз де жақсы бiлемiз. Ұлтабардың ұшын үш қабаттай тiге бекiтiп алған соң, ұзындығы 15–20 сантиметрдей етiп, аш iшектен бөле қиып аламыз да, бөлiнiп қалған ұлтабарды аш iшекке, ал аш iшектiң ұшын дайындап қойған асқазанның етегiндегi конусқа жалғастырамыз, – деп сәл кiдiрiс жасады.

	Талас орнынан түрегеп столының жанында арлы-берлi жүре бастады. Оның тырнадай сорайған ашаң денесi, алакөлеңкеленген бөлмеде тiптi ұзара түскендей болып көрiнедi. Директордың ойын бұзғылары келмедi ме, отырғандарда үн жоқ. Ол келiп қабырғаға түсіп тұрған суретке үңiле қарап алды да:

	– Дұрыс-ақ, яғни Ру-дың модификациясын пайдаланамыз дейсiң қой? – деп пысықтағысы келгендей тағы да сұрап алды да, келiп орнына жайғасты.

	Айбар қысқа қана:

	– Солай, – дедi.

	– Ойға қонады, – деп отырғандардың iшiнен бiрiншi болып пiкiрiн бiлдiрген Мәлік, – Айбар аға, айтыңызшы, ал ендi қызылөңештi қалай жалғастырамыз? Әлде қазiргi қолданылып жүрген Цацанидiң әдісi қала ма?

	Айбар жылдам слайдысын ауыстырып салды да, желпiне сөйлеп:

	– Қызыл өңештi жалғастыру тiптi оңай! Мұнда сынық сызықтың көмегiмен, жасанды клапанға пайдаланатын конусты асқазанның жоғарғы етегiнен жасаймыз. Оны мынау 10-шы және 11-шi суреттерден байқауларыңызға болады. Бұл осы күнге дейiн пайдаланылып келген әдістердiң қай-қайсысынан да, техникалық орындалуы жағынан ыңғайлы да, анастомозы әлдеқайда берiк бекiтiлiп, қызылөңештiң ұшымен жеңiл жасалады. Мұнда да жасанды клапан жоғарыдағы айтылған принцип бойынша орындалады. Осылайша сынық сызықтың бойымен кесу арқылы, бiр ғана принциппен үш түрлі әдістi дүниеге келтiрмекпiз. Әрине, оның бүге-шiгесiн айырып беретiн, тек қана тәжiрибе болмақ. Осы мақсатпен өздерiңізден экспериментке көшуге ұлықсат сұрап тұрған жайым бар, – деп сөзiн аяқтады да, алдындағы қағаздарын жинастырып, бөлменiң терезелерiн аша бастады.

	Директор қасын кере жан-жағына асықпай қарап шықты да:

	– Әзірше не деуге болады?! Идеяның анық-қанығын тәжiрибе көрсетер. Бiздiң айтарымыз әлi алда ғой деп ойлаймын. Бектұрмен келiсiп экспериментiне кiрiсiңдер, – деген өзінің екi ұшты пiкiрiн бiлдiрдi.

	Профессор Қорғанұлы аз үнсiздiктен соң:

	– Кiмде қандай сұрақ бар? – дедi.

	– Менi мазалап отырған үлкен дүдәмалым сол, анау жасанды клапанды сынық сызықтың баспалдағынан iшке қарай қайырып сұғындырғанда, асқазандағы iшкен ас мүлдем өтпей қалып жүрмей ме? – деп айналасына қарап отырғандардың әсерiн бақылады.

	Айбар сәл жымиып:

	– Ол да мүмкiн, – дей салды.

	Басқа ешкiм үндей қоймаған соң Қарабек:

	– Турасын айтсам, керi қайырып анастомоз жасау, барынша анти-физиологично сияқты, – деп қысқаша өз пiкiрiн айтты.

	Айбар:

	– Бұл арада жобамен ештеменi де дәлелдей алмаймыз. Оны тек тәжiрибе көрсетедi. Сондықтан жылдамдатып экспериментке шығуымыз керек, – дауға барғысы келмей, нақтылы жауап та қайырған жоқ.

	– Жарайды, жiгiттер, – деп орнынан көтерiлген Талас Қорғанұлы, – Тап осы қазiр талас тудырып, екi ұдай болудың жөнi келмейдi. Өйткенi, қазiр тек қолымызда идея қана бар. Сондықтан оны жақсылап тұрып тәжiрибеден өткiзу керек. Ойда бар дүдәмалдың бәрiн сонан соң сөйлеймiз...

	– Дұрыс?! – бастығының пiкiрiне қосылған Мардан да орнынан тұрып, – Әзірше, «тумаған қысыр сиырдың уызына» дауласқандай болып қайтемiз. Әуелі тәжiрибесiн жасасын сонан кейiн де уақыт бар қой.

	Талас:

	– Онда шешiм бiреу-ақ, тәжiрибе жасалсын! – дедi. Басқалар да орындарынан көтерiлiп:

	– Дұрыс.

	– Сөйткен жөн, – десiп жатты.

	Жиналған адамдар асықпай тараса бастады. Айбар алдындағы заттарын жинастырып жатыр. Бiрден шығып кете алмай артын күткен Қарабек те, айналсоқтап әрнәрсенi шұқылаған болып жүр. Бұлардан басқа талқылауға қатысқан бөлiмшенiң дәрiгерлерi мана шығып кеткен. Адамдардың кетуiн күткен Мардан да асығар емес. Заттарын қолтығына қысып, ендi ғана шығуға бет алған Айбарға еңсесiн көтере қараған Талас Қорғанұлы:

	– Айбар! Сен Қарабек екеулерiң маған бiрер сағаттан кейiн келiп кетiңдершi? – дедi.

	Осыны естiсiмен-ақ Қарабек те Айбармен бiрге шығып, екеулерi өзара бiрдемелердi сөз етiп бөлiмшелерiне қарай беттедi. Қарабек әлдененi әзiлдеген болып қайта-қайта күле бередi. Айбар жаңағы өткен жиынның әсерiнен әлi арыла қоймаған сияқты. Байсалды аяңдап үнсiз келе жатыр...



	II

	Директордың шақырған мезгiлiнен қалмай, Қарабек пен Айбар қатарласа қабылдау бөлмесiне кiрдi. Хатшы қыздан басқа жан жоқ екен. Талдырмаш денелi Розаның бидай өңi бал-бұл жанып, бұларға жылы ұшырай қарады. Күлiмсiреген жүзi тiптi әдемiленiп кетедi екен. Оның қарлығаштың қанатындай қиылған қастары керiле түсіп, сүп-сүйкiмдi ерiндерi мен пiсте мұрнына жараса қалыпты.

	Мұндай сәтте үндемей қала алмайтын Қарабек те ойнақы үнмен:

	– Пай-пай, шiркiн, Розажан-ай, қашан көрсеңде тотыдай құлпырып отырасың-ау?! Қандай ғана адамның бағы екенсiң, – деп бiрер көпшiктi тастап жiбердi.

	Сыңғырлай күлген Роза да:

	– Мүмкiн сол айтып тұрған еркегiңiздiң соры да болуым ғажап емес,

	– деп көпшiк үшін тасталқан сөздi қағып жiбердi.

	– Тек! Өйтiп күпiршiлiк жасай көрме, – деген Қарабек, – Қашанда өз қадiрiн бағалай бiлетiн сұлулардың қадетi ғой...

	Жұқалтаң жүздерiне қаны ойнап шыға келген Роза да нұрлана күлiп:

	– Апыр-ай, Қаракең қашанда адамды ұялтуға құмар-ақ. Өзiн-өзi жинақы ұстау... бiздiң мамандығымыздың ең басты шарты, – деп ақтала сөйледi.

	Ендi ғана сөзге араласқан Айбар:

	– Бiздердi директор шақырған едi, – деп әңгiменi шаруа жайына ауыстырғысы келдi.

	Жайдары қалыбын жинап алған Роза, қалыптағы үн, әдеттегi дауыс ырғағымен:

	– Сәл күте тұрыңыздар! Ол кiсi министрмен сөйлесiп жатыр, – дедi де бiрден ұсақ-түйек өз шаруаларына кiрiсiп кеттi. Айбар мен Қарабек үндемеген күйлерi тосып отыр. Бiраз уақыт өткеннен кейiн, кермаралдай керiле орнынан тұрған Роза, әдемi бiр сылқым жүрiспен бұрала басып iшке енiп кеттi. Айбар үлкен бастықтардың алдында отыратын қыз-келiншектердiң, осынау бiр-бiрiнен айнымайтын мiнез-құлықтарын тағы да есiне алды. Оған жымия күлген Қарабек, иегiмен нұсқап көзiн қысты.

	Көп кiдiрмей қайыра шыққан Роза, өзінің жезқоңырау сыңғырлаған үнiмен:

	– Кiрiңiздер! Талас Қорғанұлы, күтiп отыр, – дедi. Орнынан ыңырана көтерiлген Қарабек:

	– Iм-м, рақмет.., қарындасым.

	– Ұзатқанда кетедi-ау,

	Жарым жасым, – деп әндете әзiл тастады. Роза да iркiлместен:

	– Шiркiн, Қараке-ай, ондай атты күн болса, өзiм-ақ уатып аламын, – деп сылқылдай күлдi.

	Қарабек те:

	– Ие-е, бұл сөздi күйеуге шыға алмай жүргенде қыздардың бәрi де айтады, – деп назын бiлдiрдi.

	Оны тосып тұрған Айбар:

	– Қареке, жүрiңiз... жүрiңiз, – деп жеңiнен тартты. Екеуi де бiрден iшке енiп кеттi.

	Манағы отырыстан кейiн айдаладай кең бөлменiң iшi, ауасы тазартылып желдетiлген сияқты. Жеңiл ғана аршаның ба, әлде иiрдiң бе әдемi хош иiсi шығады. Төр алдында көлденеңдете қойылған кiшiгiрiм кемедей емен столының арғы жағында, бетiн есiк жаққа бере ұзын денесi сұрақ тәрiздес иiле түсіп, Талас бiрдеменi жылдамдата жазып жатыр екен. Ол бұларға көзiлдiрiгiнiң үстiнен қарады да, қолындағы қаламын сылқ еткiзiп, столының бетiндегi шашылып жатқан қағаздардың үстiне тастай салды. Өзi «хан тағындай» үлкен креслосына шалқая түсіп, еңсесiн түзеп отырды. Оның ұп-ұзын мойнына қондыра салған, сопақша шағын маңдайының шаштары түсіп селдiрей бастапты. Ол Қарабек пен Айбарға алма-кезек көз тастап алды да:

	– Келiңдер! Жақын келiп отырыңдар, – дедi.

	Олар бөлменiң оң жақ қатарына ұзынынан ұзақ қойылған столдың төргi басына барып орналаса бастады. Орнынан созылып көтерiлiп тұрған Талас та, олардың жанына келiп отырып жатты. Бiр сәтке тына қалған тыныштықты сейiлтiп, сөздi өзi бастаған Талас Қорғанұлы:

	– Айбар?! Сенiң жеке өзiңмен сөйлесер азды-көптi сөзiм бар. Қарабек өзiң iстеп жатқан бөлiмшенiң меңгерушiсi ғой, оның еш кедергiсi жоқ. Шаруа жағдайымен жаңа таныстық. Әлi тек көкейдегi ой ғана болса да, көңілге қонатын жайлары жоқ емес. Кәнеки, ашықтан-ашық кеңесейiкшi?! Ендi не iстемек ойың бар? – деп сөзiн жайбарақат асықпай бiтiрдi.

	Айбар мойнын iшiне тығып үн шықармай қалған Қарабекке қарап алды да:

	– Менің ойымша, дұрыстап экспериментке кiрiсуiм қажет сияқты, – деп қойылған сұрақтың төркiнiне түсiне қоймағанын байқатты.

	Сол байсалды қалыбынан өзгере қоймаған Талас:

	– Тәжiрибенi итке жасайсың ба? – дедi.

	– Ең ыңғайлысы... сол итке жасағанымыз жөн болар?!

	– Ендеше, кiрiсе бер...

	Сөйлерiнiң алдында қашанда қозғалақтап алатын Қарабек:

	– Кiрiсем десе, көмектесетiн адамын да, керек жарақтарын да тауып беремiз ғой. Қолда бар мүмкiншiлiктердi түгел жасаймыз. Тек мұны ғылыми жаңалық ретiнде ұсыну үшін, барынша дәлелдi етiп жазудың өзi де аз шаруа емес. Ары қарай кiдiртпей жылжыту, Талас Қорғанұлы өз мойныңызда болмақ. Оған да қазiрден бастап кiрiсе берген жөн, – деп бiрталай дүниенi аңғарта сөйледi.

	Арбиған салалы саусақтарымен, Талас маңдайын қайта-қайта сипалап:

	– Жарайды, қолда бардың барлығы да жасалынар. Сен маған мынаны айтшы, – деп сәл үнсiздiктен соң, – бұл жаңалығымыздың авторлары кiм болмақ?..

	– ?!

	Айбар бұл сауалды күтпегендiктен бе, бiр сәтке үн-түн жоқ отырып қалды. Әр жаққа қараған бойлары бiрсыпыра уақыт үшеуi де үнсiз қалыптарын бұзбай отыра бердi. Ары қарай шыдай алмаған Қарабек:

	– Менің ойымша, өзiне көмектескен жандарға Айбар тарлық жасамас, – деп өзiнен-өзi жайраңдай күлiп алды.

	Айбарға бұрылып тiкелей қараған Талас та:

	– Бұған не дейсiң? – дедi.

	Сабырлы қалыбын бұзбаған Айбар:

	– Жаңалық ретiнде толтыруды сөз ету, әлi ертерек сияқты. Әуелі бiраз тәжiрибелер жасап көрелiк, – деп ашық жауап бере қоймады.

	Шытынай қалған Талас:

	– Сен болмай жатып, кергиiн дедiң бе? Сұрақ өзіңе ашықтан-ашық қойылып отыр ғой. Оны неге елегiң келмейдi? – деп ақ-сары жүзi қып-қызыл болып, кiшкентай шүңiрек көздерi ежiрейе түсіптi.

	Айбар iштей толғана түсіп:

	– Әрине, Талас Қорғанұлы... мiндеттi түрде, соавтор болады, – дедi. Оның сөзiн жақтырмай жалт қараған Талас:

	– Соавтор емес, шырағым, менің аты-жөнiм алдында тұруға тиiстi, – деп өз пiкiрiн үзiлдi-кесiлдi шешiп айтты.

	Айбар оларға алма-кезек қарап алып:

	– Әлi бiтпеген iске неге күйінемiз?! Барлығы да бола жатар. Ең әуелі тәжiрибеден өтсiн де, – деп жайма шуақтағысы келдi.

	Iле үн қатқан Талас ызбар шаша:

	– Сен ондай сыйырқұйымшақты қой! Шешiм жаңағы! Қарабектi де қосасың?! Осыған келiссең, ертеңнен бастап кiрiсе бер, – дедi де орнынан көтерiлiп, өзінің столына қарай беттедi. Ештеме де айтпаған Айбар мен Қарабек те орындарынан түрегелдi.

	Айттым-бiттiге әбден үйренген Талас:

	– Басқа айтарларың болмаса, бара берiңдер, – деп әңгiме тек осылай ғана шешiлетiндiгiн аңғартты. Көп кiдiрмей Қарабек пен Айбар да шығып бара жатты. Екеуiнде үн жоқ. Әркiм өз ойларымен әуре сияқты...



	III

	Бүгін Қарабек жұмыс аяғына дейiн әзер шыдады. Манағы Айбармен болған өзара әңгiмеден соң, қалайда Таласқа айтып, «ойластыра әрекет етудi жөн» деп тапқан болатын. Осы ойымен асыға басып директордың кабинетiне келсе, Роза жұмыс орнын тап-тұйнақтай етiп жинастырып болыпты да, ендi ғана үйiне қайтқалы жатыр екен.

	Өзiнше құбылып жайдарылана қалған Қарабек:

	– Роза-жан, ұлықсат па екен? – дедi. Ытырына жауап қатқан Роза:

	– Ұлықсат, ұлықсат! Жедел шешетiндей бiр шаруа шығып қалды ма?

	– деп қалжың мен кекесiндi араластыра жауап қатты.

	Ұнатпаған сөздерiн аттап кете беретiн Қарабек:

	– Өй-й, Розажан-ай, тiрi адамның тiршiлiгi бiтушi ме едi. Оны өзiң де жақсы бiлесiң ғой. Қайтесiң?.. Директор өзiнде ме? – дедi.

	– Өзiнде...

	– Мен кiрiп шыға қояйын?

	– Өзiңiз бiлiңiз. «Бiраз жұмыс iстеймiн» деп едi.

	– Ә-ә, менің... кедергiм жоқ.

	– Жақсы. Сау болыңыз, мен кеттiм...

	– Әзірше...

	Есiктi жайымен ғана ашып, Қарабек iшке ендi. Қарап отырған қағаздарын ысырып қойды да, Талас бейне манадан берi күтiп отырғандай, Қарабектi жадырай қарсы алып:

	– Ә-ә, жоғары шық?! Келгенiң жақсы болды. Жүр ана араға отыралық, – деп орнынан тұрып, бөлменiң сол жақ қатарына ендей жайылған, едендегi кiлемнiң ортасындағы жұмсақ креслоларға жайғасты. Алдарындағы шағын үстелдiң үстіндегi, шығыстың мәнерiнде жасалған кiшкентай қана жез құманнан, Талас ботаның көздерiндей әдемi кеселерге қызыл күрең түстi «шай» құя бастады. Қарабек бастапқыда аңғармағанымен, әрi-берiден соң иiсi мұрнын жарып бара жатқан коньякқа күлiмдей қарап қойды.

	Талас та көңілдене түсіп:

	– Кәнеки, кел, аздап «шай» ала отыралық, – дедi.

	– Сiздiң денсаулығыңыз үшін, – деген Қарабек те iркiлместен қағып жiбердi де, – Мынауыңыз нағыз – «үндiнiң шайы» ғой...

	– Ас болсын?! Өзiң сияқты жақсы көретiн iнiлерiмiзге беретiн шай.

	– Рақмет.

	– Ие-е, нендей әңгiме бар?

	Қарабек манағыдан да жайдарланып, креслоға жайғаса отырып:

	– Әңгiменiң барысын таңертең байқадыңыз ғой. Бөлiмшеге барған соң, жеке сөйлесiп те көрдiм. Жо-жоқ, көкiрегi зор жiгiт! Өзiне салса, авторлыққа ешкiмдi де қосқысы келмейдi. Жеке шауып – дара келмек ойы бар. Сондықтан да оның экспериментiн қалай жасаттыру керек, жақсылап тұрып ойланбасақ опық жеймiз, – дегендi төндiре түсіп қадап айтты.

	Таластың ашуы мен ойы алма-кезек алмасып жатқандай:

	– Онысы бола қоймас, – деп тiстене сөйлесе де, әлiптiң аяғын аңдағысы келiп, – ал айтшы, өзiң қалай ойлайсың?..

	– Меніңше, – деп сәл ойланып отырып қалған Қарабек басын көтерiп:

	– Әзірше бiрден тәжірибеге ұлықсат та бермей... сонымен қоса, бiрден мандайынан қағып шошытып та алмауымыз керек сияқты.

	Ойланып қалған Талас та:

	– Ие-е, мынауыңа жөндi түсiнбедiм ғой. Бұлай, әрi-сәрi етудiң не қажетi бар? – дедi.

	– Талас Қорғанұлы, бiзге керегi оның өзi емес, оның идеясы ғой. Қатты бақытталған қарсылықты бiрден аңғарса, ол бiрден пәрмендi шешiм қабылдап, басқа жаққа ауысып та кетуi әбден ықтимал. Одан түсер бiзге қандай пайда бар? Оның үстiне ол жай ғана кете қоймай, жанжалдасып үлкен дау тудыруы мүмкiн. Былайша айтқанда,

	«институт басшылары ашқалы отырған жаңалығыма қарсы... жаңалыққа жол бергiсi келмейдi» деп идеясын жария етiп жiбередi. Мiне, қызықтың көкесi сонда болмақ. Жамандық жасаймыз деп, оның даңқын шығаруға өзiмiз көмектесемiз. Сондықтан қалайда, әрi-сәрi ете отырып, оны уысымызда ұстауымыз керек...

	– Да-а, мынау ойың өте қызық!– деген профессор Қорғанов, манағыдай емес Қарабекке тiптi мән бере түсіп, – Жақсы, бұл тұжырымды жөн дейiк. Сонда не iстеуiмiз керек?..

	Директорының көңіл-күйін терең түсiнген Қарабек, бұрынғыдан да шаттана сөйлеп:

	– Осы жағдайды толығымен маған тапсырыңыз! Тек тәжірибеге арнайы ұлықсат етпегенмен, Бектұр эксперимент жағдайы мен оның жұмыс iстеу мүмкiншiлiгiн, институт басшылығына сездiрмей өзiмiз шешкенсимiз. Оның үстiне анау ғылыми қызметкерлiктiң орнын сұрап жүрген Балқияны, арнайы тапсырмамен жәрдемшiлiкке жiберемiн, – дедi.

	Секемдене қалған Талас:

	– Жоқ, ол сенiң тапсырмаңа қалай қарар екен деймiн. Ойын барынша жатық айтуға тырысқан Қарабек:

	– Сұрап-қалағанын қанағаттандырсақ қайда барады?! Тапсырманың өзi үшін қажеттiгiн түсiнедi ғой, – дедi.

	Талас өңiн жылытып:

	– Жөн екен, – дедi.

	Қайыра қанаттанған Қарабек:

	– Айбар қазiр қалай болғанда да, тәжiрибесiн бастап кетуге бел буып жүр. Ол бiздiң өз бетiмiзше көмектескенiмiзге де қарыздар болуға әзiр. Жоспарлы түрде толық ұлықсатпен жасалынбаған экспериментте, оның позициясын әлсiретедi. Балқия арқылы азды-көптi тәжiрибенiң қорытындыларын да бүлдiрсек, Айбар қайда барады, өзiнен-өзi келiп бауырымызға енбей ме? – деп тартымды да тапқыр ойын бiлдiрдi.

	Қарқылдай күлген Талас, салалы саусақтарыменен Қарабектiң арқасынан қағып:

	– Жарайсың бауырым?! Сөздерiңде дәлел мол. Мен айтқандарыңның бәрiне де келiстiм. Осылайша ол баланың басын бiраз қатырып алғанымыз жөн. Сонда оның өзi де, байлаулы бұзаудай, басын шұлғып тұрады. Өйткенмен де, сақ бол?! – деп тағы да ескертiп қойды.

	Қарабек күні бойы ойланған мазасыз ойларының тап осылай шешiлетiнiн, тiптi күтпеген едi. Директордың бұл мәселе жайлы осыншама аунап түсерiне көзi жетпей келген. Сондықтан болар, қазiр оның iшкi қуанышында шек жоқ. Ендi ол соны аңғартып алмауға тырысып:

	– Оған алаң болмаңыз?! Барлық iстi сауысқаннан да сақ жүргiзуге тырысамын. Сiз, әлi де шаруа iстейсiз бе, жоқ әлде қайтасыз ба? – деп орнынан қозғалақтай бастады.

	Шұңғылы терең креслодан созыла көтерiлген Талас та:

	– Жарайды, осылай келiстiк. Менің бiраз iстейтiн әлi шаруаларым бар, – деп сәл ойланып қалды да, – Марданды «құрметтi» демалысына жiберсем бе деген ойым бар. Үстiнен арыз айтып қыңқылдаушылар да көп. Оның үстiне жасы болса жетпiстi де аттап бара жатыр. Бiрақ өз еркiмен кеткiсi жоқ. Не iстерсiң?..

	Қаздиған бойы орнында тұрып қалған Қарабек:

	– Қолыңыздан келсе мұныңыз өте орынды екен. Бiрақ Мардекеңнiң байланыстары мықты ғой. Байқамасаңыз өзiңiздi сүрiндiрiп те кетуi әбден ықтимал, – деп жаңашырлық сезiммен сақтық айтты.

	Столына қарай бара жатқан Талас қолын сiлтеп:

	– Бұл күнде оңайшылықпен шешiлетiн ештеме де жоқ. Барлығы да таныстық, туыстық, құдандалық, рушылық пен жершiлдiк жайлап кеткен заман. Жә-ә, әзірше бұл да көңілде жүрген ой ғой. Қажет бола қалса кезiнде ақылдаса жатармыз, – деп бұл әңгiменi онан ары созғысы жоқ екенiн аңғартты.

	– Сенiмiңiзге рақмет, Талас Қорғанұлы, – деп өзінің түсiнгiштiгiн аңғартқан Қарабек те, iш тарта сөйлеп, – Мен онда жұмысыңызға кедергi жасамай кетейiн...

	Қипақ қағып бiраз тұрды да, ол есiкке қарай бұрылды. Талас та өз ойларымен болып, үлкен столына шынтақтай сүйенiп жайғасып жатты. Директоры қайыра оған үндемеген соң, Қарабек басқан дыбысын бiлдiрмеуге тырысып кабинеттен жайлап қана шыға бердi. Коридорда жан жоқ екен. Сағатына қараса, кешкi жетi болып қалыпты. Асыға басып төменге түстi.



	IV

	Айбар жаңеректе операциядан шыққан. Ол жұмыс бөлмесiнде бiраз тынығып демiн алды да, столының үстiне дайындап қойған кiшкентай шайнектен құйып, екi кесе шайды асықпай iштi. Уақыт зымырап өткен сайын ойы онға бөлiнiп, бiр орнынан жылжымай қалған тағы да өз шаруасының жағдайын бағдарлады.

	«...Бұл қалай? Тырс етiп ләм демей қойғандары несi? Таласпен сөйлескенiме де мiне жарты ай болып қалды. Таласта да, Қарабекте де үн жоқ. Тәжiрибе жүргiзуге келiскендей едi. Бiрақ арнайы ұлықсатын беруге келгенде, тежелiп қалғандары қалай? Қой, бүйтiп құрдан-құр уақыт өткiзуге болмас. Барып Бектұрмен сөйлесiп көрейiн...»

	Ол осы түйiнге келдi де, сағатына қарап уақытты байқады. Жұмыс аяғына дейiн, әлi де бiрсыпыра мезгiл бар екен. Ол жылдам жиналып орнынан тұрды. Керек болар деген қағаздарын алды да, эксперимент бөлiмшесiнiң меңгерушiсi Бектұрға келдi. Ол кабинетiнде өзi ғана отыр екен. Айбарды жылы шыраймен қарсы алып орындық ұсынды. Бектұр орта жасқа келiп қалған бет әлпетi ашық адам. Оның кере қарыс маңдайы, қызыл шарайлы бидай өңiне жарасып тұрады. Бектұрдың келбетi мен тұлғасы Айбарға да ұнайтын. Бiрақ жақындай түсіп қарағанда аңғарылатын бiр ғана кемшiлiгi бар едi. Зер салып қарамаған адамға, ол да байқала бермейтiн. Әйтсе де Айбар кездескен сайын, Бектұрдың тереңде жатқан осынау жұмбағына үңiлгендей болып қайтатын. Бүгінде оның күлiмдеген жүзi жылылық байқатқанмен, торсықтай керiлген шекесiнiң терiлерi тырсылдай түсіп, қағанақтың қабындай жарыла жаздап тұр екен. Бектұрдың жүзiне манадан берi телмiре түсіп қарап қалған Айбар, өз ағаттығын ендi ғана аңғарғандай жанарын тайдырып әкеттi.

	Оның бұл қылығына ыңғайсызданып қалған Бектұр да:

	– Ие-е, жол болсын. Жағдай қалай? – деп сөзге тартты. Айбар да барынша жылы шырай берiп:

	– Бек-аға, менің жырым да, сырым да бiреу-ақ қой. Маған тәжірибе жасауға ұлықсат бұйрық келген жоқ па? Сол жағдайды өзiңiзбен әңгiмелесуге келдiм, – дедi.

	Бектұр еңсесiн көтере жайғасып отырды да:

	– Жоқ! Ондай бұйрық болған жоқ. Бiрақ өзiңдi «экспериментке шыққалы жүр» деп естiгенмiн, – деп жайбарақаттана жауап қатып, – сенiң келуiңдi күткенiме бiраз уақыт болып қалды...

	Айбар естiгенiне қатты толқып:

	– Апыр-ау, бұл мәселенi өзiңiз-ақ шеше берушi ме едiңiз? Оны мен бiлмеппiн. Бек-аға, мың да бiр рақмет! Қандай тамаша болды, – деп кемерiнен аса шайқалып кеткен қуанышын жасыра алмады.

	– Бә-ә-ле, не рақметi бар...

	– Ендеше, тәжiрибемдi бастай беруiме болады екен қой.

	– Болғанда қандай?! Тек тәжiрибеге бiрыңғай кiрiсу үшін, клиникадағы жұмысыңнан босануың керек. Өйткенi эксперимент жасап жүргенде, клиникада iстеуге болмайды ғой.

	– Жақсы, жақсы.

	– Ол үшін жоғарғы жаққа бiлдiрудiң қажетi жоқ. Өзара Қарабекпен келiссеңдер жетiп жатыр.

	Қиналып жүрген шаруасы ойда жоқта оп-оңай шешiле салғанына сенер-сенбесiн бiлмей отырған Айбар:

	– Бек-аға, мынауыңыз тiптi ғажап болды-ау?! Шынымды айтсам, сенер-сенбесiмдi бiлмей отырмын. Тағы да мың да бiр алғыс, – деп Бектұрдың тырс-тырс етiп тұрған шекесiне көзi түсіп кеттi.

	Оған жымия күлiп қарап отырған Бектұр:

	– Сен аса қатты далбырама?! Тәжiрибеге шығатыныңды да дабыралатудың қажетi жоқ. Қайтесiң?.. Аңдап сөйлеп, ақырын бас та шаруаңды жүргiзе бер. Солай емес пе? – дедi.

	– Солай, солай...

	– Ендеше, осыған келiстiк.

	– Жақсы, Бек-аға.

	– Мен тарапынан қашан болса да, өзіңе деген көмекке әзiрмiн. Айбар жадырай күлiп:

	– Ойпыр-ай, Бек-аға, тай сұрап келген iнiңiзге ат мiнгiзгендей болдыңыз-ау, – дедi.

	– Апыр-ай, ә-ә?..

	– Айтып отырғаныма әлде сенiң күдiгiң бар ма?

	– Жо-жоқ, о не дегенiңiз?! Рақмет! Қарабекпен келiсiп, экспериментке шығар күнімдi өзiңiзге келiп айтармын.

	Бектұр оң қолын созып:

	– Ертең шығамын десең де мен қарсы емеспiн. Бүгіннен бастап бөлiмшедегi көмек көрсететiн адамдарға айтып қоямын, – деп орнынан түрегеп Айбарды шығарып салды.

	Бөлiмшесiне келiсiмен-ақ, Айбар ары-берi жүгiрiп Қарабектi iздеп едi, бiрақ оны таба алмады. Жұмыстарын бiтiрген дәрiгерлер де қайтып кетiптi. Ол кабинетiне келiп, өрекпiген көңілiн басып бiраз отырды да, асықпай жиналып далаға шықты. Кiшi бесiн болып қалса да, күннiң қызуы қайтпаған екен. Көгiлдiр нуға малынған бар дүние толықсыған күйі жайнап тұр. Оған Алматының көктем шағынан жазға ауысар мерзiмi қатты ұнайтын. Көгiлдiр түстi аспанмен таласа көрiнетiн Алатаудың сипаты, бұл шақта тiптi керемет-ау. Айбар бiраз бойын жазып жүргiсi келiп, көшенi бойлай жаяулата жүрiп кеттi. Қарсы алдынан айдындана көрiнген Алатау, бүгін тiптi ерекше кербездене сұлай керiлiп жатыр екен...



	V

	Бүгін кiшiгiрiм операцияларды өздерi жасап жатқан жас хирургтерге бас-көз болып, таңертең кiрген Айбар операция бөлмесiнен ендi ғана шықты. Ол бiрден өткенде Бектұрмен болған әңгiменi жалғастырмақ болып, тура Қарабектiң кабинетiне қарай тартты. Есiктiң тұтқасына қолы тиген бойы қақпастан iшке енiп едi, Қарабек пен Балқия сыбырлай сөйлесiп, қызу әңгiме үстінде екен. Айбар да не iстерiн бiлмей, тосыннан кiрген одан Қарабек пен Балқия да абыржып қалды. Осынау қас-қағымда ыңғайсыз сәттi сейлтпек болған Қарабек:

	– Жоғары шық, отыр. Кел-кел... – дедi. Ендi-ендi өзiне келген Айбар:

	– Сәлеметсiздер ме?! Сiрә, әңгiмелерiңiздi бұзып жiбердiм-ау деймiн. Қарабек пен Балқия жарыса жауап қатты:

	– Жо-жоқ...

	– О не дегенiңiз? – дестi.

	Мана-ақ орнынан түрегелiп кеткен Балқия:

	– Онда мен кетейiн, – дедi.

	– Жарайды, қорытындысын өзiм айтармын, – деп орнынан тұрып Қарабек, – өзiңде боласың ғой...

	– Өзiмдемiн, – деген Балқия жылдам басып шыға жөнелдi. Қайыра орнына отырған Қарабек:

	– Операциялар қалай, жүрiп жатыр ма? – дедi.

	– Барлығы да дұрыс, – деп жауабын қысқа қайырған Айбар, – мен осыдан бiрер күн бұрын Бектұрмен сөйлескен едiм. Бiрақ менің тәжiрибемдi бастауыма ұлықсат әлi түспептi. Бекең «өзара-ақ шешпеймiз бе» дегендi айтады. Соны өзiңмен ақылдаса келдiм...

	Қарабек күлмiң қағып ойнақшыған көздерiн тоқтата алмай:

	– Дұрыс-дұрыс... ақылдасқанға не жетсiн. Тәжiрибеңдi бастап кетпей, неге осыншама кешеуiлдетiп жүргенiңдi мен де түсiнбеймiн. Ертең бастап кетсең де еркiң. Клиникадағы жұмыстарға алаң болма, өзiмiз бармыз ғой, – деп шешiмiн де кесiмiн де бiрақ айтты.

	– Апырай, ә-ә, кiдiртiп жүрген өзiм екем ғой, – деп сасқалақтап қалған Айбар, – Асқазанға операция жасау, жалғыз өзiме қиын болады ғой. Көмекшiнiң жағдайы қалай болар екен?

	Орындығына шалқалай түсіп денесiн түзеген Қарабек:

	– Барлығы да болады. Мен тұрғанда ештемеден саспа! Тек тәжірибеңдi сапалы жасауға тырыс, – дедi.

	– Рақмет, рақмет Қараке?! – деген Айбар жадырай күлiп; – Адамдар бiрiн-бiрi түсiнген жерде, сiрә қиыншылық атаулы ұмыт қалар?! Мен Бектұрға да, өзiңiзге де сансыз алғысымды айтпақпын...

	Қарабек күлiмдей қараған күйі:

	– Алғысыңның көкесi алда, әуелі iске кiрiсейiк. Бәрiмiздiң де уқалап жүргенiмiз бiр терiнiң пұшпағы емес пе? Оны менiкi, сенiкi деудiң не қажетi бар. Жұмыла кiрiсiп пайдалы iстiң қорытындысын шығарайық. Мiне, бiр-бiрiмiзге алғысты сонда айтамыз. Бүгін клиникадағы шаруаларыңды ретте де, ертеңнен қалмай iске кiрiс, – дедi.

	Айбар шынайы ризашылықпен қолын созып:

	– Рақмет Қареке, онда мен кеттiм, – деп орнынан тұрды да жылдам басып кете барды. Қарабек алдында тұрған телефонның құлағын көтерiп, нөмiрлерiн тердi де:

	– Балқия, дереу маған келiп кет, – дедi де телефонды қоя салды. Төменгi қабаттан көтерiле салған Балқия:

	– Ие-е, не болып қалды, – деп манағы өзінің орнына отырып жатты. Масайрай сөйлеген Қарабек:

	– Жаңа ғана оны да риза етiп жiбердiм. Көрдiң бе?! Бағанағы айтқан тапсырмаларды бұлжытпай орындасаң, сенiң де сұрағаның болады. Тiптi оған қам жемей-ақ қоюыңа болады, – деп Балқияның бiлегiнен сипады. Шынайы елiтiп қалған Балқия да:

	– Қаракем-ай, жiгiтсiң ғой, – дедi.

	– Балым, түсiнемiн, жiгiттiгiмдi сенен артық ешкiм де бiлмейдi, – деп әзiл араластырған Қарабек: – Байқап отырсың ғой, менен жомарт, менен кiсiлiктi кiм бар?! Қолдан келсе ыңғайын тауып адамдарға көмектескенге не жетсiн. Манағы айтқан уәдемiз орнында ғой, – деп орнынан көтерiле берiп, Балқияны да қолынан тартып тұрғызып алды. Белiнен қысып, бауырына басты.

	– Қойыңызшы, бiреу-мiреу келiп қалады, – деген Балқия да оған наздана қарап, – жақсы, мен кете берейiн...

	– Мiне солай, келiстiк қой.

	– ?!

	– Неге үндемейсiң?

	– Қарабек-ау, үндегенде мен не дейiн, уақыт көрсетер... Оған сынай қараған Қарабек:

	– Жарайды, онда шаруаларыңа кiрiсе берiңдер, – деп кабинетiнен Балқияны шығарып салды. Сәл-пәл ойланып қалған Қарабек: «...Анадағы Таластың айтқан секемiн де ескергенiм жөн-ау. Сонда қалай, мына отырған мен... Балқияға сенбеуiм керек пе?! Қой тәйiрi, онда кiмге сенбекпiн. Күнәра бастарымыз жастықта табысып жүрген оттан ыстық сезiмдерiмiз қайда қалмақ. Қой Қарабек бүйтiп шатылма?! Әрберден соң бұл iске өзi үшін кiрiспей ме? Ие, солай... сөз жоқ, өзi үшін кiрiседi».

	Ол осы тұжырымға тоқтағандай болды. Оның барлық ойы шамасы келсе, Айбарды өзiнен-өзi көнетiндей етiп, мынау дүниеге келмек жаңалыққа ортақ иелiк етпек. Кейде ол тiптi өзiменен-өзi қалып ойлағанда, Талас пен Айбардың өздерi ғана иемденiп кетпеуiн де жан-жақты қарастырады. Сондықтанда ол екеуiнiң тура қатынас жасауларына барынша кедергi жасап, олардың арасында өзi жүрмек...



	VI

	Айбар мен Балқияның эксперимент жасауға шыққандарына да бiр жұмадай уақыт болып қалды. Осы күндерi олар, барлық керек-жарақтарын ұқыпты түрде дайындаумен болды. Тек иттiң ыңғайлы-ау деген тұқымын тосуға үш-төрт күн уақыттары кеттi. Қандай шаруаның болмасын өзiне тән қиыншылығымен қоса, Айбардың анық бiр байқағаны сол жұмыстарды орындап жүрген адамдардың психологиясы мен мiнездерiне мән бермесе болмайтын сияқты. Тәжiрибе жасайтын иттердi әкелетiн жiгiттерге де өтiнiшiңдi адамша жасамасаң, өзара дұрыс түсiнiсе алмасаң, тәжiрибенiң қарқыны онша болмайтындығын, ол соңғы күндерi әбден аңғарғандай.

	Балқияның көмекшi ретiнде қимыл әрекеттерi де жаман емес. Барлығын да тап-тұйнақтай етiп, пайдаланылатын материалдарын стерилизациядан өткiзiп те қойды. Айбар да сырттай жақсы бiлетiн экспериментальдық бөлiмшедегi адамдар да, қолдарынан келетiн көмектерiн аяп қалатындай түрлерi жоқ. Жалпы айтқанда Айбарға алғашқы күндердiң бет-алысы, тiптi де жаман емес тәрізді. Мүмкiн бұған оның адамдармен iштей тiл табысып кететiн ашық-жарқын мiнезi, жанындағылардың жан дүниелерiн түсiнуге тырысатын кiшiпейiлдiлiгi де көмектескен болар. Әйтеуiр бойында жасандылығы жоқ, осынау сабырлы, жiгiт ағасы болып қалған адамды, айналасы өздерiнше бiр жылылықпен қатынас жасауға тырысатын. Мұны Айбар да жақсы түсiнетiн...

	Бүгін екiншi жұманың алғашқы күні. Айбар мен Балқияның келiсiмдерi бойынша алғашқы тәжiрибелерiн бастамақ. Ертерек келген Балқия бiрден сақадай сай етiп дайындап қойған құрал-жабдықтарын шығарып, жылжымалы шағын үстелдi операцияға әзiрлей бастады. Кеше Айбар екеуi алдын ала көрiп, таңдап алған қысқыштардың неше түрлерi, әртүрлі инелер, қандауыр (скальпель), қайшы, не керек әйтеуiр операцияға қажет алуан түрлі құралдарды рет-ретiмен жайғастырып жатыр.

	Айбар жанындағы көмекшiлерiмен операцияға арнайы әзiрлеп қойған иттi келiп көре бастады. Бұларға салқын қарап, жақтырмай тұрған иттiң көздерiнде бiртүрлi бiр мұң бар сияқты. Ол жанына келген адамдарға бейтарап қана қарап, еш қимылсыз басына түскен iске түйсiгiмен мойын ұсынғандай. Денесi орташа қана шымқай қап-қара түстi иттiң, маңдайы мен төсi аппақ екен. Айбар мұны өзiнше iштей жақсылыққа жорып қойды. Оны қайран қалдырған мынау тiршiлiк иесiнiң көзiндегi сан-алуан сауалға ұқсас көзқарасы едi. Оның жанарына шоғырлана түскен үреймен қоса, әлденеден сезiктенушiлiк, жалынышқа ұқсас амалсыздық, өзiне төнiп тұрған қиыншылықты түйсiгiмен сезiне тұра, оған ерiксiзден-ерiксiз мойын ұсынушылық, соған қарамастан бар болмысымен қарсылық көрсеткен жақтырмаушылық та анық байқалып тұрғандай. Айбарды ес бiлгеннен берi қайран қалдыратын бiр жай, қолға үйренген үй жануарларының iшiнде әсіресе иттiң, жылқының, түйенiң, көз жанарларындағы нендей жағдайда болмасын, ерекше сезiнушiлiк әсерлерi едi. Бертiн келе ол, биология мен медицинаны тереңдей ұқтырған, тiршiлiк сырларына қаныққан сайын, жануарлар әлемiндегi байқалатын түйсiктi әрекеттерге ерекше мән берiп қайран қалатын. Әлi айқындала қоймаған, осынау бiр тiршiлiктiң жұмбақ сыры оны әркез алай-дүлей күйге түсiретiн. Осындай әсермен қас-қағымдай ғана сәтке ой жүгiрткен Айбар:

	– Ақтөс, Ақтөс, – деп өзiнше ат қойып үн қатып едi, қозғалмай тұрған ит оған көз жанарын аударып қана қараған болды. Тәжiрибеге пайдаланылатын жануарларды бағып-қағатын Мария тәтей:

	– Бейшаралар... бұлардың барлығы да сезедi. Өзiнше қорғанғаны ғой, әйтпесе сондай естi, жақсы ит. Өнбе жас, өнбе денсаулығы таза. Байқайсыздар ма? Үстiндегi жүндерiнде кiршiк жоқ, жылт-жылт етедi, – деп өзінің жақсы иттi алғашқы тәжiрибеге арнайы таңдап, тiлеулес екендiгiн айтты.

	Айбар да иттi ұнатып тұрғанын сездiрiп:

	– Рақмет, Мариям тәтей... сiздiң тiлеулестiгiңiздi көрiп тұрмын.

	Алғашқы операцияға өте бiр жақсы иттi таңдаған екенсiз, – дедi.

	Мариям тәтей өзінің ақ адал көңілiн, Айбардың дұрыс түсiнiгiне риза болып:

	– Рақмет ұлым! Адам үшін жақсылық iздеген жандарға кiм де болса өз қолынан келген көмегiн аясын ба? Ұнаса болды, – деп шаруасына кiрiсе бастады.

	Айбар да:

	– Онда морфи егiп, операцияға дайындай қойыңыз? – дедi.

	Мұндағы алуан түрлі тәжірибеге көмектесетiн жандар көптен iс-iстейтiн, өз мiндеттерiнiң сыры-қырын шебер түсiнетiн, әбден кәнiгi мамандар болатын. Мұны жақсы бiлетiн Айбар, басқа ештеме айтпай iшке енiп кеттi. Екi жерге тәжiрибе жүргiзетiн операциялық столдар қойылған бөлменiң iшi әжептәуiр кең болатын. Оның бiрiн қазiр операцияға дайындап қойған Балқия, анадайда тұрған екi тәзикке белгiлi мөлшерде мүсәтiр спиртi қосылған арнайы хирургтiң қолдарын жууға дайындалған суды құйып әзiрлеп жатыр. Айбар барып операция столы мен наркоз беретiн аппаратты тағы да бiр тексерiп шықты да:

	– Иә-ә, Балқия, қалай? Дайынбыз ба? – дедi.

	– Барлығы да дайын сияқты, – деген Балқия, – Айбар Ахметұлы, жүрiңiзшi, әзiрленген құрал-саймандар дұрыс па екен, – деп стерилизацияланған ақ дәкенiң үстіндегi қабатын ашып, рет-ретiмен тiзiп дайындап қойған құрал саймандарды көрсете бастады.

	Зер сала ұқыппен қарап шыққан Айбар:

	– Жақсы, барлығы да дұрыс! Тек қысқыштарың аз емес пе? – дедi.

	– Жетуге тиiстi, – деген Балқия, – Қажет болып қалса, құралдардың артығы автоклавта дайын тұр.

	Айбар сәл ойланып:

	– Онда, жақсы екен, – дедi.

	Оның алғашқы тәжiрибеге қобалжып жүргенiн айтпаса да түсiнген Балқия жадырай сөйлеп:

	– Айеке, ешқандайда саспаңыз! Иттерге тәжiрибе жасауға әбден-ақ үйренiп болғамыз. Бектұрдың экспериментiне де бiраз көмектескенмiн, – деп өз iсiн жақсы бiлетiнiн аңғартты.

	Айбар:

	– Наркоз берудi бiлесiз қой? – дедi.

	– Бiлгенде қандай?! Оның ешқандай қиындығы жоқ. Ол жағына қам жемеңiз, – деп күлiмсiрей қараған Балқия, – тек операцияңызды қатырып жасасаңыз болды. Басқа ештемеге де алаңдамаңыз...

	– Рақмет, Балқия?! Сiздiң тәжiрибелi болғаныңыз менi қатты қуантып тұр, – деген Айбар өзінің әлсiздiгiн ашық мойындап, – Тiптi, иттiң iшкi құрылыстарын бiрiншi рет көргелi тұрмын. Ол жағынан да өзiңiз көмектесерсiз...

	– Ә-ә, оған саспаңыз?! Бiз оны бес саусағымыздай бiлемiз. Айбар шынайы ризашылық сезiммен:

	– Бұныңыз өте жақсы болды. Ендеше сiзге мен жасалынатын операцияның жолдарын сәл-пәл айтып берейiн, – деп мана әзiрлеп қойған асқазан суреттерiн, бос тұрған операция столының үстiне қаз-қатар жайып тастады да, тәжiрибеде сыналмақ жаңа әдістiң ең негiзгi тетiктерiн қысқаша айта бастады.

	Бар зейiнiмен тыңдаған Балқия:

	– Қалғанын операция үстінде үйренермiн. Сiз барып қолыңызды жуа берiңiз, бiздер иттi дайындап наркозға қосайық, – дедi де анадайда тұрған сұйықтықтың iшiндегi кеңiрдекке сұғатын арнайы трубканың бiр-екеуiн алып жатты. Алғашқы наркозды бiрге жасағанды жөн көрген Айбар, столдың үстінде төрт аяғын керiп иттi байлап жатқан Мария тәтейдiң жанына келдi. Олар ұйқыда жатқан иттiң аузын кере ашып, салақұлаш болып ұзара түскен тiлiн езуiнiң бiр жағына салақтатып қойды да, трубканы еш қиындықсыз лып еткiзе ағаш кеңiрдекке сұғып жiбердi. Ит бiрден жаңағы қойған трубка арқылы емiн-еркiн дем ала бастады. Балқия аппараттағы ұйықтататын газ бен оттегiнiң мөлшерiн тексердi де, кiдiрместен өз шаруаларына араласып кеттi.

	Айбар кәдiмгiдей, еш ережесiн бұзбай, қолдарын алма-кезек екi тегештегi суға жуып, Балқияның жанына келдi де құрғатылған қолдарын спиртпен шайған соң, стерелизацияланған арнайы халатты киiп, тұмсығына мәрлiден жасалған масканы байлатты. Кәдiмгi адамға жасалынатын операциядағыдай барлық тәртiп те, ережелер де бұлжытпай орындалуда. Айбар мен Балқия бiрiн-бiрi iс-қимылдарынан-ақ түсiнiсiп, операция столының екi жағына тұра-тұра қалысты да, өз iстерiне тiкелей кiрiсiп кеттi. Иттiң iш қуысын лып еткiзе ашысымен-ақ, Айбар iшкi мүшелердi жеке-жеке саусақтарымен сипалап тексерiп шықты. Оны алғаш көргендiктен болар, қатты таңырқатқан иттiң асқазаны едi. Өйткенi, оның формасында да, жатқан қалыбында да адамдiкiнен ешқандай айырмасы жоқ десе де болғандай. Бұған ол iштей қуанып қалды. Асқазанның кiшi қапталын басып, өт жолдары мен бауыр жатыр. Кәдiмгiдей қоңырқай түстi былпылдаған қалыбы, сәл-пәл жұқалау сияқты болып көрiндi. Асықпай тексерiп шыққан Айбар, iш құрылысынан ешқандай бiр кәдiк таппады. Барлығы да өзi бiлетiн қалыпта, iркес-тiркес жалғасып жатыр...

	Осының бәрiн Айбар, көп жылдан берi қадетiне айналған аса нәзiк қимыл-әрекетерiмен тексерiп шықты да:

	– Ал кәнеки, Балқия, дайын болсаңыз бастайық, – дедi.

	– Iске сәт! – деген Балқия: – Сiз маған операция жолдарын айтып тұрамын дегенiңiздi ұмытпаған боларсыз...

	– Жо-жоқ! Мiндеттi түрде, оған қам жемеңiз?!

	– Жақсы, тағыда iске сәт.

	Айбар иттiң iш қуысынан тек асқазанды қана сыртқа шығарып алды да, басқа мүшелердi жатқан орнынан қозғамай-ақ дәкемен жауып қымтап тастады. Ендi тiкелей асқазанмен жұмыс iстеу үшін, қолына киген резеңке биялайын спиртпен сүртiп:

	– Мiнеки кәдiмгiдей, ең әуелі асқазанның етек жақын босатып аламыз, – деп ширақ қимылмен асқазанның екi қапталындағы қантамырларын бiрiнен соң бiрiн қысқаштармен қысып, байлап, кесiп, ұлтабардың ұшын да босатып алды. Операцияның бұл кезеңдерi өзiне бұрыннан таныс Балқия да, хирургке не керек екенiн созған қолынан-ақ танып, көз iлестiрмей мiнсiз көмектесiп тұр. Осылайша сәттi басталған қимыл әрекеттерiне, әзірше екеуi де риза сияқты. Алдарында атқи аққан бiр тамшы қан жоқ. Пайдаланған дәкелерiн құп-құрғақ күйі жұмыс iстеу, Айбардың хирург ретiндегi аса бiр ерекшелiгi болатын. Ол босатып алған қолындағы асқазанның етегiн кере жазды да:

	– Осынау тұстан кесемiз. Асқазанның кiшi қапталына ұзындау қысқыш берiңiз... Үлкен қапталға қысқыштың қысқалауын ұсынған Балқия:

	– Осы сынық сызық боймен кесесiз қой, – дедi.

	– Әуелі ұлтабардың ұшына да қысқаш қойып алайық.

	– Мiнеки, – деп ол екiншi қолындағы қысқашты ұстата қойды. Айбар көз iлестiрмей асқазанның шағын бөлiгiн алып тастады да, ұлтабардың ұшын үш қабаттай бүре тiгiп, таза дәкемен орап әзірше былай қойды. Сонан кейiн кiдiрместен, бiрден сынық сызық арқылы пайда болған асқазан етегiндегi конусты да тiге бастады.

	Қас қақпай қарап, өте жақсы көмектесiп тұрған Балқия:

	– Үйбай-ау, мынауыңыз... қыз емшек тектес бiрдеме болып шықты ғой, – дедi.

	Мырс ете қап күлiп алған Айбар:

	– «Емшек» деп айдар таққанымыз бола қоймас! Геометриялық фигуралардың өз атымен атасақ, мұны конус деген жөн, – деп жадырай күлiмсiреп бойын жазды.

	– Жарайды. Конус десек – конус-ақ дейiк. Ендi, мұнан ары не iстеймiз?

	– Осы конусқа ұлтабардың ұшын сұғындыра жалғастырып, iздеп отырған клапанымызды жасаймыз...

	Бар зейiнiмен Айбар, әрбір iсiн анықтай Балқияға айта тұрып, операцияның кезең-кезеңiне iркiлмей ауысып iстей бердi. Олар операцияны асықпай баппен жасағанның өзiнде де, көп ұзаққа созбай аяқтауға жақын қалған едi.

	Балқия сәл ғана ұмсына түсіп:

	– Айеке, анастомозыңызды тексерiп көрiңiзшi? – дедi. Сырты жылтыр қабатын тiгiп болған Айбар;

	– Мiнеки.., – деп екi саусағын сұғып кере тексерген күйі Балқияға қарап:

	– Келiңiз?! Жақын келiп өзiңiз тексерiңiз...

	Алма-кезек саусақтарымен тексерiп шыққан Балқия:

	– Анастомозыңыз өте жақсы?! Ендi операция осымен бiттi емес пе?

	– дедi.

	– Әрине, – деген Айбар iш қуысын жабуға ыңғайланып, – бiздiң жасаған әдісiмiздiң бұл түрi, негiзiнен тек Бильрот I қана алмастыруға тиiстi. Ал Бильрот II орнына, әдісiмiздi мүлдем өзгертiп қолданамыз. Жарым-жартылай Ру-дың модификациясын пайдалана отырып, әдеттегiдей ұлтабардың ұшын тастай ете бекiтiп тiккен соң, жиырма сантиметрдей ұзындықта кескен аш iшектiң ұшын әкелiп, асқазанның етегiндегi конусқа тап қазiргi жасағандай етiп сұғындыра жалғастырамыз. Ұлтабардың қиылып қалған ұшын У тәрiздес етiп аш iшектiң төменгi жағына жалғастырғанда, сырттай қарағанда кәдiмгi Рудың модификациясына ұқсайды.

	Зейiн қоя тыңдаған Балқия:

	– Ә-ә, дұрыс, түп-түгел-ақ ұққан сияқтымын. Өте қарапайым да, өте оңай екен. Оның үстiне анастомоздың ерекше берiк болатыны, бұрынғы әдістердiң қай-қайсысымен де салғастыруға болмайды екен. Әдісiңiздiң бұл да бiр артықшылығы болса керек, – дедi.

	– Аса дұрыс байқадыңыз, – деген Айбар оның ойын құптай сөйлесе де. – Әзірше әлiптiң аяғын күтейiк. Асықпасақ аз қалды. Мақсатымыздың мәнiн тәжiрибенiң қорытындысы көрсетер...

	Осылайша олар жайбарақат әңгiмелесе тұрып, иттiң iш қуысын да тiгiп болды. Манадан берi әлсiн-әлi келiп көмектесiп жүрген Мария Ивановна, операция аяқталып қалғанда-ақ наркоз аппаратын ажыратып, әлi ояна қоймаған ит кеңiрдегiндегi трубка арқылы өзi дем ала бастаған едi. Мария шешей әбден тәжiрибеленiп алғандықтан болар, мұндай ұсақ-түйек көмектердi айтқызбай-ақ өзi бiлiп iстей бередi...

	Айбар анадайда тұрған қолжуғышқа қолын жуып болды да, үстіндегi халатын шешiп жатып:

	– Қанша уақыт болды? – деп операцияның өткен жалпы мерзiмiн бiлгiсi келдi.

	Оның ойын жақсы түсiнiп тұрған Мария шешей, сағатына қарап сәл кiдiрiп барып:

	– Таза операцияға кеткен уақыт қырық минуттай қана, – деп өзінің ризашылық сезiмiн де аңғартқандай болды.

	Айбар:

	– Онда, дұрыс екен, – дедi. Оның жанына келген Балқия:

	– Операциядан кейiн ем қолданамыз ба? – деп қолындағы журналын парақтай түсіп аша бастады.

	Айбар оған бұрыла қарап:

	– Мiндеттi түрде! Операциядан кейiн адамдарды қалай күтетiн болсақ, сондай етiп емдеуiмiз керек. Әйтпесе iстеген iсiмiз, бос әурешiлiкке айналады. Екi күн қатарынан ешқандай тамақ та, бiр тамшы су да берiлуге тиiстi емес. Керектi «парэнтерально» яғни, күніне бiр мезгiл қантамыры арқылы система қоямыз, – дедi.

	Балқия:

	– Кәдiмгiдей, белок, гемодез, глюкоза, витаминдер құямыз ғой, – дедi.

	– Тура!

	– Мөлшерi ше?!

	– Жалпы көлемi бiр жарым-екi литрден кем болмауы қажет.

	– Жарайды. Ал екi күннен кейiн ше?

	– Күніне екi-үш мезгiл су ғана iшкiземiз.

	– Антибиотиктер ше?

	– Қазiрден бастау керек. Алты рет пенициллин, екi рет тәулiгiне стрептомицин жасалынатын болсын.

	Жазып жатқан қағазына жеке-жеке жасалатын әрбір мерзiмдi де көрсетiп қойды.

	Балқия түп-түгел етiп Айбардың айтқандарын қолындағы журналына жазып алды да:

	– Ауырсынуын басатын дәрiнiң керегi жоқ па? – дедi.

	– Неге? – деп оған таңырқай қараған Айбар. – Итте жан жоқ дейсiз бе? Әрбір алты сағат сайын екi миллилитрден морфи егудi ұмытпаңыздар?! – Ол тағы ненi ұмыттым дегендей бiрсыпыра ойланып тұрды.

	Балқия да оны жақсы түсiнiп:

	– Осымен ендi бiткен болар. Ештеме де ұмытылған жоқ қой? – деп Айбардың жүзiне қарап пысықтай түсті.

	– Бәрi де дұрыс, тек айтылған емдердi ұқыпты түрде жасауымыз керек. Айтпақшы, – деп Мәрия шешейге қарай бұрылған Айбар, – Сiзден өтiнерiм сол, мүмкiншiлiгi болса Ақтөстi жеке клеткаға орналастырыңызшы?

	– Әрине, Айбар Ахметович, оған қам жемеңiз?! Алғашқы күндердегi күтімге барлығымыз да қолымыздан келгендi аямауға тырысамыз.

	– Рақмет.

	Мiне, осылай бiрiншi эксперимент те жасалып болды. Айбар көмектескен адамдарға жылы-жылы сөздерiн айтып алғысын бiлдiрдi. Өзi киiмдерiн ауыстырып киiндi де, институтқа кеттi. Бiрақ күні кешке дейiн неше рет келiп, иттiң жағдайын жиi қадағалаумен болды. Бүгін ол үйiне тым кеш қайтты. Оның көңіл күйі көлдей толқып, алғашқы тәжiрибесiнiң амандығын тiлейдi.



	VII

	Бұл күндерi Айбар негiзiнен тәжiрибе жұмыстарын түске дейiн iстеп тастайды да, түстен кейiн институттағы қоғамдық қызметтерiмен айналысып жүр. Соңғы жылдары қатарынан бiрнеше жыл, институттың партия ұйымының «партконтролiнi» мүшесi. Мiне, осы комисияның құрамында бес адам, бiрқанша күндерден берi институттың ғылым саласындағы кемшiлiктерi мен жетiстiктерiн тексеруде.

	Кешеден берi Айбардың бiр байқағаны, тексерудiң астыңғы ақысында, орын алып отырған кемшiлiктердiң әлеуметтiк мәнiн ашудан гөрi, директордың ғылым саласындаңы орынбасары Мардан Есiмбековтың жеке басына шұқшия түскендiк бар сияқты. Осы жағдайдың алалығын Айбар, жаңа жиналардың алдында бiраз кабинетiнде отырып, өзiнше талдап ой елегiнен өткiздi.

	«...Әрине, Марданның кемшiлiгi жоқ деуден аулақпын. Бiрақ барлық жағдайды оның басына үйiп-төгу де коммунистiк принцип түгiл, жай адамгершiлiк сипатына да жатпаса керек. Адамға кемшiлiгiн көрсету өз алдына да, ақ-қарасын ажыратпай нақақ күйдiруден үлкен қиянат жоқ. Тiптi комиссия мүшелерiнiң Марданның өзiн шақырып сөйлеспегендерi де өрескел сияқты. Жоқ! Қазiр Марданды шақыртуым керек. Қалған жағдайлар онан кейiн өзiнен-өзi анықталар...»

	Ойша осындай тұжырыммен келген Айбар тез жиналып, комиссия мүшелерiнiң келiсiмi бойынша, белгiленген мерзiмнен қалмай әкiмшiлiк жағына келдi. Кешiкпей бiрден жиналған комиссия мүшелерi, осы сәтте бос тұрған директордың кабинетiне кiре бастады. Көп жағдайда ерекше шешiмдiлiк көрсетiп жүрген Қарабекпен сыбырласа сөйлесiп алған комиссияның бастығы Николай Иванович орнынан тұрып:

	– Тексеру бiттi. Өздерiңiзбен бiрге отырып анықталған фактiлердi, кеше Қарабек екеуiмiз қорытындылай келе мынау үш-төрт парақтың көлемiндегi қорытындыны жазған едiк. Ойлана оқып, қарап шығыңыздар! – деп машинкаға басылған қағаздарды әрқайсысына таратып бердi.

	Бөлме iшi бiр сәтке тып-тыныш болып тына қалды. Анда-санда тек қағаз сылдырлары естiледi. Асықпай оқып шыққан Айбар, манағы өз ойының тура екенiн көрiп отыр. Таспен басып жазылған қорытынды шешiмде, баяғы сол, әлсiздiң күштiге қарай ыңғайлана беретiн жағымпаздығы, күштiнiң өз мақсатына қажет еместi езуi, ашығын айтқанда соңғы жылдардағы орын алып отырған қоғамдағы келеңсiз қылықтар...

	«... Не iстесем екен?! Осылардан нем артық деп үндемей қоя салсам қайтедi? Қорғағалы отырған Марданымның да қасиетi шамалы?! Сонда не iстеуiм керек? Келiссеңдер қолдарыңды қойыңдар деген жоқ па?! Ертең iштей қинайтын ар сотына не деп жауап беремiн. Байқаймын мыналардың төртеуi де келiсiп алған сияқты. Жо-жоқ! Мен әдiлiне жығылсам, тек өзiмнiң iшкi тазалығым үшін жасауға тиiстiмiн. Қиянатқа күйіп жатқан Мардан ба, жоқ әлде басқа ма, онда менің қандай шаруам бар. Қалайдағы әдiлдiгiне бой ұрайын...»

	Ендi қана тiлге келген Николай Иванович пен Қарабек жарыса:

	– Қалай дейсiңдер?

	– Айбар сенiң пiкiрiңдi естiгiмiз келедi, – дестi.

	– Менің ойымша, – деп сәл ойланып қалған Айбар. – Бұл қағаздағы шешiмде, негiзiнде Мардан Есiмбековтың жеке басына көбiрек мән берiлген сияқты. Ал, комиссияға тапсырылған мақсат, жеке бiр Марданның өз басы қана емес, жалпы институт әкiмшiлiгiнiң ғылыми басшылықтағы кемшiлiктерiн көрсету едi ғой.

	Қарабек өзінің ескi әдетiмен қозғалақтай айналасына қарап алып:

	– Айбар Ахметович, өте дұрыс айтып отыр. Бiрақ, сол ғылым саласын, тiкелей басқарып отырған Мардан Есiмбеков екенiне мән бермей, iстi тым жалпылама түсiнетiн тәрізді. Институттың ғылыми саласындағы кемшiлiктi, ең әуелі соны басқарып отырған адамнан сұрамағанда, ендi кiмнен сұра демексiң? – деп сөзiн нығыздаңқырай бiтiрдi.

	Сабыр сақтауға тырысқан Айбар да:

	– Қарабек, оның жөн қой! Олай болса барлығымыз да жиын-терiн отырмыз, Марданның өзiн осында шақырып сөйлеспеймiз бе? – дедi.

	Айбарға қарап үндемей отырған қалғандары да:

	– Бiздер сөйлескенбiз.

	– Сөйлескен едiк.

	– Қайта-қайта сөйлесудiң не қажетi бар, – десiп шу ете қалды. Бастабында абыржып қалған Айбар:

	– Онда мен қайда едiм? – дедi.

	– Оны бiз бiлмеймiз, – деп кеңкiлдеп күлiп алған Қарабек, – барып өзiң сөйлесiп кел. Бiздер күте тұрамыз...

	Бiрден келiсiп:

	– Жарайды, – деген Айбар жайымен басып кабинеттен шығып бара жатты.

	Келсе Мардан өзiнде отыр екен. Сiрә, сезетiн болса керек, көзi кiртиiп қалыпты. Әйтсе де сездiргiсi келмей:

	– О-о-о, Айбаржан жоғары шық, – деп елеңдей қарап, елпек қаға қарсы алған Мардан; – Отыр. Иә, қалай... тексеру бiттi ме? Шешiмдерiңдi қабылдап та болған шығарсыңдар?...

	Оның құлазып отырған көңілiн анық байқаған Айбар:

	– Мен сiзбен сөйлесейiн деп келдiм. Алып отырған шешiмдерiңде бiржақтылық бар сияқты. Олар өзiңiзбен де сөйлесiптi қой, – дедi.

	Марданның қаңылтақтай тапалтақ денесi шүйкедей болып, құшықтау бiткен басындағы ақ қалпағының астынан, селеудей селдiреген ақ шашы анық көрiнiп тұр. Оның үйрек тұмсықты қоңырқай жүзi сәл жымиған қалыппен:

	– Олар сөйлеспек түгiл, менің қарамды да көрген жоқ. Сөйлесiп қайтсiн?! Менi жұмысымнан босату үшін, Таласқа керегi осы комиссияның шешiмi көрiнедi. Тегi аудандағы басшылармен келiсiп отырса керек, – деп мүләйiмсiген үнмен, томардай болып бүрiсе қалыпты. Ол Айбарға жапақ-жапақ қарап, «мүмкiн бiрдеме айтар ма екен» дегендей бiрсыпыра үнсiз қалды. Бұл жiгiттiң тура мiнездi, адал екенiн де жақсы бiлетiн. Созыла түскен үнсiздiктi бұзған Айбар:

	– Институттың партия жиналысында қаралған шешiмдi аудан басшылары қабылдар ма екен? – деп оның айтқан сөздерiн, аса құптап отырмағанын анық аңғартты.

	Iле жауап қатқан Мардан:

	– Е-е-ей, Айбаржан-ай, дұрыстықты, заңдылықты iздеп жатқан кiм бар дейсiң?! Сылтаурату үшін, оларға осы қағаз да жетiп жатыр. Жиналыста қараса жақсы болар едi-ау. Бiрақ олар оған жеткiзбеуге тырысады. Өйткенi онда екi ұшты әңгiмелер көбейiп кетедi. Бұларға ондай әңгiменiң не қажетi бар? – деп терең тыныстай күрсiнiп алды.

	– Мұны партия ұйымының хатшысы бiле ме екен?

	– Нина Сергеевна ма?

	– Ие.

	– Менiмше, бiлмейтiн болу керек.

	– Сонда қалай?..

	– Сонда, солай бауырым, – деген Мардан да нақаққа күйген жандай басын шайқап, күмiлжiген бойы сөзiн созғысы келмедi.

	Кетуге ыңғайланған Айбар:

	– Мәке?! Мен пiкiрiмдi бөлек жазамын. Шешiмнiң сыңыржақтау екендiгiн айтамын, – дедi.

	Орнынан ұшып тұрған Мардан, шап берiп Айбардың қолынан сүйiп:

	– Азаматым! Қарт адамын аялай бiлетiн жастардың бiрi өзiңсiң ғой. Рақмет! Сен өйтiп жазсаң болды, ол қағаздың ешқандай да күшi болмайды. Менi тiкелей қорғап қалушы өзің боласың, – деп қалбалақ қақты. Айбар ештеме деп үндемеген күйі, бiртүрлi бiр жағымсыз әсермен кабинеттен шығып бара жатты. Жол-жөнекей коридорда, оның ойына «бiздер сөйлескен едiк» деген жанындағылардың жалған сөздерiне қайран қалып келедi.

	«...Сонда бұл қалай?! Олар менi не себептi алдады? Әйтеуiр неге апарып соғарын кiм бiлсiн, өмiр сондай ылас, екi жүздi тiршiлiк дәуiрлеп-ақ тұр. Апыр-ау, осылардың «Мәке, Мәке...» деп жүргендерi кеше ғана емес пе едi. Жарайды, әркiм өз шарасына сыйғанын iстер. Менің де өз шешiмiм өзiмде...»

	Кабинетте тосып отырғандар, Айбардан ештеме сұраған жоқ. Бiрден алдында жатқан қорытынды қағаздың соңындағы өз фамилияларының тұсына қолдарын қоя бастады. Барлықтары да жадырай күлiсiп, тiптi кереметтей көңілдi сияқты. Қарабек қағаздарды жинап әкелiп Айбардың алдына қойды да:

	– Мiнеки, қолыңды қоясың ба? – деп танауын көтере айналасына қарады.

	Айбар көз жүгiртiп тағы да бiр оқып шықты да:

	– Бұларыңыз тым бiржақты шешiм, ұят емес пе? – деп жанында қап-қара болып түтiгiп тұрған Қарабекке де, басқаларға да алма-кезек қарап отырып қалды. Ешкiм де жауап қайырған жоқ. Қарабек iштей Айбардың ауа жайылып кеткенiн қалайтын сияқты. Ол шытынай түскен жарықшақты қалайда ұлғайта түсудi жан-тәнiмен-ақ қалағандай. Бiрден ол тына қалған тыныштықты бұзып:

	– Сен басқаға мораль оқығанды қой. Келiспесең өзің бiл?! Онда пiкiрiңдi астына бөлек жазуыңа да болады, – деп бұрыла бердi.

	Ашулана қараған Айбар да:

	– Жазамын. Мiндеттi түрде дұрыс емес екенiн көрсетемiн! – дедi. Отырғандар ендi ғана тiлге келiп:

	– Оны өзің бiлесiң?!

	– Пiкiрiңдi жаза қой.

	– Бөлек қағазға...

	– Содан кейiн Роза мынау қорытындының астыңғы жағына басып берсiн,– десiп гулесiп барып тоқтады.

	Айбар айтқанындай бөлек пiкiр жазды. Оны машинкамен ұқыптай көшiрiп, өзгерiске ұшыраған қорытынды қағаз да дайын болды. Ол қолын қойып болған соң, барлығы да әзiлдей күлiсiп мүлдем басқа әңгiменiң жөнiне көшкендей шұрқырай-шулап, үздiк-создық тараса бастады. Айбардың бұра тартқанына қуанбаса, ренжiп тұрған бiр де бiрi жоқ. Қайта өздерiнше мүсiркей қарап мұрындарын шүйiретiн тәрізді. Заманасы билеген адамдар жайы осындай. Бұл да бiр шешуiн күткен, күрмеуi қиын түйiннiң шиеленiсiп тұрған шағы болатын...



	VIII

	Айбардың көптен берi жұмысынан уақытымен шығып, үйiне мезгiлiнен ертерек келгенi осы. Оның келе жатқанын, тегi Нәзiкен терезеден көрiп отырса керек. Жолай поштаның жәшiгiнен газет-журналдарын алып, асықпай үшіншi қабатқа көтерiлген Айбар, құлыпқа ендi кiлт сала берейiн дегенде, айқара ашылған есiктiң арғы жағынан, жадырай күлiп қарсы алып тұрған Нәзiкен көрiндi. Айбар iшке енiп есiк жабылысымен-ақ, ақ құба өңi гүлдей жайнаған Нәзiкен ләм деместен, талдырмаш денесiн сұлық тастап күйеуiнiң мойнына асыла кеттi. Айбар да оның ерекше жұпарланып тұратын омырауына тұмсығын тыға түсіп, бар денесi балқып бара жатқандай болып сезiндi. Көптен шаруа-қаштылықпен дел-сал тартқан тұла-бойы да сергiп сала бергендей, тiптi қозғалғысы жоқ...

	– Жаным-ау, сен ұйықтап кеткен жоқсың ба? – деп рақаттана сыңғырлай күлген Нәзiкен, құшағын ашып күйеуiнiң жүзiне қарады.

	Толқи тұрып үн қатқан Айбар:

	– Үйде болғаның, тап осылай қарсы алқанын, ботам-ау, қандай жақсы болды. Бiр жасап қалдым ғой. Пәк сезiмнiң бетiнде, сiрә, жаңқадай қалғып кетсем керек, – дедi.

	Күйеуiнiң бетiнен сүйiп ризашылығын бiлдiрген Нәзiкен, әдемi бiр назды үнмен:

	– Мен де, мен де, – дей бердi.

	– Бақытты бол, – деген Айбар да оның жүзiнен сипап еркелеттi де, аяқ киiмiн шешiп iлгерi қарай кеттi. Тотыдай құлпырып жан ләззәтiн сезiнген Нәзiкен, елiктiң лағындай ойнай басып ас үйiне қарай беттедi.

	Лезде-ақ киiмдерiн ауыстырып, жуынып-шайынып шыққан Айбар:

	– Балалар әлi келген жоқ па? – дедi.

	Жылдамдата дастарқанын жайып жатқан Нәзiкен:

	– Оқуларында ғой. Кәнеки отыра қал. Мен саған кiлегей қатып, цейлон шайын берейiн, – дедi.

	– Оһо-о, – деп баладай қуанған Айбар, – Бүгінгі күндi ерекше етiп жазып қою керек. Онда мен барып бальзам алып келейiн. Шайға қайсысын қосып iшемiз?.. Қырғыздікiн бе, жоқ әлде, қазақтiкiн бе?

	– Өзің бiл, жаным!

	– Әй, жарайды онда... Алатаудың асылынан жасалған ғой, бауырларымыздың бальзамын қосып iшкенiмiз жөн болар.

	Ыңылдай әндетiп көкiрегi күйге толған Айбар, залдағы асабадан барып айыр мүйiздi етiп жасалынған торсыққа ұқсас, зергерлеп құйылған фарфор ыдысты қолына алды. Сәл ғана бұрап тығынын ашып едi, қалампыр иiсiне ұқсас жұпарлы иiсi бұрқ ете қалды. Ас үйге қайта оралып келсе, Нәзiкен дастарқанын әзiрлеп те үлгерiптi.

	Баптап шай құя бастаған Нәзiкен:

	– Иә-ә, жұмысыңда не жаңалық бар? Иттерiң аман ба? – дедi.

	– Әзірше жаман емес.

	– Жалпы саны нешеу?

	– Үшеу.

	– Операциядан кейiн қиналған жоқ па?

	Айбар басын көтерiп Нәзiкеннiң жүзiне қарап:

	– Алғашқы екi-үш күндей нәр таттырмаймыз. Тек қантамыры арқылы системамен ғана қоректендiрiп жүрмiз. Сонан кейiнгi күндерде... сұйықтықтан бастап, бiрте-бiрте қою тамаққа көшiремiз. Жалпы қазiр тамақ iшулерiнде мiн жоқ, – дедi.

	– Қайырлы болсын! Айбар күлiп:

	– Иттерiм бұрынғыдай өзiме жақтырмай қарауларын да қойды. Анадайдан-ақ құйрықтарын бұлаңдатып, келуiмдi ынтыға күтiп еркелеп тұрады. Сонда «сау бастарын саудаға» салғаныма, iштей өзiмнен-өзiм ұяламын-да. Бiрақ, амал қанша... басқа жасар шарам жоқ, – деп өзінің iшкi сырларынан белгi бердi.

	Естiген жағдайларының көрiнiстерiн көз алдынан өткiзiп, терең сезiнiп отырған Нәзiкен:

	– Бейшаралар-ай?! Сен оларға бейнеттен, ауыр жағдайдан құтқарған қайырымды адамдай көрiнетiн шығарсың, – дедi.

	– Кiм бiлсiн? «Ит адамның – досы, жетi қазынаның бiрi» дейтiн халық арасындағы әңгiмелер бекер айтылмаған ғой. Қандай қиындыққа ұшыраса да, адамға иттен артық сенетiн – тiршiлiк иесi болмаса керек.

	– Еуропа ғалымдарының – итке деген ризашылықтарының символындай – бронзадан құйылып ескерткiш те қойылды емес пе?!

	– Қойылуы – қойылды ғой. Әйтсе де, бұл бейшаралар адамдар секiлдi өзiмшiл емес-ау...

	Iшек-сiлесi қата сыңғырлай күлiп алған Нәзiкен:

	– Әй-й, сен де бiр... қайдағыны айтып отырады екенсiң? Олар сол өзiмдiкi, иә, өзiмдiкi емес дегендi түсiнетiндей-ақ, – дедi.

	– Түсiнгенде қандай, – деп өз ойын қызу қуаттаған Айбар, – Олардың түйсiктерiнiң сыры, әзірше жұмбақ...

	– Жарайды, – деп Нәзiкен бұл жайында келiскен сыңай танытып,

	– Иттерiңнiң түйсiгi солай-ақ болсын, ал ендi адамдарыңның түсiнуi қалай?

	Айбар:

	– Мынауың бiр қызық тiркес екен, – деп рақаттана күлдi де, – Әрине, адамдардың жайы басқалау...

	– Ие-е, – деп шәйнегiндегi суды қайыра газға қойған Нәзiкен, – Онанда манадан берi соны айтпайсың ба?

	Айбар ойына әлдененi түсiргендей, терең күрсiнiп алды да:

	– Адамдардың бiр-бiрiне жасайтын арамзалықтарында, не қызық бар дейсiң, тәйiрi?! Тегi өзiнше Талас, айналасын жаңартқысы келетiн тәрізді. Оны өзінің орынбасары Марданнан бастауды жөн көрiптi, – деп анадағы байқаған жандайшаптардың әсерiнен әлi дағы арыла қоймағанын анық аңғартқандай едi.

	– Өй-й-бай-ау, – деп елең ете қалған Нәзiкен, – Ол кiсiнiң жасы пенсияға да келген жоқ па?

	– «Келдi екен» деп кете қоюшы ма едi. Жаман-жақсы болсын ғылым докторы... алып отырған айлығы, абыройын пайдаланып отырған орны, осының бәрi, сiрә, оп-оңай болмаса керек...

	Нәзiкен әйелдерге тән әдетпен:

	– Шалыңның байланыстары мықты демеушi ме едi? – дедi.

	– Бұл айтып отырғаныңды Талас та қатты ескерсе керек, – деген Айбар да, – Тегi аудан басшыларымен келiсiп алып, оңтайына келтiре бiлдiрмей тайдырып жiберуге күш салған сияқты. Сондықтан институттың партия ұйымының жанындағы «партконтрольдiң» шешiмiн пайдаланбақ...

	– Ие-е, оларың не деп отыр?

	Айбар «айтайын ба, жоқ па» дегендей сәл ойланып отырды да:

	– Төртеуi Таластың сұрағанын жасап қолдарын қойды да, мен жалғыз өзiм бөлек шешiм қабылдап, оларға келiспейтiгiмдi жаздым, – деп барлығын жасырмастан айтып бердi.

	Өңi құп-қу болып өзгерiп кеткен Нәзiкен:

	– Оның саған керегi қанша? Сенiң ақ жүректiгiң кiмге керек? Бүгінгі жазған жалғыз ауыз сөзiң, ертең асуын бермес асқар болып алдыңнан шықпай ма? – деп қатты қапаланды.

	Айбар әйелiне күлiмсiрей қарап:

	– Адалдық ең әуелі өз тiршiлiгiмнiң мазмұны үшін керек қой. Шындық атаулының қадiрiн, пайдакүнемдiкке ауыстыра берсек, өмiрдiң мәнi не болмақ?! – деп жүдеп отырған Нәзiкеннiң иығынан сипады.

	Сәл ойланып қалған Нәзiкен:

	– Сен мұны қалжыңға айналдырма?! Осы қорғап отырған Марданың, ертең бiрiншi болып сатып жiбередi. Меніңше әлi кеш емес, қазiр Қарабекке телефон соғып қой да, ертең дұрыстап қайыра бастырыңдар. Мен сенен осыны өтiне сұраймын, – деп жалына үн қатты.

	– Нәзiкен, жаным-ау, сен не деп отырсың? – деп әйелiне жақтырмай қараған Айбар, – өзгенi қоялық, адамда ар соты деген бар емес пе? Марданды мен жақтап отырғаным жоқ. Кетiргiсi келсе әңгіменi ашық қойып-ақ, арамзалықсыз жөнiмен жiбермей ме екен.

	– Адам атаулының бәрi жөнiмен тiршiлiк етiп, жөнiмен жүретiн болса коммунизм баяғыда-ақ орнар едi. Жаңағы Марданға жөнiмен, ендi «орныңызды босатыңыз» деп айтып көрсеңшi, сол минуттан-ақ жанталасып жоғарыда отырған «күштiлерiн» iске қоссын. Мен сенi түсiнбеймiн. Бүкіл айналада болып жатқан жағдайлар да, тiптi заманның өзi осыған адамдарды итермелеп тұрған жоқ па?! Қанша адал боламын дегенiңмен, заманнан асып қайда барасың? Қазiр барлық мәселе, тамыр-таныс, туыс-туғандықпен шешiлмей ме? Әзірше адамдыққа қол созғандардың тастарының өрге домалағанын көргенiм жоқ...

	Манағыдай емес сабырмен сөйлеген Айбар:

	– Жаным-ау, әлпештеп қорғаштап отырған қоғамымыздың мақсаты да адалдық емес пе? Мен партия мен үкiметке сенемiн, – дедi.

	– Өз қамын ойлайтындар, тұп-тура осылай дейдi. Ертең бар да, Қарабекпен де, Марданмен де сөйлесiп көршi?! Олар үкiмет пен партияға сенен де артық сенетiн болып шығады. Бiрақ сөз жүзiнде солай, iс жүзiнде мүлдем басқаша iстейдi. Өмiрден күнде көрiп жүрген осынау қарапайым қана нәрсе, түсiнетiн шағың жеттi ғой...

	Айбар:

	– Нәзiкен, жаным, сен менің сырымды бiлесiң ғой, – дедi.

	– Сол бiлетiн болғаннан кейiн, айтып отырғаным жоқ па?!

	– Жо-жоқ, – деп басын шайқаған Айбар, – өйтiп өмiр сүре алмаймын...

	– Қашан айттың деме, – деп орнынан көтерiлген Нәзiкен, – Бүгінгі тұнығың...ертең осы бiр ауыз сөзбен шайқалады...

	Айбар да:

	– Жарайды, қойшы жаным, – деп әйелiн жыққысы келмей, – Ойланармын, әлi де көрермiн. Менi қойшы, кәнеки өзіңде нендей жаңалық бар?

	Бүгінгі көңілдi сәтiн жүдеткiсi келмеген Нәзiкен де:

	– Сөйтшi жаным, ойланшы? Мен де не жаңалық болушы едi. Қошқарды – ата, Текенi – тәте деп жүрiп жатқан жұрт. Күлкiсi келмесе де, шексiлесi қата күлiп, сөйлеуге зауқы соқпаса да, аузын жаппай бiрiн-бiрi алдауға тырысып жүрген ел. Барлығы да қазiр шындықты да, адалдықты да тұздап қойған. Жұрт осылай тiршiлiк етуге қадеттенiп бара жатқан сияқты, – деп көп нәрсенiң мәнiн аңғарта сөйледi.

	Орнынан түрегелiп әйелiн құшағына қысқан Айбар:

	– Ой-й, ойшылым-ай, ой-й, Аплотоным-ай жүр онан да балалар келгенше бiраз серуендеп қайталық, – дедi.

	– Мен қазiр... киiне бер, – деген Нәзiкен дастарқанын жылдамдата жинай бастады.

	Олар далаға шықса, кiшi бесiн болып қалыпты. Жаздың жан жадыратар шуағы, бар дүниенi жайнатып тұр екен. Айбар мен Нәзiкен бiрiн-бiрi қолтықтай серуендеп, үйден жүз қадамдай жердегi баққа қарай кетiп бара жатты.



	IХ

	Бiраз күнге жолаушылап кеткен Таласты күте-күте, Қарабектiң көзетi iсiп көңілi болмай жүрдi. Ол үшін Айбардың бөлек шешiм қабылдағаны, тiптi ойда жоқта табылған олжа сияқты. Директорға бұрын ыңғайын тауып, оны жамандап жүрген Қарабекке бұл, өткенде айтқандарын өткiрлей түсетін оңтайлы сәт екенi рас. Сондықтан ол осынау жағдайды барынша ұтымды пайдаланбақ ойы бар.

	Бүгін ғана жұмысына шыққан Таластың алды түске дейiн, топырлаған адамдардан бiр сәтке де босай қоймады. Мұны әредiк-әредiк телефон шалып, Қарабек те бiлiп отыр. Осылайша жетерге қанаты болмай отырған Қарабектi, жұмыс аяғына қарай Таластың өзi шақыртып алды. Бұл Қарабектiң көңілiн тiптi өсiрiп жiбергендей болды. Кабинетке еркiн кiрiп, ашық-жарқын амандық сұрасқан Қарабек, бiрден-ақ Таластың тосып отырған әңгімесiне ауысып:

	– Қара жерден жiк шықты, екi құлағы тiк шықтының кебiн киiп жүрмiз, – дедi.

	– Е-е, бәле-е, – деп ұзын денесiн селкiлдете түсіп, кеңкiлдей ұзақ күлген Талас, – өзің тақпақтай сөйлеуiңе қарағанда, тақырға отырып қалғаннан саумысың?..

	– Құдай сақтасын, Талас Қорғанович, – деп манағыдай емес екпiнiн басып, сабасына түсе сөйлеген Қарабек, – өзіңiз барда ондай өрекпулер бола қоймас...

	– Әрине, әрине сөз бар ма? – деген Талас тағы да алдын кеңiте ұстап, Қарабекке еркiндiк бере, – Ие-е, өзi не болып жатыр?

	– Ой, анау Айбар дейтiн дөкейiмiз, өзiнше бөлек шешiм қабылдап, қорытынды қағаздың астына жеке жазып қолын қойды.

	– Сонда не дейдi?

	– Мiнеки өзіңiз оқып көрiңiз?! – деп Қарабек ыңғайлап отырған тексерудiң қорытындысын директордың алдына қойды.

	Талас машинкаға бастырылған қағаздың бас жағына тоқталмай көз жүгiртiп шықты да, Айбардың бөлек жазған пiкiрiне шұқшия түсіп, селдiр-селең кiрпiктерi жыпылықтап кеттi. Бұл оның булыға қатты ашуланғандағы әдетi болатын. Сонда да iшкi күйін байқатқысы келмеген Талас, дауысын соза сөйлеп:

	– Сен оған істің жайын түсiндiрiп айтпағансың ғой, – дедi.

	– Ой-й, Талас Қорғанович, онымен бiрдемеге iштей табысып сөйлесу оңай дейсiз бе? Ақжүрексiнiп сол жерде-ақ, елдiң бәрiне жария етiп, абыройыңды айрандай төгуден тайынбайды, – деп өзінің «арнайы түсiндiрiп айт» деген тапсырманы орындай алмағанының дәлелiн келтiрдi. Талас та оның бұл ақталуына бiрден жығыла кетпей:

	– Бұл сенiң өз ойың ғой. Сырттай топшылағанша, түсiндiрiп айтсаң неге қолдамасын?! Мен оны аса таза, ақылды жан деп ойлаймын. Шаруа үшін керек қажеттiктi түсiнбеуi мүмкiн емес, – деп екi ұшты етiп ойын бiлдiрдi.

	Өкпелегендей сыңай танытып бұртия сөйлеген Қарабек:

	– Сенбесеңiз, мен не дейiн?! Басқалардан да сұраңыз? – дедi.

	– Бөле-е, Қараке-ау, саған мен неге сенбейiн?! – деген Талас барынша жүзiн жұмсарта, – ол өзi соншама даңқой жiгiт пе, қалай?..

	– Бiлмеймiн.

	Талас аз-көп ойланып отырды да:

	– Келiсiп қойылған істің сәтi түспейтiн болды, – деп алдындағы жатқан қағазды нұсқап, – Мынаны дұрыстап әкелгендерiңде, анау кәрi қарғадан оп-оңай-ақ құтылар едiк...

	– Оған саспаңыз, Талас Қорғанович! Меніңше ол қатты шошып қалған сияқты, – деп жаутаң қағып баспалай қараған Қарабек. – Түбiнде өзіңiзге сол Марданнан оңтайлы адам болмайды. Ол қазiр не айтсаңызда екi етпейтiн елпегiңiз болмақ...

	Жымия күлiп әзiлдей сөйлеген Талас:

	– Әй-й, қуым-ай, ненi меңзеп отырғаныңды түсiнемiн. Шықылықтаған жас күйкентайға, кәрi қарғаны салып, есiнен тандыру керек дейсiң ғой. Сонда өзi қорғамақ болған Марданның әуселесiн жақсылап тұрып көрсiн. Ол мықтының эксперименттерi не болып жатыр? – дедi.

	Манағыдай емес көңілi өсiп, өз мақсатының тiзгiнiн қайыра қолына ұстағандай әсерде отырған Қарабек:

	– Керемет! Үш итi де тiрi, арсылдап үрiп тұр, – дедi.

	– Мүмкiн, соған арқаланып жүрген болар?!

	– Бiлмеймiн.

	– Балқияң қалай?

	– Көмектесiп жүр. Оған өзiм бастабында тиiспе деген едiм. Ендi бүйтiп шолжаңдата бермей, ши жүгiртiп басын қатырып қоймаса болар емес. Тiптi бүкіл эксперимент бөлiмшесiнде iстейтiндердiң үлкен-кiшiсi түгелдей... «Айеке.., Айекелеп» пайғамбар тұтып алыпты. Оның «теңдесi жоқ жаңа әдісi» жайлы бүкіл қалада аңыз қыла бастаған. Осылардың бәрiн естiп сезiнген сайын, кеудесi өсiп, мойны күжiрейiп барады...

	Мынаны естiген Талас та беймазаланғандай:

	– Жаңалықты «өнертапқыштар комитетiне» жiберетiн түрi жоқ па? – дедi.

	Директордың ненi меңзеп отырғанын түсiне қойған Қарабек те:

	– Дайындаса... дайындап жүрген шығар, ол жақын сездiрмейдi. Бiрақ, авторлықты ешкiмге де қимайтын сияқты, – деп бүлк еткiздi де қоя салды.

	Көздерi ежiрейiп кеткен Талас:

	– Мынауың анық сөз бе, жоқ әлде, тағы да жорамалың ба? – деп жиырыла қалды. Мүсәпiрси үн қатқан Қарабек:

	– Маған сенбесеңiз, шақырып өзiнен сұраңыз?! – дедi.

	– Ой, сен де бiр қызық жiгiт екенсiң?! – деген Талас қайыра түсiн жылытып, – Саған сенбегенде кiмге сенушi едiм. Қайта-қайта «сенбесеңiз... сенбесеңiз» дегеннен ұялсаңшы?! Бiздiң арамызда «сену, сенбеу» дейтiн екi ұшты сөз болуға тиiстi емес. Бұдан былай маған естiртпе дедi.

	– Кешiрiңiз, Талас Қорғанович, – деген Қарабектiң өңi гүл-гүл жайнап, – Мен қолымнан келетiндi аяп қалайын деп жүргемiн жоқ. Оны өзіңiз жақсы бiлесiз қой.

	– Оның жөн, дұрыс?! Ал ендi анау Балқияңа бүгіннен бастап тапсырмаңды бер! Ол шiркiңдi кiшкене шырқалаңға түсiрiп, кеудесiн басып қоялық, – деп қолындағы сағатына қарады да, – Жұмыс аяғы да болып қалған екен. Осыған келiстiк қой. Басқа айтар пiкiрiң жоқ па?..

	Орнынан көтерiлген Қарабек:

	– Келiстiк. Мен қазiр, Балқияны тауып алайын, – деп қуанышы қойнына сыймай шығып бара жатты.

	Жинала бастаған Талас та:

	– Сөйт бауырым, жасқанбай iске кiрiс?! – дедi.

	Мiнеки, Қарабек пен Талас сол күні жұмыстарын, осылай аяқтаған едi. Өйткенменде Талас өлi де «ұзын арқан, кең тұсаумен» Айбарды тым алшақ жiбермей қайырып алғысы келедi. Оған және сенiмi де мол. Оның ойы: «... тым ұшындырып шиiн шығарып алмай», қалайда зерттелiп жатқан жаңалықтың басына өз атын қоймақ. Айбар жайлап айтқанға көнбесе, Қарабек арқылы айлалы ноқтамен тiзгiндеп те ұстамақ. Өйткенi, бұрыннан келе жатқан дәстүр бойынша, мұның бұндай жаңалыққа автор болмай қалуы, тiптi де ойына кiрмейтiн нәрсе сияқты. Жас авторлар бұрын оның емеуiрiнен танып-ақ, кез келген байсалды мақалалардың басына бiрiншi етiп атын қоятын. Мұны Талас iштей дұрыс деп түсiнедi. Ол бүгінде Айбар ашқан жаңалықтың басында өзi тұру керектiгiне еш күмән келтiрген жоқ.



	Х

	Соңғы өткен жарты ай, Айбар үшін тым ауыр болды. «Жұт жетi ағайынды» деп халық бекер айтпаса керек. Ол өткен жұмада үйдiң қасында ойнап жүрiп, қызыл асығының буынын шығарып алған кiшi ұлының әуресiмен басталып едi. Неге екенiн кiм бiлсiн, Айбар мұны төтенше уайымдап қатты әбiгерге түсті. Әлде осынау құрылысы жағынан, оның өте күрделі буын болып саналатындықтан ба, әйтеуiр буынның барынша өз орнына қойылуына, оның таулы ұстаған мерзiмiне, бәр-бәрiне ерекше көңіл бөлдi. Өстiп жүргенде оның тәжiрибе жасаған екi итi қатарынан өлiп қалды. Сондықтан болар бұл күндерi, Айбардың көңіл күйі соншама нашар...

	Аяқ астынан, ойда жоқта күтпеген жағдайға ұшыраған тәжiрибенi, жан-жақты зерттеуден өткiзiп тексергенде анықталғаны мынау болды. Бiрiншi итке наркоздың қалыптағыдан көп берiлуiнен, оның қанталай түсіп қабынған бауыры мүлдем көлкiлдеген күйі езiлiп кеткен. Мұны Айбар сол күні жұмысына келе алмай қалған Мария шешейдiң жоқтығының салдары деп түйдi. Ол кiсi әрқашанда наркоз аппаратын әредiк сайын тексерiп, берiлiп жатқан газдың мөлшерiн, өзi бiлiп, қажетiне қарай өзгертiп жүрушi едi. Екiншi иттiң өлiмi – қантамырына балап өт жолының қиылуынан, денеге жайылған өттен уланғаны еш қиыншылықсыз-ақ белгiлi болды. Сап-сары болып жалғақтанып кеткен бүкіл iшкi мүшелердiң, өтпен булығып қабынбай қалғаны жоқ. Болған жайды кезең-кезеңiмен саралап көрген Айбар, неге екенi белгiсiз... «қантамыры» деп оны Балқияның болмастан көндiргенi, қайта-қайта есiне орала бердi. Бiрақ оның әдейi iстемегенiне күмәнданбайтын сияқты. Айбар болған жайды қанша ойланып толғанса да, соңғы кездерi өзінің ұқыптылықты тым әлсiретiп алғанынан көрдi де қойды. Басқадай ешбiр жаман ойға қиғысы келмедi. Ендi ол әрбір әрекетiн, «екi шоқып бiр қарауға» өзiне-өзi серт еттi...

	Жаңеректе келiп ертеңгi тәжірибесiне дайындалып жатқан Айбарды, жедел түрде телефонға шақыртқан Роза:

	– Сәлеметсiз бе, Айбар Ахметович! – деп дауысы әдеттегiдей-ақ сыңғырлай естiлдi.

	Айбар да:

	– Есенсiз бе, Роза, – деп көңілдi жауап қатты.

	– Сiздi директор шақырып жатыр.

	– Жайша ма?

	– Шаруамен болар...

	– Осы қазiр келуiм керек пе?

	– Айеке, әрине... осы қазiр.

	– Жақсы.

	Ол жылдам жиналды да бiрден шығып кеттi. Коридорда қалтақ қағып, оң жағына қисайыңқырап жүрген Марданмен жолығып қалды. Амандасып қана өтiп кетпек болған оны сәл кiдiрткен директордың орынбасары:

	– Тым асығыссың ғой? – деп iлтипатпен күле қарады.

	– Директор шақырып жатқан көрiнедi...

	– Иә-ә, қалың қалай, жағдайың жақсы ма? – деп iш тарта сөйледi. Айбар жай ғана:

	– Орташа, – дей салды.

	Оған бiр аттап жақындай түскен Мардан:

	– Анадағы азаматтығыңа... мың да бiр алғыс! Сен болмағанда менің жағдайым, осы күнде басқашалау болар едi, – деп риясыз шын көңілiн бiлдiргендей болды.

	– Ой-й, Мәке-ау...менің орнымда сiз де солай iстеген болар едiңiз ғой. Оны несiне ерекшелейсiз?..

	– Жо-жоқ, Айбар, олай деме, – деген Мардан Есiмбекович, оның иығына алақанын салып, – бұлай iстеу әркiмнiң қолынан келе бермейдi. Есiңде болсын.., қандай жағдайда да көмекке келуге мен әзiрмiн.

	– Рақмет.

	Олар осылай қысқа ғана әңгімелестi де, тез тарасып өз жөндерiмен кеттi. Айбар басқа еш жаққа бұрылмастан, бiрден директордың кабинетiне келдi. Оны жайдары жүзбен қарсы алған Роза: – Сәл күте тұрыңыз?! Әзiр парткомның хатшысы шықсын, – дедi.

	Айбар үндемеген күйі, қатарлай қойылған орындықтардың бiрiне отыра кеттi. Бұл шақыруды ол, өзiнше әр неге жорамалдап түсiне алмай отыр:

	«...Не жайлы шақырды екен?! Әлде тағы да Қарабек бiрдеме деп қойды ма? Мүмкiн экспериментiңдi қоя тұр, клиникаға көтерiл дейтiн шығар. «Демпинг-синдроммен» бөлiмшеге түскен аурулардың саны молайып кеткенi рас. Жо-жоқ, олай болмас... бөлiмшеге қажет болып қалсам, Қарабектiң өзi де айтады. Сол тәжiрибенiң жағдайларын бiлгiсi келiп отырған болар. Әзірше онша ашылып, тәптiштемей-ақ қойғаным жөн шығар. Барынша қысқа сөйлеп, не дер екен, әуелі өзінің ақысын байқайын...»

	Осы кезде iштен шыққан Нина Сергеевна:

	– Ә-ә, Айбар Ахметович, сәлеметсiз бе? – деп сүйрiктей әдемi салалы саусақтарын сыпайы ұсынып жатты. Айбар да орнынан ұшып түрегелiп:

	– Есенсiз бе, Нина Сергеевна, жағдайыңыз қалай? – дедi.

	– Ақырындап?!.. Өзіңiз қалай?

	– Бiзде сол ақырындап жүрiп жатқан жайдамыз...

	– Директорға келiп пе едiңiз, – деп жағымды үнмен тiл қата, – кiрiңiз, өзi ғана отыр, – дедi.

	Нина Сергеевна қырықтан ендi ғана асып бара жатқан басы бос, тұрмыс құрмаған әйел. Былтыр ғана докторлық диссертациясын қорғап, жыл басында дипломы да келген болатын. Оның ашық аспандай нұрлы жанарлары, аппақ жүзiмен жарасым тапқандай, бұрынғысынан да ажарлана түскен. Әркез боталай қарайтын көгiлдiр көздерiнiң тұңғиығы тереңдеп, жас әйелдiң ғажайып бiр түлеген көркем шағы екенi байқалып-ақ тұр. Оған шынайы құрметпен қарайтын Айбар да, сыпайы тiлдестi де кiдiрместен iшке енiп кеттi.

	– О-о-о, – деп орнынан тұрған Талас бiр-екi аттап жүрдi де ұзын тұлғасын тiктей түсіп, – Жүр, анау креслоға отыралық. Жағдай қалай? Шақырмаса өзің бiлiп келмейсiң?..

	Осынша жылы қабылдауды күтпеген Айбар, тiптi әрi-сәрi күймен отырып жатып:

	– Жұмыс көп, қол тие бермейдi, – деп сыпайылаған болып жатыр. Оған қасын кере бұрыла қараған Талас:

	– Жұмыстың көптiгi – бақыт қой?! Елдiң бәрi өзің сияқты, қызығы мол жұмыс тауып ала берсе, қандай ғажап болар едi. Артық ауыз сөз де, бос белбеу жүрiстер де азайар едi-ау, – деп бiлдiрмей азды-көптi көпшiк те тастап жiбердi.

	Іштей сақтана түскен Айбар да:

	– Мүмкiн, – дей салды.

	– Ие-е, жағдайың қалай?

	– Жаман емес.

	– Эксперимент ше?

	– О да жүрiп жатыр.

	– Әлi «заявканы» жазған жоқсың ба?

	– Жоқ. Бiрақ дайындалып жүрмiн. Ұсынбақшы әдісiмнiң прототипiн, артықшылығын, операциялық әдістi ерекшелеп те, оңайлатып та тұрған тетiктерiн, барынша дәлелдi етiп жан-жақты қарастырудамын.

	Оның мынау сөз саптасына әбден риза болып қалған Талас:

	– Дұрыс! Мұның өте дұрыс. Әйтсе де жылдамдатқаның жөн. Бiлмейтiн жайларыңа институттың патентоведтерi көмектеседi. Меніңше, соза бермей, кiрiс! Толық бiттi-ау дегенде, өзiме әкелiп көрсетерсiң, жарай ма?

	Әңгiменi бұдан әрi тереңдеткiсi келмеген Айбар:

	– Жақсы, Талас Қорғанович, – деп әлденеге асығып отырғанын сездiрдi. Талас та орнынан көтерiле берiп:

	– Осы едi өзіңнен бiлейiн дегенiм, жарайды онда, – деп жұмыс столына қарай жүре бердi. Айбар да кiдiрместен тез бұрылып, кабинеттен шығып бара жатты. Әңгіменiң тым жайбарақат жайдары болғаны, оны бiр жағынан қуантса да, iштей сезiлген секемдiлiгi де жоқ емес. Өзiнше ол «барлық жағдайға да сергек қарау керек» деп ойын түйгендей болды. Институттың шағын ғана ауласындағы өсiп тұрған ағаштардың саясына келiп, таза ауамен тыныстап бiраз демiн алды. Жанында тұрған шыршаның жапырақтары күн қызуымен бусанып, өзiне тән жұпарлы қышқылтым иiс шығарып тұр. Осылайша аз-кем отырған Айбар, манағы ертеменен бастап қойған шаруаларын бiтiрiп тастамақ болып, тәжiрибе жасайтын бөлiмшеге келдi. Ертең тағы да экспериментiн жалғастырмақ. Бұл жолы бастан-аяқ, операцияның әр кезеңiне ұқыпты түрде қарауды, өзінің негiзгi мақсаты етпек. Ол бөлiмшеге бiрден келiсiмен-ақ, наркоз беретiн аппаратты жақсылап тексерiп шықты. Жанына Балқия мен Мария шешейдi қоса шақырып, үшеулей жүрiп аппаратты тағы да қарап өттi. Бiрақ олар аппараттан ешқандай ақау таба алған жоқ. Тек қана ол қойылған сауалдарға қызарақтай жауап қатып жүрген Балқияға iштей таңырқады да қойды. Оның ертеңгi жасалмақ тәжірибеге ерекше мән бергендiгi соншама, тiптi автоклавтағы құрал-саймандардың қанша температурада тазартылатындығында, олардың жуылып шайылған сапасына дейiн тексере қарап шықты. Оның мынау қатаң түрде қадағалауы, өзiне көмектесiп жүрген адамдарға да жасаған ескертуi сияқты болып көрiндi.



	ХI

	Бүгін Айбар бөлiмшеге елден бұрын келiптi. Жалғыз өзi ғана аулада жүрген Мәрия шешеймен жылы амандасып, иттерiнiң жағдайын бiлдi. Көп кешiкпей iркес-тiркес келген көмекшiлерiне, операцияны осы қазiр бiрден бастап кететiнiн ескерттi. Өзi Мәрия шешеймен бiрге тәжiрибе жасалынатын иттi дайындауға көмектесiп, операция столына жатқызып байлаудан бастап, наркоз трубкасын қоюды да, тiптi берiлетiн газдың мөлшерiне дейiн өз қолымен жасап шықты. Бiрақ көңіл күйі баяғыдай-ақ, көмекшiлерiмен ашық-жарқын әзiлдесiп те қояды. Оның бұл әрекеттерiн манадан берi сырттай бақылап жүрген Балқия қана күдiктене түсіп, «... сiрә, сезiп қалғаннан сау ма..» деп iштей мазасызданғанмен, ешнәрсенi аңғармаған сияқтанып, анда-санда Айбарға сақтана түсіп қарап қояды. Ол әуелгiдей өзінің емiн-еркiн қимылынан да әзірше бас тарта тұрмақ. Сонымен қоса Айбардың айтқандарын екi етпей «... бұрынғыдан бетер, сергек көмектесудi қажет...» деп шештi. Балқияның iштей толғанысынан, өзiне-өзi жиiркене қарайтын сезiмдерi жоқ емес тәрізді.

	Бүгінгі операция әдеттегiден де ширақ, аса үлкен қарқынмен екпiндi өттi. Балқия да ешнәрседен жаңылыспай, Айбардың қажет еткен саймандарын қас-қабағынан түсiнiп, ерекше бiр жiгермен көмектесiп шықты. Артық-ауыс сөз, бөлек-салақ қимылдың болмағандығынан ба, әйтеуiр бүгінгі операция аса жылдам аяқталды. Әйтсе де Айбар бұрынғыдай халатын шешiп кетiп қалмай, наркоздан шығарылған иттi операция столынан алуға да бiрге көтерiсе, апарып клеткасына орналастыруға да өзi көмектесiп жүр. Тiптi иттiң қантамырына система тiзбектерiн де, Балқиямен бiрге жүрiп қойды. Ол лабораториядан күні кешке дейiн шықпай, кешкiлiкте жасалынатын дәрi-дәрмектердi де өз қолымен қойып, үйiне тым кеш қайтты.

	Айбар осы әдетiнен көпке дейiн ажырамады. Мұнан кейiн өткiзiлген бiрнеше эксперименттерге тап осылай араласумен болды. Тiптi ол күн ұзаққа қия басып ешқайда шықпай қоятын болды. Кешке дейiн тәжiрибе жасаған иттерiнiң жанынан ұзамайды. Оның мұнысына қарай, соңғы кездерде жасалынған иттерiнiң барлығы да аман. Айбардың бұл әрекетiн, Балқияның айтқандарына сене қоймаған Қарабек те, бiраз бақылап сырттай қадағалаумен жүрдi. Бiрде аяқ астынан шыға келген Айбарды бұрын байқап қалған Қарабек, не iстерiн бiлмей сасқалақтаған бойы, жанында тұрған есiктiң сыртына жасырына қалды. Асыға басып кетiп бара жатқан ол, жан-жағына қараған да жоқ. Клиниканың iшiнен шыққан медбикеге қолындағы дәрiлерiн бердi де, бiрдеме деп сөйледi де көп кiдiрместен iшке енiп кеттi.

	Айбар да қайыра лабораторияға қарай жүгiре басып келе жатты. Есiк қапталына жабыса түскен Қарабек, демiн шығармастан оны сырттай бақылап тұрып қалды. Өз ойымен болып, жүгiре басқан бойы өтiп кеткен Айбар, ештеменi де сезген жоқ. Қарабек ендi ғана кейiн шегiнiп, қара майға былғанған халатының алдын көрдi де, әлдекiмдi сыбай боқтап алды да жүрiп кеттi.

	Осылайша жарғақ құлағы жастыққа тимей жүрген Айбардың еңбектерi де жемiссiз емес. Соңғы кездерi жасалынған операциялардың қорытындысы да, техникалық орындалуы да бұрынғылармен салыстырғанда көп жетiстiктерi бар. Оны көмектесiп жүрген адамдар да анық байқағандай едi. Әсіресе, жаны қалмай жақсылық тiлейтiн Мария шешей, неше дүркiн келген-кеткендерге әңгімелей айтып мақтанып та жүрдi. Кейде тiптi ол, тәжiрибе жасалынған иттiң мазасыздығын байқаса, үйiне қайтпай лабораторияда қонып та қалып жүрдi. Осының бәрiн жақсы бiлетiн Айбардың ол кiсiге деген сүйiспеншiлiгi мен құрметi ерекше...

	Бүгін әдеттегiсiнен әжептәуiр ертерек келген Балқия да, ауладағы иттерiнiң қасында жүрген Айбарға жақындай түсіп:

	– Ту-у, Айеке-ай, күні-түнi лабораториядан шықпайтын болдыңыз ғой. Мен де ертерек келдiм. Ертеңгi экспериментке жақсылап дайындалмақ болып, – дедi.

	– Оныңызға рақмет, – деген Айбар, – Рас айтасыз! Соңғы кездердегi негiзгi уақытым осылардың қатарында өтедi. Еңбегiмiз өтелсе болғаны да, онан басқа бiзге керегi не?.. Солай емес пе?

	– Сөз жоқ, солай ғой.

	– Өзiмде азды-көптi шаршаған тәріздімiн.

	– Е-е, шаршамағанда ше?!

	– Сiздерге деген алғысымда шек жоқ.

	– Ой, тәйiрi-ай... қойыңызшы?!

	– Жо-жоқ, олай деме Балқия, – деген Айбар бар денесiмен бұрылып;

	– өте жақсы көмектесiп, қолдан келген нәрсенi аяп қалған жоқсыздар. Тiптi Мария шешейге, алғысымды жеткiзер сөз таба алмаймын.

	– Ол кiсi жайлы айтқаныңыз жөн, – деп күлген болған Балқия, – Маған айтып тұрған алғысыңыз артықтау...

	– Неге, неге... олай дегенiң қате, – деп өз дәлелiн ашығырақ айтпақ болған Айбар: – Асқазан операциясын екi-ақ кiсi жасау тiптi де оңай емес. Оның үстiне өзің әмбе операциялық сестра әмбе ассистенттiң қызметiн атқарып, ерекше жiгер көрсеттiң. Өзің сияқты көмекшiм болмағанда, мынандай нәтижеге жету-жетпесiм екi талай болар едi. Сондықтан Балқия өзіңе ерекше алғыс айтамын...

	– Шiркiн, Айеке-ай, – деп мөлдiрей қараған Балқия, – Жүрегiңiз таза, рухыңыз биiк қандай тамаша адамсыз! Сiзбен бiрге жұмыс iстеудiң өзi бiр рақат. Қой мен барып автоклавқа құрал-саймандарды салып қояйын...

	Сәл кiдiрiп қалған Айбар, кетiп бара жатқан Балқияның соңынан дауыстай сөйлеп:

	– Оны қайтесiз? – дедi.

	– Ертеңгi жасалатын экспериментке...

	– Жо-жоқ, Балқия, – деген Айбар оған жақындай түсіп, – Керегi жоқ.

	Осымен сәл экспериментке үзiлiс жасаймыз.

	Балқия сенер-сенбесiн бiлмей:

	– Шын айтып тұрсыз ба? – дедi.

	– Рас айтып тұрмын, – деген Айбар, – Азды-көптi демалайық?! Оның үстiне клиникадағы шаруалар «iркiлiп қалды...» деп жатыр.

	– Онда ертеңнен бастап клиникаға шығамыз ба?

	– Ие-е.

	Олар бүгін кешке дейiн, жасалған тәжiрибелерiнiң қорытындыларын қағазға түсiрiп реттеумен болды. Бұл да керек. Ендi ең үлкен мәселе, мынау тәжірибе жасаған иттердi қалай сақтау керек. Олар осы жағдайды ақылдаса келеп, Мәриям-шешейдiң арқасында бiр айға дейiн иттердi осы арадан қозғамайтын болып шештi. Онан кейiнгiнi уақытында көре жатпақ...





Екiншi бөлiм




	В совершенствовании человека – смысл жизни.

	М. Горький





АДАМ ЖАНЫ – СЫР САНДЫҚ




	I

	Айбардың клиникаға шыққанына да бiраз болып қалды. Оның мiнезiне уақытпен сiңген әдет болса керек, клиникадан сәл қол үзсе болды қайыра оралғанынша асығып, жаңағы бiр құштарлықпен сағына жетедi. Соңғы жылдары ол клиникаға түскен адамдарға, мүлдем өзгеше өзiне құнарлы әсер ететiн орта сияқтандырып қарайтын. Барынша жатқан адамдардың сырына үңiлiп, әрқайсысының өмiр тәжірибесiне үлкен мән беруге тырысатын. Әсіресе, хирургпен оған өз өмiрiн сенiп тапсырмақ адамдардың арасында, жасырып қалар ештеме де болмауы керек деп түсiнедi. Оның ойынша дәрiгер, адамның жан дүниесiне үңілу арқылы, қаяу түскен көңілдiң iшкi пернелерiн дөп басып, бiрiге ойласудың табиғи үйлесiмiне жетуi керек. Өйткенi адам денесiне iлiнген дерт атаулының бәрiнiң де әлеуметтiк таңбасы мен сыры бар. Сонымен қоса адамдар қандай да болмасын үлкен бе, әлде кiшi ме операцияларды күтiп жатқанда, өзi өткен өмiрiн ерiксiз еске түсiрiп, сан қилы толғаныстарды басынан кешедi. Ал анау-мынау емес, асқазанның тағдырын хирургтың қолына тапсырып келгендер, тiптi аласапыран күй кешетiндiгi ешқандайда күмән тудырмаса керек. Сонда олар алғаш рет, адам ғұмырының қамшының сабындай ғана қысқалығына көздерi жетiп, пендешiлiкпен өз денiнiң саулығына қарамаған сәттерiне өкiнiш етедi. Бiрақ ендi өз қолынан келер амалының жоқтығын да мойындайды. Қалған үмiтi мен сенiмi, тек хирургтiң қолында екендiгiн айқын сезiнедi. Сондықтан да олар өзiне операция жасайтын хирургтен, ешқандай да сырын жасырмауға тырысады. Ол өмiрдiң мәнiн ұғып толғанған сайын, аз-көп сүрген тiршiлiгiнде өз қалауымен жасаған күнәсiнiң жойқындығын көргендей ойға шомып мiнәжат еткен тәубесiнiң аздығына қынжылғандай күй кешедi. Сондықтан да олар тыңдаушысы сенiмiне лайық болса, көңіл күйін күптi еткен шерiн де, жүрегiнiң түбiне сақтаған сырларын да ашып әңгімелесудi өздерiне ауадай қажет етедi. Мiне, соңғы кездерде осы жайларды анық түсiне бастаған Айбар да, уақыты жетсе олардан көп нәрсенi түсiнiп қалуға ұмтылатын тәрізді. Сiрә, мұндай жағдайдың да өз дәлелi өз сыры болса керек. Себебi, хирургтен өмiрiне төнген қауiптен араша сұрап, ақырғы үмiттерiн арқалап келмейтiн жан бар ма? Олардың iшiнде бала да дана да, ақын да ғалым да, не бiр жаны жайсаң жандар да бастарына түскен мүсәпiрлiк күйлерiмен тоғысып жатады. Басқа түскен көрiптiктен олардың бүкіл жан дүниелерi нәзiктенiп, көкiрек көздерi ашыла түскендей толғауы мол торыққан көңіл күйге ауысады. Сонда ой толқытып шығарған не бiр асыл сезiмдер тыңдаушысын тапса, иiрiмi мол терең-терең сырларға жетелейдi. Мүмкiн Айбарды клиникаға жеткенiнше асықтырып, ерекше сағынышқа бөлейтiн жайлар да осы шығар...

	Клиникаға ол бүгін де ерте келдi. Өзінің қарамағындағы сырқаттармен әлi де жете танысып үлгерген жоқ. Кiршiксiз етiп үтiктелген аппақ халатын үстiне кидi де, Айбар басшылық ететiн палаталарды көп кiдiрмей кiрiп-шығып қана аралап шықты. Жуынып-шайынып келiп, ендi ғана жиналып жатқан аурулар абыр-сабыр екен. Таңертеңгiлiк өтетiн жиындарына әзiрленген медбикелер де, аяқтарының ұшынан басып зыр жүгiрiп жүр. Әне-мiне дегенше болмай-ақ, бөлiмшедегi басқа дәрiгерлер де жинала бастады.

	Бөлiмшенiң таңертеңгiлiк конференциясын тым тәптiштемей тезiрек бiтiрген Қарабек шығып бара жатып:

	– Айбар жүршi, – деп есiк алдында сәл кiдiрдi де, жанына келген Айбарды қолтықтап алып, – жүр, менің кабинетiме барайық...

	– ?!

	Ол кабинетiне келiп жайғасқаннан кейiн, қағанағы қарық көңілдi жандай жайраң қағып:

	– Неге ерте оралдың? Тәжірибеңдi бiржола бiтiрiп келмедiң бе? – дедi.

	Жұмбақтай сөйлеген Айбар да:

	– Талас Қорғановичтiң емеуiрiнiмен ертерек шықтым. Жаңа әдістi, хирургиядағы жаңалық ретiнде ұсынатын қағаздарды дайындауға кiрiс, – деген едi.

	– Ә-ә, солай ма? – деген Қарабек өзінің мұны естiмегенiне нәумезденiп қалғанын бiлдiрткiсi келмей, – Бұл да дұрыс екен! Ендеше клиникалық жұмыстарға әзірше араласпай-ақ қой. Оның документтерiн толтыру да оңай емес, алаңсыз iстерiңе кiрiсе бер.

	– Жо-жоқ, рақмет Қареке, маған клиникадағы жұмыстардың кедергiсi бола қоймас, – деген Айбар оған күлiмсiрей қарап: операция жасауды да сағынып қалған сияқтымын, алақаным қышып жүр...

	– Алақаның қышыса, жаңа әдісiңе ақша аласың, – деп қарқылдай күлген Қарабек, – мұндай күрделі жаңалықтарға, жиырма мыңнан аса авторлық ақы төлейтiн көрiнедi ғой.

	– Қойшы Қареке, мынауыңыз тым көп қой. Қарабек жымың қағып:

	– Оған саспа?! Ақша бөлiсуге бiздер көмектесемiз, – дедi.

	– Онда жөн екен.

	Қарабек:

	– Талас Қорғанович айтса, патентоведтер де көмектеседi ғой, – дедi.

	– Ештеңе етпейдi, ертеңдер Женямен келiсiп алған соң, көп кiдiртпестен бастап кетемiз.

	– Сөйткенiң жөн. Қолдан келер жағдайларды аяп жүргенiм жоқ.

	Оны өзің де көрiп жүрсiң...

	– Оларыңызға рақмет.

	– «Құрғақ қасық ауыз жыртады» дегендей жай ғана рақметпен құтыла алмайсың, – деп кеңкiлдей түсіп күлiп алған Қарабек, – оған парасатың әбден жететiн жiгiтсiң ғой. Бәрiнен де мақсатымыз орындалып, жолымыз болғай...

	– Өте орынды тiлек.

	Олар әңгімеге көп тереңдеп бармай, осылай ғана бiр-бiрлерiнен сыр тартты да тарасып кеттi. Ендiгi Айбардың алдында тұрған ең үлкен мәселе, бөлiмшедегi шаруаларын бiр бақытқа түсiрiп ыңғайлап алмақ. Анада экспериментке кетердiң алдында бастамақ болған, реконструкциялық операцияларды қайыра жандандырғысы бар. Ол жағдай негiзiнен сөз жүзiнде қалып қойыпты. Ешкiмде батылы жетiп бастап кетпесе керек. Бiрақ бөлiмшеде әлi де демпинг-синдроммен жатқан аурулардың саны аз емес көрiнедi. Жедел түрде шешуiн күтiп тұрған мәселенiң бiрi осы екенi айдан анық...



	II

	Асқазан мен қызылөңеш аурулары жататын бөлiмше, ұзындығы бiр кварталдай төрт қабаттап салынған зәулiм үйдiң екiншi қабатына орналасқан. Оның дәл орта тұсынан көлденеңдете жалғастырып операция жасайтын бөлмелер тұрғызылған. Сондықтан әр бөлiмшенiң өзiне арналған операциялық бөлмелерi, өз қабаттарында жалғаса орналасқандықтан, барлық жағдайға да өте ыңғайлы болатын. Бөлiмшенiң оңтүстiк жақындағы терезелерi институттың шағын ғана ауласына қарайды да, екiншi жақ бетiндегi терезелер тура Аманкелдi ескерткiшi тұрған үлкен алаңға шығатын. Мұның өзi тоқтаусыз гулеп жататын қала шуынан, әжептәуiр қағаберiстiк жасаушы едi. Аурухананың тыныш жерге орналасуы, онда жатқан сырқаттар үшін аса үлкен қолайлы жағдайдың бiрi болып табылады.

	Осынау ұзыннан-ұзақ созылып жатқан бөлiмшенiң, төргi жағындағы жартысын өзi басқаратын Айбар, қасына Мәліктi ертiп, аурулармен етене жақын танысып жүр. Неше алуан сырқатпенен түскен адамдардың iшiнде жасы да, жасамысы да бар көрiнедi. Барлығының да арқалап келген үмiттерi бiреу қана, ол шытынап кеткен денсаулықтарына шипа болса екен дейтiн, жалғыз қана тiлектерi бар сияқты. Мұндай жалпылама жасалынатын танысуларда, көбiне аурулар ағынан жарыла тiлдесiп кете алмайды. Өйткенi, адам бойындағы пайда болатын дерттердiң көбi, негiзiнен әлеуметтiк сырдың астарында, тiкелей адамдардың ұжданымен сабақтасып жатқан сан алуан құбылыстар бар. Сондықтан жеке-жеке сөйлеспесе, аурулар оның бәрiн жайып сала бермейдi. Тiптi жеке сөйлескенде де, алдында отырған дәрiгерiне сенсе ғана жан дүниесiнiң пердесiн ашуға тарысады. Қымтай түсіп ақырын ашқан сырдың астарына үңiлмейiнше, дәрiгер кез келген дерттiң дауасын тауып, оның мүлдем жойылып кетуiне пәрмендi түрде әсер етуi аса қиын болмақ. Мiне, дәрiгерлердiң өздерiне тән тереңдiктерi де шеберлiктерi де осында жатса керек. Олай болса алдында отырған адамның мұңын, дәрiгер жүрегi арқылы өткiзе алмаса, онда оның қылдай созылған үмiтiн ақтап, жан дүниесiне тереңдей енiп кете де алмайды. Мiне, бұл дәрiгер үшін аса үлкен сын...

	Айбардың елден ерек ең үлкен қасиеттерiнiң бiрi де сол, сөйлесе кеткен адамын сыршылдыққа жетелеп, бiрте-бiрте ашық әңгімеге ауысып кеткендерiн сездiрмейдi. Оның бұл қасиетiнен үлгi алуға тырысатын Мәлік те құр алақан емес. Мiне, олар ең соңғы палатаға қарай келе жатыр. Бұл палатаны өзi жүргiзетiн Мәлік, алдын ала Айбарға ескертiп қоймақшы болып:

	– Мұнда жатқан адамның екеуi де, демпинг-синдромның ауыр жағдайларыменен келiп түскен. Екеуi де ғалым, бiрi – философ, екiншiсi – математик, осы қаладағы үлкен институттардың доценттерi болып қызмет iстейдi екен. Екеуi де бiрiнен-бiрi өткен әңгімешiл жандар, таныса келе сырласарсыз, – деп сырттай өзгешелеу адамдар екендiгiне ерекше мән бере таныстырып жатты.

	Мұндайды қағылез қабылдайтын Айбар:

	– Ертерек ескертiп қойғаның дұрыс болды, – деп ризашылығын бiлдiрдi де, жабық тұрған палатаның есiгiн қағып iшке ендi.

	– Да, да, – деп жарыса үн қатқан iштегi адамдар да асыға күтiп отырғандықтарын аңғартып:

	– Келiңiздер.

	– Жоғары шығыңыздар, – десiп қауқылдаса орындық ұсынып әбiгер болып қалды. Қысқа-қысқа қана айтылған таныстықтан соң, Мәлік екеуiнiң де жағдайларын тұжырымды етiп баяндап шықты да:

	– Барлық анализдерi де дайын, – дедi.

	Мұқият тыңдаған Айбар, алма-кезек ауыстырып салыстырып рентген қағаздарын ұзақ қарады. Мөлшермен кiмнiң жағдайы нендей жағдайда екендiгiн анықтап алған соң:

	– Әдiл Сеитович, – деп матеметик ғалымға еңсерiле бұрылып; – ең әуелі операцияға сiздi әзiрлеймiз...

	– Е-ек, а.., – деп сасқалақтап қалған Әдiл, мұндай әңгіменi күтпесе керек, – Қашан, Айбар Ахметович, қашан аласыздар?

	Сабырмен жай ғана жауап берген Айбар:

	– Сасқалақтамаңыз?! Бұл өзіңiзге кең толғанып ойлану үшін айтылған сөз. Бiздер де әлi сан рет бiрiге отырып талқылаймыз, бұл операция кеңесе отырып шешетiн мәселе. Меніңше оны өзіңiз де жақсы түсiнуге тиiссiз, – дедi.

	Алабұртқан сезiмнен ендi-ендi айыға бастаған математик ғалым:

	– Түсiнемiн. Айтқаныңыз орынды. Сасқалақтап жатқанымыз, операция деген құғырың, пышақ үстi нәрсе ғой. Оның үстiне бұрын да әуселесiн көрiп шыққан жайымыз бар. Жасыратыны жоқ, бүгінгі таңға дейiн асыға күтiп жатқанымыз да осы операция болатын. Жеме-жемге келгенде, бұл құрып кеткiрiңнен сескенбейтiн жан жоқ шығар деймiн. Менің жалғыз ғана өтiнiшiм бар, – деп жанарлары жасаурап Айбардың жүзiне тура қарады.

	Айбар да елiте түсіп:

	– Айтыңыз?! Көңілдегi күдiктi де... сұрақты да дәрiгерден жасырмаған жөн, – дедi.

	– Сiздерден жасырар сыр жоқ, – деп Айбар мен Мәлікке алма-кезек күле қараған Әдiл, – Тек өтiнерiм Айбар құрбым, операцияны Мәлік бауырыммен өзіңiз жасасаңыз екен?..

	Жадырай түсіп жауап берген Айбар да:

	– Оған қам жемеңiз. Қалай қаласаңыз, солай болады, – дедi. Әдiлге аспан асты нұрға бөгiп, қуанышқа толып кеткендей:

	– Рақмет, рақмет, – дей бердi. Орнынан көтерiлiп жатқан Айбар:

	– Тағы да келiп асықпай әңгімелесемiз. Кейбiр жайларды қайыра пысықтап тексеремiз, – дедi.

	Елегiзiп қалған философ:

	– Айеке, менше?.. – дедi.

	Айбар әлденеге ыңғайсызданып:

	– Кешiрiңiз?! Есiмiңiз, – дей берiп едi, iле жауап қатқан Мәлік:

	– Таңжарық Әбенович, – дедi.

	– Тәке, сiздi де iле-шала дайындаймыз, – деген Айбар, – Мүмкiн қайталап рентгенге түсiрiп алармыз...

	– Жақсы, жақсы, асығысы жоқ, – деген Таңжарық та жылы күлiмсiреп:

	– Алда болар жағдайларды бiлiп жатайын дегенiм ғой.

	– Дұрыс.

	– Рақмет.

	– Әлi жеке-жеке де, бiрiгiп отырып та талай әңгімелесемiз, – деген Айбар, – Көңілдерiңiзге келген қандай сауал болмасын, келiп сұрай берiңiздер. Бiздер күні кешке дейiн осындамыз ғой. Жарай ма?

	Олар да орындарынан тұрып:

	– Жақсы.

	– Жарайды, – десiп үлкен iлтипатпен Айбар мен Мәліктi шығарып салды. Бұл Айбардың аурулармен тереңдей түсіп алғашқы танысуы едi. Бiрсыпыра адамдарды жеке-жеке сөйлеспек болып, қолындағы блокнотына түртiп алды. Оны әсіресе қатты ойландырған, операциядан кейiнгi пайда болған демпинг-синдромдардың жайы едi...



	III

	Айбар бiрнеше күннен берi, блокнотына түртiп алған диагноздары күрделі аурулармен, жеке-жеке танысып жан-жақты тексерумен болды. Бүгін де күн ұзаққа айналысқан негiзгi шаруасы осы. Оның байқауынша, асқазан операциясынан кейiн пайда болған, демпинг-синдроммен жатқан аурулар тым көп сияқтанды. «Ел құлағы елу» дегендей, хирургия институты «демпинг-синдромға көмектеседi екен» деп тарап үлгiрген дақпырттың әсерi болса керек.

	Әзірше емдеуi қиын осынау күрделі дертке ұшыраған жандар, оған жаутаң қаға қарап, өздерiнiң ақырғы үмiттерiн арқалап келгендiктерiн аңғартты. Жаутандаған жандардан осы сауалды ұғынған сайын, Айбардың жан дүниесi құлазып, аз ғана күннiң iшiнде алуан-алуан толғаныстарға түсті.

	«...Не iстеуiмiз керек?.. Бұдан ары қол қусырып отыруға тiптi де болар емес. Қалайда реконструкциялық операцияларға кiрiсуiмiз қажет. Барлығының да күтiп жатқандары, үмiттерi сол. Бiрақ қандай әдістердi қолдану керек, мiне бұл аса үлкен жауапкершiлiктi жүктейтiн негiзгi қиыншылық осы. Егер пәрмендiлiгi мен операциядан кейiнгi қорытындысын ескерсек, тек қана Антон Ивановичтiң әдісiне жүгiнуiмiз керек. Бiрақ оның техникалық орындалуының қиын екендiгi соншама, шындығына келсек жүрегiмiз дауалап, батылымыз да жете бермейтiн сияқты. Өйткенi, iш қуысының iшiнде қиып алған асқазанның етегiн ашып қойып, жалғастыратын аш iшектiң ұшын iшiне сұғындыра инвагинациаялық анастомоз жасау, бүкіл хирургиядағы асептика мен антисептиканың заңдылықтарын бастан-аяқ бұзумен тең. Бiрақ Антон Иванович өзi жүздеген ауруларға жасап, таңғажайып тамаша қорытындыларын суреттерiмен қоса, кезiнде монография етiп те шығарып жiберген едi. Сайып келгенде менің ұсынғалы жүрген әдісiмнiң прототипi де осы ғой. Меніңше ұсынғалы отырған жаңа әдістiң артықшылығы сол, оның жасанды клапан жасаудағы табиғилығы мен техникалық орындалуының қарапайымдылығында, былайша айтқанда, еш қиындығы жоқ жеңiл екендiгi даусыз. Бiрақ арнаулы шешiм қабылданбағаннан соң, оны өз тарапынан клиникаға енгiзуге болмайды. Заңға томпақ келедi. Мәселенiң қиындығы осында жатыр. Әйтпесе қиындығы әлдеқайда мол прототипi немесе Антон Ивановичтiң әдісi кең тарамағандығы болмаса, клиникада қолданылғанына ондаған жылдар өттi. Ауру «Антонның жасаған әдісiнен кейiн өлiптi» деген өсектi де естiгенiмiз жоқ. Ал, мынау бөлiмшедегi жағдайдың мәнi, күннен-күнге қысып барады. Қалайда бiр шешiмге келмей болатын емес...»

	Жаңеректе келiп кабинетiнде тағы да өз ойларымен әуре болып отырған Айбарды есiгiнiң сыртынан оқыс қағылған дыбыс елең еткiздi. Ол бiрден жауап қатып:

	– Да, да? Кiрiңiз?! – дедi.

	Iшке енген Мәлік:

	– Айеке, шаршап отырсыз ғой, – деп бөлме ортасында отырмастан тұрып қалды.

	– Айтпа, бауырым?! Отырсағшы?

	– Жұмыс уақыты бiттi ғой, кетпеймiз бе?

	– Ә-ә, солай ма? – деген Айбар сағатына қарап: – Жақсы, кетсек, кетейiк.

	– Онда жүрiңiз, қала сыртына шығып, бiраз таза ауа жұтып қайталық.

	– Оған көлiктiң жайы келе ме?

	– Менің машинам жөндеуден шықты ғой.

	– Солай де, – деп қуанып кеткен Айбар, – Қала сыртына шықпағалы да көп болды. Бұл ұсынысың қолдауға әбден татиды.

	– Бүгін жөндеуден кейiн алғаш рет машинамды мiнiп келдiм, – деген Мәлікке рақаттана түсіп, – Жаратып қойған құраттай лыпып тұр. Жүрiсiн қазiр өзіңiз бағалайсыз...

	– Ендеше кеттiк, – деп келiскен екеуi де жылдам жиналып далаға шықты.

	Жаз күнінiң шақырайып тұрған райы қайтса да, оның шiлiңгiр ыстығы әлi де басыла қоймапты. Қала iшiнiң ауасы желсiз тына қапырықтанып тұр екен. Олар дереу машинаға отырды да, «Сәкен Сейфулин» көшесiмен тауға қарай өрлей келiп, Абай проспектiсiне шыққан бойы, кiдiрместен тура қаланың батыс шетiне тартты. Көше бойларындағы мәуе болып өскен ағаштар, қаракөктене мүлгiген күйлерi бусанып қыбырсыз қалыпты. Олар әне-мiне дегенше-ақ қала шетiне шығып, қиғаштай тарта беттерiн тауға қарай түзедi. Алдыңғы жақтан асқақтай көрiнген Алатаудың сипаты, жаз айларында тiптi ерекше құлпырып, бар ажарымен биiктеп нұрлана түскен. Олар он-он бес минуттай ғана желе-жорта жетiп, өздерiне көптен таныс шағын ғана өзеннiң жағасына тоқтай қалды. Өзеннiң аңғарында өскен жасыл желектi ағаштар ну бола өсiп, дем алуға келген адамдардың саялы бағындай ырғалып тұр. Манағыдай емес аңғарды бойлай таудан ескен желемiк те, Айбар мен Мәліктiң көңіл күйлерiн бiрден желпiнтiп жiбергендей.

	Олар бiрден жеңiлдене шешiнiп тастап, тау суымен бетi-қолдарын шайды. Табиғат аясына шыққан адам да, өзiнен өзi көңілденiп, айналасындағы сұлулық пен қарапайымдылыққа сіңiсiп кеткенiн аңғармай қалатын тәрізді. Айбар да мiне баладай мәз болып, бағанағы шым-шытырық ойдан да, еңсесiн басқан салғырттықтан да құлан таза құтылғанын өзi де аңғарар емес. Ол айналасына қуана қарап:

	– Жалғанның рақаты деген осы болар! Халық айтатындай «өтiрiк пен шындықтың арасы төрт-ақ елi» десе, сiрә, «жұмақ пен тозақтың арасы да бар болғаны төрт-ақ шақырым екен-ау», – деп тәңiрегiне сұқтана көз жiберiп тұр.

	Не iстеседе әруақытта iскерлiкпен тындыратын Мәлік:

	– Дұрыс айтасыз, Айеке?! – деп құптай әңгімеге араласа жүрiп, машинаның артындағы орауды ашып, iшiндегi тап-таза құрақ көрпенi көгалдың үстiне жайып тастады. Жанына қойған шағын ғана қара сумканы ашып, әжептәуiр етiп дастарқан жая бастады.

	– Әй-й, Мәлік-ау, – деп өзінің қатты таңырқап тұрғанын жасырмаған Айбар, – Тiптi өзің дайындалып шыққансың ба, қалай?..

	– Әрине Айеке, – деп оған күле қараған Мәлік, – өзіңiздi елiктiрiп табиғат аясына шақырып алып, азды-көптi жағдайыңызды ойламасам, ондай рақаттың несi сән?! Табиғат, шiркiн, көңілдiң де, көздiң де, әрберден соң қарынның да аранын ашатынын жақсы бiлемiн.

	– Шiркiн, Мәлік-ай, ұқыптысың-ау! Меніңше, адам бойындағы ең үлкен өнердiң бiрi осы. Көбiне адамдар ұқыптылығының жоқтығынан зардап шегiп қана қоймайды, сонымен қоса неше түрлі дертке де шалдығып жатады. Керек десең айналасындағы адамдарға тиетiн көп қырсықтар да осыдан...

	– Ту-у, Айеке-ай, сiз мақтасаңыз аспанға бiрақ шығарасыз, – деп қарқылдай күлген Мәлік, – Келiңiз, дастарқанға отырыңыз...

	– Жо-жоқ, Мәлік... Олай деме? – деп отырып жатқан Айбар, – Мен сенi тiптi де мақтағаным жоқ. Бойыңдағы көрiп тұрған қасиеттi қана сөз еттiм. Егер ол жоқ болса, жалған айтып тұрсам бiр сәрi.

	– Рақмет, Айеке?!

	– Осыншама ойда жоқ қуанышқа кенелткен өзіңе рақмет!

	Олар әрненi әңгімелеп бiраз отырды. Рақаттана демдерiн де алды. Әрберден соң өздерi қиялдап жүрген армандарына да ауыса бастады. Клиникада тап осы қазiр, шешiм таба алмай жүрген мәселелердi де сөз еттi. Бұл жағдайда олардың пiкiрлерi ортақ екендiгi әр сөздерiнен көрiнiп тұрды.

	Мәлiк әлде бiр басқаша әңгімеге ауысатындай Айбардың жүзiне тура қарап:

	– Айеке, мен тап осы қазiр сiзден бедел салып бiр нәрсе сұрайын деп отырмын, – дедi.

	Бастабында таңырқап қалған Айбар:

	– Сұра?! Бә-ә-ле, о не дегенiң сұрай бер, – еңсерiле оған қарай бұрылып отырды. Мәлікке оның осынау сәбидей аңқау мiнезi қатты ұнайтын. Оның жүзiне сүйсiне қараған Мәлік:

	– Жақында жасалынбақ реконструкциялық операцияның түрi қандай болмақ? Кiмнiң модификациясын қолданбақшысыз? – дедi.

	– Шынымды айтсам, – деп сәл ойлана кiдiрiп қалған Айбар, – Нақтылы шеше алмай жүрмiн. Өйткенi операциядан кейiн тағы да қайталанып жасалынған операция барынша сәттi болуға тиiстi. Ал, қазiргi таңда белгiлi көптеген реконструкциялық операциялардың толық түрде қанағаттандыратындары жоққа тән. Тек қана Антон Ивановичтiң модификациясының ғана орны бөлек. Оны қолдануға жүрексiнiп жүрмiн. Себебi, техникалық орындалуы аса қиын. Мiне, бұл мәселенiң жағдайы осындай болып тұр. Әлi де жүз толғанып, мың рет ойланып шешу керек...

	Ойлана сөйлеген Мәлік те:

	– Осы күндерi бұл жайында мен де көп ойландым. Жасаған тұжырымым да сiз айтқан сияқты, көп жағдайға көңілiм дауаламайды. Менiмше бiздер ескi қадеттерден аттап өтiп, батыл түрде жаңаша шешiм қабылдауымыз қажет сияқты. Менің сiзден сұрағалы отырған сауалым да, мiне соған байланысты, – дедi.

	Айбар оның жүзiне күлiмсiрей қарап:

	– Сұра? Батыл ойың бар болса, барынша түсiнуге тырысайық, – дедi. Мәлiк:

	– Өзгенiң бәрiн қойып, өзiңiздiң әдісiңiздi қолдансақ болмай ма? – деп сұрарын сұраса да, демiн iшiне тартып отырып қалды.

	Айбар тап осындай сұрақты күтпесе керек. Аң-таң болып аузын ашқан күйі бiразға дейiн үндеген жоқ. Осы қас қағымдай сәтте, оның миын мың түрлі ойдың сәулелерi айғыздай өтiп жатқандай болды. Осылардың бәрiн реттеп бiр тұжырымға келе қоймаған Айбар:

	– Қалайша? – деп сұрақ қойды да; – Әзірше ол... тек эксперимент күйінде ғана ғой.

	– Ол сiзше солай, – деп батыл түрде әңгімесiн бастаған Мәлік:

	– Әйтпесе, сiздiң ұсынып отырған әдісiңiздiң прототипi болып саналатын, Антон Ивановичтiң модификациясы қиындығына қарамай клиникада қолданылып жүргенiне, мiне оншақты жыл болды ғой. Принципi сол болғанымен, онан сiздiң әдісiңiз жүз есе оңай жасалынады. Ендеше, заңдылығы жағынан да бұл әдістi өмiр талқысынан өттi деп әбден санауымызға болады. Ал төрешiлiкке салсағыз, айтылар сылтау көп-ақ...

	– Сонда, не iсте демексiң?

	– У-шусыз қана, сiздiң бұл әдісiңiздi қолдана беруiмiз керек, – деген Мәлік манағыдан да батылырақ сөйлеп: – Айеке-ау, жасалынып жатқан эксперименттен көрiп жүрмiн ғой. Қай-қай әдістен артықшылығы болмаса, қиындығы жоқ.

	Ойлап қалған Айбар:

	– Сөйтсе де, ұлықсатсыз жасауға бола қоймас, – дедi. Бұған үзiлдi-кесiлдi қарсы шыққан Мәлік:

	– Онда төрешiлдiктiң батпағына баттым дей берiңiз. Кез келген жаңалыққа ең әуелі тәуекел керек. Керек десеңiз медицинада, екi дәрiгердiң кеңесе отырып қабылдаған шешiмi, заң болып та есептелiнедi. Сондықтан бұл айтылған әңгіменiң жауапкершiлiгiне, сiзбен бiрдей жауап беруге әзiрмiн. Қажет десеңiз қазiр, келiсiм қағазын жасап, бiрге отырып қабылдаған шешiмiмiздiң астына қолдарымызды қояйық, – деп шабыттана сұранған қаршығадай дүр сiлкiнiп, бидай өңдi ат жақты жүзiне жарасып тұратын, шарасы мол қос жанары жарқ-жұрқ етiп, ғажайып бiр тамаша ажарына енген.

	Оның жүзiнен көз алмай тыңдап отырған Айбар, терең ойға шомған бойы үндемей қалыпты. Ол өзiмен-өзi iштей таласып, әрi-сәрi күйге түскен сыңайы бар. Даусыз, Мәліктiң айтып отырғанында, үлкен шындық жатқанын мойындайтын тәрізді. Бiрақ оған табан астында, тап қазiр не дей қоймақ. Iштей буырқанған алай-дүлей толғаныста отыр. Ойы мен қиялы шартарапқа кеткен...

	Айбардың мынау күйін жақсы түсiнiп отырған Мәлік:

	– Мұны тiптi бөлiмшеде де сөз қылудың қажетi жоқ. Өзiмiз ғана бiлiп, өзiмiз қана шешiм жасап жiберуiмiз керек, – дедi.

	Айбар оның жүзiне зерделей қарап:

	– Мәлік, айналайын бауырым, сенiң айтып отырғаныңды жөн емес дегiм келмейдi. Сайып келгенде бұл инвагинациялық әдіс, тiптi Антон Ивановичтен де бұрын қолданылған. Әй, шайға қарамай, Антонның өз әдісiн клиникада қолданып жүргенiнiң себебi де сол болар. Өйткенi инвагинациялық әдістiң жалпы принципi, баяғыда-ақ сынақтан өтiп, өмiрге жолдамасын алғаны қашан? ...Ендеше сенiң айтып отырған ұсынысыңның негiзi бар. Бiрақ әлi де ойлану керек, – дедi.

	Жадырай түскен Мәлік:

	– Ойлануға мен де қарсы емеспiн. Уақыт жетедi. Операцияға баратын аурулармен асықпай, iшкi сезiмдерiн күйге келтiрiп, сырласа сөйлесуiңiз де керек сияқты. Олармен күнде сөйлесiп, күнде әңгімелесiп жүрген соң, аурулардың осы жағын қалайтындықтарын да аңғарамын. Негiзгi түйiндi шешiп алсақ болғаны ғой, – деп термостан ыстық шай құйып, алдындағы дастарқанға қайыра көңіл аударды.

	Бұлар бұдан басқа да, институттағы көптеген жайларды әңгіме етiп, ашықтан-ашық ұзақ сырласты. Бiраздан кейiн орындарынан түрегеп бойларын жазды. Көлеңке бастары ұзарып, күннiң батуына да аз қалған екен. Олар бiраз жүгiрiп, қимылдап дене шынықтыруларын жасады. Келiп тағы да тау суымен бетi-қолдарын шайды. Көңілдерi сергiп, дем алып қалғандарын айқын сезiнгендей. Осылайша олар табиғат аясында болып, бiраздан кейiн үйлерiне қайтты.



	IV

	Қашаннан берi қалыптасып кеткен әдетiне бағып, Айбар бүгін де операция жасалынатын күні клиникаға ерте келдi. Бөлiмшедегi аурулар да жуынып-шайынып, таңертеңгi астарына дайындалып жатқан көрiнедi. Ол қалтасындағы кiлтiн алып кабинетiн ашып кiрдi де, дереу киiмдерiн ауыстырып киiне бастады. Әр нәрсенi анықтап бiлу үшін Айбар, көп кiдiрмей бөлмесiнен шығып, зыр жүгiрiп таңертеңгi дәрi-дәрмектерiн таратып жүрген медбикенiң жанына келдi. Олар жылы амандасып бiр-бiрiмен сәлемдескеннен кейiн, Айнаш қысқа ғана Айбарды түнгi кезекшiлiк кезiнде болған жағдайлармен хабардар еттi. Елiктiң лағындай елең қағып тұратын Айнаштың қуғыл тартқан өңiнен, кезекшiлiктiң әбiгер сәтi көп болғандығын аңғару қиын емес. Оның кiп-кiшкентай дөңгелек жүзiне жарасып тұратын бота көздерi кiртиiң-кiреп тұр. Бұл қашанда хирургия бөлiмшесiнде жұмыс iстеу, кiмге болса да оңай емес екендігінің бiрден-бiр айғағы сияқты.

	Айнашты өзiнше аяп, өзiнше iлтипат көрсеткен Айбар, оның ауыр сырқаттарға жасаған көмектерiн құптап:

	– Бәрiн де дұрыс iстегенсiң! Тек қана келешекте кезекшi дәрiгердi шақырғаның жөн болады, – деп жанарымен еркелете сипай қарады.

	Айнаш та ақталғандай:

	– Болымсыз нәрсе үшін дәрiгерлердi таңғы ұйқысынан ояту да қиын. Олардың кезекшiлiктен кейiн де, кешке дейiн iстейтiн шаруалары бар, – деп жеңiл-желпi жауапкершiлiктi өзінің саналы түрде мойнына алатыны сезiлдi.

	Оған күлiмсiрей қараған Айбар:

	– Жарайды, Айнаш, бүгінгі операцияға баратын адамдар қалай, әзiрлендi ме? – дедi.

	– Жоқ, Айбар аға.

	– Неге?

	– Операция бөлмесiндегi ыстық судың трубасы жарылыпты.

	– Қашан?

	– Кеше кешкiлiктi тексеруде кезекшi дәрiгер айтты. Сонан кейiн-ақ ауруларды операцияға дайындамасын деген бұйрықты да алдық.

	– Солай де?! – деп естiгенiн оншама жақтырмаған Айбар:– Тағы да бiразға дейiн операциялар кiдiретiн болды ғой. Әй, осы... ойда жоқта шыға келетiн кедергiлер қашан бiтер екен.

	Ол кiлт бұрылды да қайыра кабинетiне келдi. Бүгінгі iстемекшi болып келген жоспарының көбiн, ендi қайтадан өзгертуге әзiрлене бастады. Осы кезде есiк қағып iшке енген Мәлік:

	– Айеке, сәлеметсіз ба? – дедi.

	– Сәлем, сәлем! – көңілсiздеу үн қатқан Айбар, – Естiдiң бе? Тағы да операция бөлмесiнiң қазаны жарылыпты...

	– Е-е, жарайды, сонша оған неге қиналасыз? – деген Мәлік, – Бүгін бармаса, келесi жұмада алармыз.

	– Әрине, одан басқа, iстер амалың бар ма?

	– Бүгін ендi қолыңыз бос қой?

	– Қалай бос болушы едi, жаным-ау...

	– Сонда да.

	– Жай ма?

	– Көптен берi Әдiл ағай өзіңiзбен «сөйлессем» деп жүр едi.

	– Математик пе?

	– Ие-е.

	– Онда ол тiлектi орындамаса болмас.

	– Ендеше, жарайды, – деген Мәлік бұрыла берiп: – Мен де өз шаруаларыма кеттiм...



	– Жақсы.

	Айбар бiраздан соң бөлiмшедегi «бес минуттық» жиынды да жылдам өткiзiп дәрiгерлердi таратып жiбердi. Ол қазiр демалыста жүрген Қарабектiң орнында болатын. Сондықтан бөлiмшедегi ұсақ-түйек шаруаларға да көңіл аударуы қажет. Ол әзірше аурулар тамақтарын iшiп болғанша, бөлiмшедегi жауапты медбикенi жанына ертiп алды да, қажет-ау деген жерлердiң бәрiн тексерiп шықты. Дереу iстелуге тиiстi кемшiлiктердi көрсетiп, нақтылы шаралар белгiледi. Осылайша ол бөлiмшедегi тапсырмаларын берiп, реттеген соң, алаңдамай өз шаруаларына кiрiспек... Ол кабинетiне келiп, сәл-пәл неден бастау керек екендiгiн ойланды. Шынында да жаңағы Мәлік айтқандай, кең отырып аурулармен сөйлесудiң қажеттiгiн де түсiнедi. Анау жаңалыққа ұсынатын қағаздарды дайындау да, жан алқымынан алып асықтырып барады. Бiрақ ең әуелі «аурулармен сөйлесуiм керек» деп шештi. Ендi ол соған әзiрленiп дайындала бастады...



	V

	Жақын күндерде өздерiне жасалынатын операцияларын күтiп жатқан, үш-төрт аурумен асықпай әңгімелесудi бүгінге жоспарлаған Айбар, ұсақ-түйек бiр қағаздармен шұғылданып отырып қалды. Жылдам iстеп тастамақшы болған шаруасы бiразға созылып кеткенiн өзi де байқаған жоқ. Кенет ол тық-тық еткiзiп сыпайы қағылған есiктiң дыбысын естiп:

	– Да-да, кiрiңiз... кiрiңiз, – дедi. Iшке енген математик Әдiл:

	– Кешiрiңiз, Айбар Ахметович. Мен шаруаңызға кедергi жасаған жоқпын ба? – деп төрге озды.

	– Отырыңыз, жақын отырыңыз, – деп столының жанында тұрған орындықты ұсынған Айбар, – Келгенiңiз өте жақсы болды. Сiзге ендi ғана барайын деп отыр едiм.

	Әдiл шынайы қуанып:

	– Ә, онда жақсы болды. Сыртыңыздан айтылып жататын, аурулардың шынайы сүйiспеншiлiктерiн күнде естiп жатырмын ғой. Бiрақ жүзбе-жүз сыр ашып әңгімелескенге не жетсiн. Осынау бiр шешiлуi қиын дертпен өзіңiздiң қолыңызға түскенiме үлкен үмiт артамын, – деп өзінің қысқаша түйген тұжырымдарын, күтетiн үмiтiне дейiн сездiргендей болды.

	– Дұрыс, дұрыс айтасыз, рақмет, – деген Айбар, – Қандай қиын мәселеде болмасын, ең әуелі керек нәрсе – сенiм екендiгiнде сөз жоқ. Бiр-бiрiне сенiскен адамдар ғана, қол созған мұраттарына жетпек.

	– Дұрыс айтасыз?! Адам қашанда ұзақ жолға, кедергiсi мол қиын сапарларға, тек сыр мiнез болған жолдасымен ғана шығуға тырысады. Әрине бұл өмiрдiң өзi – ұғындырған заңдылық екенi түсініктi. Мiне, Айеке, қазiргi басымнан кешiп жүрген менің күйім де дәп осындай.

	Сондықтан алдағы тұрған күрделі iске өзіңiздi қалаған екенмiн, мен өткен өмiрiмнiң ештемесiн жасырмай, уақытыңыз болса... бiраз сыр ашып әңгімелескелi келдiм.

	– Қанша қажет етсеңiз, сонша... уақытқа қиналмаңыз, – деген Айбар алдындағы қағаздарын ысырып қойды да, – Дәрiгерлердiң ең үлкен адамшылық қасиетiнiң не екенiн бiлесiз бе?

	– Бүкіл өмiрiндегi алға қойған мақсаты адамдарға жақсылық iстеу болған соң, дәрiгерлердiң бойындағы жағымды қасиеттер көп қой...

	– Соның iшiндегi ең бiрегейi, өзiне сенiп адамдардың ашқан сырын, бiр сөзiн шашау шықармай сақтай бiлу, – деген Айбар, – сiздiң, Әдiл Сеитович, менiмен сырласуға келдiм дегенiңiзге, аса үлкен ризашылық бiлдiремiн. Ендеше барлық ынта-жiгерiммен өзіңiздi тыңдауға әзiрмiн.



	ӘДIЛДIҢ ӘҢГІМЕСI



	«...Балалық өтiп, жiгiттiк шаққа жеттiк. Жоғары оқу орнына келiп, студенттiк шақтың қызығы мен шыжығына кенелдiк. Үп еткен қозғалысқа елеңдей қалатын жас жүрегiмiз жапырақтай дiрiлдеп, махаббаты мол, қызығы көп жылдарды артта қалдырдық. Мiне, ендi жiгiт ағасының жасына жеттiк. Өмiр өз философиясын да ұқтырды. Осының бәрiн парақтай жiктеп, денсаулығың күдiктi болған соң өмiрдегi адам бақытының ең негiзгi Темiрқазығын ұғынғың келедi екен. Меніңше, тiршiлiкте қуаныш қанша көп болса, бақыт деген ұғым жалғыз ба деген түйiнге тоқтадым. Ол – жанұя адалдығы деп ұқтым?! Адам бақытының Темiрқазығы – осы. Оны кiршiксiз ұстай алмаған жандардың бақытты болуы, тiптi де мүмкiн емес. Жанұя адалдығынан тарайтын күллi қуаныш атаулыны, адамзаттың бақыты, оның келешек ұрпақтарының бақыты десек те артық болмас. Адалдықты ту еткен жанұя да бақытты сәт қандай мол болса, арамдыққа бой алдырған шаңырақтың астындағы тозаққа күймей жүрген жан аз ба? Адамдар үшін бұл – күллi бақытсыздықтың қайнар көзi. Таусылып та, тарқатылып та бiтпейтiн күрмеу?! Бұл шындықтың түйiнiн мен ашып отырғаным жоқ. Халқымыз өзінің ұзақ өмiр жолында, неше түрлі кемеңгер жандарды дүниеге келтiрдi. Тiршiлiгiнен тапқан ақыл-ойларын, жалғыз ауыз сөзге сыйдырып ұрпағының зердесiне сiңiруге тырысты. Сондықтан болар, бүгінгі ұрпаққа халқымыздың данышпандығы, тек «сөз өнерiмен» ғана жеткендей. Мәселен, Төле бидiң өсиетiнде:



	Алғаның адал болмаса,

	Басыңа бақыт қонбайды,



	– деп мәймөңкелемей бақыт, тек «жанұя адалдығыңда» екенiн ашып айтады.

	Мен мұның бәрiн неге айтып отырмын? Сайып келгенде адамның бақыты түгiл, оның денсаулығының өзi осыған тiкелей байланысты көрiнедi. Менiмше күллi ауру атаулы, әлеуметтiк жағдайлармен қабысып жатыр деп едiм. Өйткенi қазiргi жанұядағы өзгерiстер де, адам мiнезiндегi жаңа қылықтар да, содан тарап жататын неше алуан қым-қиғаш өмiр трагедиялары да, тек қана қоғамдағы әлеуметтiк жағдайлармен астасып, соның өзiнен негiз алатындығы ешқандай күмән тудырмаса керек. Себебi адамзат тiршiлiгi, тек әлеуметтiк жағдайға қана жүгiнедi. Оның қалыптастырылған заңдылықтары, адамдардың iс-әрекеттерiндегi мiнез-құлықтарын қалыптастырады. Олай болса, адамзат қоғамдарының алтын ұясы болып табылатын жанұя да, тiкелей осы әлеуметтiк жағдайларға байланысты өзгерiп отырмақ. Мiне, осының бәрiн тарата жiктеп ойласам, қазiргi сәттегi бақытсыздығым да, күніне неше рет өлiп, неше рет тiрiлiп жүрген қылдай созылған денсаулығым да сол әлеуметтiк жағдайлардың сыйлаған жемiсi тәрізді.

	Манадан берi кiрпiк қақпай тыңдап отырған Айбар:

	– Сонда қалай? – деп ашығырақ айтуын өтiндi.

	– Өзiм де сол, бұған дейiн ешкiмге тiс жармаған, сырымды ашып айтуға келе жатырмын, – деген Әдiл бiртүрлi мұңая жүдеп, менің екi қолым балғадай, денсаулығым тым мықты едi. Есiмдi бiлгелi, еш-уақытта ауырып көргенiм жоқ. Сол денсаулығымның арқасында, жетiм-жесiрлiгiме қарамай оқуымды бiтiрдiм, ғылыммен айналысып, кандидаттық диссертациямды қорғадым. Ел қатарлы үйленiп, үйлi-баранды болдым. Алғашында өмiр маған еш қиыншылығы жоқ, ғажайып бiр кереметтей болып көрiндi. Сөйтсем, мөп-мөлдiр болып көрiнген өмiрiмнiң шөлмегi, жалғыз ғана жауапсыз басқан қадамнан күрт шытынап сынған екен. Қате басқан қадамым, анау-мынау емес оттай ыстық сезiммен қосылған қосағымды жете түсiнбей жатып, жеңiл желпi ұғыммен жанұя құрыппын...

	Бiртүрлi Айбар не дерiн бiлмей ыңғайсызданып:

	– Әдеке, тым қатты айтып отырған жоқсыз ба? – деп әңгіменiң бақытын жұмсартқысы келдi.

	– Жо-жоқ, Айеке, адамның ашыла айтқан сыры – шындығы ғой. Ал, шындық деген заңғарды айту да, жүзбе-жүз отырып есту де оңай емес, – деген Әдiл терең күрсiнiп алып, – мен сiзге бүкіл өмiрiмдi сенiп тапсырмақпын, ендеше, қаншалықты ауыр болғанымен сырымды несiне жасырайын. Сiрә, әйел адамға ең бастысы төзiмi мол ұят пен кешiрiмi кең мiнез керек-ау деймiн. Мiне, осы екеуi болмаған жерде отбасының адалдығы да, айрандай ұйыған берекесi де бола бермейтiнi көрiнедi. Әсіресе қыз балаға өзінің ана тiлi мен ұлттық дәстүрiнен алшақтау қисық өскен ағаш тәрізді, пайдасы мен берерi аз, өмiр тәрбиесiндегi аса үлкен қиянат болса керек. Бұл тiршiлiк мәнiн түсiнбейтiн, пендешiл көңілiнен туған ата-ананың өз ұрпағына жасаған жақсылық-сымағын, ашына отырып қатты айтатын мезгiл де жеткен сияқты. Өйткенi әйел қауымының парасаттылығы, бүкіл бiр халықтың өмiршеңдiгi мен оның келешек ұрпағының құнарлылығын анықтамақ. Сондықтан қазiргi кездегi, қоғамымыздың әйелге деген жасап отырған қамқорлығын – былапыт еркiндiкке, берiп отырған әйел теңдiгiн – әуейлiгi көп дарақылыққа жол берiлмейтiндей етiп, үзiлдi-кесiлдi шара қолдану ауадай қажет екендiгi айтпаса да түсініктi. Тым осындай еркiндiктiң салдарынан, отбасы жағдайына қалай болса-солай қарау, бiрер балалы болғаннан кейiн, он сегiз жыл бойы алып тұратын алиментiн ескерiп, жүрдiм-бардым ажырасудың жаппай сипат ала бастағанында ойланбаса болмайды. Қай-қашанда адам моралiне, сүрiп отырған қоғамы жауапты болған ғой.

	– Әрине, әрине, – деген Айбар, – айта берсе, толып жатқан қым-қиғаш ойлар көп-ақ. Қоғамдағы «дұрыс» қабылдаған заңдардың бұрыстығы да жетiп жатыр. Адамдардың жетiлмеген өз бойындағы кемшiлiктерi қаншама?! Ашылмаған азаматтық санадағы кемшiлiктер ше?! Айта берсе, кемшiлiк көп, Әдеке сiздiң кез келген ауру атаулының әлеуметтiк сипаты бар дегенiңiз де дұрыс.

	– Жөн ғой, Айеке?! – деген Әдiл жинақылана отырып, – мұның бәрiн мен өз басымдағы ауруыма байланысты айтып отырмын. Бұл ауру аспаннан түсіп, маған жер астынан шығып пайда бола қалған жоқ. Ең әуелі Отбасындағы бұзылған адалдық, мiнездегi сан алуан өзгерiстердi әкелдi. Әйелiм ерегесе-ерегесе өз басыма жасаған қиянаттарды былай қойғанда, қаршадай қыздарымды өзiме қарсы салып, балаларымның бүкіл жан дүниесiн лайлай бастады. Менi күйзелткен осы. Не iстерiмдi бiлмей дал болып, шарасыздыққа бой алдырған әуре-сарсаң күйге түстім. Содан өзiмдi араққа үйiр ете бастадым. Бiрақ жан дүниенi күйзелткен жағдайыңды арақ жеңiлдетушi ме едi? Әрине – жоқ! Не керек, әйтеуiр, осылайша ойпыл-тойпыл тiршiлiк жүрiп жатты. Адамдықтың барлық жағдайынан да, жүнiн жұлған тауықтай боп, әбден азып та, тозып та бiттiм. Сөйтiп жүргенiмде асқазанымда алақандай жара бары анықталды. Емдеп жазылмаған соң, операция жасалынды. Ең ақыры мiне... мынандай күйге ұшырадым. Тамақ iшкен сайын, талып қалардай болып жаным қиналады.

	– Қазiр қалайсыз?

	– Не жайлы?

	– Арақты айтамын.

	– Ә-ә, онымен есеп айрылысқалы көп болды. Қазiр арақты – ұрттап, темекiнi – тiстеп алмаймын.

	– Мұныңыз аса дұрыс болған екен. Ал, қазiргi күйіңiздi тым қатты уайымдамаңыз. Оған мiндеттi түрде көмектесемiз. Барлығы да дұрыс болады. Қалған жайды, операциядан кейiн кең отырып әңгімелессек қайтедi?

	– Дұрыс, Айеке, қарсылығым жоқ, – деген Әдiл орнынан түрегелiп,

	– Кешiрiңiз?! Бiраз көңілiмдегi қоқсықтарымды айтып, мазаңызды алдым-ау...

	Орнынан тұрған Айбар да:

	– О не дегенiңiз, Әдеке?! Көрсеткен сенiмiңiзге мың да бiр рақмет. Көп шындықты айттыңыз?! Қазiргi тiршiлiгiмiздегi көлеңкелi жайлардың себебi мен салдарын дұрыс танығаныңызды байқадым. Өзіңiз айтқан кейбiр мәселелерге, аманшылық болса тағы да ораламыз, – дедi.

	– Рақмет! – деген Әдiл кабинеттен жайлап шығып бара жатты.

	Сол орнында қозғалмай бiразға дейiн тұрып қалған Айбар, қалың ойға шомған күйі жайлап орнына отырды. Жаңағы естiгендерiн көз алдына елестеткендей көңілi жүдеп, көкiрегiн сыздатқан жайсыз әсерлердiң шырмауында қалғандай. Оның ойын бөлiп көңілiн аударған ашық тұрған терезенiң алдына келiп қонған суық торғайдың әрекетi едi. Тыным таппай басын қылт-қылт еткiзiп жан-жағына қараған торғайдың тұмсығында тiстеп алған бiр тал қауырсыны бар екен. Әлде ненi iздейтiндей жоғары-төмен қарап қояды. Оның iс-әрекетiнен көз алмай қарап отырған Айбар:

	«...Сiрә мынау, былтырғы балапан-ау?! Бұрын ұя басқан торғай болса, өзінің ескi ұясын жөндеуге кiрiсер едi. Байыз таппай айналасынан iздеп отырғаны ұясын салар қуыс қой. Тiршiлiк иелерi үшін тозбайтын да, бұзылмайтын да табиғаттың алтын заңы болып табылатын ұрпақ қамы деген осы. Сайып келгенде отбасы құрудың да түпкi мақсаты, адам баласының ұрпағы үшін құрған ұясы да, оның дұрыс жетiлуiне ықпал етер ортасы емес пе?»

	Жаңағы Әдiлдiң айтып отырған отбасы адалдығы, мiнеки сол ортаның тазалығын сақтайтын заңдылық қой. Тазалық деген аса кең ұғым. Ол адамның жан дүниесiне де, ойлауына да, мiнезi мен құлығына да, тiптi жүрiс-тұрысына да қатысы бар. Мiнеки, осының бәрiне дұрыс бақыт берiп тұратын, қоғамдағы әлеуметтiк жағдай екенi рас. Меніңше Әдiл мұны да дұрыс байқаған сияқты. Шын мәнiнде байқап отырсақ, соңғы кездерде қазақтың өз ана тiлiнде, өзінің ұлттық дәстүрiнде тәрбиеленбеген жаңа буыны пайда болды. Мiне, осы буынның iшiнен, бұрын құлақ естiп, көз көрмеген неше түрлі жексұрын қылықтар шыға бастады. Сөзiм дәлелдi болу үшін, бүгінгі өтiп жатқан өмiрден бiр-екi мысал келтiрейiн. Жақында ғана бүкіл Алматы қаласының тұрғындарын дүр сiлкiндiрген уақиға болды. Оның қысқаша қана мазмұны мынандай едi.

	Осындағы үлкен бiр ғылыми-зерттеу институтының директоры, түскi үзiлiсте үйiне кетедi. Содан жұмыс аяғына дейiн оралмайды. Түстен кейiн қабылдамақ болған адамдары топырлап, ығы-жығы болып қабылдау бөлмесiнде күтiп отырады. Осы кезде ашық аспаннан найзағай түскендей, адам шошырлық жаман хабар келедi. «Директорды әйелiмен қоса, туған ұлы балталап өлтiрiптi», дегендi естiгенде, жиналып отырған қанша ұлттың өкiлдерiнiң түршiкпегенi қалмаған. Артынан айтушылардың әңгімесi бойынша жағдай былай болған екен.

	Әдеттегiдей директорды, жұбайы қарсы алып, есiк ашады. Олар жайбарақат әрненi әңгіме етiп, әзiр тұрған дастарқандарына отыра бергенде, отыздарға келсе де үйленбей жүрген жалғыз ұлы келедi. Әкесiмен шешесi бiрдей жылы шыраймен, ержетiп кеткен ұлын еркелете асқа шақырады. Жайлы отырып түскi астарын iшедi. Дастарқан соңында баласы әжептәуiр көлемде ақша сұрайды.

	Әкесi ренiш бiлдiрiп:

	– Осы жақында ғана алдың емес пе? – дейдi. Ескi әдетiмен ұлы гүж ете қалып:

	– Алсам қайтушы едi? Тағы да керек болып тұр, – деп күш көрсете сөйлейдi.

	– Шырағым-ау, өзіңнiң есiң дұрыс па? – деп қатты ашуланған әкесi.

	– Отбасыға бiр тиын бермей, тапқан табысыңды өзің ұстайсың? Оның үстiне айына неше дүркiн ақша сұрайсың, бұл не деген сұмдық... түсiндiршi?..

	Ана тiлiнен де, ұлттық дәстүрден де жұрдай болып өскен сойқан:

	– Мен сенi қазiр ақшаңмен қоса өлтiрейiн, – деп ұшып түрегелiп ас үйге қарай жүгiре жөнеледi. Iле қайтып оралған оның қолындағы шағын ғана балтаны көрген әкесi, үндемеген күйі екiншi бөлмеге кетiп бара жатады. Оның соңынан атылғалы тұрған хайуандай ыр ете қалған ұлы:

	– Ей, папаша? Ақшаны бересiң бе, жоқ па? – дейдi.

	Әкесi бұрылмастан екiншi бөлменiң табалдырығын аттай берiп:

	– Ақша жоқ, – дейдi.

	Осы кезде орнынан атыла жетiп, баласы қолындағы балтамен әкесiнiң басын шауып түсiредi. Жан дауысы шығып шыңғыра ұмтылған шешесiн де, бұрыла берiп екi-үш рет балталап жiбередi. Екi бiрдей адамнан атқақтап атылған қан үйдiң iшiн жауып кетедi. Не iстерiн бiлмей сасқалақтаған мәңгүрт, екiншi бөлменiң есiгiн жауып отырып қалады. Соншама қатты шыққан дауысты естiген көршiлерi, бiр пәленiң болғанын iштей сезiктенiп, дереу милицияға хабар бередi. Жиналып келген жұрт, екi бiрдей адамның қанға батып сұлап жатқандарын көредi. Болған жайды жұмыс аяғына таман институттағылар естидi. Жауыз болып өскен мәңгүрттi қамауға әкетедi...

	Мiне ана тiлiнен безiп, дәстүр бұзудың бергенi осы. Мұны шыққан уақиға десек, қазiр бiрiн-бiрi түсiнбейтiн әке мен баланың, шеше мен қыздың арасындағы трагедияларда сан жоқ. Осының бәрi пендешiлiк мiнезбен тоғышарлық қылықтардан өрбiп жатқан құбылыстар екенi айдан анық. Ұлттық дәстүрлерiн сатқап.., ана сүтiмен бойына даритын ана тiлiн сыйламайтындардың сиқы осындай. Бұл ұясы бұзылған құстың балапандары қандай күй кешсе, дәстүрiне өгейлiкпен қараған халықтың ұрпағы да сондай халге ұшырайды. Табиғат заңы қалай болса солай, өзгерте бергендi қаламайды. Ғасырлар бойы сұрыпталған тiршiлiк заңы да, басынан аттап кетпекшi болғандарды аяғынан шалып етпетiнен тұрмастай етiп түсiредi. Байқап отырсақ бұл да, адамдардың өткенiне, тарихына, тiлiне, дәстүрiне деген адалдықты аңғартса керек.

	Ал, адалдық атаулының ұясы – отбасы екендiгiнде күмән болмаса керек. Сондықтан «отбасы адалдығы» деген аса үлкен ұғым...»

	Өзінің ұзақ отырып қалғанын ендi ғана байқаған Айбар, бiлегiндегi сағатына қарады. Түскi астың мерзiмi өтiп кеткен екен. Ол дереу орнынан тұрып жинала бастады...



	VI

	Ертеңiнде бiрден бөлiмшедегi жұмыстарын ыңғайлап тастаған Айбар басқа ештемеге алаңдамастан, тура оргкомитетiне келдi. Оның iздеген адамы өзiнен екi-үш жас қана кiшi, аса кiшiпейiл, жұмбақ мiнездi ғажайып бiлiмдар деп саналатын Евгений Маркович Заморский едi. Айбар оны аралары жақын дос-жар қатынаста болғандықтан еркелете Женя деп қана атайтын. Оның толқынданған көмiрдей қара шашы, дөңгеленте қойған қаба сақалы үстiңгi ернiн қияқтана қана көмкерген сұлу мұрты, сұңғақ денесiмен тым жарасып тұрады. Әсіресе қос жанарына ой ұялаған қоңырқай көздерi, адамға бiртүрлi мейiрiммен қараушы едi. Айбар да оны шын көңілiмен жақсы көретiн.

	Өзiне деген Айбардың көңіл күйін iштей сезетiн Евгений де, оны жан-тәнiмен сыйлауға тырысатын. Айбардың адамшылыққа толы асып-саспайтын байсалды мiнездерi, барынша әдiл болуға тырысатын әдебi, өз iсiне деген аса бiлгiр ұқыптылығы әйтеуiр не керек, олар жолығыса қалса-ақ болды ағынан жарыла шұрқырасып жатқандары. Бүгін Айбар одан алғаш рет қол ұшын сұрап, комитетке жiберетiн жаңа әдісiн толтырысуға көмектесуiн өтiнбек.

	Бiрнеше адам бiрге отыратын айдаладай үлкен бөлмеге кiрiп келе жатқан Айбарды көрiп, қуана қарсы алған Евгений Маркович:

	– Апыр-ау, адасып келдiңiз бе, Айбар Ахметович?! – деп орнынан тұрып қарсы алып жатты.

	Күлiмсiрей жақындай түскен Айбар да:

	– Бә-ә-ле, Женя, сенi аса терең психолог деп жүрсем, тiптi адасып келген адам мен шаруамен жүрген кiсiнi ажыратпайды екенсiң ғой, – деп қарсы қалжың айтып, олар баладай мәз болыса қол алысып жатты. Екеуi де қатарласа жандарында тұрған орындықтарға жайғасып, бiр-бiрлерiне зерделей қарасып алды.

	– Ие-е, шаруаңыз қалай? – деп сөз бастаған Евгений Маркович, оны бастырмалата түсіп, – жаңалығыңызды неге өнер тапқыштар комитетiне жiбермей жүрсiз? Уақыт мұндайды көтермейдi.

	– Мiне, бұл жолы дәл тауып айтып отырсың, – деп оған күле қараған Айбар, – соны жылдамдатып жiберудi көздеп, өзіңе келiп отырмын. Маған сенiң көмегiң керек. Жыл сайын жаңалық ашып, авторлық қағаз алатын, дәл сен үшін бұл мәселе емес қой. Сондықтан «бiлек сыбана кiрiседi» деп өзіңе сенiп келдiм...

	Евгений де бiрден:

	– Ешқандай мәселе жоқ! Көмектесемiн. Кәнеки, қашан кiрiсемiз, – деп бар ықыласымен құлшына келiстi.

	Қуанып кеткен Айбар да:

	– Қазiр, осы қазiр, – деп жалбарақтады да қалды.

	– Ендеше, не отырыс? – деген Евгений, – кәнеки бастайық... Айбар дайындап әкелген қағаздарын:

	– Мынау мiне, өзiмше жазғандарым едi, – деп оның алдына қойды. Бұл шаруаға осы сәттен бастап-ақ кiрiсiп кеттi. Шындығында да

	Евгений, бұл шаруаның нағыз шеберi болатын. Проблеманы көрсету, оны салыстыра келiп дәлелдеу ақырында шын мәнiндегi жаңалығын ерекшелей келiп, қысқаша түйiндеуге өте шебер болатын. Өнер тапқыш ретiнде осы институттың мақтанышы едi.

	Ол айтпақ ойдың сұлбасын түсiрiп келген, Айбардың қағаздарын жүгiрте қарап шықты да:

	– Мәселенiң негiзгi принципi маған белгiлi. Оның қол жетпей жүрген қиыншылығы да түсініктi. Тек, мәселенiң көне моделi ретiнде, былайша айтқанда, прототипi етiп қандай әдістi аламыз, – дедi.

	Айбар ойланбастан:

	– Ең тәуiрi де, ең ұқсасы да Антон Ивановичтiң әдісi болар, – деп әрiптесiнiң жүзiне қарады.

	Әлдененi ойына түсiрiп, сәл көзiн сығырайта отырып қалған Евгений:

	– Бұл жайында Антонның монография болып шыққан кiтабы да бар емес пе? – дедi.

	– Бар.

	– Оның клиникада қолданылғанына да көп жыл болды ғой.

	– Он шақты жылдан асып бара жатыр.

	– Бiрақ, өзiнен басқа ешкiмнiң де дәтi бармайтын, «техникалық орындалуы аса қиын әдіс» деп естушi едiм.

	– Мүмкiн.

	– Қысқаша қана Антонның әдісiнiң орындалу жолдарын айтыңызшы?

	Айбар алдындағы жатқан папкасын ашып, онан пышақтың қырындай шағын ғана, көкшiлдеу жұқа тысы бар кiтапшаны парақтай бастады.

	– Жаңағы өзіңiз айтып отырған Антон Ивановичтiң монографиясы осы, – деген Айбар iшiндегi суреттерiн ашып көрсеттi де:

	– Оның ең қиындығы сол, дерттi кесiп тастағаннан кейiнгi, асқазанның сау қалған етегiнен жалғастырар iшектiң енiндей етiп тағы да тесiк жасауыңда ғана емес, сонымен қоса, жаңағы тесiк арқылы асқазанның сырт жағынан iшiне қарай сұғындырып жiберген iшектiң ұшын, қан-сөлi араласқан асқазанның iшiнде инвагинацияланып жалғастыруыңда болса керек. Бұл әрекет, әрине, асептика мен антисептикаға мүлдем жанаспайды. Сондықтан да болар, көп хирургтер әдістiң қиындығынан бұрын, осы жағынан жасқанатындығында сөз жоқ. Мiне, кiтаптағы суреттер де, өте жақсы көрсетiлген, – дедi.

	Оны құптаған Евгений де:

	– Мынау әдістi жасау түгіл, түсініктi етiп айтып берудiң өзi де қиын екен. Бiрақ, операциядан кейiнгi қорытындысы жақсы дейдi ғой. Бiрде-бiр демпинг-синдромның белгiсi де, немесе, анастомозы сетiнеп... адам шығыны да болмаған көрiнедi, – деп әдістiң қиындығына қарай, оның мақсатының маңызды екенiн аңғартты.

	Iле қостаған Айбар:

	– Сөз жоқ, қорытындысы жаман емес. Менің әдісiм де жасанды клапанды инвагинациялап жасайды. Тек, сынық сызықтың көмегi арқылы, жоғарыдағы Антон Ивановичтiң әдісiнде айтылған қиындықтардан құтыламыз, – дедi.

	– Әрқашанда ескiлiктi ысыра келетiн жаңалықтың күшi, оның аса қарапайым табиғилығымен бағаланады ғой, – деген Евгений ұсынылғалы отырған жаңа әдіске деген өзінің құрметiн анық байқатып, – сiздiң тапқан сынық сызығыңыз шын мәнiнде де, адам қиялына өте сирек келетiн тапқырлық дер едiм. Оның кез келген хирургтың қолдана беруiне ыңғайлы қарапайымдылығы өз алдына, сонымен қоса, анастомозының берiктiгiмен физиологиялық қызметi табиғи сипатқа өте ұқсас. Мiнеки, Айеке, манадан бергi әңгімемiзден, бiздер жазғалы отырған ұсынысымыздың ең негiзгi дәлелдерi де, айқындала түскен тәрізді. Ендi осыны рет-ретiмен жазылу формасына түсiрсек, «заявкамыз да» дайын болмақ...

	– Шынында да, солай болып тұр?!

	– Ендеше, кiдiретiн түкте жоқ, – деген Женя шабыттана сөйлеп, – iске сәт деп кiрiсiп кетейiк.

	Айбар күлiп:

	– Жақсы, оны мен құптаймын, – дедi.

	Ол Айбардың жазып әкелген қағазына қарай отырып, алдыңдағы жатқан ақ қағазға ойын дауыстай сөйлеген күйі сүйкектете жаза бастады. Қағаз бетiне түсіп жатқан әрбір ойдың айқындығы соншама, тiптi бiрiн-бiрi қуаттай төгiлген сөз маржандары тiзiлiп, сөйлемдерi ережедей еркiн санаға жетiп, тыңдап отырған адамның көңілiне қуаныш ұялайтындай. Артық айтылған бiр сөзi жоқ сөйлемдер, соншалықты нұсқадай құлаққа жылы тиедi. Ол негiзiнен текстiң бар көлемiн бiрден-ақ жазып бiтiрдi.

	Осыншама шеберлiкке сенер-сенбесiн бiлмей, бiрақ шат-шадыман күйге бөленген көңілiнiң ризашылығын жасыра алмай:

	– Айтарым да, қосарым да жоқ! Женя шынымды айтсам, «заявка» жазуға адам таңғаларлықтай төселiпсiң?! Әр iстегi творчестволық шеберлiк деген, мiне тап осындай болар, – дедi.

	Оған күлiмсiрей қараған Женя:

	– Әлi мақтау ертерек. Жазу ендi ғана басталды. Алда экспертке қайырар ондаған жауабымыз бар, – деп бұл шаруаның аса қиын екенiн сездiрдi.

	Айбар:

	– Ой, қойшы?! Дәлелi даусыз мәселенi де соза ма? – дедi.

	– Бә-лi, созғанда қандай, – деген Женя қарқылдай күлiп. – Айеке-ау, әлi бала мiнездi екенсiз ғой. Сiресiп тұрған бюрократтық аппарат, сенi бiрден түсiнсе де, ескi әдетiн қоя алмайды. Өздерiнiң жазылмаған заңдарына сүйенедi. Өнер тапқыштың қыдығына тиiп, жүйкесiн қажағанды да жек көрмейдi. Олар әлi жездей қатып, тырнағыңның астынан кiр iздегендей ащы терiмiздi сан рет шығарады. Бiрақ ұсынып отырған жаңалығымыз дәлелдi болып тұрғанда, бiз олардан ықпаймыз да, жасқанбаймыз да.

	Манағыдай емес Айбар салқын сабырға түсіп:

	– Мына текстi машинкаға берейiн бе? – дедi.

	– Жо-жоқ, – деген Женя. – Екi-үш күндей сiзде болсын. Екеумiзде ойланайық?! Сезiмдерiмiздi суыта түсіп қайыра қарап көрелiк. Сонан кейiн, көп кiдiртпей машинкаға берермiз...

	– Жақсы. Бүгін осымен шаруамыз бiттi емес пе?

	– Әзірше, бiткен сияқты.

	– Женя, саған мың да бiр рақмет!

	– Өзіңiзге рақмет! Осыншама қуанышқа бөлендiм. Шынайы тапқырлық, өнер тектес қой. Өзіңiзбен әңгімелесуден де, талқылаудан да, ойды түйiп жазудан да қисапсыз ләззат алдым.

	– Ту-у, Женя-ай, бiр жасатып жiбергендей болдың-ау, бауырым?! – деген Айбар орнынан көтерiлiп, – Тағы да рақмет саған, екi-үш күннен соң келемiн. Әзірше...

	Женя оны коридорды бойлай бiраз жерге дейiн шығарып салды. Осылайша шаруаларын сәттi бастаған олар, әрненi пысықтай қайталап, келесi кезiккенше бiрталай мәселелердi қарап келмек болып тарасты. Айбар бүгін жұмысынан көңілi көкке жеткендей, соншама үлкен ризашылықпен үйiне қайтты.



	VII

	Клиникаға Мәлік тым ерте елден бұрын келдi. Операция күні үнемi ертелетiп келетiн Айбар да, әлi келе қоймапты. Бүгін Мәліктiң ерекше жауапкершiлiкпен ерте келiп жүргенiнiң өз сыры да бар едi. Сондықтан ол келе бүгін операцияға баратын Әдiлдiң дайындығын тағыда пысықтай тексерiп шықты. Кеше өзi тәптiштей жазып қалдырған, не iстелiнiп, не қойылуы керек, барлығы да ұқыпты жасалыныпты. Сiрә, бiрiншi рет болмағандықтан, Әдiлдiң өзi де операцияға қалай әзiрленудi жақсы бiлсе керек.

	Мәлiк барып операция бөлмесiндегi жүрiп жатқан дайындықтарды да байқап қайтты. Олар әдеттегiдей абыр-сабырсыз, әркiм өз шаруаларына тиянақты түрде кiрiсiптi. Тiптi Мәлікпен ашық-жарқын амандасқандары болмаса, оның iштей ерекше дайындалып жүрген бүгінгі әрекетiне мән де берген жоқ. Себебi, Мәліктiң ойындағы, қазiр бiрер сағаттан кейiн басталатын асқазан операциясындағы жаңа өзгерiс жайлы, операцияға көмектесетiн медбикелер еш хабарсыз болатын. Өйткенi дайындайтын құрал-саймандарда бөлендей өзгерiстiң жоқтығы ескерiлiп, оларға да ашып-жарып айтуды қажетсiз деп тапқан. Осылайша Мәлiк жүрiп жатқан әзiрлiктердi сырттай тексерiп шығысымен, бiрден келiп Айбардың кабинетiнiң есiгiн тартып көрсе, киiмдерiн ауыстырып киiнiп жатыр екен.

	– Кел, кел, жоғары шық, – деген Айбар да, – қалай, Әдекеңе кiрiп шықтың ба?

	– Тексерiп келдiм. Дайындығы жаман емес.

	– Өзінің көңіл күйі қалай? Мәлiк күлiмсiрей қарап:

	– Бес! Ерекше жiгерлi деуiме әбден болады, – деп көңілдi жауап берiп жатты.

	– Онда жақсы екен, – деген Айбар оның жүзiне зерделей қарап, – бүгін бiраз қиналатын болармыз...

	– Неге?

	– Бұрын бiр рет резекция жасалынған iш қуысы қандай күйде екенiн бiлмеймiз ғой. Мүмкiн барлық мүшелер бiр-бiрiмен айқұш-ұйқыш жабысып жатқан шығар.

	– Оны алдын-ала уайымдап қайтемiз. Бұрын көпшiлiгi-ақ қол тимегендей, тап-таза болушы едi ғой.

	– Ылайым солай болғай?! Мәлiк:

	– Айеке, қалай, азды-көптi толқып тұрсыз-ау? – дедi.

	– Толқымағанда ше? – деп оған бұрыла қараған Айбар, – Мен үлкен бе, кiшi ме операцияның кез келгенiне жайбарақат қарай алмаймын. Хирургия дейтiн заңғарың, бейтараптықты ешқашанда кешiрмейдi.

	– Әрине, менің өзiм де сондай күй кешемiн, – деген Мәлік те, – бүгін ретi келiп тұрған соң бiлгiм келдi. Қанша жылдар өтсе де, операция алдындағы толқудан құтыла алмай жүрген мен ғана шығармын деп ойлаушы едiм.

	Айбар күлiп.

	– Жалғыз емес екенiңдi естiп, рақаттанып қалдың ба? – дедi.

	– Сөз жоқ, – деп мәз-мейрам болған Мәлік те, – сонымен жаңа әдіске бел будық қой?

	– Асықпа?! Бара көремiз. Iш қуысындағы жағдай жақсы болса, тәуекелге бел бууымыз да ғажап емес.

	– Дұрыс, келiстiк, – деген Мәлік бұрыла берiп, – мен жуынуға кеттiм.

	Қазiр өзіңiз де келесiз ғой?

	– Мiндеттi түрде! Ертерек бастағанымыз жөн.

	Мәлiк кiдiрместен операция бөлмесiне келсе, бұлар да сақадай-сай әзiрленiп бiткен екен. Тек тәжірибесi мол Маша ғана аздап елегiзетiндiгiн аңғартты. Өйткенi, реконструкциялық операция дегеннiң не екенiн, ол да жақсы түсiнедi. Бiрақ әрбір қимылы сағаттың соққан үнiндей анық та ширақ екен.

	Мәлiк жуынуға кiрiсiп кеттi. Ең әуелі арнаулы бөлмеден киiмдерiн ауыстырып шықты да, барып таза маска алып тұмсығына байлады. Манағыдай емес саябыр тапқан көңілi бiртүрлi жадырағандай сезiнiп, үлкен жiгермен саусақтарын ысқылай жуына бастады. Сабынды шынтағына дейiн көпiрте жақып, қыл щеткамен қолын ұқыпты тазарту оның машина айдағаннан бергi бойына сiңген әдетi едi. Машинаның құлағын жұп-жұқа биялаймен ұстаса да, табиғатынан ұқыптылықты сүйетiн ол, операцияға жуынғанда өзiне-өзi, тiптi қатаң қарайтынды.

	Көп кешiкпей келген Айбар да, оның қатарына тұра қалып, сыбанып тастаған бiлектерiн қан-жылым сумен шайып-шайып жiбердi де, көпiрте сабындап, әсіресе тырнағының көбелерiн, саусақтарының буындарын жеке-жеке ысқылап, асықпай жуынуға кiрiсiп кеттi. Оның жүзiнен ширыға түскен сергектiк, манағыдай емес тiптi анық сезiлетiн сияқты. Бiрақ «ләм» деп үн қатқан жоқ. Қалайда iштей тебiрене толғанып, өз ойларының толқынында жүзгендей...

	Айбардан бұрынырақ келiп, арнайы операцияға киетiн халатын да киiп үлгiрген Мәлік, ауруға наркоз берiп жатқан анастезиологтың әрекеттерiне қарап бiраз тұрды. Машадан әр нәрсенi сұрастырып бiлдi де, ол әзiрленiп қойған электро-пышақты қолына алып тексере қарап шықты. Мөлшермен қажет болады ғой деген қысқыштардың да түрлерiн түгендей шолып өттi. Әдеттегiдей барлығы да орнында, барлығыда дайын сияқты. Ширақ қимылдаған Айбар да тез жиналып, екеуi де бiрден келiп операция столының екi жағына тұра қалды. Екеуiнде де үн жоқ, қас қақпай анастезиологтiң ұлықсатын күтiп тұр. Олардың үнсiз күтiп тұрғандарын анық сезiнген анастезиолог те, асыға қимылдап тамырға қойылған тiзбекке ақырғы дәрiсiн құйдырды да, жылы жүзбен басын изеп ұлықсат бердi.

	Айбар мен Мәліктiң қолдары бiр-бiрiмен үндесе қозғалып, әне-мiне дегенше-ақ, iш қуысын ашып тексерiп те болды. Асқазан-iшек жолдарында алдыңғы операциядан қалған өзгерiстер жоққа тән десе де болғандай, ешнәрсе ештемемен жабыспапты да, сол тап-таза күйлерi сақталыпты. Олар бiр-бiрлерiне қанағаттанған сезiммен қарап, бұл жайындағы ризашылықтарын жанарларымен-ақ түсiнiскендей болды. Айбар бұрында операция үстінде артық-ауыс сөздi жек көретiн. Бүгін тiптi үн-түнсiз, iштей ширығып алыпты. Оның мiнездерiне сыр алғылы болып өскен Маша, тiптi еш алаңсыз өз шаруаларымен әлек. Өйткенi, асқазанды жан-жағындағы мүшелерден ажырату, қантамырларын қысып, байлап қию дегендерi көз iлеспей автоматша жүрiп жатыр. Айбар мен Мәлік алдын ала келiсiмдерi бойынша, iш қуысы жайлы болса «тәуекелге» басуға әзiр едi. Екеуi де сол шешiмге бекiнгендерiн iштей сезiп тұр. Операция – жаңа әдістiң деталiне дейiн, ежелден таныс қимылмен қарқынды түрде жүрiп жатыр.

	Сөйтiп олар азды-көптi босататын жерлерiн ажыратып алды да, асқазан мен аш iшектi қосқан анастомозды (бұрынғы жасалынған) Бильроттың II-шi ұштарын жеке-жеке орап қойды да, әуелі ұлтабардың төменгi ұшын У тәрiздес етiп аш iшекпен жалғастырып алды. Операцияның осы кезеңiнен кейiн, олар қолдарын шайып, биялайға жұққан қан-сөлдi тазартып, сәл белдерiн жазды. Қазiр ендi ең негiзгi кезеңге кiрiспек...

	Қайтадан орындарына тұрған олар, бiрден бос жатқан асқазанның етегiн сынық сызық арқылы қиып алды да, оның баспалдағымен қоса Г– тәрiздес жарымын жәрмей тiгiп аш iшектiң ұшымен жалғастырылатын конусты жасап болды. Содан кейiн дайындап қойған аш iшектiң ұшын сұғындыра түсіп жалғастыра бастады. Айбардың қолы тәжірибеден әбден жаттыққандықтан ба, тiптi адамның асқазанында ерекше икемдiлiк танытуда. Мәліктiң де көмегiнде күдiк жоқ. Жаңа әдістің кезең-кезеңдерiн әбден ұғып жаттап алған тәрізді. Сондықтан да олар бiрiн-бiрi қас-қабағынан түсiнiп, артық-ауыс түсiндiрмесiз-ақ, қас-шеберлiкпен жасап шыққандарына дән риза. Тек Маша ғана, олардың соншалықты жауапкершiлiкпен қимылдағандарын, көптен берi операция жасамағандықтан және бiрiншi реконструкциялық операция болғандықтан деп бағалады да қоя салды. Сонымен операцияның негiзгi шаруаларын бiтiргеннен кейiн, жақсылап тұрып тексерiп шықты да, iш қуысын жабуға кiрiстi. Осылайша алғашқы рет Айбар өзінің жаңа әдісiн қолданып, ендi оның клиникалық жағдайын байқамақ...

	Көмектескен адамдарға рақметтерiн айтып, Айбар мен Мәлік киiмдерiн ауыстырып киiндi де операция бөлмесiнен шығып, тура Айбардың кабинетiне келдi.

	–Уһ, шiркiн-ай, – деп отыра кеткен Мәлік, – Менiмше, еш қиындықсыз жасалынған тәрізді.

	– Сабыр, сабыр... жаным, – деп Айбар iс-әрекетiмен өзінің де риза екендiгiн аңғартса да, – Артын күтейiк, қайырын берсiн?! Төрт-бес күнде ақ пен қарасы түгелдей шешiледi.

	– Сонда да шебер орындалған нәрсенi дұрыс дегенiмiз жөн ғой.

	– Әрине жасыратыны жоқ, адамның асқазанына жасау... мен үшін тiптi ыңғайлы сияқтанып көрiндi. Жарайды барлық әңгіменi әзірше кейiнге қалдыра тұрайық. Сен барып операцияны жазатын журналды осында алып кел. Протоколды екеулеп отырып, маса тұмсығын сұға алмастай етiп жазуымыз керек.

	– Жарайды, – деген Мәлік орнынан жылдам көтерiлдi де, шығып бара жатты. Ол келгенше Айбар орындығына шалқалай жайғасып, көзiн жұмған бойы бiраз ештемеде ойламастан демiн алды. Шиыршық атқан жүйкесi ендi-ендi босағандай, тұла бойы салдырап бейжай күйге бөленiп жатыр. Тiптi қор ете түсіп қалғып кеткендей әсермен жанына келiп отырып жатқан Мәлікке қарады. Дереу орындығына түзелiп отырған Айбар:

	– Әкелдiң бе? – дедi.

	– Мiнеки, қалай... бiрден жазуға кiрiсемiз бе?

	– Әрине.

	Олар журналға жасалған операцияны ақылдаса отырып, асықпай он ойлана, жүз толғана жаза бастады. Осылайша олар көздеп келген мақсаттарының алғашқы кезеңiн сәттi аяқтаған сияқты. Аз ғана күнде барлығы да анықталады. Айбар мен Мәлік түскi астарын iшiп келдi де, түн жарымына дейiн отырып шахмат ойнады. Әзірше ешқандай да өзгерiс жоқ. Наркоздан оянған Әдiлмен қысқа тiл қатысып келгеннен кейiн, жақсылап тұрып демдерiн алмақ болып үйлерiне қайтты...



	VIII

	Бұл күндерi Айбар мен Мәлік, клиникаға ерте келiп, кеш қайтып жүр. Әдiлдiң аман-есен реанимациядан шығып, қайыра бөлiмшедегi өз палатысына келгенiне де, бiрқанша күндер болып қалды. Бұрынғыдай емес операциядан кейiн, ас iшсе, жанын жеп жапа шегудi қойған. Бейне анасынан жаңа туғандай үш ұйықтаса ойына келмеген, ғажайып бiр тамаша күндердi басынан өткiзiп жүр. Операциядан кейiн қаншама жылдар бойы, тамақты жамбастап iшiп қана күн көрген ол, ендi адамша асықпай әңгімелесе отырып ас қайыруға да қадеттене бастаған. Бұрынғыдай тамақ iшсе болды жүрегi айнып, лоқсуды, қара тер басып қиналуды, асын iшер-iшпестен жүгiре жетiп төсегiне жантаюды, өңi қашып көңілi жүдеудi бәр-бәрiнен құтылғанына сенер-сенбестей күйде жүр. Ол соңғы күндерi жанындағы философ досы Таңжарықпен далаға шығып қыдырып қайтуды да жиiлеткен...

	Анадағы операция күте iркiлiп қалған ауруларды, Айбар мен Мәлік осы күндерi күніне бiрнеше операцияларды қатарынан жасап, бөлiмшедегi абыр-сабыр жұмыстары көбейiңкiреп кеткен. Оның үстiне жазғы демалыстарына кеткен Қарабек пен Тахир де әлi оралған жоқ. Күн өткен сайын операцияға сұранып қыңқылдап жүрген Таңжарық та мазаларын алып барады. Мiне бүгін олар әдеттегiдей, ауруларды аралап жұманың соңғы күні жасайтын тексерулерiнде аяқтап қалған едi. Айбар мен Мәлік өздерi арнайы соңына қалдырған, Әдiл мен Таңжарық жатқан палатаға келдi. Айбар келген бойда Әдiлдiң iш-құрылысын сипай қарап тексерiп шықты да:

	– Қалай? Жағдайыңыз жақсы ма? – дедi. Әдiл:

	– О-о, ғажайып қой... керемет қой, – деген таңданудан басқа ештеме айта алмай, сөзiн қысқа қайырды.

	– Жо-жоқ, Әдеке, сабыр етiңiз?! – деген Айбар барлық жағдайын тәптiштей бiлгiсi келiп, – «Ғажайып пен керемет қойды» қалай түсiнсек екен?

	Әдiл де әзiлдей күлiп:

	– Оны түсiну қиын емес. Қысқартып айтсам, ас iшкенде тұла бойымды албастыдай басып, ес-ақылымды шығаратын қырсықтан құлан-таза құтылдым. Мен үшін бұдан артық ғажайып та бұдан артық керемет те болуы мүмкiн емес, – дедi.

	– Дұрыс, онда түсiндiк. Қазiр қандай тамақ iшiп жүрсiз?

	– Барлығында?! Тек өздерiңiз айтқаннан кейiн, қуырылған тамақтарға жоламауға тырысамын. Әйтпесе олардан да жасқанатын жайым жоқ сияқты.

	Оның сөздерiне ерiксiз жымиып езу тартқан Айбар:

	– Қуырылған ас сау адамға да онша жеңiл тимейдi. Асқазан үшін су мен буға пiсiрiлгеннен артық тағам жоқ. Сондықтан бiраз уақытқа дейiн, бұл қағиданы есiңiзден шығармағаныңыз жөн, – дедi.

	– Жақсы, айтқаныңыз орындалады, – деген Әдiл әңгіменi басқа жаққа бұрғысы келiп: – Менi қойшы, жағдайым шешiлген адаммын ғой, мынау Таңжарық екеумiздiң бiр таусылмайтын дауымыз бар. Мәкең екеулерiңiз соған төрелiк айтып берсеңiздер қайтедi?

	Әңгiменiң төркiнiн түсiне қалған Мәлік:

	– Е-е, ол қандай дау? – деп сөздi қыздыра түскендей болды.

	Әдiл бас жағынан Абайдың соңғы басылған көгiлдiр түсті мұқабасы, ою-өрнекпен безендiрiлген екi томдығын қолына алып:

	– Мiне мынау «Өлсем, орным қара жер сыз болмай ма» деген өлеңiнде Абай:



	Жүрегiңнiң түбiне терең бойла,

	Мен бiр жұмбақ адаммын, оны да ойла.

	Соқтықпалы, соқпақсыз жерде өстiм,

	Мыңмен жалғыз алыстым, кiнә қойма?!



	– деген ғой.

	– Жақсы менің өз басым бұған келiсемiн. Шындығында да Абай елден ерек жұмбақ жан екенiн де мойындаймын. Оған өз дәлелiмде бар. Неге десеңiздер, адамзат қауымына белгiлi, дүниеден не бiр данышпан ақындар мен ғұламалар өттi. Бiрақ солардың қай-қайсысының да оқыған ортасы, университеттiк бiлiмдерi болған ғой. Ал, Абайды алып қарасаңыз? Бар-жоғы екi жыл ғана оқыған медреселiк бiлiммен, осыншама данышпандыққа жету, оның үстiне қара түнек қоршап тұрған айналасын ескерсек, шынында да оның жұмбақ адам екендiгiне иланбау мүмкiн емес. Мiне, Абайдың осы ерекшелiгiне, мынау Таңжарық дау айтады, – деп өзінің азды-көптi өкпелi екенiн де жасырған жоқ.

	Естiп отырған мынау оқыс әңгіменiң төркiнiне қатты қызыққан Айбар мен Мәлік жарыса:

	– Кәнеки, тыңдалық.

	– Төкеңнiң пiкiрiн естиiк, – десiп қалды.

	Әдiлдiң сөзiн бөлмей еш қимылсыз отырған Таңжарық, өзінің ой толғанысынан жаңа ғана сергiгендей:

	– Бұл ұзақ әңгіме?! Сiздердiң уақыттарыңыз бар ма? – дедi.

	Тыңдап отырғандар:

	– Бар, бар.

	– Айта берiңiз, – дестi.



	ТАҢЖАРЫҚТЫҢ ӘҢГІМЕСI



	«...Иә-ә, мұның өзi бiр қызық әңгіме. Осы «Абайдың жұмбақтығы» сөз болған уақиға былтыр болған едi. Май айының басы, табиғат әбден жасарып, өзінің толықси түскен шағына енген кез. Бұл шақта Алматының өзi де, айналасы да құлпырып кетедi емес пе? Әсіресе, көгiлдiр аспан астында асқақтай көрiнген Алатаудың ажарына қандай сұлулықты теңестiруге болады. Мiнеки тамылжыған осындай көрiнiстер адамдардың мiнезiне, олардың көңіл күйлерiне әсер етпей тiптi де қоймайды. Осындай бiр әдемi көңіл күйге бөленiп, елуге ендi ғана келген, халқымыздың сүйiктi де сүйкiмдi, шет жұрттыққа ажарлы да, өзiне лайық бедерi бар ақынымызды құттықтау мақсатымен Жазушылар одағының үйiне жеттiм. Екiншi қабаттағы фойеге көтерiлсем, жиналып отырған жұрт әжептәуiр екен. Менен басқаның көпшiлiгi ақын-жазушылар көрiнедi. Фойенiң ортасына қойылған, ұзындығы әжептәуiр тапалтақ келген столды айналдыра қоршаған жайлы орындықтарда, аты-жөндерi республикамызға белгiлi бiрталай сөз өнерiнiң саңлақтары әңгімелесiп отыр екен. Бiр шетiнде бос тұрған орынға мен де жайғастым. Өмiр деген қызық қой, бiр жерде қуанышы, екiншi тұста ренiшi қатар жүрiп жатпай ма? Бұлар да сол мен құттықтамақ болып келген ақынды күтiп отыр. Олар жаңа ғана күллi Жазушылар одағының хатшылары болып, кеше түнде дүние салған орта қолдау ақынымыздың үй-iшiне көңіл айтуға кетiптi. Сондықтан күтудiң себебi орынды, көңілдерi жай уақыттары бар адамдар гу-гу әзiл-қалжың аралас әңгімеге кiрiскен. Бiр кезде сөз кезегi айналып, тағы да Абайдың «жұмбағына» тiрелдi. Әркiм өз пiкiрiн айтып бола бердi-ау дегенде:

	– Философ не дер екен?! Айтыңызшы, Абайдың жұмбақтығына қалай қарайсыз? – деп көптiң көңілiн маған аударды.

	Мен үндемей қалудың ыңғайы болмаған соң:

	– Сөз жоқ, Абайдың «жұмбақ жан» екендiгi дау тудырмайды. Бiрақ Абайдан да жұмбақ жағдай бар, – деп бастаған сөзiме отырғандар әре шуласып кеттi.

	Жарыса сөйлеп:

	– Е-е, бұларды қойшы?!

	– Қайдағы философ.

	– Жәй пәлсапашылар...

	– Абайды түсiну бұларға қайдан келсiн...

	– Жалпы поэзияның иiсi мұрындарына жете ме екен, – десiп бiраз қызыл кеңiрдек болысып қалды.

	Маған сауал берген белгiлi ақынымыз, сәл саябырлықты пайдаланып:

	– Жiгiттер! Әуелі жауапты тыңдап алайық та?! «Абайдан да жұмбақ жағдай бар» деген сөздiң мәнi өте қызық қой. Өзгелердi бiлмеймiн, тап өзiм осы жасқа дейiн, естiп көрмеген сөзiм. Кәнеки, айтып көрiңiзшi? – дедi.

	Iштей «мұндай орта күнде табыла бере ме» дедiм де, тәуекелге бел буып айтпақ ойымды бастап кеттiм.

	– Әрине, Абайдың данышпандығында өзiне лайық жұмбақтығында дауым жоқ. Бiрақ солай дей тұрсақ та, сол Абайдың өзiн жұмбақ етiп отырған ғажайып бiр сыр бар. Былайша, философия тiлiмен айтқанда, кез келген ерекше құбылыстың, өз себебi болатынын қалыс қалдырмауымыз керек. Өйткенi себепсiз – салдар жоқ екенiн бiлемiз ғой, – деп әңгіменiң жалпы бағдарын аңғарттым.

	Манағыдай емес отырғандар сiлтiдей тынып тыңдап қалыпты. Кейбiреулерi шыдамсыздана:

	– Ие-е, айта бер.

	– Кiдiрме?! – десiп жатыр.

	Бiрсыпыра үндемеген бойы үздiктiре түсіп:

	– Қайталап айтамын?! Абай шын мәнiнде де жұмбақ жан, бiрақ одан да терең, одан да күрделі жұмбақ дүние бар. Оны мен қысқартып айтсам, сол Абай өзi шыққан халық – жұмбақ дер едiм. Ой сәулесi болмаса көз жете бермейтiн көне тарихы, осынау кең даласында көмiлiп жатқан туған халқымыздың шын мәнiндегi жұмбақтығын, оның ғасырлар бойы ұрпақтан-ұрпаққа қалдырып сақтап келген, үш тағын, яғни үш түрлі жағдайынан анық көруге болады. Олар: бiрiншi, дәстүр-салты, екiншiсi, ойлау жүйесi, немесе, темiрдей тегеурiндi логикасы, үшіншi – ана тiлiнiң тереңдiгi.

	Отырғандар тағы да:

	– Апырай-ә.

	– Мынауың қызық әңгімеге ауысып барады.

	– Айта бер?! – дестi. Сәл ойландым да:

	– Өздерiңiз жақсы бiлесiздер?! Қазақтың «жетi атаға дейiн қыз алыспау» дейтiн ескiден келе жатқан әдемi бiр дәстүр-салты бар. Мiне осынау шығу тегiне, ұлттық дәстүр ретiнде қалыптасқан жағдайына көңіл аударып көрелiк шi? Халқымыз бұны дәстүр ретiнде, сонау VIII–IX ғасырлардан берi қарай қолданып келе жатыр. Бүгінге дейiн жалғасын үзбей келе жатқан салтымыздың бiрi болып табылады. Сонда қалай, бұл ерiккеннiң ермегi ме? Жоқ! Мұның ұлан-асыр маңызын түсiнсеңiз, қолыңызды жүрегiңiздiң тұсына қойып, таңырқай түсіп, таңданбай қалуыңыз мүмкiн емес. Оның себебi, бұл дәстүрдiң мәнiнiң соншама тереңдiгi мен өмiршеңдiгiнде жатыр. Ендiгi бiр қызық жағдай, бұл дәстүрдiң өзi, қазаққа ең жақын деп саналатын қырғыз бен қарақалпақта да, жетi атаға дейiн үйленбеу қатаң түрде сақталмаған. Тек бiздiң халқымыз ғана қандай жағдайға ұшырамаса да, көзінің қарашығындай сақтап ұрпақтан-ұрпаққа жеткiзiп отырған. Әр уақыт, әр кезеңде бұл дәстүрдi бұзбақшы болған уақиғаларды, сөз өнерiнiң құдiретiмен үлкен-үлкен дастандарға айналдырған. Өзiмiзге белгiлi «Қалқаман мен Мамыр», «Еңлiк пен Кебек» сондай дастандарға жатады.

	Ал ендi аз ғана сөзбен, осынау көне дәстүрде жатқан сырды ашып көрелiк?! Сонда халқымыз ғасырлар бойы көзінің қарашығындай сақтаған дәстүрдiң негiзiнде, ұрпақтарын асылдандыра түсетін, еш уақытта азу мен тозуға жiбермейтiн, табиғи сұрыптаудың кiлтi сақтаулы екен. Бұл таңғажайып тамаша мәндi, XIX ғасырдың бас кезiнде, ағылшынның кемеңгер ғалымы Дарвин, дүниедегi ең үлкен жаңалықтардың бiрi етiп, адамзат қауымының алдында айпарадай ашып бередi. Мiне, осы ұлы жаңалықты, біздің халқымыз он ғасыр бұрын өзінің дәстүрiне енiп, табиғи сұрыптаудың өмiрге бейiм жолын салтына айналдырған. Мiне, мұны қалай түсiнемiз? Осынау жағдайды жұмбақ деуге бола ма, жоқ па? Менiмше халқымыздың аса жұмбақ қасиетiнiң бiрi екендiгiнде дау болуы мүмкін емес, – деп сәл үзiлiс жасап айналама қарадым. Отырғандардың бәрi шын ықылас-пейiлдерiмен сiлтiдей тына қозғалмай қалыпты.

	Манағы ең алғаш әңгімеге түрткi болған ақын ағамыз:

	– Жарайды, мұныңды жөн делiк, – деп масайрай түсіп күле қараған ол:

	– Ал, ендi «темiрдей тегеуiрiндi логикаңды» дәлелдеп көршi? Мен де құлшына түсіп:

	– Жарайды, ары қарай тыңдап көрiңiздер?! Ықлым замандардан берi қарай көшiп-қонып мал соңында өскен жұрт, айналасын жазбай танып, қараңғы түндерде адаспау үшін, аспан әлемiн ашулы тұрған кiтабындай оқи бiлген. Айдың аты мен күннiң сәттерiн неше алуан амалдарға жiктеп, қыстың қытымыр болатынын да жаздың аңызақ ыстықпен солатынын да алдын ала болжап отырған. Осы амал-тәсiлдердi бiлетiн көрi-құлақ қариялар бүгінге дейiн кездеседi. Бiрақ олардың өздерi де, құлықсыз ұрпақ пен ұқыпсыз уақытқа тап болып, бар бiлетiндерiн қағаз бетiне түсiре алмай арманда қалдық. Мiне, осындай халқымыздың космологиялық зердесiн танытатын бiр мысалға жүгiнейiк. Әсіресе оның аспан денелерiне ат қойып атауында үлкен мән бар. Айталық – Ай – күн

	– Темiрқазық деген атауларды алайықшы?! Осылардың әрқайсысының атауларының астарында, тек қана логикалық жүйеге ғана бағынатын таң-тамаша құбылыстар жатыр. Мәселен, Темiрқазық деген атауды жiктеп көрелiк. Ең әуелі – қазық – бiр орнынан қозғалмайтын ғана ұғымды берiп қоймайды, сонымен қоса, оған өлшеусiз көп заттардың байланып тұрғандығында аңғартса керек. Екiншi, оны жай ғана атамай, мiндеттi түрде Темiрқазық делiнген. Ал, темiр қазiр бәрiмiзге де белгiлi, тек жер қыртысындағы ғана емес, бүкіл космологиядағы аса құнды ең тектi зат. Мiне, осыны кеше ғана өткен Абай да жақсы түсiнген. Сондықтан ол арнайы жұмбақ етiп, өлең ырғағын түсiредi.



	Жұмбақ:



	Қара жер адамзатқа болған мекен,

	Қазына iшi толған әртүрлі кен.

	Iшiнде жүз мың түрлі асылы бар,

	Солардың ең артығы немене екен?



	Шешуi: Темiр.



	Мiне, мәселенiң төркiнi қайда жатыр?! Ендi осы – Темiр қазығымыз – қазiргi ғылымның түсiндiруiнше, тек күн системасының ғана емес, оған бүкіл әлем байланып тұрған жалғыз ғана космологиялық қазық екенiн жақсы бiлемiз. Оның үстiне шетi мен шегi жоқ күллi әлемдi, бiр өзiне ғана көгендей ұстаған жай ғана қазық емес, солардың бәрiн бiр нүктеге тартылуын мәжбүр еткен – Темiрқазық екен. Сондықтан да қолыңыздағы компастың магниттi тiлi, тек жердiң бетi түгіл, әлемнiң қай бұрышында жүрсеңiз де, бiр де бiр сантим жаңылмай, тұп-тура Темiрқазықты көрсетедi де тұрады. Ал ендi жер жүзiндегi көптеген халықтардың астрономиялық атауларын салыстырып көрiңiз, сонда логикалық жүйесi жағынан Темiрқазыққа ұқсастырған атауды табу қиын. Айтыңыздаршы, мұны қалай деп түсiнуiмiзге болады? Бұл менiмше кездейсоқ жағдай емес. Мұның астарында ашылмаған сыр, болжанбаған жұмбақ темiрдей тегеуiрiндi логиканың жүйесi жатыр...»

	Палатының iшiнде Таңжарықты тыңдап отырғандарда үн жоқ. Қатты берiле сөйлегендiктен болар, алқыныңқырап қалған Таңжарық бiр-сыпыра демiн алып отырып қалды. Әркiм өз ойларымен отырған сияқты.

	Айбар да ерекше тебiренiп толғанып отыр:

	«...Қандай дәлелдi, неткен көркем салыстырмалық?! Төтенше түсiнiп, сонымен қоса, өзгеге ұқсамай өзiнше ойлана бiлу қабiлетi дейтiнiмiз осы шығар. Көп нәрсеге мән бермейтiн, не деген құлықсыз жандармыз. Кейде тiптi ата-бабаларымыздың ғасырлар бойы жасаған дәстүр-салттарына тыжырына қарап, барлығында көгендей тiзiп ескiлiкке балап жүретiнiмiз, қандай ұят, барып тұрған санасыздық қой. Ие-е, сауатың бола тұра, көңілiң қазанның түп күйесiндей лас, құбылыстың сырларына мән бермейтiн надандықтан қауыпты ештемеде болмаса керек. Кешегi Әдiлдiң айтып отырған азғындауы да, отбасы адалдығының құлдырауы да, есер-соқтау буынның да шығып жатқан көзi, бойында бар өз қасиетiңдi қастерлемеудiң салдарынан екендiгiнде сөз жоқ...»

	Осынау созыла түскен үнсiздiктi бұзған Мәлік:

	– Өзi iшiп-жегендi ғана бiлетiн, даңғырлаған бос шелек екенбiз ғой. Тарихыңды зерттемей, тегiңдi бiлмейсiң дейтiн сөз осыдан шығар. Таң-жарық аға, менiмше осындай әңгімелердi қалай көпшiлiктiң арасында, әсіресе, студент-жастардың ортасында көптеп өткiзу қажет сияқты, – деп өз пiкiрiн бiлдiрдi.

	Мәлiктiң айтқандарын қызу қостаған Айбар:

	– Тәке?! Адамзат тарихының өткен-кеткен жолдарында, ашылмай жатқан небiр жұмбақтар көп-ақ. Сол тәрізді біздің халқымыздың да өткен тарихында зерделей түсіп ұғынатын құбылыстар тiптi мол. Ал, ендiгi өзіңiзден өтiнерiмiз, ана тiлiмiздегi жұмбақтарды айтып берсеңiз екен? – дедi.

	Таңжарық күлiмсiрей түсіп:

	– Манағы осы әңгіменi тыңдап отырған орта да, «сөз төркiнiн бiр адамдай бiлемiз» деп жүрген жандар емес пе, менi тiл жайында қысқылары келдi ме, жамырай шулап «тiл туралы дәлелдерiмдi айтуды» сұрады деудiң орнына... бұйырды дегенiм дұрыс болар. Бiз онда «көңіл айтуға кеткен» басшыларды күтiп бiрсыпыра отырып қалған едiк. Сондықтан да айтылған сөздердi қайталап шығу үшін бiраз уақыттарыңыз кетедi, – дедi.

	Айбар мен Мәлік жарыса:

	– Оған қам жемеңiз?!

	– Айта берiңiз, – дестi.

	– Рақмет жiгiттер, – деген Таңжарық та көңілденiп, – ұғынысқан сұхбатқа жетер не бар?! Тыңдаушымды тапқандай өзiм де желпiнiп отырмын.

	Сөзге араласқан Әдiл:

	– «Тыңдаушысы жоқ сөз – жетiм» дегендi де айтқан, осы жұмбақ сырлы халқымыз емес пе? – дедi.

	Оның сөзiн басын изеп құптаған Таңжарық:

	– Ендеше тағыда сол Жазушылар үйiнiң екiншi қабатындағы фойеге оралалық. Тiлдегi жұмбақтың, жоғарыдағы айтылғандармен салыстырғанда, шайқалып жатқан мұхиттай шетi мен шегiне көз жетпейдi. Мәселен, «Дүние – жалған» деген ұғымды жиi айтамыз. Бiрақ соның мәнiне ой жүгiртiп ұққан адам аз?! Көбiмiз оны сөздiң сырағысындай, түсiнбей жай қайталай беремiз. Әйтседе, бүкіл адам тiршiлiгiнiң диалектикасын, екi-ауыз сөзге сидырып тұрған жоқ па? Адам тiршiлiгiнде болатын бар қызықтың сан алуан түрлерiн, әуейленбеске құмартқыш пендешiл өмiрiмiздi «дүние» десе, осы айтылғандардың бәрiнiң де тұрлаусыз алдамшы екенiн «жалған» деп қана айта салатынын қайда қоямыз. Менiмше, мұнан қысқа, мұнан нұсқалы ой арқалаған тұжырымды сөздiң болуы мүмкін емес. Осынау екi-ақ ауыз сөздi жiлiктей жiктеп, тәптiштей талдап айта берсек, өзi бiр қалың мазмұны ерекше кiтапқа айналар едi. Аса қиын күрделі ұғымдарды тапқыр сөзбен көркемдеп беру деген осы болса керек. Ал, ендi мынау ұғымдарға зер салайық. Ескiше оқыған қария-қарттарымыздың жиi қолданатын, «он сегiз мың қаламы» жер бетiндегi тiршiлiк иелерiнiң мөлшерiн меңзейдi десек, ал «бiр тарының қауызына» осыншама тiршiлiктi «сыйдырады» дегенге

	илана қою аса қиын. Бiрақ түсiне келе иланбасқа шараң жоқ. Мiне, тiршiлiгi көшiп-қонумен өткен тағы халық, осындай жұмбақ ұғымды қалай жасаған? Iштерiңiзде осы ұғымды таратып бере алатындарыңыз бар ма? Ешқайсыларыңыздың үндемеулерiңiзге қарағанда, таратып айтушы жоқ қой, сiрә?! Ендеше мен өз түсiнiгiмдi ортаға салайын...

	Шынымды айтсам, өзiмде жақында ғана түсiнiп, таң қалғандығым соншама, екi көзiм шарасынан шығып кете жаздады. Жапонның атақты жазушысы Абэ Кабоның «Мұз дәуiрiнiң төртiншi кезеңi» дейтiн ғылыми-фантастикалық романын оқып жатқан едiм. Қысқаша оның мазмұны, бизнес қуған капиталистiк қоғамның ақша табу әдісiнiң қандай түрiнен болса да жиiркенбейтiндiгiн суреттейдi. Адамзат қауымы жасаған сан алуан ғылымдардан хабары бар екi адам, ақша табудың жаңа жолын, тiптi бұрын соңды өмiрде болмаған құбылысты пайдалануға кiрiседi. Олар бүкіл Токиодағы «аборт жасауды, немесе, түсiктi алдыруды» тұп-тұтас өз қолдарына алады. Себебi, олар түсiк тастауға келген әйелдерге, ақшалай ақы төлейдi. Бұрын өз қалталарынан ақша төлеп алдыра алмай жүргендер, бiр-бiрлерiнен естiсiмен жаңа ашылған мекеменi, балға жиналған арадай гулеттi де жiбердi. «Түсiктерiн берушiлердiң» күтiп қалмауы үшін, мекеме сандарында күн өткен сайын көбейте бередi. Осы кезде олар бiр секундта тыным таппай Тынық мұхиттың астынан, адам баласы жасап көрмеген лабораториялар, алаңдар мен су астындағы қорғандарды да салдырып үлгiредi. Ендi колбаға жиналып қалған... анасының құрсағынан еш зақымсыз ойып алған ұрықтарды, сол лабораторияға қарай асығыс аттандырып жатады. Содан не керек, бiрер жылдан кейiн, адам ұрығының өсуiн қай тұста қалай тоқтатса, қандай жануар пайда болатындығын әбден игерiп алған олар, табын-табын қой, үйiр-үйiр жылқы, шулап-шұрқыраған шошқалар, сиырлар, түйелер, киiктер мен бұғылар, тiптi балықтардың неше алуан түрлерiн, құстардың қанатты-қанатсыздарын... айта берсе толып жатыр. Тiршiлiктегi «он сегiз мың қаламды» тарының қауызынан да кiшкентай адам ұрығынан тарата өргiзiп ала бередi. Сол су астындағы лабораторияларда жұмыс iстеттiру үшін, аз ғана ұрықтарды адамдық сатыға дейiн жетiлдiрiп, желбезек адамдар жасап алады.

	Мiне, кiтапты оқығанда, жаңағы ата-бабамыз айтатын «он сегiз мың ғаламды бiр тарының қауызында сыйдырған» деген ұғымды түсiнiп, мәдениеттерi ерте дамыған елдердiң тiлдерiнен осы ұғымның баламасын iздестiрдiм. Бiрақ ешбiр елден тапқаным жоқ. Бұл жайында айта берсе сөз көп. Бiзге керегi оның тек жұмбақтығы ғана ғой.

	Отырғандар:

	– Ту-у-у...

	– Құдай салмасын.

	– Адамның төбе-құйқасын шымырлататын нәрсе екен, – десiп қатты таңырқасты.

	Мен олардың жүздерiне күлiмсiреген күйі:

	– Ал, кәне, осымен тоқтатамыз ба? – дедiм. Отырғандардың iшiнен қыжыртпа бiреулерi:

	– Бiтiремiз бе деуiңе қарағанда, басқа келтiрер мысалың да жоқ-ау, – деп шымшылай бастады.

	Мен оның жүзiне сұқтана қарап:

	– Мен жатқа бiлетiн жүздеген ұғымдар бар. Әрине бұның соңына түсіп зерттеп жүрген жан емеспiн. Сенiң дүдәмәлiңдi сейiлту үшін тағы бiрiне тоқтап тоқталып көрейiн. Тыңдайсыздар ма? – дедiм.

	Отырғандар шу ете қалып:

	– Айт.

	– Әйтеуiр, бәрiмiзде күтiп отырған адамдармыз ғой.

	– Қысқартыңқырап айт, – десiп жатты.

	Бұл ұғымды бала күнімiзден әке-шешемiздiң аузынан естiп өстiк. Үлкендер аса бiр салыстырмалы, шенемелiгi даусыз ұғымдар айтқанда, «жанды да балық үлкен, жансызда қамыс үлкен...» дейтiндi. Бұл қайдан алынған тұжырым, ойланып көрiңiздершi?! Көкжиегiне көз жетпес шалқар далада өскен жандар, осыншама дәлелдi өмiр шындығын қалай бiлiп айтқан? Шындығында да тiршiлiк иелерiнiң үлкенi – Кит екендiгi қазiр бәрiмiзге де белгiлi, ал жансыздың үлкенi болып саналатын Бамбук ағаштарының тегi – қамыс емей немене?! Мiне, сахараны мекендеген халықтың аузынан шыққанда, мұндай тұжырымның да шешiле қоймаған өз жұмбақ сыры бар.

	Сәтi түсіп алдыңғы жылдары, қос мұхит асып Филиппин аралдары мен Сингапурда болдым. Сонда жергiлiктi тұрғындардан, осы ұғымның баламасын сұрастырып көрiп едiм, төркiнi ұқсас тұжырым таба алмағаныма қайран қаламын. Айналасын шетi мен шегi жоқ көк айдын су қоршап жатқан елде, мұндай қысқа болса да нұсқа етiп айтылған сөз жоқ екен. Мен мұны да ана тiлiмiздегi көрiнген, туған халқымыздың жұмбақ сыры деуге әзiрмiн...»

	Манағы сөзге мұрындық болған аға-ақынымыз:

	– Айтып отырғандарыңның дәлелдi екендiгi соншама, ешқандай күдiк келтiрiп дау айтуға мұршамыз жоқ. Бiрақ ойланатын да, iзденетiн де мәселе?! О-о, мiне күтiп отырған адамдарымыз да келдi, – деп отырғандар жапатармағай түрегеп қайшыласып кеттi. Солармен бiрге қадiр тұтатын ақынымызды мен де кiрiп құттықтап шықтым.

	Қатты толқып естiгендерiне шын тебiренген Айбар:

	– Ғажап әңгіме болды?! Сонымен Төке, тоқсан ауыз сөздiң тобықтай түйiнi неге келiп тiрелдi? – дедi.

	– Тiрелген жерi түсініктi қой, – деп әзiлдей күлген философымыз,

	– Бұдан Абайдың жұмбақтарына қарағанда, Қазақтың жұмбақтығы әлде қайда тереңге жетелеп отырған жоқ па? Тiптi Абай халқымыздың тереңде жатқан жұмбақ сырының ұшқыны сияқты. Менің түйген түйiнiм осы. Сiздер қалай ойлайсыздар оны өздерiңiз бiлесiздер...

	Айбар мен Мәлік:

	– Бiздер осы ұғымнан аулақ емеспiз.

	– Ойлана жүретiн болдық, – десiп жатты.

	Сөзге килiккен Әдiл:

	– Бұл бар болғырың, бүгін тiптi дәлелдi сөйледi. Маған жарым-жартылап қана айтып жүр екен ғой. Мынандай әңгімеден кейiн дауды қойып, мен де ойланатын болдым, – деп бiр жағын әзiлге аударып, сөз қыстырды.

	– Да-а-а, – деген Айбар, – Төкең бәрiмiздi де, бұл жайында ойлана жүруге мәжбүр еттi.

	Таңжарық күлiп:

	– Осы айтып отырғаныңыз рас болса, менi жылдамырақ операцияға алыңыздаршы? Мынау Әдiл көзiмдi қызықтырып, көңілiмдi желiктiрiп бiттi. Айеке – құрбым, Мәлікжан – бауырым, менің жағдайымды жылдамырақ шешiңiздершi, өтiнемiн, – дедi.

	– Мiндеттi түрде шешемiз. Сәл сабыр етiңiздер, – деген Айбар мен Мәлік рақметтерiн айтып шығып бара жатты. Олар кабинеттерiне келгенде ғана уақыттың кешкiрiп қалғанын байқады. Екеуi де клиникадағы ұсақ-түйек шаруаларды тексерiп шығысымен, көп айналмай үйлерiне қайтуға әзiрлене бастады...



	IХ

	Бiраздан берi айналысып жүрген Айбар мен Женяның шаруаларыда аяқталған сияқты. Олар соңғы рет талқылай талдап тағы да бiр оқып шықты да, өнер тапқыштар комитетiнiң талап ететiн өз үлгiсiмен, ұқыптап басып бере алатын машинисткаға, материалдың екi сағаттан кейiн дайын болатындығын айтты. Бүгін клиникада аса қауырт шаруалары жоқ болғандықтан, Айбар мен Женя жоғары көтерiлiп, төртiншi қабаттағы «шағын бақ» деп аталынатын әжептәуiр мәуесi бар, өсiмдiктер өсiп тұрған фойеге жайғасты. Осынау қолдан жасалынған көркем орынмен жалғаса институттың шағын ғана кiтапханасы мен кең етiлiп салынған конференция залы бар. Түске дейiн бұл арада адамдар өте сирек болады. Өйткенi барлық хирургиялық шаруалар; операция ма, операциядан кейiнгi жасалынатын әрекеттер мен байқау да, ауруларды ұқыптап қайта-қайта қарау да, негiзiнен осы түске дейiнгi уақыттарда жасалынады. Сондықтан да Айбар мен Женяның кең отырып сұхбаттасуына бұл арада мүмкіншiлiк мол. Қияқтана шашырай өскен, бiрсыпыра тұлғасы бар, желпуiш тектес өсiмдiктiң саясына қойылған креслоның бiрiне жайғасып жатқан Женя:

	– Естуiмше авторлыққа сұранып жүргендер көп дейдi ғой. Оны қалай шешiп жатырсыздар, – дедi.

	Айбар осы сұрақтың болатынын iштей күтiп, бұл жайында Женямен ашып-жарып ақылдасуды өзi де ойланып келе жатқан едi. Сондықтан болар ол бiрден:

	– Ондай әрекеттер жоқ емес. Мұны жақсы бастадың?! Өзіңмен ақылдассам ба, деп жүретiн жағдайдың бiрi осы. Өйткенi бұның өз күрделілiгi де жоқ емес, – деп сәл ойланғандай кiдiрiп қалды.

	Женя әңгіменi ашық арнаға бiрден түсiргiсi келiп:

	– Бiлемiн, Айеке, естiгемiн. Таластың авторлықтың тiзiмiнде бiрiншi болып тұрғысы келетiнiне қайран қалған едiм. Мұны сiздiң қалай шешетiндiгiңiзге бейтарап та емеспiн. Осынау құнды дүниенiң үлкен қақтығысқа ұшырайтын тұсы да осы сияқты, – деп көп жағдайдың мәнiн аңғартты.

	– Женя, өзің де барлық жағдайды естiп-бiлiп жүр екенсiң ғой. Мiне, аузы бiтеу жарадай жанымды сыздатып жүрген жайдың бiрi осы. Бұған да өзіңнiң ақыл-кеңесiң керек. Жаңалықты ойлап табу да оңай емес, одан да үлкен қиындығы оның өмiрдегi өз орнына аман-есен жетуi ме деп ойлаймын.

	– Рас айтасыз?! Әсіресе осынау соңғы жылдардағы бой түзеп алған тамыр-таныстық пен төрешiлдiк, күштiлердiң қас-қабақтарымен шешiлiп жатқан әдiлетсiз шешiмдер, қалай болғанда да халқымыздың қан кеше жүрiп құрған қоғамын өгейсiтiп-ақ тұр. Тiршiлiктiң қай саласында болмасын қымқырушылық пен қиянат, қоғамдағы моральдiң өзгерiп бара жатқанын ойласаң жаның қасым болады. Қаншалықты жиiркене түршiккенiңмен, ләм деуге шамаң жоқ iштей тынып, жарым көңіл күптiлiктен қорқамын. Өйткенi мұндай кезде қолыңдағы өз затың мен жүрегiңдегi өз сезiмiңнiң өзіңдiкi екенiне сену қиын...

	Айбар өзінің күлiмсiрей қарайтын сүйкiмдi әдетiмен:

	– Женя?! Сен менi тiптi шошытып жiберме? Айтып отырғандарынның бәрiне де қосыламын. Менiмше бiздердiң ақылдаса шешетiн нәрсемiз бiреу-ақ. Ол қандай әдiлетсiздiктiң ортасында отырсақ та, өз iсiмiздi барынша адамшылық нормасынан ауытқымай дәл де, келешекте өкiнбейтiндей болып бастауымыз қажет сияқты. Мүмкін менің айтып отырған бұл жолым ауыр да болар, көп күш-жiгердi де қажет етер, бiрақ арымыздың таза болғаны жөн демекпiн. Егер қазiргi жағдайдың сыйқына қарай бейiмделiп, жүрегiң қаламаған шешiмге барсаң қалған өмiрiңде жiгерiң құм болып, iштей өзiңдi-өзiң жеп өкiнiшпен өтуден үлкен қасiрет болмаса керек. Сондықтан жаңағы өзің бастаған әңгіме, мен үшін «болу иә болмау...» дилемасын қойып отыр, – деп қатты толқып сөзiн аяқтады.

	Екеуi де ойланып қалған. Үнсiздiк бiразға дейiн созыла түсті. Женя көмiрдей қара сақал-мұртын саусақтарымен салалай сипап терең ойға батқан. Айбардың да ақ құба өңi жүдеу тартып, жаңағы айтқан өз ойларының тебiренiсiнде отыр. Әлден уақытта жанындағы отырған Айбарға еңсесiмен бұрылған Женя:

	– Айеке, жаңағы айтқаныңыз, бүгінгі iздеп отырған бiздердiң шешiмiмiз осы. Алдын-ала әбiгер болмай, әлiптiң аяғын күтейiк. Қазiр жазылған қағаздарды машинкадан алған күйі, директорға кiрiп көрсетiңiз де пiкiрiн бiлiңiз, көп нәрсенiң жағдайы сонан кейiн белгiлi болады, – деп өз пiкiрiн бiлдiрдi.

	Олар осы тұжырымға тоқтап, әрқайсысы өз шаруаларымен кеттi.

	Айбар сағатына қараса, ендi бiр он-он бес минуттан кейiн, келiсiм бойынша қағаздары да машинкадан басылып шығады екен. Ол келiп кiтапханадан бүгінгі газеттердi қарап шықты да, дайын болса қағаздарын алуға баспалдақпен төмен түсіп келе жатты...

	* * *

	Түстен кейiн Айбар машинкадан шыққан қағазды тағы да бiр ұқыптап қарап шықты да, Талас Қорғановичке көрсетiп шықпақ болып, оның қабылдау бөлмесiне келдi. Әрқашанда тап-тұйнақтай жинақы отыратын Роза жайдары үнмен:

	– О-о, Айеке, есен-саусыз ба? Сiздi де көретiн күн болады екен. Жоғары шығыңыз, отырыңыз, – деп жалбырақтап жатты.

	Айбар да жылы қабылдап:

	– Рақмет, Роза?! Өзің тiптi сағынып қалыпсың ғой, – дедi.

	– Е-е, сағынбайшы? Елге ұқсап бұл арада жиi болмайсыз...

	– Дұрыс, дұрыс, оның рас, – деген Айбар күлiп – Келушiлердiң бәрi iшiнде отыр ма, әлде бүгін жоқ па?

	– Келетiндердiң бәрi таң атпай келiп кеткен, – деп жақтырмай сөйлеген Роза, – Ендi бiраздан соң екiншi рет келулерiн бастайды. Сондықтан Айбар Ахметович, директорға келген болсаңыз, әзiр тұрғанда кiрiп шығыңыз...

	– Шынында да директордың бос тұрғаны, бiр ғажап көрiнiс екен, – деген Айбар орнынан тұрып, – Бұның сыры неде?..

	– Мұнда ешқандай да сыр жоқ. Әзiр Мардан мен Қарабек демалыста жүргенде, бұл бөлмелер де бiр саябыр тауып тыныстап қалады.

	– Ә-ә, солай ма?! Жақсы, онда мен кiре берейiн...

	– Кiрiңiз, кiрiңiз?!

	Айбар алып келген қағаздарын ыңғайлай ұстап:

	– Ұлықсат па екен? – деп iшке ендi. Жадырай қарсы алған Талас та:

	– Кел, кел! Отыр. Жоғары шық, – деп алдындағы орындықты нұсқады. Жайғасып отырған Айбар:

	– Мен мынау қағаздарды жазып бiтiрiп едiм, – дедi. Талас бiлмегенсiп:

	– Қай қағаздарды айтасың? – дедi.

	– Жаңалық жайындағы ұсыныс қағазды.

	– О-о, охо-хо-о, мiне мұның жаңалық, – деген Талас Қорғанович, – өте жақсы, кәнеки, әкелшi бермен...

	Қағазды салалы саусақтарымен қапсыра алып, бас жағындағы авторлардың фамилиясына көз қиығы түсiсiмен-ақ, өңi қуқылдана, сап-сары кiрпiктерi шаншыла қалды. Сазарған күйі ләм демей, ары қарай жалғастырып оқи бердi. Бiраздан соң қағаздағы мазмұнға берiле шұқшия, жаңағы жүзiне тепкен ашуы да бiртiндеп тарала бастағандай болды. Әсіресе, жаңа әдістің ең негiзгi кiлтiн айрықша бөлiп жазатын жердi, бiрнеше қайталап асықпай оқыды. Ұсынылып отырған жаңа әдістi салыстыру үшін алынған прототиптiң жетiстiктерi мен кемшiлiктерiн, барынша ашып дәлелдей тарататын жерлерi өз ойынан шыққандай, басын изеп жадырай жалғастырып оқи бердi. Өйткенi прототип ретiнде алынған Антон Ивановичтiң әдісiнiң қиындығын, хирургтер қоғамының жиынында өзi неше рет арнайы шығып сынаған болатын. Сондағы өзi көрсеткен ең үлкен кемшiлiктер, айшықтана салаланып, түп-түгелдей-ақ жазылған екен.

	Оқып шыққан қағазды алдына қойып, бiрсыпыра ойланып қалған Талас:

	– Өте тамаша?! Жарайсың, дәлелдi етiп толтырыпсың. Бiрақ авторлыққа Қарабектi неге қоспағансың? – деп бiрден дауысын өзгертiп, оған қабағын шытына қарады.

	Оның жүзiне тура қараған Айбар да:

	– Оның қанша қатынасы бар? Айтып отырғаныңызды түсiне алмадым ғой? – деп сұрағына қарсы сұрақпен жауап бердi.

	– Мұнда не түсiнетiн жағдай бар, – деген Талас манағыдан да сұстана қарап, – Ол өзің iстеп жүрген бөлiмшенiң меңгерушiсi ғой.

	– Онда тұрған не бар?

	– Онда бәрi де бар. Қалыптасып келе жатқан дәстүр бойынша, бөлiмшеден шыққан ғылыми мақалаларға – бөлiмшенiң меңгерушiсi, институттан шығатын ғылыми жаңалыққа – директордың өзi мiндеттi түрде қатынасуға тиiс қой.

	– Жоқ, Талас Қорғанович, олай болуға тиiстi емес, – деген Айбар сабырлы дауысын өзгертпей, – жаңалықтың не идеясына, иә болмаса, жасалған тәжірибесiне еш қатысы жоқ адамды, автор етiп тiркеуге батылым бармады.

	Бiрсыпыра уақыт үндемей отырып қалған Талас:

	– Ал жарайды, Қарабектi солай-ақ болсын делiк, мынау менің аты-жөнiмдi алдына қоймағаның қалай? – деп өтiрiк ыржия күлген болды.

	Мұны естiгенiне қатты таңырқап, оның жүзiне тiктей қараған Айбар:

	– Сiз сiрә.., қалжындап отырған боларсыз? – дедi. Осы кезде орнынан ұшып түрегелген Талас:

	– Сен бала, аспаңдама?! Екi аяғың көк-төңiрiнен салбырап түскендей, не деп отырсың? Тапқан әдісiң түгіл, ең алдымен өзіңнiң тағдырыңды ойла! Жаңағы мен айтқан ескертпелердi дереу түзетiп, қайыра толтырып әкелетiн бол, ұқтың ба? Анау-мынау бос сөздердi таста, қарағым, – деп, өзiн-өзi әрең тежегендей сыңаймен, қайыра орнына отырды.

	Айбар да сiлкiне орнынан тұрып:

	– Өзгертуiм мүмкін! Бiрақ сiрә сiз айтқан ескертпелердей емес, мүлдем басқаша етермiн, – деп өзi отырған орындығын жиып орнына қойды.

	Тап осындай мiнездi күтпеген Талас, қас-қағымда сан түрлі ойларға кетiп, әлi де алғашқы көрсеткен сұсына қала тұрғысы келiп:

	– Онда бұл институтта өзіңнiң де болу-болмауыңды қоса ойлан, – дедi.

	– Жарайды?! – деген Айбар басқа ештеме де айтпай шығып кеттi.

	Талас кабинетiнде өзi ғана қалғанда барып, құйын соғып өткендей шашырап кеткен көңіл күйін жинай бастады. Аздап бұрынғы екпiнмен артықтау кеткенiн де түсiнiп отыр. Бiрақ айтылған сөз атылған оқ сияқты ғой. Қалай болғанда да әзірше үндемей қоя тұрып, артынан ұзын шылбыр, кең тұсаумен қайырудың қажеттiгiн анық аңғарғандай. Бұл адамға ескi тәсiлдiң жүрмейтiнiн әбден ұғынды. Ендi Қарабек арқылы қалайда жылдам iстi насырға шаптырмай қайырып алу керектiгiн, кезектегi бiрiншi мәселе етiп қойды.

	Ашуы басылып сабасына түскен Айбар да, өзінің тым қаттырақ кеткенiн кабинетiне келгеннен кейiн ұқты. Әлi бiте қоймаған iстi, бiрден үлкен қарсылыққа ұшыратудың қажетi шамалы екенiн iштей сезiнiп отыр. Бұл мәселенiң алдына көлденең түсіп Талас сияқты ғалым жатып алса, асу бермес заңғарға айналары қақ. Сондықтан барынша икемдi болуды, Айбар жан-жүрегiмен түсiнгендей. Болар iсi болса да, бұл жайында ертең Мәлік пен Женяны ала отырып ақылдаспақ...



	Х

	Айбар түстен кейiн Мәлік пен Женяны өз кабинетiне шақырды. Бастан-аяқ оларға кешегi Талас пен болған әңгіменi асықпай айтып бердi. Директордың ақырғы айтқан сөздерiн де, орнынан неше рет тұрып... неше рет қайыра отырған ашулы сәттерiн де жасырған жоқ. Көпе-көрнеу жасалынып отырған бұл зорлыққа iштей назаланған өзінің де, қатты қорланғандай тым тәуекелге кетiп қалғанында... бар шындығымен қаз-қалпында айтуға тырысты. Осылайша Айбар пiкiрлерiн жоғары бағалайтын адамдарына, болған жайды қысқаша баяндап бердi де:

	– Мiнеки, бұл мәселенiң қазiргi күйі осындай. Өздерiңдi ақыл қосуға шақырып отырмын. Ендi не iстеуiм керек? Бүгін шамамыз келгенше, кеңесе отырып осыны шешiп алғанымыз жөн. Сондықтан мәселенi жан-жақты қарастырып, ертеңгi күні өкiнбейтiндей болуымыз керек. Болмаса ұсынылып отырған жаңалығымыздың алдына Таласты қойып, артына Қарабектi мiнгестiрiп беремiз бе? Бар ақыл парасаттарың мен адамшылық тұрғысынан ойланып көрiңдершi? – дедi.

	Сәл уақытқа кабинеттi ауаның шыңылымен ұласқан үнсiздiк биледi. Үшеуi де толғана түсіп қозғалмай қалыпты. Әрберден соң қана басын көтерiп, жан-жағына алма-кезек қарап алған Женя:

	– Ие-е, мұның өзi шешуi қиын түйiнге айналып жүрмесiн. Менiмше ең әуелі бiздер өзара бiр нәрсеге келiсiп алуымыз қажет, – деп Мәлікке бұрылды.

	– Ол қандай жай? – деп бiрден сөзге араласқан Мәлік, – Айта бер?!

	Барынша ашық пiкiрлесуiмiз керек.

	– Ашық пiкiр өз алдына қой, – деген Женя күлiмсiрей Айбарға қарап,

	– Ақыл айту, пiкiр қосу адамға онша қиын емес. Сол пiкiрлердi iске асырудың астында адам трагедиясы да жатады. Сондықтан бiздер шындықтың қанын сорғалата отырып, тек пiкiр айтуға ғана тиiстiмiз. Ал, негiзгi шешiмдi асықпай қабылдау мiндетi, Айеке өзіңiздiң қана билiгiңiзде болған жөн. Менің келiсiп алайықшым да осы...

	Женяның бұл пiкiрiн қостағанын да, қостамағанын да сездiрмеген Мәлік:

	– Менiмше, соншама төндiрiп, қиындата берудiң де қажетi шамалы. Әрине шешiм Айбардың өз қолында, бiрақ бүгінгі пiкiрлесу өз жемiсiн беруi керек. Сондықтан жан-жақты қарастырып, батыл түрде ойластырмай болмайды. Адам өмiрiндегi қандай мәселе болмасын, ең әуелі жан дүниеңнiң қалауымен шешiлгенi жөн. Қанша майысқаныңмен, қоғадай жапырылып бейiмделсең де, тартыссыз тiршiлiк жоқ. Жүрек қалауы қосылмаған шешiмнiң өкiнiшi де көп болатынын ескеруiмiз керек. Ең бастысы, ертең арыңның алдында, тiршiлiгiңдi қорытындылайтын мезгiлде өкiнбегенге жетер не бар, – деп осынау күрделі мәселенiң рухани жағын да ескере сөйледi.

	Жолдастарының сөздерiн бөлмей, өте ұқыпты тыңдаған Айбар:

	– Женя сен де, Мәлік сен де, дұрыс айтып отырсыңдар?! Екеуiң де бұл істің екi түрлі жағдайы бар екендiгiн ескертуге тырысқандарыңды жақсы түсiндiм. Сендерден жасырар сырым жоқ. Жанымдай жақсы көретiн болғандықтан, өздерiңдi шақырып ақылдасқаным ғой. Өмiрдегi менің позициям мен мiнезiмдi, екеулерiң де жақсы түсiнесiңдер... Әрине бұл мәселеде, Таластың айтқандарын орындамасам, бiздердiң ат кекiлiн кесiп бiтiспей кететiнiмiз де ақиқат. Ал, өзіңнiң әлсiздiгiңмен «айтқанына көнiп, айдағанына жүрiп кетсең», жаңағы Мәлік айтып өткендей iшкi үндестiктi, жүрек қалауын қайда қоймақпын. Өзгенi ұмытқаныңмен, өзіңнiң iшiңде отырған сақшыны немен көндiрмексiң. Өзгенiң тегеурiнiнен гөрi, оның тезiне мен шыдай аламын деп айта алмаймын. Ендеше не iстеуiм керек? Менi қинап отырған түйiн де, мiне осы, – деп орнынан түрегелiп, арлы-берлi жүрiп қайыра отырды.

	Женя істің нақтылы жайына көшiп:

	– Жаңалықты тек өз атыңыздан мәлiмдеуге толық құқыңыз бар. Онда мынау тоғышарлар iзiңiзге шырақ алып түседi ғой, – дедi.

	– Оларға жақсылық жасап та жақпайсың, – деген Мәлік ызбарлы үнмен, – Ыңғайына көнген сайын, мәселе тек осылай болуға тиiстi деп қана ұғынады. Жеке қалған сәттерiнде, қорқытып жеңген адамдарын мазақ етiседi. Құбыжықтай көрiп, күлкiге айналдырады. Менiмше бүкіл тоғышар атаулының жазылмаған заңдары осы.

	– Жо-жоқ, сен маған тiстене қарап кiжiнбе, – деп iшек сiлесi қата сылқ-сылқ ете күлiп алған Женя; – Мен әлi былай iстеу керек деп ештеме де ұсынып отырғаным жоқ. Тек қандай-қандай жолдары барын ғана айтып отырмын. Шешуi тек Айекеңнiң өзi ғана...

	– Жiгiттер дұрыс айтып отырсыңдар?! – деп жылдам сөзге араласқан Айбар, – жаңағы Женя айтқандай, бұл мәселенiң әртүрлі жолдарын ашық қарастыруымыз керек. Егер өзiмiздiң жүрек қалауымен кетсек те, менің бар тағдырым, тек осы мәселеге тiрелiп тұрған жоқ қой...

	Мәлiк пен Женя жарыса:

	– Әрине, Айеке?!

	– Оған сөз бар ма?

	– О не дегенiңiз, – десiп гулесiп алды. Жадырай күлген Айбар:

	– Ә-ә, бәлем, солай ма?! Сендерге мен iшкi түйсiгiмнiң не деп отырғанын айтайын. Қалған ғұмырымда жаңалық ашып даңқты ғалым болмасам да, менің қолымдағы дәрiгерлiк дипломым мен қандауырымды ешкiм алмайды емес пе? Ендеше неменеге сасқалақтаймын. Сондықтан мұны тек жүрек қалауымен ғана шешемiз, – дедi.

	– Рас-ау, – деп жадырай түскен Мәлік, – Қорқатын дәнеме жоқ. Қашанда, осы бiткен iске әзiр тұратын тоғышарлардың жолы бола бермек. Арын сатып атаққа, малын берiп төрелiкке жетiп алған соң, қол астындағы жасық мiнездi жандарды жаныштауға, әлексесi шыққанша борсықтай соруға кiрiседi. Менің шын пiкiрiмдi бiлгiлерiң келсе, бұл жаңалықтың алдына Таласты, артына Қарабектiң атын жазғанша өлгенiм артық...

	Төмен қарап ой үстінде отырған Женя:

	– Мәлік сенiң айтып отырғаның менi де көптен берi қинап жүрген жай. Амалың қанша? Қоғамдағы тоғышарлық құбылыстың өзi, өрмекшiнiң торындай бiр-бiрiмен жалғаса септесiп, тамырларын тереңге жiберген әлеуметтiк күшке айналып отыр. Мұны таза жүректi қарапайым жандардың барлығы да жақсы түсiнедi. Олардың қолдарында, өтiрiк бүркемемен, өз мүддесiне өзi социалистiк қоғамға жат, аса өрескелдiгiмен қиғаштана қисық өскен бұтақ тәрізді. Сiрә бүйтеде бермес, уақыты жеткенде қисық өскен бұтақ та қиылар, – дедi.

	Мәлiк мырс ете күлiп:

	– Досым-ау, сол бұтағыңыз қиылғанша, бүкіл әлеуметтiк ортаны лайлап, жаны таза адамдардың жүйкелерiн жегiдей жеп, мойындарын бытырлата үзiп жатқан жоқ па? – дедi.

	– Ендеше, бiрте-бiрте күреске шығуымыз керек, – деген Женя ажарлана түсіп, – әрине, бұл қырсықтың басы кеше ғана басталған жоқ. Турасын айтсам мына отырған сенің әкең де, сөйлеп отырған менің әкем де сол қисық бұтақтың қатерiне ұшыраған. Соның зардаптарын шегiп өскен бiздердiң өзiмiз де қырыққа таяп қалдық. Өйткенменде кезiнде тұтасып жатқан сең бұзылғандай едi. Бiрақ «жеке адамға табынушылықтан» тараған бұл лаң, әлi де аяғына дейiн бет пердесiн ашпай отыр. Менің жалғыз ғана сенетiнiм, қоғамымыздың табиғатына жат бұл жексұрындықтың сыры мiндеттi түрде ашылуға тиiстi.

	– Ылайым солай болғай, – деген Мәлік, – Сол мезгiлдi мен асыға күтемiн.

	Женя:

	– Оны кiм күтпей жүр дейсiң? Iштей тынып бүкіл халық күтiп отыр, – деп жанында манадан берi үндемей отырған Айбардың жүзiне қарады.

	Айбар рақаттана масайрап:

	– Достарым, жарайсыңдар?! Менi күрескерлiкке шақырып отырғандарың да жөн. Адамға ең әуелі ар тазалығы керек. Қазақтың халық мақалында: «Малым – жанымның садақасы, жаным – арымның садақасы» деп бекер айтпаса керек. Қоғамға ата-бабамыз қан кешiп жүрiп орнатқан мемлекет – халықтiкi. Ақиқаттың жолы қаншалықты қиын болса да, әдiлетсiздiктi жеңбей тұра алмайды. Ендеше бүгінгі әңгімемiздi осымен доғаралық, – деп алдында жатқан сағатына қарады.

	Ризашылықтарын бiлдiрген Женя мен Мәлік те:

	– Жұмыс аяғы да болып қалыпты.

	– Бiраз серуендеп...

	– Дем алсақ қайтедi?

	– Ендi осы жағын ойластырсақ, – десiп қарқылдай күлiсiп алды. Айбар да құптап:

	– Дұрыс сөз, қане қайда барамыз, – дедi. Женя:

	– Горький паркiне барып дем алайық, – дедi.

	– Өте дұрыс, – деп қызу қолдаған Мәлік, – Сiздерге бiр қызық ұсыныс жасайыншы?! Сенсеңiздер, сондағы зоопаркте болмағаныма он шақты жылдар болып қалды. Соған бiрге баруды өтiне сұраймын.

	Айбар мен Мәлік орындарынан тұрып:

	– Оған несiне сонша жалынасың?!

	– Жарайды, – десiп үшеуi де есiк алдында жолықпақ болысып өздi-өздерiне кеттi.

	Айбар да тез жиналып, темiр сандығының iшiн ашты да, тығып жүретiн аздаған ақшасын алып қалтасына салды. Ол бүгінгі отырыстан ерекше жiгер алғандай, өзiмен-өзi ыңылдай өлең айтып көңілдi жүр. Үстiндегi халатын шешiп, костюмiн киген ол, көп айналмай далаға шықты. Мәлік пен Женя да күтiп тұр екен. Үшеуi әзiлдесе әңгімелесiп кетiп бара жатты...

	* * *

	Қаладағы Горький атындағы ең үлкен парк, Алматының күн шығыс жақ бетiнде, Алатаудың етегiне орналасқан. Бақтың кiреберiс алдыңда Кiшi Алматы өзенi ағып жатыр. Қаладағы жалғыз «Зоопарк» тау жақ шетiнде орналасқан. Парктiң ауасы жаз айларында, аздап ескен самалымен де, тазалығымен де ерекшеленедi.

	Айбардың ұсынысы бойынша олар бiрден келiп, «Арал» атты шағын рестораннан тамақтанып алды да, көп кiдiрмей Мәліктiң сұраған «Зоопаркiне» келдi. Кешке қарай күннiң ыстығы қайтып, парктегi сан алуан торғайлар да, салқынмен өздерiнiң айналасындағы әрекеттерiне кiрiскен. Жұмыс күні болғандықтан ба, сабылап жүрген адамдар да аз. Олар келген бойда белет алып, Зоопарктiң iшiне ендi. Бiрден кiреберiсте орналасқан құстардың неше түрлерiн аралап көре бастады. Аяқтарын кербез басқан тотықұстар, алуан түсті бояумен күлтеленген құйрықтарын жайып тастап, кешкi жайылымдарына шығыпты. Оның қатарында ғана биiк тордың iшiнде мүлгiп отырған жарғақ мойынды Құзғындардың көздерi кiлегейленiп, тұмсықтарын сақылдата тамақ сұрайды.

	Айбар:

	– Табиғаттың шеберiн-ай, десеңiзшi? Мiнеки, құс атаулының тегi бiр болғанымен, екi түрлі көрiнiс бiр-бiрлерiне ұқсамайтын екi түрлі сурет. Әрқайсысының өз формалары, өздерiнiң iшкi мазмұндарын ашып тұрғандай. Әне! Мынау құзғындарға тiптi жақын, тау бүркiтi отыр. Оның тұмсығы имек болғанымен, жүрiс-тұрысында ерекше бiр әрлiк бар емес пе? – дедi.

	Содан олар мазмұн мен форманың iштей қабыса тұтасып жататын үндестiктерiн сөз етiп аралай бердi. Жабайы түйенi, жылқы тектес зебрдi, ұзын мойын жирафты да қызықтап бiраз жүрдi. Әлден уақытта олар, құрлықтың алыбы Пiлдiң қасына келдi. Таудай болып оның да ойлағаны бiр қызылөңештiң жайы. Ұзын тұмсығын көтере созып тамақ сұрайды.

	Мәлiк қолындағы бiр шақпақ қантты ұсынып едi, соншама шеберлiкпен алған пiлдiң тұмсығы, сол күйі апарып аузына салып жiбердi де, басқалардан да сұрай бастады.

	Сөзге араласқан Женя:

	– Осы «Ген инженериясы» дегенмен, қойдың үлкендiгiн – сиырдай, сиырдың үлкендiгiн – Пiлдей етуге болады деп жүргендерге қалай қарайсыздар? – дедi.

	Мәлiк күлiп:

	– Онда бұқалар мен сиырлар адамдарға күш бермей мүйiздеп өлтiретiн шығар. Жалпы сиыр атаулының қырсықтығы бiр басына жетедi. Егер бойы үлкейсе, мiнезi де кесiрленiп кетпесiне кiм кепiл, – деп әзiлдесе де көңілiндегi қаупiн айтты.

	– Ген инженериясымен ойнауды қою керек шығар. Оның астарында жатқан жұмбақ жетер, менiмше атом қаупiнен де зор болса керек, – деген Айбар әңгіменi тереңдете түсіп, – Бiр ғана мысал келтiрейiн. Қазiргi дүниежүзiн шулатып жатқан – СПИД – бұл не деп ойлайсыздар? Менiмше осы «Ген инженериясының» зауалы болса керек. Әйтпесе, мұндай вирус көктен түсіп, жерден шыққан жоқ қой. Бұл адамзат қауымына ескерткен бiр ғана мысал. Табиғаттың ғасырлар бойы үндестiре жасаған тiршiлiк моделдерiн, оңды-солды өзгерту тек ақылсыздық қана емес, бұл келешекке жауапсыз қараған жауыздықпен пара-пар дер едiм.

	– Бұл айтып тұрғаныңызға қосыламын, – деген Мәлік, – Бiрақ жер бетiндегi тiршiлiктi, ғылым арқылы ғана дамытуға болатынын ескермеудiң жөнi қалай? Бейне бар тiршiлiк қазiр iркiлiп тұрғандай сияқты. Менiмше оның қозғаушы күшi сөз жоқ адамның ақыл-ойы болуға тиiстi.

	Сөзге араласқан Женя:

	– Дамудың иә болмаса, дамытудың жолдары бiреу ғана болуы мүмкін емес қой. Шындығында да «Ген инженериясы», ең қауiптi... ең қатерлi жолдың бiрi шығар, – дедi.

	Оның бұл пiкiрiн бiрден құптаған Айбар:

	– Өте орынды пiкiр. Жалпы тiршiлiктi жаңа сапаға көтерудi, биохимиялық тазалығын жетiлдiру арқылы қол жеткiзуге болады дейтiн идеялар да бар. Қалайда «Ген инженериясы» ойламай iстеп, ойынға айналдыратын мәселе емес. Әрине зерттеу керек, сан түрлі қырынан келiп, неше алуан сырлары мен жасырын құпияларын ашқан жөн. Бiрақ, бiрден өмiрге қолдану, мәдениеттi айтқанда нағыз авантюристiк мiнез. Күллi тiршiлiктiң негiзiн ойынға айналдыруға ешкiмнiң де қақысы жоқ, – деп бұл жайында өзінің үзiлдi-кесiлдi пiкiрiн айтты.

	Әңгiменi әзiлге шаптырғысы келген Мәлік:

	– Мүмкін пiлдей боп өскен сиырдың етi тәттi болар, – дедi. Айбар мен Женя да күлiп:

	– Мүмкін, мүмкін...

	– Бұған айтар дауымыз жоқ.

	– Жеп көргенде болмаса, – десiп олар да әзiлге айналдырды.

	Осылайша олар асықпай зоопарктi түп-түгел аралап шықты. Шын мәнiнде де мұндай демалысты көптен сезiнбегендерi анық. Көрген әсерлерiмен жан дүниелерi масайрап, көңілдерi көлдей, мәз-мейрам болып қайтып келе жатты.



	ХI

	Бүгін клиникада күрделі де үлкен операциялар жасалынатын күн. Сондықтан Айбар мен Мәлік өздерiнiң ескi әдеттерiмен, жұмысына ертемен-ақ келген болатын. Әркiм өздерiне тиiстi шаруаларды пысықтай тексерiп шықты. Барлығы да мүлтiксiз орындалыпты. Көптен бiр-бiрлерiнiң мiнездерiне қанық, қалыптасқан бөлiмше қызметкерлерi де хирургиялық қатаң талап пен ұқыптылыққа әбден үйренген. Соғанда қарамай операция алдында тексерiп шығу, хирургтардың әдетiне сiңген жазылмаған зағы десе де болады.

	Әсіресе олар екi-үш күннен берi қарай жан-жақты дайындықтардан өткiзген Таңжарықты, бүгін операция столына алмақ. Философ-ғалымның сырқаты... алдыңғы жасалынған математик-ғалымдiкiнен мүлдем басқалау. Бұған жасалынған бұрынғы операция... асқазан мен қызылөңештiң қосылысқан жерiндегi пайда болған дерттi сылып тастап, қайыра жалғастырылған делiнген. Әйтседе түсiрiлген рентген қағаздарын тәптiштей зерттеген Айбар мен Мәлік, бұл «қызылөңештi алып тасталынбаған операция» деп жобалаған едi. Кейде дәрi-дәрмекпен емдегенге көнбейтiн «кардиоспазм» делiнетiн дерттi, операциялық әдіспен қызылөңештiң етегiн сәл сетiнетiп, кеңейте жасалынатын шағын ғана хирургиялық жолмен емдеудiң тәсiлi бар. Мiне, Айбар мен Мәліктiң жобаларынша, Таңжарыққа жасалынған бұрынғы операцияның түрi осы. Сiрә, операциядан кейiнгi мерзiмде, қызылөңеш пен асқазанның арасындағы клапан, немесе жом-сфинктрдiң қызметi бұзылса керек. Өйткенi тамақ iшсе болды, iшкен ас қайыра кейiн теуiп, қызылөңештi күйдiре оттай жалаған асқазан қышқылы, ашыта қыжылдатқанда жанын қоярға жер таппайды. Әзірше олардың операция алдындағы жасаған қорытындылары осы. Ендi бiр жарты сағаттан кейiн, олар қандай дерт екенiн қолдарымен ұстап, көздерiмен көредi...

	Анадағыдай емес операцияны жайбарақат бастап кеткен Айбар мен Мәлік, iш қуысын ашып тексерiп те шықты. Операция алдындағы жобалағандары дұрыс екен. Бұл қазiргi жасалынатын операцияға көп жеңiлдiктер тудырмақ. Өйткенi қиылмаған қызылөңештiң төменгi жағы мен асқазанның жоғарғы етегiнен қантамырларын қысқыштармен қысып ажырата бастады. Әбден қажетiне лайықтап босатып алынған асқазанның жоғарғы етегiн сынық сызық бойымен қиып алды да, бiрден қызылөңештiң ұшын сұғындыра жалғастыратын конусты жасап бiтiрдi. Конус әдеттегiдей жасанды клапанды жасауға мүмкіншiлiк тудырады. Бұл Айбар ұсынып жүрген жаңа әдістің бiр принципке құрылған, операцияның қызылөңеш пен асқазан аралығына қолданылатын үшіншi түрi десе де болады.

	Операция еш қиындықсыз өте оңтайлы жасалып, жылдам аяқталуға да жақын. Бүгінгі операциядан соншама ләззат алған Мәлік:

	– Айеке, мынау нағыз табиғи, ыңғайына орайы сай, нағыз классикалық нұсқа болып шықты. Бұған дейiн жасалынып жүрген операцияларда, қызылөңеш пен асқазанды жай қана жалғастырып алып, содан кейiн ғана асқазанның қабырғасын өңештiң бойымен көтерiп, мүфтi жасағандай зорлықпен тiгушi едiк қой. Мынада қызылөңеш конусқа өзiнен-өзi кiрiгiп тұра қалған жоқ па?! Тiптi мақталынып жүретiн Цацанидiң модификациясы да астар бола алмайды. Өйткенi онда табиғилық жоқ. Шындығында да осынау – сынық сызығыңыз, оның көмегiмен жасалынатын конусыңыз – соншама қарапайым да әмбебап үлкен жетiстiк. Шын жүрегiммен құттықтаймын, – деп барлық ойын айпарадай ашып тастады.

	– Мүмкін айтып тұрғаның орынды да болар, – деп өз iсiн әңгімелеуге барынша сараң Айбар: – Өлiптiң ақырын күтейiк. Әзірше аптықпаған жөн. Сабыр, сабыр...

	– Жо-жоқ, Айеке, – деп ақтала сөйлеген Мәлік, – өзіңiзге қана айтып жатқан пiкiрiм ғой.

	Операция үстіндегi айтылған сөздердi аса құпия сақтайтын Маша да, операцияның өте ыңғайлы да икемдi екенiн iштей құптап тұр. Машаның сыр шашпайтын ұстамдылығын жоғары бағалайтын Айбар, оған елден ерекше бар ықыласпен сенетiн. Сондықтан көп жағдайда оның көзiнше ашық әңгімелесе беретiн. Мұны Маша да жақсы түсiнетiн.

	– Жарайды Мәлік, осының бәрiне мұрындық болған өзіңсiң, – деген Айбар; – Сен жақтамасаң табанды түрде дайындамағанда бұл операциялар жасалмас та едi. Операцияны жасауға болатын мерзiмдi де көре бiлдiң. Ендi бiр он шақты күннен кейiн Қарабек пен Тахир де жұмыстарына шығады. Олар келiсiмен бiздер де демалуға кетемiз, – дедi.

	Айбардың ненi меңзеп ненi айтып тұрғанын толық түсiнген Мәлік:

	– Мұныңыз өте жақсы идея, – деп қостады да, – Бiрақ мiндеттi түрде Әдiл мен Таңжарықты үйлерiне жiбергеннен кейiн ғана кетуiмiз керек.

	– Әрине, оған сөз бар ма? – деген Айбар оның жүзiне қарап, – Әдiлдi осы жетiнiң аяғында шығармайсыз ба?

	– Шығаруға әбден болады.

	– Ендеше, амандық болса, он бес, жиырма күннен кейiн Таңжарық та кетуге әзiрленiп қалар.

	– Менің де мөлшерлеп тұрғаным сол ғой, – деген Мәлік жымия күлiп:

	– Олай болса бiздер демалысқа олар келе салысымен шығып кете алмаймыз. Кем қойғанда әлi де бiр айға жуық уақыт бар.

	– Дұрыс.

	– Ендеше осыған келiстiк.

	– Клиникадағы шаруаларымызды да, осы мерзiмнiң мөлшерiне лайық ете жоспарлайық.

	– Келiстiк, Айеке, – деген Мәлік тiгiп болған iш қуысындағы жарақаттың үстiне ақ дәке салып, айналасына клей жағып желiмдедi де:

	– Бiттiк. Маша саған рақмет, қалғанын өзің iстерсiң...

	– Өздерiңiзге де рақмет, – деген Маша көңілдене сөйлеп, – Барып демалыңыздар?! Душқа түсіп аламын десеңiздер, сабын мен орамал апартырып қойғанмын.

	Айбар мен Мәлік жарыса:

	– Рақмет.

	– Мiндеттi түрде.

	– Суға құйынып алғанға жетер не бар, – десiп қатарласа үстерiндегi халаттарының түйме бауларын ағыта шығып бара жатты.

	Бұларды бүкіл операция бөлiмшесiнде iстейтiн қыз-келiншектер түгелдей жандары қалмай сыйлайтын едi. Себебi, Айбар мен Мәлік қандай қиын операция болмасын, нендей қиыншылықтарға ұшыраған сәттерде де, өздерiн сабырлы ұстап, ешқандай айқай шусыз-ақ жұмыстарын жалғастыра берушi едi. Көптеген хирургтердiң операция үстіндегi ұстамсыздықтары мен этикаға жат қылықтарын талай рет, хирургтер қоғамында сөз етiп, Айбар мен Мәліктiң әңгіме көтергендерiн де бұлар жақсы бiледi. Мiне, бiр айға жуық уақыт iшiнде, операция үстінде көмек көрсетушiлердiң де iс-әрекеттерi айқын, еш сасқалақсыз жәрдемдесуге үйренiп қалған тәрізді. Олар жұмыстарына ынталы келiп, шаршамай қайтатындықтарын да, осынау екi хирургтiң сабырлы мiнездерiмен сипаттайтын. Әрқашан да жан дүниенiң үндестiгiмен iстелетiн шаруаның ләззаты да мол болатындығы белгiлi. Сондықтан болар Айбар мен Мәлікке жәрдем көрсетуге үлкендi-кiшiлi барлығы да әзiр тұратын. Бүгінгі операция да, сондай бiр әдемi көңіл күймен аяқталған едi.

	Айбар мен Мәлік суға құйынып жеңiлденiп, азды-көптi демдерiн алды да, жақсылап отырып жаңағы жасалынған операцияның протоколын жазуға отырды. Осы кезде кабинетке шағын құманмен шай алып кiрген Айнаш:

	– Шай iшiп алыңыздар?! – деп екi кесенi қатар қойып, кiлегей қатқан қызыл-күрең шайды құя бастады.

	Мәлiк кеседегi шайды ұрттап көрiп:

	– Ту-у-у, рақат-ай?! Бақытты бол Айнаш қарындасым, егiз ұл тап,

	– деп көктемде ғана болған Айнаштың үйлену тойындағы бiр қызық жайды еске түсiрдi. Оған үшеулерi де рақаттана күлiп алды. Айнаштың тойы шын мәнiнде де, бүкіл бөлiмшеде iстейтiн қызметкерлердiң мерекесiндей болып көңілдi өткен едi. Бөлiмшедегiлер көпке дейiн естерiне алып, талай-талай көңілдi сәттерiн қызықтап айтып жүрдi. Айбар мен Мәлікке қосыла күлген Айнаштың да той жайында сөз бола қалса есiне алары көп.

	Айнаш шығып бара жатып:

	– Айтпақшы, Айбар аға, ана кiсiнiң туған-туысқандары мен отбасылары, сыртта өздерiңiздi күтiп тұр, – дедi.

	Кеседегi шайын рақаттана iшiп отырған Айбар:

	– Бiр он минуттан кейiн, Таңжарық ағаның жұбайын осында алып кел, жарай ма? – дедi.

	Өзінің iзетi мен тәртiбiн жақсы түсiнетiн Айнаш медбике:

	– Жарайды, аға, – дедi де шығып кеттi.

	Олар бұл жолғы жасалынған операцияның протоколын да қысқа ғана тұжырымды етiп жазып тастады. Мәлік аурудың кiтапшасын (историясын) реанимация бөлiмшесiне апарып беруге өзi кеттi. Бiр жағынан наркоздан шыққан аурудың жағдайында бiле келмек.

	Айбар тық-тық еткiзiп қағылған есiкке бұрылып:

	– Да-да, кiрiңiздер, – деп терезе алдында түрегеп тұрған бойы күтiп қалды. Ол Таңжарықтың әйелiн операция болардың алдында бiр-екi рет көрген болатын.

	Iшке сыпайы енген жас әйел:

	– Сәлеметсiз бе, Айбар Ахметович, – деп табалдырықтан озбай қобалжып тұрған көңілiн де жасыра алмай елеңдеген күйі тұрып қалды.

	– Жоғары шығыңыз, отырыңыз, – деген Айбар да орындық ұсынып,

	– Операция өте сәттi тәрізді. Артын күтейiк?! Менiмше, бәрi де дұрыс болуға тиiс...

	– Рақмет, рақмет сiзге, – деп қуаныштан көңілi босап кеткен жас әйел, ерiксiз үзiлiп түскен жасын терiс бұрылып сүртiп жатты.

	– Балаларға да, туыс-туғандарға да сәлем айтыңыз?! Барлығымыз да істің қайырлы болуын тiлейiк...

	– Рақмет.

	– Қобалжитындай ештеме жоқ қой.

	– Өзiм ғой?! Әйел байғұс көзiн сулап алмаса бола ма?

	– Жарайды, – деген Айбар күлiмсiреп, – Ол да жөн шығар...

	– Бұл күндерi қандай тамақ керек?

	– Бөлiмшеге көтерiлгенше ештеменiң де қажетi жоқ.

	– Күтудiң жайы... Түнде жанында отыруға бола ма?

	– Ие-е.

	– Реанимацияда ұлықсат етiлмейдi-ау деймiн. Төменнен сұрап бiлерсiз...

	– Жақсы, сау болыңыз?!

	– Есен болыңыз...

	Айбар шығып бара жатқан жас әйелдiң соңынан қарап тұрып, Таң-жарықтың өзiне сыр ғып айтқан сөздерiн есiне түсiрдi. Ол басын изеп ойға шома отырып:

	«...Әдiлдiң айтып жүрген «отбасы адалдығы» деген сөздерiнiң үлкен философиялық мәнi бар. Табанымен от басқандардың барлығының да сүрiнген ошақтары сол. Менің де аузым сонан күйген болатын. Көңіл бiр қалып, мөлдiреген шөлмегiң шытынағаннан кейiн, жақсы тұрмыстың да, жайлы төсектiң де рақаты жойылып, жаныңды жегiдей жейтiн азапқа айналатын көрiнедi. Мұның ащы ызғырығын тұщы етiммен өзiм де сезiнiп көрген жанмын. Тағдырың солай болса, қайда қашып құтылмақсың, көнесiң де?!.. Шүкiршiлiк етемiн. Екiншi алған адамым дұрыс жолыққан сияқты. Әдiлдiң айтып жүрген өз тiлiнде, өз дәстүрiнде тәрбие алу дегеннiң мәнiн өмiрдiң өзi көрсете бастаған тәрізді. Көсеудiң екiншi басы маңдайларын қатты жарақаттаған сайын, ауылдағылар да, қаладағылар да ана тiлiнде тәрбиелейтiн балабақшаларын, мектептердi өздерi талап ете бастаған жоқ па?.. Өмiрдiң талқысымен ойнауға болмайды. «Ауруын жасырған – өледi» дегендi кешiктiре бермей ұққан жөн...»

	Мiне, Таңжарық өзінің сырғып айтқан ұзақ әңгімесiнiң соңында, осындай ой қорытындыларын түйген едi. Айбар қазiр қаз-қалпында осы айтылған сөздердi есiне түсiрдi. Оның құлаққа жайлы қоңыр үнi де, сол қалпында Айбардың зердесiнде қалып қойыпты. Осынау аз ғана уақыттың iшiнде Айбар байқап отырса, Әдiл мен Таңжарықтан естiген ой толғаныстары өз алдына, тiршiлiктiң сипаттарын түптей тереңдеп аша түскен сияқты. Мұны өзара қалған сәттерiнде Мәлікпен екеуi талай рет сөз қылды. Мана кеткеннен жаңа ғана оралған Мәлік, реанимациядағы жағдайлардың дұрыс екенiн хабарлады. Сонымен олар бiраз отырып, шахмат ойнауға кiрiстi. Әредiк-әредiкте барып аурудың жағдайын да бiлiп тұрды. Ешқандайда өзгерiссiз бiр қалыпты, кәдiмгi операциядан кейiнгi жағдай. Олар бүгін де осылайша үйлерiне кеш қайтты...



	ХII

	Қарабек аяқ астынан жұмысқа шықты. Ол демалысын толық пайдаланбай, неге екенi белгiсiз төрт-бес күндей жұмысына ертерек келiп кiрiстi. Келiсiмен-ақ бүйiдей тиiп, қайта-қайта медбикелер мен медтазалық сақтайтын медициналық кiшi қызметкерлердiң жұмыстарын тексерiп, азды-көптi тапқан кемшiлiктерi болса, түймедейдi түйедей етiп сөз қылумен болды. Бөлiмшедегi жайбарақат ырғаққа түскен мамыржай қалыпты, құйын келiп тигендей бiр-ақ күннiң iшiнде ұйқы-тұйқысын шығарды.

	Қайтер екен деп артын күткен Айбар да, өзiне тура қарата айтылып жатқан сөздердi де елемей, өз шаруаларымен болып үндемей қойды. Айбардың бұл мiнезi, Қарабектiң қыдығына онан ары тигендей, оны әбден күйіп пiсiрдi. Сiрә, ол анадағы Айбар мен Таластың арасында болған әңгімелердi естiп келсе керек. Өзiнше бастықтығын байқатып қыр көрсетiп алудан да құр алақан емес. Тегi Таластың тапсыруымен әуелі істің жайын қайшылыққа түсiрiп, артынан бiрте-бiрте түсiнiскен сыңаймен, көздеген мақсаттарына жеткiсi келетiн тәрізді. Қоқан-лоқы жасау, қолдарында күш-қуаттары мен билiк-мансаптары бар адамдардың ежелгi тәсiлдерi болатын. Кеңесе келе Талас пен Қарабек те осы әдіске тоқталса керек. Олар қайдан бiлсiн осыдан бiраз күн бұрын Мәлік пен Женя дәлелдей көндiрiп, өнертапқыштар комитетiне жаңалықты тек Айбардың өз атынан ғана толтырып, ешкiмге сездiрместен жiберiп те қойған едi. Мынау iстеп жүрген әрекеттерiне қарағанда Талас пен Қарабек те мұны әлi бiлмейтiн сияқты. Қаратер болып қабынғанымен, Айбар селт етiп үндемей қойған соң, жұмыс аяғына таман Қарабек түлкiдей бұлаңдап, Айбардың кабинетiне өзi келдi.

	Ол ыржалақтай күлген болып:

	– Ие-е, Айеке, үндемейсiң ғой, қал жағдайың қалай? – дедi. Оған орындық ұсынған Айбар:

	– Отырыңыз. Жағдай бiр күйде ғой. Демалыс қалай өттi? – деп қайыра сұрақпен жауап бердi.

	Қарабек маңғаздана аяқтарын бiрiнiң үстiне бiрiн қойып, ыңырана тiл қатып:

	– Демалыстың жаманы болушы ма едi?! Кариб теңiзiнiң суына түсіп, күніне күйіп қайттық, – дедi.

	– Тамаша екен, жалғыз барып па едiңiз?

	– Әрине.

	– Кубалықтардың көзқарасы қалай екен?

	– Бiздерге ме?

	– Ие-е.

	– Керемет қой?! Шынайы достарға жарасатын сыйластық байқалады.

	– Тұрмыстары ше?

	– Жаман емес. Халқы революциялық жiгерге шын берiлген. Фидельдi жандарындай жақсы көредi.

	– Самолет неше сағат ұшады екен?

	– Он екi сағаттай...

	– Иә-ә, демалысыңыз жаман болмапты. Ендi көрiп қайтқан революциялық жiгермен iске кiрiсуге, өзіңiз де дайын екенсiз ғой, – деп әзiл қосқан Айбар, – Реконструкциялық операциялар күтiп жатқан аурулар да жетедi. Жаңа күш-жiгермен кiрiсесiз ғой?..

	– Бұйырса, – деп селқос қана жауап қатқан Қарабек, – өзің немене.., демалысқа жиналып отырсың ба?

	– Белгiсiздеу. Тап басып шеше алмай отырмын.

	– Неге?

	– Бiр жола эксперименттi аяқтап тастасам ба деген де ойым бар. Сәл кiдiрiп қалған Қарабек:

	– Ә-ә, ол жағын мiндеттi түрде ойлану керек. Жай ғана емес, қатты ойлану қажет, – деп екi ұшты етiп пiкiрiн бiлдiрдi.

	Айбар да оның аңысын бiрден байқап:

	– Бiрер жетiден кейiн, өзіңiзге кiрiп шешiмiмдi айтармын. Жұмысқа бiр жола шықтыңыз ба, жоқ әлде, – деп манағыдай емес жылы шыраймен Қарбектiң жүзiне қарады.

	– Бiр жола шықтым, – деген Қарбек те шiренгенiн қойып. – Жаңалықты жазып бiтiрдiңдер ме?..

	– Жазып жүрмiз, – деген Айбар қиын екендiгiн аңғартып, – өзінің анасы мен мынасы таусылып бiтпейтiн бiр қиын нәрсе көрiнедi.

	– Әрине, жаңалықты дәлелдеу оңай болсын ба? Анау патентеведтер көмектесiп жүрген шығар?..

	– Обалы қанша... олардан еш қарсылық жоқ.

	– Әрине, Талас Қорғанович, арнайы тапсырғаннан кейiн, бұлаңдап көрсiн. Ондайлары сезiлсе маған айтып қой...

	– Жарайды, Көке, сөз жоқ айтамын...

	– Мүмкін, – деп ойланып қалған Қарабек, – Аздап дем алып келгенiң де жөн болар. Ол жағын өзің ойланарсың, жарай ма?

	– Жақсы, Көке.

	– Жарайды, – деп бiртүрлi бiр ризашылық сезiммен орнынан көтерiлген Қарабек. – Ыңғайыңа қарай көрерсiң, әлi де ақылдаса жатармыз. Қажет десең путевкаға да қол ұшын берер жайым бар...

	Онымен қоса Айбар да орнынан тұрып:

	– Рақмет. Уақыт бар ғой, көрермiз, – дедi. Қарабек те шығып бара жатып:

	– Түсiнiп шешкенге не жетсiн, – деп табалдырықтан аттап кете барды.

	Оның соңынан қараған бойы үндемей бiраз тұрып қалған Айбар, дереу алдында жатқан кiтаптарын қолына алды да, институттың кiтапханасына барып жұмыс iстемек ойымен кабинетiнен шықты. Әлi дағы оның ойынан да, көз алдынан да Қарабектiң мәнерi кете қоймаған тәрізді. Оның кейбiр сөздерiн қайыра есiне түсiрiп, жымия күлiп қояды.

	Осылайша ол өз ойларымен шарпысып, жоғарғы қабаттағы шағын оқу залына қарай көтерiлiп келе жатты...



	ХIII

	Айбардың аңысын аңдығаннан кейiн, Қарабек бiлегiн сыбанып тастап iске кiрiсу қажет деп шештi. Ол қалайда бұл еңбектiң басынан өз фамилиясын көруге ынтызар-ақ. Оның аса бiр сұңғылалықпен түйген ойы, қалайда бұл мәселеде тек күшпен ғана ықтыру емес, түлкi бұлаң қулықтың орны ерекше екендiгiн түсiнгендей. Сондықтан өте сақтықпен астыртын ағыстарды шебер пайдалана отырып, қалған мерзiмдi пәрмендi түрде икемге келтiрмек. Олай болса адуын қимыл мен күрт кетудiң қажетi жоқ екендiгiн, бүгіннен қалдырмай Таласқа да түсiндiрiп қоймақшы болып шештi. Ол осы ойларын бiрден iске асыру үшін жұмыс аяғында, Талас Қорғановичтiң кабинетiне кiрдi.

	Оның ширығып келгенiн бiрден байқаған Талас та:

	– Ие-е, бөлiмшең қалай екен? – деп жай ғана сыр тарта сөйледi.





– Жаман емес көрiнедi, – деп iле жауап берген Қарабек те, оның аңысын түртiп өткiсi келiп. – Айбардай «данышпан хирург» iстейтiн жерде жаман болушы ма едi? Бөлiмшедегi iстейтiндердiң «шуақты қызыл күніне» айналып алыпты. Жатқан аурулар да оны ауыздарынан тастамайтын көрiнедi. Өзi би, өзi қожа болған кезде жасап үлгiрген, жаңалық пен жетiстiктерi де жетiп жатса керек...

	Оның жүзiне барлай қараған Талас:

	– Ол қандай жетiстiктер екен? – деп қолындағы қаламын алдына қойып, өзінің ұқыпты түрде тыңдайтын сыңайын танытты.

	– Хиқ-хиқ... хиқ, – деп өтiрiк күлiп алған Қарабек, – сiрә, ұсынылмақ жаңалықтың алдына өзіңiздi қосалқы автор етiп менi тiркетпекшi ойыңыз адыра қалыпты.

	Өңi өзгерiп сала берген Талас:

	– Сен не... не деп отырсың? – деп шұқшия түсті.

	– Соңғы жаңалықтарды естiмеген екенсiз ғой.

	– Ол қандай жаңалық тағы да...

	– Мен өзiм де осы қазiр ғана естiдiм, – деген Қарабек қабағын шытына түйiп, – Айбар жаңалығын өз атынан ғана толтырып, комитетке жiберiп те қойыпты.

	– Не деп отырсың, мынауың шын ба?

	– Әрине, әлi де тексеру керек, – деген Қарабек, – Кейбiреулерге бiздердiң бұл мәселемен шатасқанымыз да керек шығар. Сондықтан ертеңнен қалдырмай әбден анықтап алуға болады.

	Үндемей қалған Таластың өңi бұзылып:

	– Бұл институттан оның көзiн құрту керек, – дедi.

	Адамдардың көңіл күйлерiн жазбай тануға қадеттенген Қарабек, өзiне қажет ыңғайлы сәттi тез аңғарып:

	– Құртқанда оған не iстеймiз? Тек оның даңқын көтерiп, дақпыртын күшейткеннен басқа пайданы көрiп отырғанымыз жоқ. Бұдан таралатын өсектер, сөз жоқ біздің пайдамызға шешiлмейдi. Оның үстiне бiтiп тұрған жаңалықтан мүлдем қол үзiп, қарасында көрмей айырыламыз. Бұдан түсер пайда не, айтыңызшы? Менiмше, ендiгi жерде қара күшпен ештеме шешiлмейдi, – деп екпiндей түсіп, сөздерiн әсіресе бiр қызулықпен аяқтады.

	Манағыдай емес Талас та еңсерiле түсіп тыңдады да:

	– Бұл айтып отырғаның да жөнi бар сияқты. Ол бiр өзi тоңырайған бiр бет неме? Ай-шай жоқ қыспаққа алсақ, қолын бiрақ сiлтеп жүре беруден де тайынбайды. Оның үстiне мойындауымыз керек, хирург ретiнде де абыройы жаман емес. Әй-й, Қарабек-ай... сенiң басың жұмыс iстейдi. Айбарға сырттай қызығып аңдып жүрген «айлакер профессорларымыз» да жоқ деуге аузым бармайды. Сондықтан «сабырлы болайық» дегенiңдi қостаймын. Айбарды ренжiте қалсақ, оны маңдайынан сипап қарсы алып, өз пайдаларына шешуге тырысатындар да табылары күмәнсiз. Бiрақ сен айтқандай өз атынан жiберiп қойса, оны қалай өзгертпекпiз? – деп шынайы ниетiмен ақылдасуға шақырды.

	Әзірше Қарабекке керегi де осы болатын. Атқан оғы көздеген жерiне тиген сұр мергендей шаттанып, iштей қатты қуанып кеттi. Бұдан арғы ойларын барынша сенiмдi айтуға тырысқан Қарабек:

	– Өнертапқыштар комитетiнде отырғандар, «ой мынауың ғажап екен» деп бас сала қоймас. Ит талаған терiдей жұлмалап, әлi талай рет қайтарады. Оған ешбiр күмәнiм жоқ, – деп бiр қойды.

	Мұның айтқандарына мүлдем берiлген Талас:

	– Бұл ойың да дұрыс, – дедi.

	– Ендеше осы кездi бiз мүлтiксiз пайдалануымыз қажет.

	– Қайтiп?

	– Онымен таңертең ғана сөйлестiм, – деген Қарабек сыбырлай сөйлеп:

	– Қалған эксперименттерiн жасап бiтiрмекшi ойы бар. Тiптi сол үшін демалысқа бару-бармасын да, шеше алмай жүрген көрiнедi. Маған бiр жетiден кейiн шешiмiн айтпақ. Мiне, осы эксперименттерiн қолдан келгенше сәтсiздiкке ұшыратуымыз керек. Ол үшін Балқияның сұрап жүрген қызметiн «беремiз» деп сендiруiмiз керек. Тәжірибелерi қатарынан сәтсiздiкке ұшыраса оның әуселесiн сонда көрейiк. Өзi келiп қолтығыңызға енетiн болады.

	– Балқиямен уағдаласуды өзіңнiң қолыңа ал, – деген Талас мүлдем келiскен сыңаймен, – Басқа айтқандарыңның бәрiне де қарсы емеспiн...

	Iштей өзiне-өзi әбден риза болған Қарабек:

	– Сонда байқайық, батырыңның данышпандығын?! Тәжірибелерiнiң соңы, сиырқұймышақтанып кеткенде абыржымайтын адам болмайды. Мiне, сол кезде азды-көптi талқылап жiберiп, «заявканың» авторларын қайыра қарап, жаңартып жазуға ұсына қоясыз, – деп май-шелпектей жұтуға оп-оңай ойды айтып, тебiрене тыңдап отырған директорының пiкiрiн күттi.

	– Сенiң аузыңмен бал жұтқандай болдым-ау, – деген Талас та креслосына шалқая жайғасып; – Жарайсың Қарабегiм! Ойың орынды, логикасы да жаман емес, – деп құлшынып отырған әрiптесiн еркiне жiберiп ақырын күтпек.

	– Ендеше осылай келiстiк қой, – деген Қарабек қойын қалтасынан алып, Таластың алдына тартқан шағын каробканы, – Кубадан өзіңiзге арнайы әкелген ескерткiшiм?!..

	– Қой оған несiне әуре болдың? – деп қолына алып көре бастаған Талас Қорғанович, – Әй-й, мынауың тым қымбат нәрсе ғой. Несiне шығындалдың, жаным-ау...

	– Ой-й, Талас Қорғанович, болымсыз нәрсенi несiне сөз қыламыз, – деп тебiрене сөйлеген Қарабек; – Сiздiң жасап жүрген жақсылықтарыңызды, «мынауыңыз артықтау ғой» деп айтқан күнім бар ма? Шын көңілiммен таңдап жүрiп алған затым едi. Игiлiгiн көрiңiз...

	– Жарайды бауырым, рақмет?!

	– Өзіңiзге де рақмет...

	– Уақытың қанша болды?

	– Кешкi жетiден кетiп барады.

	– Ту-у, көп отырып қалыппыз ғой.

	– Есесiне қандай шаруаларды шештiк.

	– Оның рас. Қой ендi жүрелiк, – деп екеуi де орындарынан тұрды. Тез жиналып болған Талас:

	– Қазiр сенiң қолың бос па? – дедi.

	– Бос болмаса, босатамыз, – деп Қарабекте ыржалақтап қойды.

	– Онда сенi бiр керемет жерге апарайын.

	– Қайда?

	– Ол әзiрге секрет?!

	– Құп болады. Үндемей-ақ ере беруге дайынмын...

	Осылай әңгімелерi жарасқан олар, қатарласа келiп директордың машинасына отырды. Ауыздығымен алысып жұлқына тартқан ақ «Волга», қала iшiн қақ жарып өттi де, бiрден тауға қарай тартты. Бұл кезде Алатаудың қойнауларында неше түрлі, тек төрелердiң сайрандауы үшін салынған әдемi үйлер көп-ақ болатын. Онда ерiккеннен не iстерiн бiлмейтiн, қызметшi қыз-келiншектер де көп-ақ. Сырттай осылай деп естiп жүретiн Қарабек, бүгін бiр шайқайтын-ақ сәтке жолыққанын iштей сезiп отыр. Бiрақ манадан кейiн ештеме деп сұраған да жоқ. Ақ волганың тұмсық жақындағы атыла жөнкiлiп бара жатқан елiктiң басы қайқая түсіп, Алатаудың аңғарымен ағызып келедi...



	ХIV

	Мәлiк бүгін төбесi көкке жеткендей болып, клиникаға үлкен қуанышпен кiрдi. Оның кандидаттық диссертациясын қорғағанына бiр жылға таяп қалған едi. Жаман аты естiлмесе де, осылайша ұзақ күтiп жүрген жұмысының толық қабылданғанын жеткiзген, бiр жапырақ қағазды кеше кешке қолына алған едi. Ала салысымен Айбарға жетпекшi болып, оның үйiне телефон соғып едi, зар-зар етiп шырылдағаннан басқа жауап болмады. Тегi отбасымен қонаққа кеткен болу керек. Басқа ешкiмдi өзi де мазалағысы келмедi.

	Мiне, сол өрекпiген көңілмен келе Айбардың кабинетiне кiрдi. Оның жүзiндегi қуанышын айтпай-ақ таныған Айбар:

	– Ие-е, келiн шырақ ұл тапты ма? – дедi.

	– Егiз ұл тапты.

	– Қайырлы болсын.

	– Айтсын, – деген Мәлік қалтасынан алып, алақандай қағазды Айбардың алдына қоя салды.

	– Бә-ә-ле.., – деп орнынан атып түрегелген Айбар, оны құшағына қысып, – Құттықтаймын, құттықтаймын! Бұл анау-мынау емес нағыз ғалым адамға, нағыз бiлiмдi адамға жасалынатын құрмет. Бақытты бол! Тағы да құттықтаймын...

	– Рақмет Айеке?! Тым созылып кеткеннен кейiн, соңғы айларда сескене бастаған едiм. Естуiмше, артымнан бiр-екi хатты домалатып жiберiптi. Соның созған кеселi ғой. Айтыңызшы? Осы алауыздықтың бiтер күні болар ма екен? Жоқ, әлде маңдайымызға жазып қойған сорлылық па?

	– Қайда барар дейсiң, үзiлер де тозар?! Бұл қоғамдағы әлсiздiк пен ауыз жаласқан әлеуметтiк ауру. Амандық болса, заман тыныштығымен тұрса, мұның да өз емшiсi келер. Сонда ақ ниеттi өзің секiлдi жандар, жақсы идеяның жаршысы болып, бiлек сыбана күреске кiрiседi.

	– Күреске дейсiз бе?

	– Ендi қалай? Күрессiз келетiн жақсылықты естiген емеспiн.

	– Тұнып тұрған осынау бiр әдiлетсiздiк пен арамдық шайқалса екен.

	– Оқасы жоқ! Қай-қашанда болмасын, шындық жеңбей тұра алмайды. Әйтседағы, арамзалардың күні туып-ақ тұр. Бiреудiң ақын аттап қаралау, астыртын арамдықтар ұйымдастыру, барлығы да адамдыққа жат қасиеттер-ақ. Амалың бар ма?! Әйтпесе, сырттан келетiн жау жоқ. Домалақ хаттың иесi де, арамза қулық жасайтындар да, сол жаныңда жүрген адамдардың iшiнде...

	– Анада ВАК-қа шақыртқанда, бiр домалақ хатты өзiме көрсеттi. Бастан-аяқ оқып шыққанда, көз алдымнан Тахир мен Қарабектiң бейнелерi кетпей қойды.

	– Жә, жарайды, анық емес дүниенi сөз етiп қайтемiз, iшiмiзде болғаны жөн. Өйткенi бұл ойыңды дәлелдеп беретiн қолда тұрған фактi жоқ. Дерексiз әңгіме, адамның өзiн ұятқа қалдырады. Бүгін естiгенде сол арамзалық жасаған адамдардың өздерi де iштей өлiп, жан дүниесi жараланбай қоймайды. Ар азабынан үлкен жаза жоқ. Ол күні-түнi қасыңнан бiр елi қалмай, сiрә, арамзаларды тiрi жүрген шағында, бiрде-бiр сәт тыныштық бермесе керек. Мұнан асқан жаза бола ма? Сондықтан да қызғаншақ жандар, өзiмшiл жандар тез қартайып, тез өңiнен айрылады.

	– Жақсы Айеке, айтқандарыңыз орынды, – деп басын иген Мәлік, – Жарайды, мен барайын, адамдар «пятиминуткаға» жиналып жатса керек.

	Айбар да:

	– Қазiр мен де жетемiн, – деп жинала бастады. Ол дереу үстіндегi костюмiн шешiп, шкафты ашып халатын алып кидi де, асыға басып ординаторскийге келдi. Келсе бөлiмшенiң таңертеңгiлiк жүретiн конференциясы басталыпта кетiптi. Айбар бос тұрған әдеттегi өзi отыратын орындыққа келiп жайғасты. Бiрден байқағаны, кезектегi демалысынан бүгін Тахир де оралыпты. Оның күнге күйген өңi бұрынғысынан да қара-күреңдене жылтырлана түсіптi. Теңiзге барып демалғаны бiрден-ақ байқалып тұр. Өзi де әбден риза сияқты.

	Қысқа қана хабарлама жасаған медбике, бүгінгі кезекшiлiктiң айта қаларлықтай қиын болмағандығын айтты. Барлық аурулурға да тиiстi дәрi-дәрмектерi уақытылы берiлiп, әртүрлі жасалынатын ем-домдарды өз кезектерiменен жасалынған екен. Жиналысты қорытындылаған Қарабек те көп созбай, әртүрлі нұсқаларын берiп болды да;

	– Басқа қандай әңгіме бар, – деп айналасына көз жүгiртiп шықты.

	– Қане, ұлықсат етiңiз, – деп Айбар орнынан түрегелiп, – бүгін бүкіл бөлiмшедегi адамдардың аса бiр қуанышты күні екенiн хабарлағым келедi.

	Жиналғандардың бәрi де елеңдесе қалды. Қарабек те Тахир де аң-таң болып Айбардың аузына қарады. Бөлмеде шыбын ызыңы естiлердей тыныштық орнай қалған. Күлiмдеген күйі әдейi созып едi.

	Отырғандар жамырай шулап:

	– Айтсаңызшы.

	– Ие-е.

	– Ол нендей қуаныш? – десiп гуiлдесiп кеттi.

	– Сабыр, сабыр, – деп оң қолын сәл көтере түскен Айбар. – Әуелі, сүйiншiсiн беремiн десеңдер, қазiр айтамын...

	Жиналғандар:

	– Алыңыз!

	– Сүйiншiсi сiздiкi, – десiп жатты.

	Отырғандарға жадырай түсіп қарап алған Айбар:

	– Мәліктiң диссертациясын бекiтiптi. Мiне, мынау арнайы келген қағазы, – деп ВАК-тiң бекiтiлдi деген хабарламасын көрсеттi.

	Онан кейiн кiмнiң қайда не болып жатқаны белгiсiз, барлықтары да Мәліктi орталарына алып, гу-гу етiп құттықтай жөнелдi. Барлығы да шын қуанып, мәре-сәре болып жүр. Сырттай қарап тұрған Айбар, адамдардың жүздерiндегi шынайы қуанышты сезiм, оларды кереметтей сұлуландырып жiберетiндiгiне қайран қалып тұр. Ендi ғана манағы Мәліктiң сөзiн есiне түсiрген Айбар, жайлап Қарабек пен Тахирдiң жақтарына қарады. Қарабектен ештеме сезiлмейдi. Ал, Тахирдiң түрiнен, манағы сайрап отырған көңілдiлiгi су сепкендей басылып, қалай болса солай ыржалақтай бередi. Өтiрiк күлiп болып жатқан қуанышқа үн қосқанымен, оттай шарпысқан iшкi әлемi жалынмен шарпысып жатқандай екен. Ол өзiне сұқтана қарап отырған Айбарды көрiп шошый түскендей, ендi ғана босай бастаған Мәліктiң қолын қысып бетiнен сүйiп жатты.

	Әрберден кейiн бұл қуанышты хабар бөлiмшелердi түгел аралап кеттi. Келiп жатқан басқа бөлiмшенiң адамдары да, десте-десте гүлдерiн қолтықтап шынайы ризашылықтарын бiлдiрiп жатыр. Мәліктiң беделi бүкіл институт бойынша ерекше болатын. Ол тек бiлгiр дәрiгер емес, оның адамдық келбетi ерекше құрметке ие едi. Бүгін мiне сол анық байқалуда... Әсіресе оның өзi жүргiзетiн палатадағы адамдардың құрметi тiптi бөлек. Бүкіл бөлiмшенiң iшi жұпар иiстi ал-қызыл гүлдерге толды да кеттi. Мұншама көп гүлдi Айбар, бұрын-соңды көрмеген сияқты. Коридордың еденiне дейiн қатарластыра қойылған гүлдестелерден қайысып тұр. Түстен кейiн жұмыс аяғында, өзiнен-өзi құрала жайылып қалған дастарқан басына, бөлiмшеде iстейтiн адамдар түгел жиналды. Осынау шағын отырыс өз жылылығымен Мәліктiң көңілiне ұзақ сақталары сөзсiз...



	ХV

	Айбар кеше жұмыс аяғында, ертең өзінің жайырақ келетiнiн айтып кеткен едi. Бүгін таңғы бестен тұрып, таңертеңгi онға дейiн тапжылмастан жұмыс iстедi. Республикалық «Бiлiм қоғамының» сұрауымен, бiраздан берi ана тiлiнде жазып жүрген, ғылыми-көпшiлiкке арналған «Дәрiгер келгенге дейiн» дейтiн кiтапшасын аяқтаған сияқты. Кiтапшаның әлi де бiр қарап шығатын жұмысы болғанымен, Айбар бүгінгі тындырған шаруасына өзi риза. Оның жұмыс iстеп отырғанын байқаған Нәзiкен де, еш артық-ауыс дабырсыз балаларын тамақтандырды да, оларды оқуларына жiберiп өзi жұмысына кеттi. Айбар өндiре iстелген шаруасына көңілдене орнынан тұрғанда, үйде өзi ғана отырғанын сонда барып бiлдi. Дереу жуынып-шайынған ол, дастарқан үстінде дайындап кеткен ас-суын iштi де, бiрден жұмысына жиналып үйдiң ашық тұрған есiк-терезелерiн жауып далаға шықты. Жолай поштасының жәшiгiн ашып қараса, өнертапқыштар комитетiнен келген хат жатыр екен. Айбар конверттегi адрестi оқысымен-ақ, жүрегi аттай тулап не қорыққанын, не қуанғанын бiлмей бiразға дейiн тұрып қалды. Ол бiрден квартирiне көтерiлмекшi болып бұрылды да, хатты оқуға бола қайырылғанын жөн көрмей, келiп есiк алдындағы орындыққа отырды. Ол iштей абыржып толқығанын әлi де баса алмай отыр. Осылайша жайлап конверттi ашқан ол, негiзiнен тасқа басылып, авторға қойылған сұрақтары қана машинкаланған, асты-үстінде бiрдей жазуы бар жалғыз бет қағазды қолына алды. Оның қайта-қайта оқып түсiнгенi: «жiберiлген ұсыныс жаңалық ретiнде қабылданғанымен, төмендегi бiрнеше сұрақтардың жауабын күтетiндiктерiн...» айтыпты. Орнынан асыға көтерiлген Айбар, көшеге шыққан бойы кезiге қалған бос таксидi алды да, тура тартып жұмысына жеттi. Мәліктi iздестiрiп едi, бөлiмшеден бiр жаққа шығып кетiптi. Бiраз тосып келмеген соң, Айбар столының үстінде жатқан хатты алды да, манағыдай емес, сабырлы қалыппен Женяға келдi.

	Әрқашанда қағылез отырған Женя:

	– Айеке, бiр жаңалық бар ма? – деп орнынан жеңiл көтерiлiп келiп, Айбардың қолын алып амандасып жатты.

	Айбар бөлмеде өздерi ғана екенiн анық байқап:

	– Келуiн келдi ғой, бiрақ онша жақсы жауап емес сияқты, – дедi. Нәумезденiп қалған Женя, хатты бiрден ашып оқып шықты да:

	– Ой-й, Айеке-ай, сiзде қызықсыз-ау?! Құр бекер менi қатты шошытқаныңыз не? Үлкен жетiстiгiңiзбен құттықтаймын?! – дедi.

	Аң-таң болған Айбар:

	– Шынымды айтсам, оншалықты түсiнбей тұрмын, – дедi. Оның мынау қылығына күлiмсiрей түсіп қараған Женя:

	– Жазғанымыз жаңалық ретiнде мойындалыпты, одан артық не керек. Мынандай сұрақтарға әлi үш-төрт рет жауап беремiз. Бұл олардың ашылған жаңалықты айқындай түсуi үшін, өздерiне ұнайтын бiрден-бiр тәсiлдерi осы. Менiмше оған абыржудың қажетi шамалы. Сұрақтары да оншалықты қиын емес көрiнедi, – дедi.

	Әжептәуiр естiгендерiне желпiне түскен Айбар:

	– Менiмше сұрақтары белгiлi жайлар мен түсініктi нәрселердi қайталаған сияқты, – деп өзінің таңертеңнен берi түйген ойын сездiрдi.

	– Дұрыс айтасыз, – деген Женя да көтерiңкi көңілмен. – Қарсы қойған сұрақтары турасын айтсам, бiз үшін өте әлсiз екендiгi бiрден-ақ көрiнiп тұр. Жауаптарын қысқа-қысқа қайырып, бiрден машинкаға бастырып, бүгіннен қалдырмай салып жiберуiмiз керек.

	Бiрден келiскен Айбар:

	– Жарайды. Мұның жайын өзіңнен артық бiлетiн адам жоқ. Ендеше қайда отырамыз? – дедi.

	Женя орнына отыра берiп:

	– Отырыңыз?! Бұл көп уақыт қажет етпейдi, – деп жанындағы орындықты Айбарға ұсынды да, әр нәрсенi пысықтай сұрап алып, бiрден жауап жазуға кiрiсiп кеттi. Бiраздан соң жазғандарын екеуара бiрнеше қайталап оқып, бiр-бiрiне сұрақ қоя отырып қайта-қайта талқылап тұжырымдағандай болды.

	Женя жазып болған қағазды Айбарға берiп жатып:

	– Көлденең бiр кедергiлерге тап болмаса, шаруамыз тез шешiлiп те қалар, – дедi де жазылып бiткен жауапты машинкаға бастыруға әкеттi.

	Екi ойлы болып тұрған Айбар:

	– Өй-й, қайдам?! – дедi.

	Женя оның сөзiне қарсы дау айтып ештеме де деген жоқ. Ол өзінің тым жеңiлдете сөйлегенiне ыңғайсызданып қалды. Оны Айбар да iштей анық сезiп, кiдiрместен шығып бара жатты.

	Машинистканың жанында отырып бiрден бастырып алған қағазды, өнертапқыштар комитетiнiң адресi жазылған конвертке салды, бiрiншi қабаттағы пошта бөлiмшесiне әкелiп, адресатқа тапсырылған растайтын жауап хатты қоса жiбердi. Комитетпен жазысатын әрбір хатты, тек қана осылай жiберудiң қажеттiгiн Айбарға үйреткен, тағы да сол Женя болатын. Өйткенi ол кейде жауап хаттардың жоғалып кететiнiн де, өз тәжірибесiнен жақсы бiледi. Ал, қажеттi делiнген дүниенi, екi айттырмай iстеу Айбардың мiнезiндегi ең үлкен қасиеттердiң бiрi...



	ХVI

	Жұмысқа шыққаннан берi Қарабек пен Тахирдiң сыбыр-күбiрлерi көбейiп кеттi. Қарабек өзi жоқта жасалынған операцияларды журнал бойынша да, былай ауруларды шақырып жеке-жеке сөйлесiп те көрдi. Құлақ қағыс естiген өздерiнiң әртүрлі сыбыстарын, анықтай түскiлерi келетiндiгi айдан анық. Тахир болса, жымың қағып, қолы босай қалса операция бөлiмшесiнен шықпайды. Әсіресе қарбалас шаруалары бiткен түстен кейiнгi уақытта, операция бөлiмшесiнде iстейтiн медбикелер ертеңгi күннiң материалдарын дайындауға отыра бергенде-ақ, аңдып тұрғандай Тахир әр нәрсенi сылтауратып жетiп келетiн болып жүр. Ол демалысқа барып келгендегi көрген-бiлгендерiн жырдай етiп, әзiрлеп қойған әзiлдерiн де тамылжыта айтып әңгімелерiн бастап кетедi. Әңгіме құмар қыз-келiншектер қандай, лезде-ақ таңдай қаға елiге тыңдап, оны орталарына алып мәре-сәре болады да қалады. Тахирге керегi де сол болатын. Әрбірден соң шаруалары тамамдалып, көмектесуге жиналған қыз-келiншектерде өз жұмыстарымен тарай бастайды. Өзінің жұмыс орны болғандықтан, бiраздан кейiн бөлмеде Машадан басқа ешкiмде қалмайды. Мiне, осы кезде сөз арасына сыйыстырып, Тахир өткен айдағы болған операциялардың жағдайларын сұрауға кiрiседi. Көбiнесе тiлге тиек етiп көңіл аударатыны, қайталанып жасалынған күрделі операцияларды тәптiштеуден жалықпайды. Бастапқы кезде әңгімеге селқос болса да араласқанымен, Маша соңғы кездерде тiптi үндемей қоятынды шығарды. Тахир бүгінде мәндi әңгіме ести алмаған соң түлкiдей бұлаңдап:

	– Машенка, ту-у-у.., өзің қандай сақсың, – деп тура тиiсе бастады.

	Оған жақтырмай қараған Маша:

	– Сiз өзіңiз... не деп тұрсыз? Мен неменеге «сақ» болмақпын, анығырақ етiп айтыңызшы? – деп жанарын аудармай оған үндемеген күйі тұрып қалды.

	– Жо-ға дегенiм ғой, – деп ыржалақ қаққан Тахир, – Тiптi «айтпа» деп қойғандай, ернiңдi қимылдатуға қорқасың?! Сонша не болды?

	– Ештеме де болған жоқ. Бiлгiңіз келiп, үйренгiңiз келiп бара жатса, операция жасағандардың өздерiнен неге сұрап алмайсыз?

	Тахир бұртиған болып:

	– Өй-й, соларды әлдеқандай етiп... бұлдандырмайыншы дегенiм ғой. Өзiмсiнiп сұрағаннан кейiн, айтып, айтып берсең бiрдемең кете ме? – деп iшiне ене сөйлеуге тырысты.

	Ақсары өңiне жарасып тұратын, аспан түстес шарасы үлкен жанарлары жалт ете қалып:

	– Тахир Мәметович, ғафу етiңiз... мен сiзден осынау дерексiз әңгіменi тоқтатуыңызды өтiнемiн. Өзіңiз аса бiлiмдi дәрiгерсiз, сөйте тұра медициналық денантологияны сыйлағыңыз келмейдi. Мұныңыз қалай, ә-ә? – деп сөзінің соңын әзiлге шаптырды.

	Тахир де күлген болып:

	– Мұның өте орынды?! Бiрақ мен саған өзiмсiнiп айтып тұрмын ғой. Асқазан операцияларын ажырата бiлуде сенiң тәжірибеңе жетер кiм бар, – деп әзеурей түсіп, көпшiк тастай бастады. Онымен түс шайысқысы келмеген Маша, манағыдай емес сабырға келiп:

	– Немене, бiрдеме естiп келгенсiң бе? Әуелі соны айтсаңызшы? – деп өзiне қарсы сұрақ қойды.

	Бiрден не дерiн бiлмей қалған Тахир:

	– Жо-жоқ, ештеме естiгенiм жоқ. Соншама не болды? Тiптi сезiктене қалдың ғой, – деп оспақтай жөнелдi.

	Бұл сөзге оншалықты мән бермеген Маша:

	– Қойыңызшы, Тахир Мәметович, – дей салды. Әзеурей түскен Тахир:

	– Ә-әй, Маша-ай, сiрә маған айтқың келмей тұр ғой. Әйтпесе, көп нәрсенi ... сен дәрiгерлерден кем бiлмейсiң?! Шынымды айтсам, артық болмаса... кем емес! Өзің жақсы түсiнесiң, егер қазбалап дәрiгердiң өзiнен сұрай бастасаң, оған әңгімең бейне мақсатты сияқтанып көрiнуi де мүмкін. Өзiмше ұққым келiп қызығып жүргенiм, анау математик пен философқа жасалынған реконструкциялық операциялар екенiн несiне жасырайын, – деп мүләйiмси қойды.

	Маша тiптi оның айтып тұрғандарын түсiнбегендей сыңай танытып, «ләм» деп үндемедi. Шыдамы жеткенше Тахир де бiраз отырып бақты. Бiрақ өз шаруасымен болып жүрген Машаның ештеме демейтiнiн анық сезген Тахир, үнсiздiктi ары қарай созғысы келмей:

	– Тек мынаны ғана айтшы? Олар Антон Ивановичтiң әдісiн қолданды ма? – дедi.

	Маша оған тiктей қарап:

	– Менiмше, Антон Ивановичтiң әдісiн тек өзiнен басқа ешкiм де жасағылары келмесе керек. Өйткенi ол әдістің техникалық орындалуын, мен аңғарсам керек едi. Ал, Айбар Ахметовичтiң жасағандарынан, ондай көзге ұрып тұрған қиыншылықтарды байқағамын жоқ, – деп өзiмен-өзi мәз-мейрам болып күлiп алды.

	– Сен бiлесiң?! – деп сұқ саусағын безей күлген Тахир, – Бiрақ маған айтқың келмейдi. Өзіңдi әрқашан өзiмсiнiп жүрушi едiм...

	– Ненi бiлемiн? – деген Маша да таңырқай қарап, – Тахир Мәметович, менен сұрап отырғаныңызды ашып айтыңызшы?

	– Жарайды.., – деген Тахир орнынан көтерiлiп: – Кешiр Маша. Бұл әңгімелер осы жерде қалсын...

	Ол бiр-екi аттап келiп, марлiден салфеткалар жасап отырған Машаның қолын қысты да, шөп еткiзiп бетiнен сүйiп алды да кiдiрместен шығып кеттi. Мұнан кейiн Тахир бұл жайында сұрауды да, операция бөлiмшесiне келгiштеудi де бiрден қойды.



	ХVII

	Қарабек өзi ғана ешкiмдi ертпей, бөлiмшедегi операциядан кейiн сауыға бастаған аурулармен дидарласып, хал-жағдайларын сұрастырып... бөлiмшенiң қызметi жайлы пiкiрлерi мен ұсыныстарын айтуларын өтiндi. Әсіресе оның көбiрек кiдiргенi, Таңжарық пен Әдiлдiң жатқан палатасы болды. Ол екеуiнде операцияға дейiнгi және кейiнгi жағдайларын тәптiштей ұзақ сұрады. Таңжарық пен Әдiл де аса лапылдамай, тартына жауап берiп барынша сақтана әңгімелестi. Соның өзiнде де операциядан кейiнгi ризашылықтарын жасыра алған жоқ. Жағдайларының салыстыруға болмастай өзгергенiн ыстық ықыласпен ерекше айтып отырды. Қарабек те жылы-жылы сөйлеп, жасалынып жатқан нәрсенiң байыбына көз жiбергендей, кабинетiне келгеннен кейiн әртүрлі ойға кеттi:

	«...Қызықтың көкесi осында болмасын?! Бiздер қоқан-лоқымен жүргенде, үндемей-ақ ол өз шаруасын жан-жақты бiтiрiп жатқаннан сау ма? Менiмше, істің жайы солай секiлдi. Оның «солай» екендiгiн қалай дәлелдеуiм керек?! Сiрә, барлығы да келiсiп алған сияқты. Ешкiм «ешнәрсе» деуден, ат-тондарын ала қашатындай. Анау Тахир де ештеме өндiре алмады. Барлығы да жып-жылмақай, жып-жылтыр, сездiргiлерi келмейдi. Бұл иттiң баласының «көзбояуы» бар ма? Сөйлескендерiн иландырып ала қоятын?! Не iстесем екен? Әлде, мынау жатқан екi ауруды «жапон аппаратына түсiрiп тексертсем қайтедi. Менiмше осы табылған ақыл. Иә, дереу осылай iстеуiм керек...»

	Ол өзінің осы ойына қуанып кеткендiгi соншама, тiптi орнынан қалай тұрып, коридорға қалай шығып кеткенiн байқамай да қалды. Оған қарсы жолыққан Айнашқа:

	– Мәлік қайда екен? – дедi.

	Кiлт бұрылып тоқтай қалған Айнаш:

	– Ауруларына перевязка жасап жатыр, – дедi.

	– Қазiр, жылдам маған келсiншi? – деген ол Айнаштың жауабын күтпей-ақ кабинетiне кiрiп бара жатты.

	Айнаш жүгiре басып, ауруларды қарайтын бөлменiң есiгiн ашып:

	– Мәлік аға, сiздi шақырып жатыр, – дедi.

	– Кiм?

	– Қарабек аға.

	– Жарайды.

	– «Жылдам келсiн» деген едi.

	– Жақсы, қазiр барамын.

	Мәлiк қарап жатқан ауруының жарасын таңып байлап болды да, кiдiрместен Қарабектiң кабинетiне келдi.

	– Ұлықсат па екен?

	– Кел, кел!

	– Жай ма, Қареке?

	– Не асығыс па едi?

	– Жо-жоқ.

	– Ендеше отыр, – деп Қарабек алдындағы орындықты көрсетiп, – сөйлесетiн әңгіме бар.

	– Жақсы, – деп нұсқаған орындыққа отырып жатқан Мәлік, – Қареке, айта берiңiз...

	Қарабек алдында жатқан қағаздарға үңiлген күйі:

	– Мен жаңа операциядан кейiн сауыға бастаған аурулармен сөйлесiп, хал-ахуалдарымен танысып шықтым. Анау сенiң палатаңда жатқан екi жiгiттiң жағдайлары қалай? – дедi.

	– Жаман емес.

	– «Операциядан кейiн, демпинг-синдромнан iз қалған жоқ» дейдi.

	Рас па?

	– Онысы рас. Ол кiсiнiң операцияға дейiнгi жағдайы мен операциядан кейiнгi халiн, тiптi салыстыруға келмейдi. Екi аралықтағы өзгерiстiң ара қашықтығы жер мен көктей деуге болады.

	– Жақсы екен?! Қандай операция жасалынып едi? Мәлiк ойлы жанарын Қарабекке тура қадап:

	– Реконструкциялық операцияны өзіңiз де бiлесiз ғой. Тұп-тура не ананы, не мынаны жасады деу өте қиын. Жылға-жылғаны қуалай ағатын қар суындай, мұнда да күштеп ештеме жасауға келмейдi ғой. Тек ыңғайына қарап қана, әрбір кезеңнiң нақтылы шешiмдерiн iздестiруге тура келедi. Операция үстінде Айекең де дәп осы тәсiлдердi шебер қолданды, – деп жауабын жалпылама айтып шықты.

	– Е-е, жарайды, – деп селқос тыңдаған Қарабек. – Сөйтiп, операция шебер жасалынды дейсiң ғой. Онда тiптi жақсы, бәрiмiз шеберлiктен үйренуiмiз керек. Солай емес пе?..

	– Әрине, дұрыс қой.

	– Дұрыс болса, менде мынандай ұсыныс бар, – деген Қарабек ендi ғана Мәліктiң жүзiне тура қарап. – Анау палатаңда жатқан екi ауруды ертең жапон аппараттарымен тексерiп көрейiк?

	– Оның не қажетi бар?

	– Қажетi сол, операциядан кейiнгi жағдайларын көзбен көрiп, игеру керек нәрселердi сөйтiп үйренемiз...

	– Мұны операция жасаған хирургпен ақылдасу керек қой. Баса көктеп өзiмiз шешуге қақымыз жоқ қой.

	– Неге қақымыз жоқ? Сен емдеушi дәрiгерсiң, мен болсам бөлiмшенiң меңгерушiсi емеспiн бе?

	– Солай бола тұрса да, операциядан кейiнгi үш-төрт айдай, операция жасаған хирургтiң ұлықсатынсыз жанама зерттеулер жүргiзуге болмайтын шығар.

	– Сонда, менің ұсынысымды терiс демексiң ғой?

	– Терiс демегенмен, тап қазiр соншалықты қиын операциядан кейiн, бас салып трубкаға жатқызудың қажет екенiн көрiп отырғамын жоқ. Оның үстiне екеуiнiң де, лоқсу рефлекстерi өте жаман. Жасалынған анастомоз шыдамай сөгiтiлiп кетуi де ықтимал. Сондықтан мен шынымды айтсам..., емдеушi дәрiгер ретiнде, жапон аппаратымен тексерудi қоя тұру керек демекпiн.

	– Ық-ық-ық, – деп қиқылдай күлiп алған Қарабек; – Жалғасқан жерi жыртылып кетедi, ә-ә?.. Мүмкін-мүмкiн?! Әйтседе, жасауға тырысып көргенiмiз жөн...

	– Оны мен бiлмеймiн, өз пiкiрiмдi айттым. Айбар Ахметовичпен келiсiңiз де, жасай берiңiздер, бiрақ мен қарсы екенiмдi аурудың документiне жазып қоямын.

	– Да-а, тiптi солай де?

	– Солай Қареке?! Тiптi ауруға ешбiр қажетi жоқ тексерудi жасауға заң да ұлықсат етпейдi.

	– Ту-у, жарайды. Осыншама сенiң қызғыштай қорғағаныңа қайран қалып отырмын.

	– Оған несiне қайран қаласыз? Мен тiкелей жауап беретiн емдеушi дәрiгерi емеспiн бе?

	– Жақсы, жақсы, Айбармен сөйлесiп көрейiк, – деген Қарабек мысқылдай қарап. – Бара бер, онда боссың?! Менің ұсынысымды Айбарға айтып көр, не дер екен?

	Орнынан көтерiлген Мәлік:

	– Жарайды, – дедi де шығып кеттi. Қарабектiң өзiнен-өзi зығырданы қайнап:

	«...Көрдiң бе? Қалай, қалай шырылдайды?! Иттiң балалары ауыз жаласып алған. Әйтпесе, соншалықты күйіп-пiсер ме едi, мынау сорлы?! Байқайсың ба, тiптi бiр өзi-ақ маңына жүргiзгiсi келмейдi. Бiрақ, айтып отырғанында да шындық бар. Оқыстан жалғасқан жерi үзiлiп кетсе, бәр пәленi маған үйiп-төгуге әзiр. Көрмейсiң бе, «документке» жазып қоямын дейдi. Бұл жағын да байқамаса болмас...»

	Ол ойын осылай түйдi де, жылдам жиналып дирекция жаққа жөнелдi. Судан шыққан балықтай аласұрып шоршығанмен, тынысы тереңдеп көкiрегi кеңейетiн түрi жоқ. Тiптi өзінің ап-айқын тәрізді ойлары да шатасып кеткендей, болашақта жасар айла-тәсiлдерiне күмәнмен қарай бастаған. Ақырын байқап өзiнше, ендi Таластың аңысын байқап көрмекшi...



	ХVIII

	Мәлiк манағы ауруларын жалғастыра байлап шыққаннан кейiн, қолдарын жуып, палатаны қарайтын медбикеге тиiстi тапсырмаларын бердi де, өзi келiп Айбардың жұмыс бөлмесiне кiрдi. Айбар оқып отырған журналын қоя салып, оның жүзiне зерделей қарады да:

	– Тыныштық па? – дедi.

	– Барлығы да дұрыс, – деген Мәлік бос тұрған орындыққа жайғасып.

	– Не оқып отырсыз?

	Алдындағы оқып отырған журналының беттерiн парақтай ойланып қалған Айбар:

	– Байқаймын, адам баласы табиғаттағы жұмбақ сырлардың, әлi жүзден бiрiн де ашып үлгерген жоқ. Өйткенi табиғат дана, не бiр тылсымы мол, аса құдiреттi құпияларын тым тереңiне тыққан тәрізді. Мiне, қазiр ғылым «мембрана» жайлы аса күрделі зерттеулер жүргiзуде. Сонда осынау азды-көптi жасалынған шолғыншы iзденiстердiң өзiнен, айтып отырған МЕМБРАНАМЫЗ – күллi тiршiлiктiң темiрқазығы тәрізді екен, – дедi.

	– Бұл мәселенi мен де қадағалап жүрмiн, – деген Мәлік, – Тiптi қазiрдiң өзінде «мембранды технологияны» – плазма мен лазер сәулелерiнiң қатарында бағалап отыр ғой.

	– Менiмше ашыла келе тереңдей түсіп зерттелген сайын, мұнымен ешбiр жаңалық теңдесе алмас. Өйткенi мембрананың тiршiлiктегi әмбебап қызметiн, тек құдiрет деген ұғыммен ғана мәнiне жақындауға болады. Мәселен, бүкіл тiршiлiктегi өсiмдiктер мен жан-жануарлар клеткаларындағы үздiксiз жүрiп жататын, аса күрделі зат алмасу процестерi, сол тiршiлiк иелерiнiң денесiне тән... болымсыз қана. ҚЫСЫМЫНАН басқа ешбiр ерекше жағдайды қажет те етпейдi ғой. Мiне, тiрi организмдегi заттың алмасуы тәрізді аса күрделі құбылысты, еш қиындықсыз қарапайым қана шешiп берушi – тек осы МЕМБРАНА екендiгi анықтала бастады.

	– Иә, қазiргi ғылымның аша бастағандары, тiптi адам баласының қиялына сыймастай болып барады, – деген Мәлік анадағы Таңжарықпен болған әңгіменi есiне түсiрiп, – Сонда Абайдың жұмбақтығын азырқанды-ау?! Әйтпесе, сонау қараңғы түнектiң iшiнде отырып:

	«Ақыл, қайрат, жүректi.., тек БIЛIМГЕ қана жүгiндiрген сол Абай емес пе?

	– Бiздер кейде... «ассимиляция және диссимиляция» деп жаттанды сөздердiң мәнiне жетпей қайталай беруге құмармыз-ақ, – деген Айбар.

	– Әйтпесе, организмнiң қажетiне керек заттар... өзiнен-өзi тек йондық қалыпқа дейiн ыдырап қана қоймай, тiптi олар пайдаланылғаннан кейiн, қайыра байланысып жаңа заттарға ауысады екен. Айтқанға оңай болғанымен, осынау қисапсыз қиын құбылысты да, тiкелей МЕМБРАНА басқарып тұр ғой.

	Мәлiк күлiп:

	– Мембрананың жырын айта берсек, бүгінгі таңға бiтпейдi. Әзірше бiздер үшін айтатын басқа да жыр бар сияқты. Ендi соған көшкенiмiз жөн болар, – деп өзінің азды-көптi айтатын шаруамен келгендiгiн аңғартты.

	Айбар да:

	– Солай ма? Кәне тыңдалық, – дедi.

	Мәлiк манағы Қарабекпен болған әңгіменi қаз-қалпында асықпай айтып бердi де:

	– Маған осы жайлы өзіңiзбен сөйлесудi сұраған едi, – деп үндемей жай тыңдап отырған Айбардың жүзiне қарады.

	Сөзiн бiрден бастаған Айбар:

	– Оған бұл неге керек болды екен? Анау Тахир екеуi қосарлана.., «әр нәрсенi сұрастырып тiмiскiлеп жүр» деп едi рас болды ғой, – дедi.

	– Әрине, онда ешқандай өтiрiк жоқ, – деген Мәлік күлiмсiреп, – Мұны шарасыздықтан жасалынып отырған тура шабуыл десе де артық емес.

	– Ендеше, шабуыл десең... шабуыл-ақ болсын?! Шешiнген судан тайынбайды дегендей, бiзге шегiнетiн жер жоқ. Шамамыз келсе, тек қана алға ұмтыла беремiз.

	– Сонда не iстеймiн?

	– Жо-ға дегенiм де... меңгерушiмiз ауруларды жапон аппаратымен қарауды ертеңге әзiрле дедi ғой.

	– Ә-ә, Қарекең асыққанмен бiздер шыдамдырақ болуымыз керек. Оны жай бос әңгіме деп түсiнген жөн. Әйтпесе, осыншама қиын операциядан кейiн, ешбiр қажетi жоқ тексеруге, тек бассыз адам ғана бара алады. Дайындамақ түгіл, ауруларға айтудың да қажетi жоқ. Бұлар нендей істің мәнiн де, мағынасын да жақсы түсiнетiн адамдар. Ондай ессiз шаблонды жасамақ түгіл, естiгiмiз де келмейдi.

	– Дұрыс қой...

	– Менің пiкiрiм осы, Қарабекпен өзiм барып сөйлесемiн.

	– Жақсы, Айеке, онда мен шаруаларымды жалғастыра берейiн.

	– Жарайды.

	Айбар мен Мәліктiң арасындағы әңгіме қысқа болғанымен, көп нәрсенiң астарын ашып тастағандай едi. Қарабек пен Тахирдiң өздерiнше бiлдiрмей жасап жүрмiз дегендерi, бұлардың да естiп-бiлiп жүрген жайлары көрiнедi. Байқасаңыздар, көпшiлiк жүрген жерде жасырын ештеме болмайтын секiлдi. Баспалап аттаған қимыл да, сыбырлап сөйлеген сөздер де iркiлiп қалмай тарала түсетін тәрізді.



	ХIХ

	Ертеңiнде Айбар таңертеңгi жиыннан кейiн, бiрден Қарабекпен бiрге оның жұмыс бөлмесiне ендi. Қарабек iшке кiргеннен кейiн де ештеме деген жоқ. Сөздi өзi бастап сыр бергiсi келмейтiн сияқты. Оны жақсы түсiнген Айбар:

	– Кеше Мәлік келiп сiздiң «сұра» дегенiңiздi айтқан едi. Бiрақ мен ұлықсат еткенiм жоқ, – дедi.

	– Әрине сiз үшін мен, «тек меңгерушiнiң қызметiн атқарып жүрген» көлеңке қанамын, – деген Қарабек өкпе-назын қоса айтып, бiрден ыңғайсыздықпен тосылдырып алғысы келдi ме, – Сондықтан сiздiң менің айтқанымды iстемегенiңiзге таңырқаймын...

	– Жо-оқ, Қареке, сiз олай демеңiз, – деген Айбар түсiн жылыта сөйлеп.

	– Бұл арада екеумiздiң бiр-бiрiмiздi «қалай» деп ойлайтындығымыздың ешқандайда қатысы жоқ. Өйткенi сөз етiп отырғанымыз адам тағдыры, онымен ойнауға ешкiмнiң де қақысы жоқ.

	– Е-е, тексергенде тұрған не бар?

	– Сiз несiне бiлмегенсiп отырсыз?! Кеше ғана жасалынған осыншама күрделі операциядан кейiн, ешкiмге де қажет емес тексерудi жасауға менің батылым жетпейдi. Оның үстiне екi аурудың да лоқсу реакциясы өте күштi.

	– Жарайды, керек жоқ болса қойдық.

	– Қареке, тек сiзден өтiнерiм, – деген Айбар сабырлы сөйлеп, – Сiз айтқандай біздің арақатынасымызда ештеңе де жоқ. Мiне, қанша жылдардан берi бiрге жұмыс iстеймiз, мен ешкiмнiң орнын көздеп немесе, мансап iздеп көрдiм бе? Сондықтан «көлеңке-сөлеңке» деген ұят болады. Не болмаса, өзіңiздiң айтқандарыңызды екi еткен жерiм бар ма? Айтыңыз? Әйтеуір басталып қалған соң, ашық әңгімелесейiк?..

	Қарабек манадай емес, жайраң қағып күлген болып:

	– Жо-жоқ, Айеке?! О не дегенiңiз? Барлығы да құрысыншы?! – деп ашық әңгімеден әруақытта бойын тиып ала қоятын Қарабек бұл жолы да, өзінің жасқаншақтай беретiн ескi әдетiне басып, – Мен жай, операцияның қорытындысы жақсы болғаннан кейiн, ертерек тексерiп көзiмiзбен көрсек деп едiм. Болмаса асығатын не бар?..

	– Дұрыс айтасыз, асығатын ештеме жоқ, – деген Айбар да. – Болған өзгерiс... жасалынған нәрсе қайда кетер дейсiз? Оны екi-үш айдан кейiн де көруге болады. Әзірше асығыстық жасамайық, осыған келiстiк қой...

	– Жақсы, жақсы, келiстiк.

	– Қареке, кешiрiңiз, менің бiр сұрамақшы жайым, – деген Айбар, оның өзiн ыңғайы келiп тұрғанда азды-көптi қысып алғысы келiп. – Мынау операциядан кейiн демпинг-синдроммен жатқан аурулар баршылық. Өзіңiз не қып реконструкциялық операцияға кiрiспей жүрсiз?

	Қарабектiң күтпеген әңгімесi болу керек, бастабында не дерiн бiлмей бiраз отырды да:

	– Айеке, өзіңiз бiлесiз... мен мұндай операцияны бұрын жасап көрмеген соң, жүрексiнiп жүргенiмдi өзіңiзден несiне жасырайын. Қайта бұны дұрыс айтып еске түсiрдiңiз егер қарсы болмасаңыз, өзіңiзге көмектесiп бiраз операцияларға қатысайын, – дедi.

	– Ой-й, Қареке-ау, айтасыз-ау бұрын-соңды мұндай операцияларды мен де жасап көргенiм жоқ, – деген Айбар ұнжырқасы түсіп жасый қалған Қарабектi бiр жағынан аяй түсіп, – менен үйренемiн деген кiшiпейiлдiлiгiңiзге рақмет, менiмше жасқанатын түк те жоқ. Бастап кетсеңiз бәрiмiзде көмектесуге дайынбыз ғой.

	– Рақмет. Уақыт бар емес пе? Көрейiк...

	Олар бiрсыпыра өз ойларымен болып, бiраз уақыт әрқайсысы алдарында жатқан «Хирургия» журналдарын парақтай отырып қалды. Қарабек өзінің бұл жолы да ұтылыста болатынын кеше Мәлікпен сөйлескенде-ақ сезген едi. Бүгін мiне, Айбардың айтып отырған дәлелдi пiкiрлерiне, тiптi қарсы шығып ештеме де айтылмағанына iштей күйінiп те отыр. Шындық солай болған соң, амал қанша?! Бiрақ қалай болғанда да ол, кешеден әрi ойланып, берi ойланып тапқаны, бұл екеуiнiң операцияға бiрге бардырмау жағын қарастырған едi. Оның сездiрмейтiн ыңғайлы жолын тапқан сияқты болатын. Қазiр ол Айбарға сол шешiмiн айтып көрмек.

	Қолындағы қарап отырған журналының бетiн жауып, Айбарға бұрыла қараған Қарабек:

	– Айеке, өзіңiзбен бiр жағдайды ақылдаспақ едiм, – дедi. Айбар қолындағы журналын стол үстiне қойып:

	– Тыңдап отырмын Қареке, айта берiңiз? – дедi.

	– Өзіңiз жақсы бiлесiз, – деген Қарабек сыр ашқандай сыңай таңытып: – мынау әртүрлі операциялардан кейiн пайда болатын «iшектегi свищтердi» қолға алатын мезгiл жеткен сияқты. Бiрер палатаға осындай ауруларды жинап, мақсатты түрде зерттей отырып, солардың да емдеу жолдарын қарастырсақ қайтедi?..

	Ойланып барып тiл қатқан Айбар:

	– Бiрден не деуге болады. Ойланып көрелiк, – дедi. Өзінің ойын аяғына дейiн айтып қалғысы келген Қарабек:

	– Мен осыны Мәлікке тапсырсам ба деп отырмын. Оның «гнойный хирургиядан» тәжірибесi де бар. Шет жағасын жақында Талас Қорғановичке де айтып көрiп едiм, ол кiсiнiң қарсылығы жоқ. Тек өзара шешсек болғаны, – деп Айбардың пiкiрiн күте отырып қалды.

	Қалайда жауап қайтудың қажеттiгiн сезiнген Айбар:

	– Неге Мәлікке бермекшiсiз? – дедi.

	– Тәжірибелi хирург қой.

	– Менiмше бұл жағында ойлану керек шығар, – деген Айбар өз ұсынысын жасап. – Егер мұны қажет деп тапсақ, бұл тақырыпты да... идеяны да Тахирге ұсынған жөн. Өйткенi бұдан кереметтей кандидаттық диссертация шығады. Ғылыми жағын басқарушы өзіңiз болсаңыз, мiне, бұл жағынан ойластырғанда... айтып отырған ойыңыз жаман емес сияқты. Ал, Мәлік болса, аса бiлгiр асқазан хирургi, ондай хирургтi екiншi бiр жаққа жiбермек түгіл, iздеп таба алмай отырған жоқ емеспiз бе?..

	– Мұныңыз жөн ғой, – деп манағыдай емес селқос сөйлеген Қарабек.

	– Бұл «iшек свищтерi» де оңай проблема емес. Оған да тәжірибелi хирург керек. Мәліктi атап отырғаным содан ғой.

	Айбар одан ары сөз таластырғысы келмей:

	– Ұйымдастыруды шешкеннен кейiн, кiмдi қоямын десеңiзде өз еркiңiзде емес пе? Бiрақ осы айтып отырған жағдайдың, екiншi бiр жаңы бар сияқты. Ол бiздердiң ең түбегейлеп ойланатын мәселемiз. Себебi, бөлiмшеде аса күрделі операцияларды қолқа ала бастадық. Олар қай жағынан болмасын, өте қатаң түрде тазалықты сақтауды талап етедi. Ал, осы жағын ескермей, бөлiмшеге «iрiңдi хирургияны» ұйымдастырудың жөнi келер ме екен? Ертең сырттан келiп тексерушiлерге, қандай дәлел айтпақпыз? Мәселенiң осы жағын қатаң түрде қарастыруымыз қажет, қалай дейсiз? – деп Қарабектiң жүзiне тiктей қарады.

	Жанарын тайдырып әкеткен Қарабек:

	– Өте дұрыс айтып отырсыз?! Ойлану керек екен. Жарайды бұл жайында тағыда сөйлесермiз, – деп әңгіменiң аяқталғанын аңғартты.

	– Ендеше жақсы, – деп орнынан көтерiлген Айбар; – Мен бара берейiн бе?

	– Рақмет Айеке, – деген Қарабек те орнынан көтерiлiп. – Көрдiңiз бе, ақылдасып iстегенге не жетсiн?! Аз отырыспен-ақ көп шаруаларды шешiп алған сияқтымыз.

	Айбар:

	– Әрине, жөн ғой, – дедi де ақырын басып шыға бердi.

	Орнына қайыра отырған Қарабек, әрi-сәрi күймен бiрсыпыра уақыт ойланып қалды. Ол өзінің асығыс шешiмдерiн сыртқа шығарып алғанына, ендi ғана өкiнгендей... қайта-қайта басын шайқай бередi. Оған Айбарды мұқатудың.., жалғыз ғана жолы қалғандай болып көрiнедi. Ол Балқия арқылы қалайда «ендiгi жасалатын эксперименттердi жайсыз жағдайға ұшырату» деп iштей түйiн жасады.



	ХХ

	Айбар мен Қарабектiң арасындағы болған әңгімеден кейiн де, бiр-сыпыра күндер өтiп үлгiрдi. Бiрақ бөлiмшеде ешқандай өзгерiс болған жоқ. Барлығы да сол баяғы қалыбында жүрiп жатыр. Таңертеңнен берi Айбар өзi басқаратын қанаттағы ауруларын асықпай тексерiп шықты. Таңжарық пен Әдiлдi де ұқыптай қарап, соңғы жасалынған анализдерiн де көрiп:

	– Ие, мәселенiң ендiгi жөнi қалай болмақ, – дедi. Әдiл мен Таңжарық бiр-бiрлерiне күлiмдей қарасып:

	– Біздің ойымызша...

	– Үйге жиналуымыз керек шығар, – дестi. Айбар да күлiп:

	– Мен де солай ойлап отырмын, – дедi.

	– Өздерi ғой «бiрге шығамыз» деп болмай қойған. Әйтпесе Әдекең.., баяғыда-ақ кетуге тиiстi едi, – деп істің мәнiн аша сөйледi.

	– Айтып тұрғандарыңызда иненiң жасуындай жалғандық жоқ, – деген Әділ жадырай түсіп, – Сiздерге мың да бiр рақмет?! Не тiлесекте қарсы болған жоқсыздар. «Кемедегiнiң жаны бiр» дегендей, Таңжарық екеумiз болымсыз қана үмiттi арқалап, осында жан шыдай алмастай үлкен қасiретпен түскен едiк. Басымызға қара бұлттай төнген, ауыр дерттiң үстінде табысқандықтан ба, әйтеуiр, жан дүниемiз жарасқандай бiр-бiрiмiзге бауыр басып кеттiк. Оның операция алдындағы.., өзінің ақыл-кеңестерiмен маған көрсеткен көмектерiн айтпаған да, операциядан кейiнгi жас баладай алақанына салып әлпештегенiн немен теңестiруге болады. Сондықтан оның да аяғынан тұрғанын өз көзiммен көрiп, қолымнан келгенше күтпекшi болған оймен, үйге әзірше шығармауды Мәліктен жалына сұрағаным да рас. Қазiр мiне, барлығы да ойда, ыдай, аман-есен аяқтарымызға тұрдық. Ендi тiптi құдайдан да, адамдардан да сұрайтын арманымыз жоқ сияқты. Оған қолымызды жеткiзген мынау тұрған өздерiңiзсiздер. Бiздердi о дүниеден қайтарып әкелдiңiздер десем, тiптi ешқандай артық айтқаным емес.

	Көңілi көлдiрей көзi жасаурап тыңдаған Таңжарық та:

	– Әдекеңнiң айтқандарына түгелдей қосыламын. Атамыз қазақ айтатын:

	«Жақсыдан шарапат, жаманнан кесапат» дейтiн сөз осындайдан шықса керек. Өздерiңiздiң арқаларыңызда, тек денсаулығымды ғана емес, жан-сезiмдерiме ортақ өмiрдегi шарқ ұра iздеген досымды да тапқандаймын. Мiнеки, сiздердiң бiзге жасаған шарапаттарыңызға, ұсынса қолың жетпейтiн тек таза көңілмен қана түсiнбесе, басқадай өлшемге сыймайтын құдiрет бар. Өмiр болса, таусылмайтын бұл жырды, өлi талай кездесiп әңгіме етермiз. Бiздер қазiр қол-аяғымыз балғадай, денiмiз сау дыңқыраған күйдемiз. Қайда жiберсеңiздер де бiздер дайынбыз...

	Айбар жанында отырған Мәлікке қарап:

	– Ие, емдеушi дәрiгер не айтасыз? – дедi.

	Мәлiк оларға алма-кезек күлiмсiрей қарап алып:

	– Өзiм де әбден бауыр басып кеткендеймiн. Тiптi осы кiсiлердi жiбергiм жоқ, – деп әзiлдей күлген ол, – Амал бар ма? Барлық істің де өз тiрелер нүктесi бар. Онда келесi сәрсенбiде шығарамын, дайындала берiңiздер...

	Таңжарық пен Әділ жарыса:

	– Құп болады.

	– Дайындала беруге әзiрмiз, – десiп шынайы жадыраған көңілмен жарқылдай сөйлеп ризашылықтарын бiлдiрдi.

	Осылай тексерулерiн аяқтаған Айбар, өзінің шаруаларымен кiтапханаға кеттi де, Мәлік ауруларын жалғастыра қарап, әртүрлі ұсақ-түйек жұмыстарына кiрiсiп кеттi.

	Тахир жанына клиникалық ординатураға келген жас хирургты алып, бүгін өзінің палатасында жатқан бiр танысына өзi операция жасауға кiрiскен едi. Жасалынатын операция да онша қиындығы жоқ, кәдiмгi адамдарда жиi кездесетiн «шаптағы жарық» болатын. Сондықтан да ертеңгiлiк «пятиминуткада» ешкiм сөз де қылған жоқ. Өйткенi ұсақ-түйек операцияларды, жас хирургтер өздерi алып жасай беретiн. Себебi «жас хирургтер» дегеннiң өзi де салыстырмалы ұғым, әйтпесе, олардың көпшiлiгi клиникада iстегендерiне төрт-бес жылдай болып қалған дәрiгерлер...

	Түске таяу операция бөлмесiнен асыға жеткен медбике, бөлiмшеден тек Мәліктi қана кездестiрiп, хирургтердiң «жылдам операция бөлмесiне шақырып жатқанын» хабарлады.

	– Жайша ма? – деп қана сұрауға үлгiргенiмен, жауабын күтпестен жүгiре жөнелген Мәлік келiсiмен, сұлық жатқан аурудың тамырын ұстап көрдi де, – Қан... дереу бiрнеше ампула қан керек...

	Өзi жылдам қимылдап қантамырына қоятын система тiзбегiн әзiрлей бастады. Алып келген бiрiншi группа қанды, кiдiртпестен аурудың тамырына тiзбектi жалғастырып қойып та үлгердi. Өзi жуынуға кетiп бара жатып, iшкi телефон арқылы бөлiмшемен хабарласты. Телефонды көтерген Айнашқа, дереу кiтапхана жақта жүрген Айбарды шақырып келуiн өтiндi. Келiп аурудың қанын тексерiп көрсе, жолы болғыр байғұстың қаны да бiрiншi группа екен. Барынша жылдамдатып екiншi ампуланыда құю керектiгiн айтты да, дереу жуынуға кiрiстi...

	Төртiншi қабатқа алқына жеткен Айнаш, оқу залында жалғыз өзi отырған Айбардың қасына келiп:

	– Айбар аға, сiздi операция бөлiмшесiне шақырып жатыр, – дедi.

	– Не болып қалды?

	– Бiлмеймiн, операционныйдан Мәлік аға телефон соғып, «сiздi жылдам шақырып кел» дедi.

	– Мәлік сонда ма? – деп жүгiрiп келе жатқан Айбар да сәл саябырлап.

	– Тахир қайда?

	– Олар сонда операция жасап жатқан.

	– Әлi шыққан жоқ па едi?

	– Жо-о-оқ.

	– Қарабекке айттыңдар ма?

	– Ол кiсi таңертең кеткеннен... әлi келген жоқ.

	– ?!

	Жүгiре басып Айбар да операция бөлмесiне жеттi. Келсе жуынып болған Мәлік, халатын киiп жатыр екен. Тахир мен жас хирургте үн жоқ. Тахирдiң орнына келiп тұрған Мәлік:

	– Iш қуысыңда... ағып жатқан қан бар тәрізді. Мынау құйылып жатқан төртiншi бөтелке, қазiр аурудың қан қысымы аздап қана көтерiлдi. Айеке, өзіңiз жуынасыз ба? – деп қысқаша қана баяндап шықты.

	Келе аурудың жағдайымен танысып үлгiрген Айбар:

	– Сабыр, тап қазiр сасқалақтайтын ештеме жоқ. Тiгiстi қайыра ашып өзің ревизия жаса, Тахир көмектессiн, үшеуiң жетесiңдер, мен қанды бақылайын, – дедi.

	Iштей қысылып қатты қиналып тұрған Тахир, тәжірибелi хирургтың ешқандай зiлсiз айтылған жылы сөзiнен кейiн, есiн жиғандай болды. Айбардың сабырлы жүзiне қараған сайын, өзінің ризашылық сезiмдерiн iштей бiрнеше мәрте қайталағандай едi. Қолы-қолына тимей iске кiрiскен Мәлік, бiрден иненiң жасуынан да жiңiшке артеря тамырынан атқақтай аққан қанды көрдi. Әне-мiне дегенше дереу қысқышпен қысып та үлгiрдi. Жарақаттың iшiндегi ұйи жиналған қанды, алақанын толтыра көсiп-көсiп алып тастады да, айналасын түгелдей тексере қарап шығып.

	– Айеке, не бұйырасыз? – дедi. Айбар:

	– Ендi аққан қан тоқтатылды ғой, жақсылап байлаңдар да операцияны аяқтаңдар, – дедi де өзi бөлiмшеге кеттi.

	Жұмыс аяғына таман оның кабинетiне кiрген Тахир жүдей сөйлеп:

	– Айбар аға, сiзге рақмет! – дегеннен басқа ештеме айта алмады. Оған жылы жанарымен сипай қараған Айбар:

	– Ештеме етпейдi. Хирургия дейтiн заңғарың осы, өте сақ болу керек. Мұндай ойда жоқ қиыншылықтар, кез келген хирургтiң бастарынан өткен. Бұның соңы да ақыры да сен емессiң?! Уайымдама, үйiңе барып демiңдi ал, – дедi.

	Тахир күмiлжiп:

	– Мүмкiн аурудың қасында қалғаным дұрыс шығар, – деп едi.

	– Жоқ. Оның қажетi жоқ. Не үшін қалуға тиiстiсiң?

	– Жо-ға, дегенiм де...

	– Ештеме де жоқ, қайта бер, кейiн үйден телефон соқсаң да жетедi.

	– Айбар аға, жарайды онда...

	– Сүйте қой. Алаңдамай қайта бер. Тахирдiң төбесi көкке жеткендей болып:

	– Жақсы, аға, – деп қуана басып кете барды.

	Айбардың адам қиыншылыққа душар болғанда, ерекше мейiрiм көрсетуге тырысатындығы, еш жасандылықсыз табиғи iстейтiн әдетi болатын. Басына iс түскен дәрiгерлермен, шынайы бiрге болуға тырысып, еш нәрсесiн аямайтын. Айбардың осыншама үлкен жүрегiн, бүгін ерекше түсiнген Тахир де, iштей неше алуан ой толғаныстарын басынан кештi. Өмiрдегi ұмытпайтын ең жауапты сәттерiнiң бiрiне балады. Осындай әрқилы қат-қабат жағдайлар хирургия клиникасында жиi болып тұрады. Хирургтер оған өздерiн әркез дайын ұстауға тырысады...



	ХХI

	Тахир кеш бойы мезгiл-мезгiл клиникаға телефон соғумен болды. Реанимациядағы кезекшi дәрiгердiң: «Мазаланатын ештеме де жоқ», – дегенiне де сене тұра, жатар алдында тағы да хабарласып жағдайын бiлдi. Сырқаттың ақырғы анализi де, қан тамырының соғысы да, тiптi қан қысымы да қалыптағы жағдайына келiптi. Өзi қорылға басып, тәттi ұйқыда жатқан көрiнедi. Тахирдiң көңілi көншiп, жүрегi орнына түскендей болса да, күндiзгi операция столының жанындағы өз жағдайы есiне түсіп оралса-ақ, төбе құйқасы шымырлап сала бередi. Қорыққандығы соншама, ақылынан алжысып қалғандай, Мәліктiң келе істің жайын аңғару үшін, қойған сұрауларына жауап та қайыра алмапты. Тахир өзінің бұл күйін де, артынан барып аңғарды. Қастық қылғандай тап ұйықтар алдында, қайдан шыға келетiнiн кiм бiлсiн, қайталап соққан осынау мазасыз ойлар, оның күптi болып қалған көңілiн тағы да қобалжытып жатыр.

	«...Еш бұдырсыз тақыр жерден сүрiндiм-ау?» Сұмдық-ай, әр нәрсенi бiлгiшсiнiп, өзіңдi зор тұтатындығың, әншейiн пендешiлiк екен ғой. Әйтпесе, мынау не? Қазiр «шаптың жарығын» институттың соңғы курсiнде жүрген, талапкер студенттер де, мүдiрмей жасап жүрген операциялары емес пе?! Мiне, кеуде соқтық дегенiмiз осы. Өзiмнiң бойымдағы қара қаптал мiндерiмдi, бүгін ғана шын жүрегiммен түсiнгендей болдым. Үлгi алатын анық азаматтар қасымда жүр екен ғой. Айбар мен Мәлік екеуi де, тым құрыса бiр ауыз сөз айтып, жараланып тұрған көңілiмдi қозғамады да ғой. Қайта, басу айтып, ақыл-кеңестерiн берiп жатты. Адамға қиын сәтте қол ұшын беретiн, азаматтықтың мәнi осы болса керек. Ризамын! Тiптi осынау ауыр жағдайдың мен үшін тап осылай болғаны да дұрыс сияқты. Айналасы бес-алты сағаттың iшiнде, өмiрiмде ойыма келiп көрмеген, неше алуан ой толғаныстарын басымнан кештiм. Тiршiлiкте болып жататын уақиғалардың ақ пен қарасын, ендi-ендi ғана тереңдей ұғынған тәріздімiн...»

	Ол осылайша ой кешiп жатып, қалжыраған күйі ұйықтап кеттi. Әбден тынығып қалғандай сезiммен ояна келсе, үйдегiлердiң бәрi өз шаруаларына кетiп те қалған екен. Тахир орнынан атып түрегеп сағатына қараса, азды-көптi жұмысынан да кешiгiп қалған екен. Ол дереу жуынып-шайынды да, жүгiре жүрiп киiнiп далаға шықты. Жолай кездесе қалған бос машинаға отырды да, оншақты минут өтпей-ақ институттың қасынан түсіп қалды. Жүгiре басып келе жатқан оның көзiне кешегi өзi операция жасаған адамының туыс-туғандары оттай басылды. Өзi талай рет дастарқандарынан дәм татқан жамағайын туысқандары болатын. Кешеден берi жүрегiн қақтырып, денесiн безгектей қалтыратқан жайсыз сезiм, электрдiң тоғындай тағы да өн-бойынан жүгiрiп өткендей болды. Оған тiптi әйелi өкси жылап тұрған сияқтанып көрiндi. Ол өзiмен-өзi күбiрлей сөйлеп, «жо-жоқ, мүмкін емес, кеше жатарда ғана жағдайы дұрыс едi ғой» деп, алға басқан адымы артына кетiп жатқандай жайлап бiрте-бiрте жақындай бердi. Топырлап тұрған адамдар мұны ендi ғана көрiп, асықпай оған қарсы жүрiп келе жатты. Екi езуi екi құлағына жеткен жеңгесi:

	– Жарығым-ау, қайда жүрсiң?! Ақаңмен жаңа ғана жүздесiп шықтым. Тiптi операцияда болмағандай қутың қағады. Рақмет өзіңе, мың да бiр рақмет, – деп келген бойы құшағына алып алма-кезек бетiнен сүйдi. Ол ештеме де айтып «ләм» деуге шамасы келмедi. Қалтырап тұрған денесi жеңгесiнiң ыстық құшағынан жылынғандай, манағы безгектей қысқан сезiмдерден ендi-ендi айыға бастағандай. Тахир бiртүрлi есiнен танып қайта оянғандай айналасына қараса, өзiн қоршап тұрған адамдардың көңілдерi көкте, барлығы да әзiл-қалжың айтып күлiсiп жатыр. Өзiн-өзi билеп қолқа ала бастаған ол да, олармен қосыла дуылдаса дүркiрей күле бердi...

	Тахир сағатына қараса тура екi сағаттай кешiгiптi. Ол дереу қасында тұрған адамдармен кешiрiм сұрап қоштасты да, төмендегi киiм iлгiштен халатын ала салған бойы, жүре киiнiп жоғары көтерiлiп келе жатты. Бөлiмшенiң коридорында ешкiм көрiнбейдi. Тура келiп ординаторға кiрсе, кешегi өзiне көмектескен жас хирург қана отыр екен. Олар бiр-бiрiмен жылы амандасып, жағдай сұраса бастады. Жас хирург Тахирдiң сұрағанын күтпей-ақ, өзінің аурудың жанында болып қайтқанын айтып:

	– Жағдайы жақсы, көңілi де көтерiңкi. Сiрә, ештеменi сезбейтiн тәрізді, – деп өзінің байқағандарын айтты.

	Тахир күлген болып:

	– Ол тау сырғанап кетсе де, көрдiм демейтiн бiртоға адам. Әйтпесе, наркоз берiлмеген адам, өзінің операция үстіндегi жағдайын сезбеуi мүмкін емес, – деп өз ойын айтты.

	Жас хирург те құптап:

	– Өте бiр сабырлы жақсы адам көрiнедi, – деп өзінің ризашылығын бiлдiрiп жатты.

	Тахир:

	– Бөлiмшеде еш қыбыр жоқ қой, өзгелерi қайда? – дедi.

	– Айбар мен Мәліктi басқа бiр ауруханада «экстренный операция бар» деп, жаңеректе қана алып кеттi-ау деймiн, – деген жас хирург өзінің естiгендерiмен хабардар етiп; – Басқа дәрiгерлер палаталарында жүрген болар. Қарабек аға дирекция жаққа кеткен...

	– Дұрыс-дұрыс... дұрыс екен, – деген Тахир де, – Онда мен реанимацияға барып, сырқаттарды көрiп келейiн. Сен осында боласың ғой?

	– Мен осындамын, осы жұманың аяғында болатын, клиникалық зачетке дайындалып отырмын.

	– Жақсы. Егер көмек керек болатын болса, жасқанбай сұра бүгін менің де бәлендей жұмыстарым жоқ, – деген Тахир шығып бара жатып.

	– Мен қазiр жылдам қайтып келемiн. Жарай ма?..

	– Жарайды.

	Тахир реанимацияда бiрсыпыра айналып қалды. Ол ауруын асықпай қарап, қайыра жаңартып жарақатын байлады. Сырқатпен әңгімелесiп отырды. Келсе жас хирург оны күтiп отыр екен. Олар әртүрлі кiтаптарды қарастырмақ болып, институттың шағын оқу залына қарай көтерiлiп келе жатты...



	ХХII

	Айбарға өнертапқыштар комитетiнен екiншi хат келдi. Тағы да түсiндiре дәлелдеудi қажет ететiн екi түрлі сұрақ қойыпты. Қайта-қайта асықпай оқып шыққан Айбар:

	«...Бұл өзi қалай? Ана жолғы да, мiне мынау қойылған сұрақтарда, бейне оқығанын жөндi ұғынбаған адамдардың сұрақтары сияқты. Әлде тексеруге беретiн эксперименттерiнiң компетентi шамалы ма?! Түкке түсiнсем бұйырмасын, әйтпесе, Литманның оқулығында жазылған баспалдақты (ступенчатообразный) резекцияның біздің ұсынып отырған әдісiмiзге қаншалықты қатынасы бар. Тiптi бiр-бiрiмен салыстыруға да келмейдi. Өйткенi осынау асқазан операцияларының алдарына қойған мақсаттары да, шешпекшi болған мәселелерi де екi ұдай бөлек нәрселер екендiгi анық. Ендеше мұндай сұрақтарды қоюдың мәнi неде? Түкке де түсiнiп отырғаным жоқ. Қой, апарып Женямен ақылдасып көрейiн. Оған жасырмай осы ойларымды айтайын...»

	Айбар тiптi бөлiмшесiне соқпай тура Женяға келдi. Ол әдеттегiдей тапжылмай өз орнынан табылды. Столының үстінде қаз-қатар жайылып беттерi ашылған журналдар жатыр. Көпшiлiгi ағылшын мен немiс тiлдерiнде жазылған шет елдiң ғылыми журналдары. Женяның елден ерекше ең үлкен қасиеттерiнiң бiрi, көптеген шет тiлдерiнде тек сөйлеп қана емес, сонымен қоса еркiн көсiлiп жаза да бiлетiн едi. Соның салдарынан болар, сұрай қалсаң бiлмейтiн нәрселерi аз десе де болады.

	Ол Айбарды қуана қарсы алып:

	– Ие, екiншi хат келдi ме? – деп күле сөйлей әзiлдеп, – Бұл жолғы сұрақтарына байқаймын ашулы сияқтысыз?! Менің тiлiмдi алсаңыз, оған мән бермеңiз. Шынайы оппоненттердiң мақсаты, пiкiр таластырушының жүйкесiне тиiп, логикаға сыймайтын сұрақтар да беруге құқылары бар.

	– Солай ма?– деген Айбар сұрамақшы болып келген ойларына бiрден жауап алғандай, – Құрып кетсiн... мұндайды кiм көрген. Хатты оқымай-ақ айтып отырғандарыңның бәрi дұрыс. Бүгінгі алған хабарыма аздап ашуланып келгенiм де рас.

	– Олай шаршаудың қажетi шамалы, – деген Женя алдындағы хатты ашып оқи бастады.

	Айбар оның жүзiнен көз алмай қарап қалыпты. Оның соншама зерделей оқып шыққанын қас-қабағынан-ақ танып отыр. Өзiмен-өзi ойлана толғанған Женя, саусақтарымен сақал-мұртын салалай сипап бiразға дейiн отырып қалды.

	Әлден уақытта ол:

	– Айеке, мынау айтып отырған баспалдақтай жасайтын резекциясы, өзіңiзге белгiлi ме? Оны нендей мақсатпен жасайды? Қысқаша айтып берiңiзшi? – дедi.

	Айбар:

	– Женя, қиын болмаса кiтапханаға көтерiлейiкшi? Литманның кiтабындағы келтiрiлген суретке қарай отырып әңгімелесейiк, – дедi.

	Женя орнынан жылдам түрегелiп:

	– Жүрiңiз, бұл тiптi жақсы болады, – деп құптай кеттi.

	Олар бiрден төртiншi қабатқа көтерiлдi. Дереу Литманның кiтабын алдарына жайып салып, хатта көрсетiлген баспалдақты резекцияның суретiн де, алдына қойған мақсатын да оқи бастады.

	Айбар күлiмсiреп:

	– Ендi түсініктi шығар, – дедi.

	– Сонда да өз сөзiңiзбен айтып көрiңiзшi? – деген Женя еңсерiле бұрыла қарап, – Дауыстай сөйлеп талқылап көрелiк. Қайтарар жауаптың ырғағын iздеп отырмын.

	– Жақсы, айтып көрейiн, – деген Айбар да, – Әуелі баспалдақты резекцияның қажеттiгi, операциядан кейiн қалатын асқазанның аумағын, көлемдi етiп қалдыру үшін жасалынатындығын кiтапта анық айтып жазған. Бұл – бiрiншi, оның негiзгi алдына қойып шешпек болған мақсаты делiк. Екiншiден, асқазан мен iшектiң кәдiмгiдей бiр-бiрiне тiгiп қана жалғастырады. Ал, бiз ұсынып отырған әдістің мақсаты да, орындалу техникасы да тiптi салыстыруға болмайтындығы өзiнен-өзi белгiлi ғой. Менің түсiнкiремей отырғаным осылар...

	Женя рақаттана алақандарын ысқылап:

	– Ештеңе етпейдi, ендеше оларға бiз түсініктi етiп жазамыз. Келесi жолы ойланбай сұрақ қоюларын, үзiлдi-кесiлдi тыюға тырысамыз. Сiзде өзіңiзбен ала келген қағаз парақтар бар ма? – дедi.

	Айбар потфелiн алып, Женяға ақ қағаздар ұсынып жатты. Берiлетiн жауапты барынша қысқа жазуға тырысатын Женя, тiптi сол қысқа жазғандарының өзiнен артық сөздер тауып, аямай қысқартатынын Айбар ерекше бақалайды. Мiне, бүгін де, хаттағы қойылған сұрақтарға жауапты лезде-ақ жазып тастады. Соншама жылдам ойларын қорытқан Женя, бұл жолы тiптi қашандағысынан да шабытты бұрынғысынан да, өткiр тiлмен жауап қайырды. Жазған текстi оқып шыққан Айбардың:

	– Әр нәрсенi өз атымен атап, көңілдерiне қарамай тура жазайық, – дегенiне жымия түсіп күлдi де қойды.

	Қайта-қайта Айбар өз тiлегiн сұрап болмаған соң:

	– Жоқ, Айеке, сiздерде осы жайында айтылатын халық мақалы бар ғой. Қалай деушi едi, – деп сәл ойланып алды да; – Иә-иә, былай айтылады. «Жылы-жылы сөйлесең, жылан iнiнен шығады» дейдi емес пе? Мiне, сондықтан бiзде жылы сөйлеудi ешқашанда ойымыздан шығармағанымыз жөн.

	– Дұрыс! – деп оның қолын қысқан Айбар, бұл дәлелге даусыз келiстi.

	Осылайша олар екiншi хаттың да жауабын жазып жiбердi. Женя кезiнде «ер кезегi үшке дейiн» деп едi. Осынысы рас болатын түрi бар. Қазiр бұл жағдайға Айбар да сабырмен қарайтындай дағдыға ауысқан тәрізді. Бұрынғыдай тура қабылдамауға үйрене бастаған...

	* * *

	Клиникаға келсе оны Мәлік күтiп жүр екен. Амандық-саулықтан соң, клиниканың жағдайын сұрады. Қысқаша қана бәлендей өзгерiстiң жоқ екенiн айтқан Мәлік:

	– Айеке, осыншама уақыт қайда болдыңыз? – дедi. Айбар күлiп:

	– Менi жоғалтып алған екенсiң ғой. Анау жақтан екiншi хат келiп едi. Женя екеумiз соның жауабын жазып, бiрсыпыра кiдiрiп қалдым, – дедi.

	– Осы институтта болған екенсiз ғой.

	– Ие, таңертең бiрден Женяға кiрiп едiм, содан жаңа босадым.

	– Ә-ә, мен айнала жүгiрiп iздеп жүрсем...

	– Жайша ма?

	– Жоқ, сiздiң көмегiңiз қажет болып тұр.

	– Ие, айта бер.

	Олар екеуi де келiп Айбардың кабинетiне кiрдi. Айбар қолындағы портфелiн қойып, шкафтың iшiнен халатын алып кие бастады. Содан Мәліктiң жүзiне қарап:

	– Айта бер, не жайында iздеп едiң? – дедi.

	Мәлiк те столының жанында тұрған орындықтардың бiрiне отырып жатып:

	– Кеше ауылдан балдызым келiп едi. Осыдан бiр айдай бұрын, бауырындағы жылауыққа медицина тiлiмен айтқанда «эхинококк печени» демеймiз бе, соған облыс орталығында операция жасатқан екен. Операциядан кейiнгi уақытта қойылған, «резиналы трубканың» орнында «свищ» пайда болып, әлi күнге дейiн бiтпейтiн көрiнедi, – деп мән-жайды толық түсiндiрiп айтты.

	Айбар пысықтай сұрап:

	– Қанша уақыт болды? – деп ойлана қалды.

	– Бiр жарым ай.

	– Свищтен ағатыны көп пе?

	– Жоқ, өте болымсыз мөлшерде iрiң шығатын көрiнедi.

	– Ол кiсi қайда?

	– Осында.

	Айбар орнынан тұрып:

	– Барып көрелiк, – дедi.

	Олар әдемi киiнген жас келiншектi, ыластау жарақаттарды байлайтын бөлмеге алып, асықпай қарай бастады. Оң жақ қабырғасының астындағы, операциядан қалған тыртықтың дәл ортасында аздап iрiң шығып тұрған тесiктi көрдi. Темiр зондты жүгiртiп көрiп едi, тереңдiгi бес-алты сантиметрдей екен. Айбар ептi қолымен жайлап қана iстегендiктен, ешқандайда ауырсыну болған жоқ.

	Қолын жуып орамалмен сүртiне бастаған Айбар:

	– Менің йод пен фурациллиндi қосып жасайтын әдісiммен емдеп көрелiк. Ертеректе «Қазақстан денсаулығы» журналында жарияланған болатын, – дедi.

	Мәлiк те:

	– Кезiнде оқығанмын, бiрақ қандай мөлшерде йод пен фурациллиндi алу керек екенiн ұмытып қалыппын, – дедi.

	Айбар дереу қоспаны өзi жасауға кiрiсiп:

	– Мiнеки, оның ешқандай қиындығы жоқ. 5 проценттiк йодтың бiр миллиграмына, фурациллиннiң 5 миллиграмын қосамыз. Сонда бұлар араласа келе, йод кез-келген микробты өлтiрiп жiберетiн өз қасиетiн жоймайды да, фурациллин тканьның қабуынуын әлсiрететiн өз қасиетiнде қалады. Жобалап айтқандағы түсінік осындай, әйтпесе, олардың басқа да толып жатқан қызметтерi бар ғой, – деп шприцке толтырып алған қоспамен, ұшы өткiр емес иненiң көмегiмен iрiңнiң жолын жуа бастады. Қайта-қайта қайырып үш-төрт рет жуды да, мәрлiден жасалынған шағын үзiктi қоспамен шылап iрiң жолына тереңдете қойып, сыртынан салфеткамен жауып байлап тастады.

	Айбар тағы да барып қолын жуды да:

	– Ертең осы уақытта келiңiз, – деп келiншектiң қара торы сүйкiмдi жүзiне күлiмсiрей қарап, – барлығы да дұрыс болуға тиiс, амандық болса ертең-ақ белгiсiн бередi.

	Қысылып тұрса да бiлiп қалғысы келген келiншек:

	– Бұл өзi жазылатын нәрсе ме? – деп өзінің әбден қажи бастағанын да аңғартты.

	– Жазылуға тиiстi, – деген Айбар сөзiн орнықтыра түсу үшін. – Бұдан да жаман iрiң жолдарын, бес-алты рет жуғаннан қалдырмайтын. Оған қарағанда сiздiң сырқатыңыз түкте емес. Қапа болмай, жасалынып жатқан емге мiндеттi түрде сенген жөн.

	– Ағай, әрине, сенемiз. Әркiмнен естiп, өзіңiзге сенгеннен кейiн келiп тұрмын. Оның үстiне жездеммен бiрге iстейдi екенсiз...

	– Жақсы, қалқам. Онда ертең осы уақытқа келесiз ғой. Келiстiк пе?

	– Келiстiк.

	Айбар жылы қоштасып, өз кабинетiне кеттi. Мәлік балдызымен қалжындаса әзiлдесiп, оны шығарып бара жатты. Манағыдай емес көңілдене түскен жас келiншек те, қуанышын жасыра алмай Айбарды қайта-қайта сұрастырып келе жатты. Мәлік те тiлi жеткенше мақтауын асырып, оның аса бiлгiр дәрiгер екенiн, оның үстiне соншама талантты ғалым екендiгiн айтып бердi. Осылайша әртүрлi әңгіменiң басын шалып, далаға шыққан олар кешке жақын үйде жолығатын болып өз шаруаларымен кеттi. Мәлік жүгiре басып бөлiмшеге қарай көтерiлiп келе жатты.



	ХХIII

	Бүгін тәулiктiң сәрсенбiсi болатын. Анадағы айтқанындай Мәлік жұмысқа келiсiмен-ақ, Әділ мен Таңжарықтың документтерiн дайындап, үйлерiне жiберуге әзiрлей бастады. Операция соңынан жасалынған Таңжарықтың өзiне, мiне, жиырма бес күндей болып қалыпты. Қазiр екеуi де анадан жаңа туғандай қыңқ етiп айтар шағымдары жоқ. Денсаулықтары сондай тамаша күйге келген. Ұйқылары дұрыстылғандықтан жүйкелерi де босап, өңдерi кiрiп жасарып кеткендей. Мағанасы мол жайдарлыққа көшкен, жан дүниенiң iшкi сезiмдерi сыртқа теуiп, нұрлана түскен жүздерiнен мазмұнға бай кiшiпейiлдiлiк те байқалады. Үйлерiне шығуға олар әзiрленiп жатыр.

	Клиникадағы ұсақ-түйек шаруаларына келе кiрiскен Мәлік, бiраздан соң қолы босап жаңеректе қана Айбардың кабинетiне кiрген едi. Бұлар өзара әуел бастан-ақ пiкiрлес жандар болатын. Соңғы кездерде тiптi ағалы-iнiдей iштесiп кеткен.

	Сондықтан не нәрсенi болмасын өзара ақылдасып iстеуге тырысатын. Мiне, осы әдетпен Мәлік, өзінің кезектi демалысқа шығатынын кеңесе келген едi.

	Оның айтқандарына қарсылық етпеген Айбар:

	– Қай жаққа бармақсың? – дедi. Мәлiк сағынышты үнмен:

	– Ауылға барсам ба деймiн. Анау-мынау тiршiлiкпен айналысам деп жүрiп, ел-жұртқа бармағаныма бiраз жылдар болыпты. Жыл өткен сайын туған жерiң мен өскен ұяңды ерекше бiр сәби сезiммен сағынады екенсiң?! Соңғы кездерi... тiптi балалық шақтарымды түсiмде көретiн болып жүрмiн, – деп тебiрене түсіп сөзiн аяқтады.

	Терең күрсiнiп алған Айбар да:

	– Шынайы аңсап сағынғандiкi ғой. Туған жерiңдi сағына бастасаң болғаны жамырай жетiп балалық шағыңның түсiңнен шықпайтын әдетi емес пе?! Тегi балалық шағың мен туған жердiң бейнесi, уақыт өткен сайын бiр-бiрiмен астаса түссе керек. Өмiр бойы көкiрегiңдi тербеткен өскен ұяңның әуенiне жетер не бар?! Барып қайтқаның жөн, – деп өзінің де сағынышы тербелiп кеткендей күй кештi.

	– Демалыс жайын өзіңiз қалай шештiңiз? – деген Мәлік, – әлде, әзiрге қоя тұратын болдыңыз ба?

	Айбар ойлы күйі:

	– Әзірше қоя тұратын шығармын. Шiлiңгiр ыстық та қайта бастады. Осыны пайдаланып, эксперименттерiмдi бiр жола бiтiрсем бе деген ойым бар, – дедi.

	Осы кезде есiк қағылып iшке енген Таңжарық пен Әділ құшақтай көтерген гүл дестелерiн өздерiнiң сүйiктi дәрiгерлерiне ұсынып:

	– Айтар алғысымыз да...

	– Алғар сөзiмiз де...

	– Осы гүлдестенiң iшiнде.

	– Сiздердiң жасаған жақсылықтарыңызға...

	– Көңіл көзi түгіл, қиял жетпейдi.

	– Адамшылық арымызды арқалап тұрып...

	– Алғысымызды айтамыз, – десiп алма-кезек айтқан алғыстарын бiлдiрдi де, құшақтарына алып Айбар мен Мәліктiң беттерiнен сүйдi.

	Өздерi қатты толқып тебiрене көздерiне жас алып, жас баладай көңілдерi босап кеттi. Бiр-бiрлерiн жүректерiмен түсiнiскен, олардың барлығында да үн жоқ. Таңжарық пен Әділ беторамалдарын алып, шегiне бұрылып жанарларын сүртiп жатты. Әжептәуiр созылып кеткен осынау үнсiздiктi бұзуға тырысқан Айбар:

	– Өздерiңiзге де рақмет?! Бiрге болған аз күнде көп нәрселердi әңгіме еттiк. Жан дүниемiз марқайғандай жаңа ұғымдарды, өзгеше астары бар ойларды түсiндiк. Көкжиегiмiз кеңейiп қалғандай болдық. Қайда жүрсек те аман-есен болайық, – дедi. Әңгіменi ары қарай жалғастырған Таңжарық:

	– Өздерiңе жанымыз жаралы, төнiмiз азап шеккен жағдаймен келдiк. Шүкiршiлiк, барлығы да артта қалды. Ендi мiне, тартқан азап пен шеккен бейнеттен құлан таза құтылып, өмiрге қайта оралғалы отырмыз. Осының бәрiн адам көзiмен көрмесе естiгенiне сенбестей уақиғалар дер едiм. Талаптарыңа нұр жаусын. Айта-айта жүрермiз, ғұмыр болса сан рет кездесiп, неше алуан сырларды да шертермiз, – деп көп нәрсенiң жөнiн аңғартты.

	Бiрден құптай сөйлеген Әділ де:

	– Ие. Таңжарық дұрыс айтып отыр. Өмiрдiң барлық мәнi денсаулықта екен қой. Өздерiңiзге алғысымызды айтып, алғай-алғай жүрермiз, – дедi.

	Айбар мен Мәлік шынайы қуанышқа кенелiп:

	– Рақмет.

	– Сәтi түскен iске жетер не бар.

	– Сiздердiң бал-бұл жанған жүздерiңiз...

	– Өмiр бойы көз алдымыздан кетпес.

	– Хирургтер үшін бұдан артық ештеме жоқ.

	– Адам жанының арашасы болу, әмбе жауапты, әмбе қуанышты-ақ, – десiп екеуi де ағынан жарыла ризашылықтарын бiлдiрдi.

	– Менiмше, адамдардың шынайы ұғынысып, шынайы түсiнiскенiне жетер ештеме болмаса керек, – деген Таңжарық тағы да бiр ойдың шетiн шығарып. – Әділ екеумiз бұл жайында қайта-қайта айтысып, көп рет толғанған күндерiмiз болды. Осы уақыт iшiнде, талай дүниенi қайыра қарап, жаңаша түсiнгендеймiз. Шiркiн, адам бойындағы пендешiлiктi де, тап осылай тән жарасын сылап тастағандай етiп, сыпыра тазартып алып тастаса өмiр сүру қаншалықты қызық болар едi.

	Сөзге араласқан Мәлік:

	– Адамның жан дүниесi тұңғиық терең тылсым ғой. Оған қандауырдың ұшы түгіл, күн сәулесi де барып жетпесе керек. Тек жан дүниенiң түпкiр-түкпiрiн қуалай, жарығын түсiрiп тазартатын бiр ғана рухани сәуле екенi дау тудырмаса керек. Сол адамдардың рухани сезiмдерiн, нұрландыра түсіп жетiлдiрушiлер өздерiңiз емес пе? Қай-қашанда қоғамдағы бақытты анықтаушы ойшылдар ғой. Оның iшiнде философ та, ғалымдар да күллi өнер қайраткерлерi де кiрерi сөзсiз. Ендеше, жан дүниенiң тазаруын өздерiңiзден күтемiз, – деп жанындағыларға күлiмсiрей қарады.

	– Жан дүниенiң байлығын мен былай түсiнемiн, – деген Әділ, – Адамдардың өзара түсiнiсу үндестiгi, сөз жоқ көп нәрсеге байланысты. Бiрақ соның табан тiрер негiзi – Адалдық – болса керек. Өйткенi, адал болмай нағыз адам болу мүмкін емес. Мiне, осынау адалдықты да, адамдық үндестiктi де, тiршiлiкте болып жататын көп жағдайлар бұзуға тырысады. Оған шектен асып кеткен тоқшылық та, төңiрегiн тап-тағыр етер жоқшылық та қауiп төндiредi. Олай болса адамдар, тек айналасымен ғана бақытты ғой.

	– Кезiнде бiр данышпан былай толғанған екен, – деп сөзге араласқан Таңжарық, отырғандарға алма-кезек күлiмдей қарап алып, – адам баласы ең әуелі мынаны ұқ. Егер айналаңды қоршап, өре қаптаған Қоңыз болса, өзіңдi қаншалықты кемеңгермiн десеңде Доңыз болып кеткенiңдi аңғармай да қаласың деген екен. Сондықтан Әділ, сенiң айтып отырғаныңа қосыламын. Сөз жоқ, адам тек айналасымен қана бақытты.

	– Әрине, оған дау бар ма? – деп өз пiкiрiн қосқан Айбар да, – «Адам қайтсе бақытты болмақ...» деген сауалмен басын қатырмаған, ойыншылдарда аз болмаған ғой. Бұл сауал әлi де күн тәртiбiнен түскен жоқ. Қайта біздің заманымызда, бұрынғысынан да өткiр қойылып отыр. Адам баласы күллi тiршiлiктiң қожасына айналған сайын, манадан берi айтып отырған жан дүниенiң тылсым тұңғиығы да, бақыттылықты сезiнетiн ұғым да, тым күрделене түсіп қиындап бара жатқандай. Сондықтан бiздер айтып, толғанып отырған бұл ойлар, келешекте ең күрмеуi қиын түйiндерге айналары қақ. Мiне, адамзаттың ақыл парасаты осыларды дұрыс шеше алса, тiршiлiктiң мәнi өзгерiп жаңа сапаға ауысатынына сенемiн.

	Осылай ой толғаған әртүрлі мамандық иелерi, бiрсыпыра пiкiр алмасып отырып қалды. Олар мұны өзара шын көңілмен қоштай отырып әңгіме-дүкен құрды. Шынайы көңілдерi жарасып алған ләззаттары да аз болған жоқ. Бiрақ уақыт үстемдiгiменен есептеспесе тағы қиын.

	Осыны аңғарған Таңжарық пен Әділ жарыса:

	– Ал ендi...

	– Көп рақмет айтамыз.

	– Бiраз сырластық.

	– Өнерлерiңiз үстем болсын.

	– Жиi-жиi кездесiп тұруға тырысайық, – десiп орындарынан тұрды да, шын жүректерiнен бастарын иiп, жайлап қана шығып бара жатты.

	Айбар мен Мәлік те өзара пiкiр алмастырып сәл отырды да, көп кiдiрмей өз шаруаларына кiрiсiп кеттi. Айбар осынау келiп-кеткен екi адамның мәнiне, кабинетте бiр өзi жалғыз қалғанда ғана, ерекше түсiне бастаған тәрізді. Таңжарық пен Әділ сайып келгенде, оның ұсынып жүрген жаңа әдісiн клиникада алғаш рет қолданған, ең бiрiншi қарлығаштары деуге де әбден болады. Ендеше Айбардың олармен өмiр бойы, бiр мақсатпен ажыраса алмайтындығы да тап осы қазiр, ерекше көлемдене түскенiн анық сезiнгендей едi. Айбар өзiмен-өзi толғанған осы ойлардың ұшымен бiрсыпыра отырып қалды.



	ХХIV

	Бөлiмшенiң таңертеңгiлiк «пятиминуткасы» бiте бергенде-ақ, ординатордағы телефон да шырылдап қоя бердi. Қасында тұрған телефонның құлағын көтерген Тахир сыбырлап:

	– Ало-о, бiзде жиналыс.., – дей бердi де, – ало-ало... Роза сенбiсiң?

	Ие, тыңдап тұрған менмiн ғой, Тахир...

	– ?!

	– Олар осында отыр.

	– ?!

	– Екеуi де, шақырайын ба?

	– ?!

	Телефонның құлағын қойып жатқан Тахир:

	– Қареке сiздi де, Айеке сiздi де, Талас Қорғанович шақырып жатыр.

	«Жылдам келсiн» дептi.

	Қарабек пен Айбар бiр-бiрлерiне қарады да орындарынан түрегелдi.

	Тып-тып басып жорғалай жүретiн Қарабек:

	– Мен кеттiм, Айеке, жүресiз бе? – дедi. Айбар:

	– Қазiр бiр қағаздарымды алайын, – деп онша асықпай кабинетiне кiрдi. Бұл шақырудың мәнiне түсiне алмай, қас-қағымның iшiнде неше түрлі сан-сапалақ ойларға кеттi. Ол өзiне керек деген қағаздарын автоматты түрде алып:

	«...Неге шақырды екен? Әлде өнертапқыштар комитетiнен қағаз келдi ме екен. Бiрақ олай iстеуге олардың қақылары жоқ қой. Қандай жаңалық болмасын арнайы жарияланғанша, өз құпиялығын сақтауға тиiстi емес пе? Жоқ! Бұл тегi басқадай шаруа болса керек. Әлде қыбыр-жыбыр етiп Қарабек тағы да бiрдеме бүлдiрiп жүр ме екен. Өй, жарайды бара көрермiн...»

	Ол осының бәрiн асыға басып келе жатып ойына алды. Келе кiдiрместен iшке енiп кеттi. Оған директордың кабинетiне де кiрмегенiне бiраз болып қалған едi. Жай ғана сабырмен:

	– Есен-саусыз ба, Талас Қорғанович, – деп iзетпен амандасып жатты. Жылы амандасқан Талас та:

	– Жоғары шық, Айбар Ахметович, жақындау келiп отыр, – деп алдындағы орындықты нұсқады.

	– ?!

	– Менің сендердi шақырып отырғаным, – деп сәл үнсiздiктен кейiн сөзiн жалғастырған Талас, – ертең сендердiң бөлiмдерiге, аса бiр құрметтi де аяулы адам келiп түспек. Анау екi кiсiлiк палата бос па?

	Жылдам жауап берген Қарабек:

	– Босатамыз, – дедi.

	– Бүгін босаттырып, әбден тазарта жудырып қойыңдар?! Төсек-орындарын да ұсталмаған, жаңадан болсын. Бiр өзi ғана жатады.

	Ескi әдетiмен сөйлерiнiң алдында қыбыжықтап алатын Қарабек:

	– Ол кiсi кiм болады екен? – дедi.

	– Біздің тiл әдебиетiмiздегi аса тұлғалы ғалым, – деп таныстыруды осылай бастаған Талас Қорғанович, – филология ғылымының докторы, профессор Нұрғали Азин?! Өздерiң де бiлетiн шығарсыңдар?...

	Қарабек пен Айбар жарыса:

	– Бiлемiз.

	– Естуiмiз бар, – дестi.

	Айбар сәл үнсiздiктi пайдаланып:

	– Сырқаты не екен? – дедi. Ойланып қалған Талас:

	– Сырқаты ауыр?! Бiрақ бәрiмiзде құпия ұстауымыз қажет. Кеше ол кiсi менің қабылдауымда болып кеттi. Аса нұрлы көркем адам едi, тым қатты жүдеп азып қалыпты. Ең қиыны, өлiмнен соншама қорқып, жанын қоярға жер таппай отырған адамды, дәрiгер болып iстеген осыншама жылдардың iшiнде алғаш рет көрдiм десем, бiр мысқал да артық айтқаным емес. Қаралмаған ғалымы, бармаған жерi жоқ. Бүкіл Орта Азиядағы белгiлi ғалымдарды түгелдей аралап шыққан. Бұл кiсi мамандығы филолог болғанмен, әр саладағы ғалымдармен жиi араласып тұрады екен. Өте мiнезi сүйкiмдi көпшiл жан. Кеше үш сағаттай әңгіме-дүкен құрдық. Бiр басының бiлiмi, бейне шайқалып кеткен теңiздей әсер етедi. Айтып отырған кезiнде, бiрде-бiр минут зерiгiп жалықпайсың-ау. Дауысының ырғағы мен үнi қандай әдемi десеңiзшi?! Мiне, осындай адамдардың алдында, медицинаның дәрменсiздiгiн сезiнгенде жаның күйіп отқа шарпылғандай болады...

	Ол бiрқыдыру толқыған көңілiн баса алмай отырып қалды. Айбар мен Қарабек те үндеген жоқ. Бөлме iшiн аса бiр ауыр тыныштық басқан. Айбар Таластың жан дүниесiнiң ашыла сөйлегенiн бiрiншi рет көрiп отыр. Оның осыншама терең сезiне бiлетiнiне iштей қуанып, өзінің Талас жайлы бұрынғы ойларына, тiптi жаны күйзеле ұялып отырғандай. Ол тағы да Таңжарық пен Әділдiң әңгімелерiн еске түсiрiп, «адамдарды жете бiлмей, ұғысуға сабыр сақтамаймыз-ау» деп ойын түйдi.

	Осы кезде жарқыншақтана шыққан Қарабектiң дауысынан, оның да үлкен толғаныста болғандығы анық аңғарылды. Тамағын кеней түсіп, сөзiн жалғастырған ол:

	– Сонда iсiк болғаны ғой, – дедi.

	Ендi ғана еңсесiн қайыра көтерген Талас:

	– Ие. Бауырында сау жер жоқ. Төменгi етегi кiндiгiне дейiн жеткен.

	Iшiнде су жинала да бастапты, – дедi.

	Қарабек тағы да:

	– Үй-бай-ау, онда асцит қой, немен емдеймiз, – деп сасқалақтай сөйледi.

	– Айтып отырғамын жоқ па? – деген Талас қабағын шытынып, – Үлкен адам соншама баладай шошынған күйде жүр. Бар әрекетiнде «суға кеткен тал қармайдының» қылығы бар. Мұндай сәтте, тiптi сездiрудiң де өзi қиын екен. «Айналайындар-ау, қайтсеңдер де көмектесiңдер?» – дейдi. Содан әрi ойланып, берi ойланып кеше жұмыс аяғында Москвамен сөйлестiм. Институт хирургияға телефон соққан едiм, профессор Валентин Василиевич Караусовтың өзi алды. Барлық жайды, әсіресе аурудың психологиялық жағдайын баса айтып, өзінің Алматыға келiп қайтуын өтiндiм. Әйтеуiр қимағандықтан ғана келiстi. Он шақты күннен кейiн келмек болды.

	Айбар:

	– Келгенде, ол не iстейдi? – дедi. Талас:

	– Әйтеуiр үлкен адамға жасалынған құрмет қой. Республикамызға еңбегi сiңген ғалым, тым құрығанда ардақты екенiн сезiнсiн. Әйтпесе, Валера келгенде бiрдеменi тындырып тастайды деп отырғаным жоқ, – деп Караусовтың өзiмен қиыспастай дос-жар екендiктерiн де аңғартты.

	Қарабек пен Айбар тұрып:

	– Онда...

	– Жақсы.

	– Бiз кете берейiк.

	– Айтқандарыңыз түгел орындалады, – дестi де жайлап шығып бара жатты. Қарабек қалтасынан алып, бiр уыс Москваның неше түрлі қымбатты конфеттерiн, Розаның алдына қоя салды.

	– Ту-у, қажабы-ай, – деп ризашылықпен таңданған Роза, – рақмет Қареке, сiз болмасаңыз басқалардан қайыр жоқ.

	Қарабек те шығып бара жатып:

	– Түсiнiп жүрсең болғаны да, – дедi.

	Олар келе директордың тапсырмасын орындауға кiрiстi. Кеше кеткен Таңжарық пен Әділден кейiн, бұл палатаға әзірше ешкiмдi жатқызбапты. Айнаш бастаған екi-үш жас қыздар, бiлектерiн сыбанып тастап, еденi түгіл есiк-терезелерiн де жууға кiрiсiп кеттi...



	ХХV

	Атақты профессор «ертең жатады» деген күні келмедi. Ол демалыс күндерiн өткiзiп барып, дүйсенбi күндерi түске таман бөлiмшеге көтерiлiп келе жатты. Қасында екi жiгiт бар, тегi аспиранттары болса керек. Ести салысымен алдынан шыққан Қарабек, өзінің барлық өнерiн аямай кiшiпейiлдiк көрсетiп, тура әкелiп дайындап қойған палатасына енгiздi.

	Профессор қалт тұра қалып, шағын палатаны шарасы үлкен мол жанарымен шолып шықты. Қаршығаның қанатындай қиылған қастары жадырай көтерiлiп, iштей ұнатып қалған ризашылығы сезiлiп тұрды. Кезiнде тұлғасы мен түрi де келiскен жан екендiгi бiрден-ақ байқалғандай. Қазiр жүдеу тартқан жүзi сарқая түсіптi. Тек еңсесiн түсiрмей тiк тұрған, кең алқаптай жайылып жатқан маңдайы ғана. Жақ сүйектерiнiң етi кеткендiктен, оның да ажары солғын тартыпты. Профессордың iшкi мазмұнынан сыртқа тараған, оның соншама үлкен мәдениеттiлiгi iс-әрекет қимылдарынан майда қоңыр самалдай айналасына сезiлiп тұр. Үлкен адам сөз бастап үндемегеннен кейiн, жанындағылар да әдеп сақтап қалған екен. Осыны аңғарған профессор Нұрқали Азин:

	– Қастерлеп, қадыр тұта дайындағандарыңыз байқалып тұр. Рақмет. Байқаймын, менi жалғыз жатқызғыларыңыз келетiн сияқты, – деп үнiн қоңыраулата, әрбір сөздерiн қадай сөйлеп тiл қатты.

	Қарабек:

	– Әрине, қадiрлi профессор жалғыз өзіңiз ғана боласыз, ешкiм де мазаңызды алмайды, – деп арнайы дайындаған палата екендiгiн айтты.

	– Жөн ғой, бұларыңды терiс демеймiн. Әйтседе, қазақ халқының даналығында: «Жалғыздық бiр Алланың өзiне ғана жарасады» демеушi ме едi. Сондықтан Қарабек айналайын мен сияқты тым қартаңдау болмаса да, жүзi жылы, сыпайылау бiр жастау адамды жатқызуыңызды сұраймын, – деп жанында тұрған орындыққа ендi ғана тiзе бүктi.

	– Жақсы, айтқандарыңыз орындалады, – деген Қарбек те, – Тек асықтырмаңыз?! Жайлы адамның ыңғайына қарай жасайық...

	Профессор қолын сәл көтерiп:

	– Жо-жоқ, мен асықтырмаймын, – дедi.

	Қарабеккеде керегi осы сөз болатын. Ол өзiнше тәрбиелi адам.., жай ғана айтып тұрған болар, «әзірше асықпайын» деп iштей түйген едi.

	– Басқадан талап-тiлек болмаса, – деген Қарабек iзетпен, – Сiз асықпай жайғасыңыз. Кешкi алтыға дейiн бiздер осындамыз...

	Профессор да:

	– Жақсы қалқам, маған алаңдамаңыздар. Шынында да мен бiраз демалайын, – дедi.

	Тұрғандардың көпшiлiгi жылдам тарасып кеттi де, анау-мынауына көмектесiп болған соң, ертiп келген екi жiгiт те қош айтысып шығып бара жатты. Үстiндегi киiмдерiн шешiп жеңiлденген ғалым, салулы тұрған аппақ төсекке жантайып, шағын бөлменiң iшiн тағы да асықпай қарап шықты. Ол құлаққа ұрған танадай тыныштықтан, алғаш рет сескенгендей жүректерi дiр-дiр ете қалды. Осы әсермен ерiксiз ойына түсiрiп.

	«...Иә, әр нәрсенiң қадiрi уақытында екен-ау?! Өмiр бойы жұмыс iстеу үшін тыныштық iздеушi едiм. Бүгін бұл құрғырың да, жаттығын байқата ма, қайтедi?! ...Тегi, Таластың өзi арнайы тапсырған ғой. Қатты дайындалғандары байқалып тұр. Өзi де бiр шап-шағын әдемi палата екен. Мұның iшiнде де кiмдер болмады дейсiң?! Не бiр аяулы да, не бiр көксоққандар да жатқан болар. Ең қызығы сол, менің алдымда кiмдер жатты екен?! Ептеп сұрап бiлейiншi...»

	Ол өз ойына мырс етiп күлiп алды да, шалқалай түсіп жайғасып жатты. Басын керiп тұрғандай әсерден құтылу үшін, жанарын жұмып бiраз жатты. Бiрақ оған шарадай басы «құмырсқаның илеуi» тәрізді, құжынаған сан қилы ойлар бiрi кiрiп, бiрi шығып жатқандай, бiр сәтке де тыным берер емес.

	Бiрер сағаттан кейiн, палатаға келген Айнаш:

	– Аға, ертең таңертеңнен бастап анализдердi аламыз, – деп көңілдi сөйлеп жүрiп, кереуеттiң астына қойып жатқан ыдыстардың не үшін екендiгiн де түсiндiрiп жатты. Басын көтерген профессор да, әр нәрселердi сұрап, Айнашпен жақын танысқандай болды. Таңертең барып анализдерiн өткiзетiн кабинеттердiң қай қабатта екенiң сұрады. Қалай жүрiп қалай баратынын пысықтады.

	Айнаш сыңғырлай шығатын сүйкiмдi дауысымен:

	– Аға, сiз оған мазаланбаңыз?! Барлық кабинеттерге өзiм «звандап» айтып қойдым. Өздерi осы палатаға келiп алады, – дедi.

	– Ой, айна-лай-ын... рақмет, – деген профессор ризашылығын жасыра алмай, бас жағындағы орындықтың үстінде тұрған үлкен портфельдiң аузын ашып:

	– Күнім, мынау Жапон елiнiң дәмi. Өзіңе бұйырған екен. Мұны әуелі үйден алып шыққанда-ақ, палатамның сестрасына беремiн деген едiм. Сондықтан өзіңе арналған сәлемдеме, – барынша дәлелiн жеткiзе айтып, қолындағы өте сәндi каробкадағы конфеттi Айнашқа ұсынып жатты.

	– Жоқ, ағатай, алмаймын, ұят болады, – деген Айнаш азар да безер болып, – өзіңiз шайға пайдаланасыз...

	– Қарағым, мiне бұл қылығың шынымен де ұят. Сәлем-сауқат үшін, халқымыз қай уақытта сөз жарыстырушы едi. Бұл ата-бабамыздан қалған әдемi бiр дәстүр ғой. Әйтпесе, осынау болымсыз дүниемен үкiм қабырғасын жабады. Сенiң соншама азар да безер болғаныңа, мен қатты ренжiп отырмын, – деген ғұлама адам ұмсына ұсынып, – Мiнеки, ала ғой жаным, үлкен адамның қолын қағуға болмайды. Осының бәрi халқымыздың ежелден келе жатқан өте нәзiк те, аса сезiмтал этикаларының бiрi...

	Бұдан ары қарсылық жасауға болмайтынын әбден түсiнген Айнаш:

	Тiзесiн сәл бүге, тәжiм ете, өте сәндi қимылмен каробканы қолына алды:

	– Рақмет аға! Не деген сәндi жасалған, – деп каробкаға қызықтай қарады.

	– Иә-ә, Жапон халқы сезiмге бай, еңбекқор халық, – деген профессор қысқаша қашан, нендей жағдаймен Жапонияда болғанын айтып бердi.

	Ол өзінің палатасындағы медбикемен тап осылай танысқанына қуанып қалды. Кешке дейiн оған сәлемдесе көп адамдар кiрiп шықты. Өзiн жүргiзетiн дәрiгерi де сөйлесiп кеткен. Профессордың клиникадағы алғашқы күні осылайша марқайған едi.



	ХХVI

	Демалысқа кеткен Мәліктiң палаталарындағы науқастарды Тахир жүргiзiп жүрген. Бүгін Айбар арнайы асықпай әңгімелесу үшін, қасына Тахирдi ертiп, профессор жатқан палатаға келдi. Ол төсегiнiң үстiне малдасын құрып алып, алдына қойған шағын тақтайшаның үстiне ашып тастаған, көлемi әжептәуiр қалың блокнотқа жазып отыр екен. Қолындағы үп-үшкiр етiп ұшталынған қарандашы, кiдiрместен сырғанай жүгiрiп өрнек салуда. Тегi үзбей жүргiзетiн күнделiгi болса керек, маржандай етiп араб әрiптерiмен жазады екен. Айбарлар кiрiсiмен-ақ, дереу қарандашын блокноттың ортасына қалдырған күйі жапты да, алдындағы өте әдемi өрнектермен боялған тақтайшасын бас жағына қойып жатты. Сiрә, бұлайша отырып жазуға да, сырлы тақтайшаның өзiне көрсетiп жүрген қызметiне де, осы соңғы кездерде үйренген болу керек.

	Бұрын да бiрнеше рет кiрiп шыққан Айбар:

	– Нұр аға, бiздер ыңғайсыз уақытта кiрдiк пе? Жазу жазып отыр екенсiз, – дедi.

	Күлiмсiрей жылы қабылдауға тырысқан профессор:

	– Бә-ә-ле, о не дегенiң Айбар-жан?! Бұл жай жазулар ғой. Оны қай кезде тоқтатсаң да өкiнiшi жоқ. Қайта жиi-жиi тоқтаған сайын... мазмұны байып толыға түседi, – деп сөзiн әзiлге айналдырды.

	Бұл кiсiнiң бiр қажабы, ешбiр анализдерiн де... өзінің жағдайын да, қайта-қайта қадағалап сұрай бермейдi екен. Дәрiгерлердiң өздерi көңіл аударған сұрақтарына, қысқаша қана жауап бередi де қояды. Оны да пысықтап қайыра сұрамайды.

	Анадайда тұрған орындықты, профессор жатқан төсектiң қапталына жақын қойып, жайғасып жатқан Айбар:

	– Нұр аға, iшiңiздi сипап көрейiн? – дедi.

	Шалқалай жатып жайғасқан профессор, оған әбден сыралғалы екендiгiн байқатып:

	– Сөйтшi қалқам, дұрыстап қарашы? – дедi.

	Айбар өзінің жұмсақ алағандарымен, өзi сыртынан қатты сыйлайтын аяулы адамның iшiн асықпай сипап, саусақтарының ұштарымен қана бұжыр-бұжыр болып өсiп кеткен бауырдың етектерiн басып көрдi. Iш қуысына жиналған су да, алақанының астында лықси шайқалады.

	Манадан берi үндемей жатқан профессор:

	– Айбар-ау, саусақтарыңды батырып неге қарамайсың? Жасқанбай тексере бер, ол ауырмайды, – деп өзінің ойындағы күдiгiн айтты.

	Оның жүзiне күлiмсiрей қараған Айбар:

	– Батырып қараған саусақпен, көп нәрсенi анықтап сезiнбейсiң?! Қадеттенген адамға саусақтың тиер-тимес әсерi ерекше мол хабарлар бередi. Сондықтан да менің бар ауыртып та, ауыртпай да қараған қалыбым осы, – дедi.

	– Ә-ә-ә, солай ма? – деп басын көтерiп оның жүзiне барлай қараған профессор, – Дәрiгердiң мұншама нәзiк саусақтарын батырмай тексеруiн бiрiншi рет көрiп жатырмын. Ие, бәрiнде бiлiп, саусақтарыңның ұшымен бәрiн де көрдiң ғой... – Ол жауап күтпестен масайрай түсіп күлiп алды да, – бiлемiн... жақсы дәрiгерлер көргенiн де, сезгендерiн де бiрден ашып айтпайды. Ал, сен тiптi де маған сыр аша қоймассың? – деп әзiл-шынын араластыра сөзiн аяқтады.

	Айбар да:

	– Бұл жолы қателестiңiз?! – дедi.

	Ол сiрә тап осындай жауап күтпесе керек:

	– Не дейдi мына сығырың?! Ал онда бiлгенiңдi айтшы? – деп жүзiн берi қарата оң жанбасына бұрылып жатты.

	– Ол үшін ең әуелі, – деген Айбар орындығын сәл шегiндiре қойып, – Сiз мынаны айтыңызшы? Бұрын кiмдерге барып көрiндiңiз?

	Терең күрсiнiп ойланып қалған профессор:

	– Бармаған жерiм жоқ, Орта Азияны түгел аралап шықтым. Ол жақта құдайдың өзiменен де дауласа алатын, бiлiмдерi дария-шалқар көлдей ғұлама достарым көп едi. Бәрiнiң де алдарында болып қайттым. Көп нәрселердi есiмiзге түсiрiп, ғажайып бiр дәурен кешкендей болдық. Несiн айтарсың?! Бәрiмiздiң де жастық шақтарымыз бiрге өткен, атақты САГУ-дiң түлектерi едiк қой. Бiр жағынан мұның өзi олармен жүздесiп қайтуға себеп те болды. Асықпай әрқайсысында бiр жетiден болып қайттым. Бiрақ, қу мүйiзденiп алған қулар емес пе?! «Дәрiмен емделсең жазылып кетесiң» дегеннен басқа ештеме айтпады. Мiне, ендi өздерiңнiң алдарыңда жатырмын, – дедi.

	Үндемей қалуды қолайсыз көрген Айбар да күлiмсiреп:

	– Мiндеттi түрде емдеймiз, – дедi.

	– Жақсы емдейтiндерiңе сенемiн.

	– ?!

	– Айтпақшы анау Талас-ғұлама «Москвадан бiр үлкен хирургтi шақырттым» деп едi. Оның жағдайы не болып жатыр.

	Айбар орнынан түрегелiп:

	– Ол кiсi келесi жетiде келiп қалады. Бәрiмiзде соны күтiп отырмыз,

	– деп үлкен iзетпен жайлап қана шығып кеттi.

	Онымен ере шыққан Тахир сыбырлап:

	– Сонда ол келетiн ғалым... ақсақалдың iшiн ашып көрмекшi ме? – дедi.

	Каридормен бiраз жүрiңкiреп барып, жауап қатқан Айбар:

	– Келе көредi ғой. Тек аурудың психологиясы үшін демесе, қазiргi жағдайында iш қуысын ашып-жабудың өзi қауiптi, – деп өз ойын айтты. Кабинетiне келген Айбар, өзінің жазып жатқан шаруаларымен айналысып кеттi. Оның экспериментiн жалғастырмақшы болған мақсаты да кiдiрiп қалды. Директор арнайы шақырып тапсырғаннан кейiн, мынау кiсiнiң жағдайын бiр жақты етпей босай алатын түрi жоқ. Бiрақ, мұнан кейiн де ешқайда бұрылмай, тәжірибелерiне кiрiсiп кетуге әзiр. Мөлшермен ол клиникада, тағы да бiр жарты айға жуық уақыт болатыны айдан анық сияқты...



	ХХVII

	Әдеттегiсiндей ертемен келiп, кабинетiнiң есiгiн ашып жатқан Айбардың жанына жақындай түскен Айнаш:

	– Сәлеметсiз бе, Айбар аға?! – деп қолындағы хатты ұсынып жатып,

	– Сiзге келiптi...

	– Есен-саумысың, Айнаш, – деген Айбар да, – рақмет. Кiмнен болды екен?

	– Аурулардан шығар.

	Бөлмесiне кiрген Айбар, хаттың сыртындағы адресiн оқығанымен, кiмнен келгенiң анықтай алмады. Хаттың иесi Қызылорда қаласынан жiберiптi. Мұндай хаттарды Айбар жиi алып тұратын. Сондай хаттардың бiрiне балаған ол, киiмдерiн ауыстырып қалатын кидi де, орнына отырып алдындағы жатқан хатты алып аша бастады.

	Сәлем хат.

	Айбар аға, есен-саусыз ба? Өзіңiзге хат жазып алғысымды бiлдiрудi жөн көрдiм. Есiңiзде болар, мен Мәліктiң балдызымын ғой. Кетер күннiң алдындағы жұма күні сiздi бiрталай тосып жолықтыра алмадым. Сiздiң қайда кеткенiңiздi бiлiп келген Мәлік: «Ол кiсi кеш оралады. Қаланың сыртындағы бiр жерге консультацияға кетiптi», – дедi. Мәліктiң өзi де сәлемiмдi айтқан болар, сонда да өз аузымнан жеткiзiп алғысымды айтып отырмын. Мың да бiр рақмет!..

	Адамның денесiнен үнемi iрiң ағып жүрген деген қандай қиын. Операциядан кейiнгi айналасы екi айдың iшiнде әбден мазам кеткен едi. Күнде жаңғыртып байлаған сайын, бұл бәледен өмiр бойы құтылмайтындай сезiнiп, жеке қалған сәттерiмде сан қиналып жылап та жүрдiм. Бiрақ iстер амалың қанша? Адам шарасыздықтан бәрiне де көнедi екен. Денсаулықта тiршiлiктiң қадiрiн түсiнбейдi екенбiз. Ендi мiне, сондай рақат күй кешiп жүрмiн. Не деген тамаша, пәрмендi ем десеңiзшi? Төрт-ақ рет жуғаннан қалмады ғой. Ақырғы күні байлап тұрған Мәлік: «Свищтiң жолы бiтiп кеткен екен», – дегенде қуанғанымнан жылап та алдым. Мұндай емдi кеңiнен тарату керек қой. Сiз қарсы болмасаңыз, Москваға СССР Денсаулық министрлiгiне, осы жағдайдың бәрiн айтып хат жазайын деп отырмын. Қадiрлi Айбар аға, тағы да шын жүрегiммен алғысымды айтып, жаныңызға жамандық бермей мың жасаңыз, арнайы Қызылордаға қонаққа келiңiз. Қайыр қош, көрiскенше сау болыңыз, халқымыздың азамат ұлы!»

	Хат қысқаша ғана осылай жазылған екен. Айбар хатты толқи отыра оқып шықты. Мiндеттi түрде жауап жазып жiбермекшi болып түйдi. Осы кезде «тық-тық еткiзе есiк қағылды да» iшке Тахир енiп, амандық-саулықтан кейiн;

	– Кеше түнде Москвадан профессор Караусов та келiптi. Сағат 11-де біздің бөлiмшеге келетiн көрiнедi, – дедi.

	– Солай ма? – деген Айбар орнынан тұрып: – Онда әзiрленуiмiз керек қой. Таза халат, таза орамал, жаңа сабын, бәрiн де палатаға апарып қоялық. Палатының еденiн жудырып, қол жуғышты да тазартқан жөн...

	Тахир:

	– Мазаланбаңыз, Айбар аға. Осы айтқандарыңыздың барлығы да жасалынды. Бәрi де палатаның iшiнде тұр, – дедi.

	Айбар шынайы риза болып:

	– Ой-й, азамат-ай, ә-ә?! Мiне, осылай болса керек қой. Қашанда iстеген құрметiң қонаққа жақсы, iзгiлiктен тапқан абыройың өзіңде қалады. Жарайды Тахир, сонда да екеумiз бiр аралап шығайық, – деп екеуi де қатарласа шығып, коридорды бойлап кетiп бара жатты.

	* * *

	Түске таман сағат 12-лерде, бөлiмшеге арнайы профессор Азин үшін шақырылған, Москвадан келген ғалым-хирург, СССР Медициналық ғылым Академиясының корреспондент мүшесi В.В. Караусовты ертiп, директордың өзi бастап бiр топ адамдар қонақжайлылық көрсетiп бiрге келдi. Күтiп отырған бөлiмше қызметкерлерi де жайдары қарсы алып, әуелі дәрiгерлер отыратын бөлмеде сәл кiдiрiс жасады. Талас Қорғановичтiң өзi бастап, қарсы алуға қатынасып отырған бөлiмшенiң дәрiгерлерiмен жеке-жеке таныстырып шықты. Профессор Караусов талдырмаш денелi орта бойлыдан сәл аласалау екен. Кiшкентай ғана көгiлдiр көздерi адамға оттай қадалып, тесiрейе қараған кезде өң-менiңнен өтiп кете жаздайды. Талас ерекше мән бере Айбарды таныстырып жатқанда, ол алғаш рет тiл қатып:

	– Айбар Ахметович, – деп басын шұлғып қойды.

	Айбар да жай ғана үндемей басын шұлғып iзет көрсеттi. Бiрақ ол өзi жайлы әңгіме болғанын, Караусовтың қимыл-әрекетiнен iштей күдiктенiп қалды. Айбардың ойына Таластың анадағы Қарабек екеуiне айтқан: «Дос-жар адам болған соң, менің өтiнiшiмдi ғана қимай келiстi» дегендерi есiне түсті. Профессор Азиндi тым топырламай, тек Қарабек пен Айбарды ғана алып, палатаға төртеуi ғана келдi. Күтiп отырған профессор да, оларды жылы шыраймен қарсы алып жатты. Караусов аса көп сөйлеспей, бiрден шалқасынан жатқызып қарап шықты да:

	– Профессор, операцияға келiсесiз бе? – дедi. Оның жүзiне тiктей қараған Азин:

	– Ол қандай операция? – деп сәл езу тартып күлген болды.

	– Ну-у...

	Дереу әңгімеге Талас араласып:

	– Iштi ашып көрсек, – дейдi ғой.

	– Егерде пайдасы болса... неге көрмеске?! Аса қымбатты ғұламахирург, сiз соншама шалғайдан мен үшін келген екенсiз, оған басымды иiп алғысымды айтамын, – деген профессор Азин орыс тiлiнде еркiн сөйлеп, күмбiрлей шыққан дауыс ырғағымен. – Мен сiздiң жасаған қандай ұсынысыңызға да, бар ықыласыммен келiсемiн. Қадiрлi iнiм Таласқа да алғысымды айтамын. Тек өтiнерiм, көмегi бар қимылдан жасқанбай, барынша еркiн жасағандарыңыз жөн.

	Профессор Караусов жайлап орнынан көтерiлiп:

	– Жақсы, онда келiстiк, қымбатты профессор. Ертең сiздi операцияға дайындайтын болады, – деп жылы қоштасып кетуге ыңғайланды.

	Талас та:

	– Осыған келiскен жөн, – дедi.

	Барлығы да жайлап палатадан шығып бара жатты. «Тойдың болғанынан боладысы қызық» дейтiндей, не нәрсенiң болмасын күту кезеңдерi адамға жұмбақ сияқтанып көрiнедi ғой. Сол тәрізді осынау он шақты-ақ минутқа созылған сәттi, бүкіл бөлiмшеде iстейтiн медицина қызметкерлерi түгіл, жарты айдан берi клиникада жатқан аурулар да күткен едi. «Ертең профессорға операция жасайды екен» деген сөз де жылдам тарап үлгiрдi.

	Олар ординаторға келiп, әңгіменiң ашығын айта отырып пiкiр алмасты. Ел-жұртқа iстеген еңбегi мол адам үшін, «азда болса психологиялық жәрдемi тиер» десiп, ертең iш қуысын ашып көрудi ұйғарысты. Профессор Караусовтың операциясына Айбар көмектесетiн болды. Осылайша бiр түйiнге келген олар, топырлай шұбырып бөлiмшеден кетiп бара жатты. Қарабек пен Айбар қонақтарын шығарып салғаннан кейiн, бiрге профессордың палатасына кiрiп шықты. Ертеңгi болар операцияны қысқа ғана түсiндiргендей болды. Айбар операция бөлiмшесiне өзi барып, ертеңге керек саймандардың жайын Машаға ауызба-ауыз айтып шықты. Келiп Тахирге ауруды қалай дайындау керектiгiн түсiндiрiп, қатты қадағалауын өтiндi. Мiнеки бұл күнгi клиникадағы жұмыс осылай аяқталған едi.



	ХХVIII

	Айбар клиникаға әдеттегiсiндей ерте келiп, барлық жағдайды өз көзiмен тексерiп сақадай-сай отырған. Сағат таңертеңгi ондарға таяу. Москвадан келген ғалымды, бөлiмшеге Қарабек өзi ертiп келдi. Ол кiдiрмей қысқа ғана амандық-саулықтан соң, Айбар екеуi операция бөлмесiне келдi. Профессор Караусов өте ширақ жылдам қимылдайтын адам екен. Олар дайын тұрған операцияға киiнетiн киiмдерiн ауыстырып кидi де, ең әуелі операция бөлмелерiмен жүгiрiп өткендей жылдамдата танысып шыққан соң, бiрден келiп жуынуға кiрiстi...

	Операция үстіндегi профессордың қимылынан соншама үлкен тәжірибе мен жылдамдықты игергендiгi анық байқалып тұр. Аса ширақ қимылдарына Айбар өзi, кей сәттерде үлгiре алмай қалып жатыр. Өмiрi өз шаруасы үшін қысылуды бiлмейтiн Машаның да маңдайынан бусанып тер шыққан екен. Iш қуысын лезде-ақ саусақтарымен сипап қарап шыққан профессор:

	– Бауырда ине шаншар жер қалмапты. Оның оң жағы және сол бөлiгi тұтасқан iсiк. Әрине мұны кеше қарағанда-ақ бiлгемiз. Бiрақ қайтерсiң, кейде медицинаға осындай да әрекет керек, – деп Айбардың қарап шығуын сұрады.

	Айбар да: – Ие, солай профессор, – деп оның пiкiрлерiн құптады да, қайыра iш қуысын жапқаннан басқа, қосып-алары жоқ екенiн айтты. Олар әдейi асықпай, операцияны бiраз уақытқа созды. Баптай тiге iш қуысын жапты. Өйткенi сырқат операция столына жатарда сағатына қараса, операция тым жылдам бiткенiнен күдiктенбесiн дейтiн, хирургтердiң өздерi пайдаланатын тактикасы болатын.

	Халық айтатын: «Ақ өтiрiк, арам шындықтан әлдеқайда жақсы» дейтiн ұғымның мәнi осында жатса керек. Хирургтер шаруасын бiтiрген соң, анастезологтар да онша асықпай, ауруды оттегiмен дем алдырып, өздерiнiң профилактикалық әрекеттерiн жасап жатыр...

	Профессор өз қолымен операция протоколын жазбақшы болып едi, Айбар өзi-ақ толтыратынын айтып өтiнiш бiлдiрдi. Ол үшін әуре болмауын сұрады. Қайыра киiнiп шыққан олар, бөлiмшеге соқпай тура дирекция жаққа келдi. Бұл жолы профессорды Айбар өзi ертiп келдi. Бiрақ олар ешқандай артық-ауыс әңгімеге барған жоқ. Үлкен адамның өзi ыңғай бiлдiрмеген соң, Айбар да одан ештеме сұрап мазасын алған жоқ. Профессор екеуi Таластың кабинетiне бiрге кiрiп, аз ғана отырды да, қош айтысып шығып кеттi.

	* * *

	Алданған адамның әдетi ғой, профессор Азин де ажарланып, операциядан кейiнгi уақыттарда, жарқын-жарқын сөйлеп өзінің көңіл күйінiң бұрынғыдай емес тәуiр екенiң аңғартқандай едi. Мүмкін операция кезiнде, iш қуысына жиналған сарсуды түгiн қалдырмай құрғатқандықтан ба, әйтеуiр iшi де бұрынғысынан көп кiшiрейiп қалған сияқты. Әсіресе профессордың көз қуанышы осы болса керек. Iш қуысын керiп тұрған судың мөлшерi азайған соң, оның қатты-қатты қағып кететiн жүрегi қалыбына түскендей, тынысы да кеңейген едi. Тап қазiргi кездегiдей өзi сезiнiп жатқан жеңiлдiктi, сiрә ол күтпеген болу керек. Оның жас баладай қуанған сезiмдерiне, Айбар да жан дүниесiмен берiле, аяулы адамның осы күйін ұзарта түсудiң қамында жүр. Ол терапевт-дәрiгерлермен ақылдаса отырып, iш-қуысына сар судың тез арада жиналмауына әсер ететiн не бiр пәрмендi дәрi-дәрмектердiң үнемi уақытымен жасалынып тұруын қамтамасыз еттi. Осындай ойланып жасалынған әрекеттердiң бәрi де, өз көмектерiн көрсетпей қалған жоқ. Iш қуысындағы операция жарақаты жазылған сайын, профессор күннен-күнге қозғалысы да ширап, аздап төсегiнiң айналасында жүре де бастаған едi. Айбардың алдындағы тұрған мақсаты, аяулы адамды аман-есен үйiне жiберiсiмен-ақ, кiдiрместен өзінің экспериментiн аяқтауға кiрiспек.



	ХХIХ

	Қандай тiршiлiк ортасына болмасын қалыптасқан өз мәнерi бар. Ауруханаға түскен адамдар да сол ортаның ыңғайына қарай көндiге бастайды. Қазiр мiне, бөлiмшедегi адамдардың, таңертеңгi жуынып-шайынған қимыл-әрекеттерi саябырлап, клиниканың коридорында басы артық жүрiс-тұрыстың басылған кезi.

	Айбар жұмысына әдеттегiсiнен әжептәуiр кешiгiрiңкiреп келе жатқан болатын. Ол анадайдан-ақ бөлiмшенiң тұрмыс-қызмет көрсететiн бөлмелерi жағынан келе жатқан, профессор Азиндi көре салысымен жүрiсiн жылдамдатып жақындай түсті. Кең маңдайы анадайдан жарқырай көрiнетiн профессор, көңілiн қаншалықты көтерiңкi ұстаймын дегенмен, сарғыш тартқан жүзiнен тiршiлiк қуатының көп ортая түскенi аңғарылды. Күлiмсiрей түсіп жанына жеткен Айбар:

	– Жайнап тұр. Әсіресе Алатау мен Алматының таңертеңгi шағы ғажайып қой. Ендi аз күннен кейiн өзіңiз де қызықтайтын боласыз, – дедi.

	Профессор ойлы жүзбен:

	– Бұйырса, сөйтермiз, – дедi де қоя салды.

	– ?!

	Содан ол есiне әлде ненi түсiргендей:

	– Айтпақшы Айбаржан, бүгін қолын бостау ма? – деп сұрады. Айбар бiрден:

	– Уақыт табуға болады, – дедi.

	– Онда маған он-он бiрлерде кiрiп шықсаң екен?

	– Жарайды Нұр аға, мiндеттi түрде ондардан қалмай келуге тырысамын.

	– Ендеше солай деп келiстiк. Айбар:

	– Жақсы келемiн, – дедi.

	Айбар бiрден киiмдерiн ауыстырды да, дереу iстеп тастайтын ұсақ-түйек шаруларына кiрiсiп кеттi. Ол алдыңғы күндерi операция жасалынған адамдарды өзi қарап, бiр-екеуiнiң жарақатын өзi байлап болды. Сөйтiп уақытына қараса, сағат онға жақындап қалған екен. Ол кабинетiне келiп, қолдарын сабындап жуып сүртiндi де, коридорға шығып профессордың палатасына келдi. Шағын бөлменiң ауасын тазартып, аса бiр нәзiк те сүйкiмдi иiс суымен әтiрлеп қойған екен. Профессордың өзi тап-таза болып қырынып, орама жағалы жұмыс кабинетiнде киетiн бешпетiмен қарсы алды. Анадайда тұрған шағын столиктiң жанындағы орындықтарға барып, екеуi де жайғасып жатты.



	ПРОФЕССОРДЫҢ ӘҢГІМЕСI



	Азды-көптi ойланғандай отырып қалған ғалым, жайлы ғана қоңыр үнiмен сөз бастап:

	– Рақмет. Менің жасым да бiрталайға келiп қалған адаммын. Естiгенiм де мол, көргенiм одан да көп. Бұл ғұмырымда халқымыздың не бiр жайсаң азаматтарының әңгімелерiн тыңдап өстiм. Сол тәрбиенi көрiп қалғандықтан ба, кейде байқап отырсам, осы өздерiңiздiң буындарыңыздан үзiлiп кеткен жалғаспай қалған жайлардың көп екенiн аңғарамын. Осы жайындағы өзіңнiң толғанысыңды да естiгiм келедi.

	Айбар қатты толқып:

	– Өте дұрыс, Нұр аға, бар ынтам да, ықыласым да сiзде, – деп теңдесi жоқ, аса үлкен ризашылық сезiмiн бiлдiрдi.

	Терең тыныстай сөзiн жалғастырған Азин:

	– Өмiр бар жерде, сөз жоқ – өлiм де бар екенiн, мен жақсы түсiнемiн. Әңгіме онда емес?! Менiмше, халықтың көкiрегi ояу, көзi ашық жастары өткен тарих беттерiн дұрыс түсiнiп, оның жүзiңдi күйдiрiп оттай шарпыған шындығын жасқанбай зерттеп, келешектiң дұрыс бақытта дамуы үшін, терең анализдер жасауы керек. Ол үшін өткен тарихтың ақ пен қарасын анықтап бiлмей болмайды. Кейде өзіңнен кейiнгi буындардың, түсінік түйсiктерiнде жетiспей жатқан кемшiлiктердi көргенде... осынау өткен тарихымыздың ақтандақ беттерiнiң әсерi екенiн соңғы кездерде айқын сезiнiп жүрмiн. Өйткенi, отызыншы жылдардағы Сталин салған лаңның зардабы, күн өткен сайын айқындала түсуде. Шындықтың бетiне тура қарап айтсақ, халқымыз мүлдем жойылып кетуге шақ қана қалды емес пе? Мiне, осынау шындықтың беттерiн ашпай, бiздер көп нәрсенi дұрыс түсiне алмаймыз. Оның үстiне халқымыздың жаңадан ғана қалыптасып келе жатқан, ақыл-ойының иесi бүкіл интелигенциямыздан қас-қағымда-ақ айырылып қалдық. Осының бәрi де, жас өспiрiм буындардың тәрбиесiне, өте жаман салдарын тигiзбей қалған жоқ. Тiптi өздерiңiз жақсы бiлетiн биология тiлiмен айтсақ, осынау әдейi жасалынған сұрқия жауыздық, халқымыздың Генатипiн шайқалтып кеткен едi, – деп жиi-жиi тыныстай демiн алып, бiр сәтке үндемеген күйі отырып қалды.

	Әңгiменi бар зейiнiмен тыңдап, тебiренiспен толқып отырған Айбар да, сөзге араласып ештеме дей қойған жоқ. Оның ойлы жүзiне зерделей қарап алған профессор:

	– Әлi есiмде, 1931 жылдың қысы болатын. Менің 12-13-тердегi кезiм. Үйден жарты шақырымдай жердегi бастауыш мектепке оқуға барған болатынмын. Қыстың күрмеуге келмейтiн қысқа күні, оқуымыз бiтiп шыққан кезде алакөлеңкелене де бастайтын. Сондықтан алды-артымызға қарамай үйге жетуге тырысатынбыз. Қыс ортасынан ауа, күздi күні аша тұяғын қалдырмай, ауыздағы ақын алып кеткен соң, жұрт күн өткен сайын ашыға бастаған. Бiраз күндерден кейiн, тiптi ауылда үретiн ит те, өрiске жыбырлап шығатын мал да қалған жоқ. Айналаны бiр әлi тыныштық басқан. Бүкіл ауылда тiптi, таңға шақыратын әтеш те қалмады. Қолына түскеннiң бәрiн жұрт, жегiдей жеп қырып барады. Қыс аяғына таман ауылда өлiм-жiтiм көбейе түсті. Біздің үй екi ағайынды кiсi болып, бiр-бiрiмен iргелес отырады. Шешем марқұм бiзге де сездiрмей, күніне бiр уыс бидайдан бөлiп берiп, оны қайдан алатынын еш байқатпай жүрдi. Осылайша «түске дейiн мүйiз, түстен кейiн киiз» дейтiн шаққа да жеттiк. Аштықтан шыбындай қырылған жұрттың жан төзгiсiз азабы осы кезде басталды. Топ-топ болып шұбырып жүрген қайыршылар, ауыл-ауылдың арасын кезiп, iсiне-кебiнген денелерiн алып жүре алмай әр жерде сүйретiлiп жатыр. Ауыл арасында «жалғыз-жарым кездескен адамдарды ұстап жейдi екен» деген әңгімелер де тарай бастады. Ес бiлiп қалған кезiмiз ғой, осының бәрiн көзiммен көрiп, құлағыммен естiп жүрдiм...

	Бiр күні оқудан шығып келе жатыр едiм, жолда ертеде қазылған шағын бiр арық жататын. Бала емеспiн бе, әлденеге айналып байқамасам керек. Бiр уақытта қыр-қыр еткен дыбыстарға жалт қарасам, үш-төрт кiсi жан-жағымнан теңселе қаумалай бастады. Қорыққанымнан ес-ақылым шығып, бiрден ашықтау тұсты бетке алып жан-дәрмен қаша жөнелдiм. Олар барлыға шыққан дауыстарымен жер сабалап қала бердi. Сондағы олардың қаумалай бастағаны, менi ұстап алып сол күні талшық етпекшi. Мұндай күйдi адам баласының басына бермесiн, сол бiр ғана қыстың iшiнде халық қынадай қырылып қалды. Бұл аспаннан келген зауал емес едi. Мемлекет басында отырып, әдейi iстеткен барып тұрған жауыздық болатын, – деп орнынан түрегелiп кетiп, жүрегiнiң тұсын ұстап қайыра отырды.

	– Нұр аға, дәрi әкелейiн бе?

	– Жо-жоқ, жәй әншейiн, мазаланба, отыр-отыр...

	– Ие, халық не сұмдықтарды басынан кештi ғой.

	– Мiне, осы сұмдықтар ашылуға тиiстi, – деген профессор еңсесiн түзеп, – Жеке адамға табынушылықтың зардабы басталып ашылды да, аяқталмай қалды. Бiрақ бұған халық та, партия да қайта оралмай тұра алмайды. Өйткенi оралмасқа болмайтын небiр асыл қазыналарымыз, сол боқтықтың астында жатыр. Қазiргi буын болашаққа iлгерiлеу үшін, мiндеттi түрде осы асылдарын аршып алып, ары қарай адамзаттық парасатқа бет түзеуi керек. Онсыз қоғам дұрыс дами алмайды...

	Басқаның бәрiн былай қойғанда, тек қана бiр академик Вавиловтың тағдыры неге тұрады. Оның өзi жатқан сан түрлі биологиялық ғылымдардың бастауы. Бастаудың көзiн ашпай арнаны ағытуға бола ма? Әрине, мүлдем болмайтын нәрсе, ендеше сол тәрiздес көзi ашылмай жатқан бастаулар көп-ақ. Дүниенiң кiлтi бiлiмде, не бiр керемет дария-шалқар кемеңгерлер, дегендерiне жете алмай арманда кеттi.

	– Жақсы айтып отырсыз Нұр аға, – деген Айбар сәл кiдiрiп. – Сiз көп жағдайларға куә болдыңыз, мiне солар хатқа түсті ме? Жазған күнделiктерiңiз бар ма?

	Елең ете қалған профессор Азин:

	– Бар, ондай нәрселер көп. Менің бiр өзiмнiң жазған жазбаларымның өзi, бiрнеше томдар болады. Кешегi Iлиястың, Сәкеннiң, Бейiмбеттiң бастарына түскен нақақты айтпағанның өзiнде, көктемгi шалғындай қаулап өсiп келе жатқан, не бiр талантты мемлекет қайраткерлерiнiң өмiрлерiн қайда тығып қоймақпыз. Осылардың барлығы да ашылуға да жазылуға да тиiстi. Олар уақытын күтiп жатқан мәселелер, – деп бiр қойды.

	Әңгiменiң желiсiмен елiткен Айбар да:

	– Жеке осы мәселелер ғана ма? Халықтың өткен-кеткен тарихына да тереңдейтiн мезгiл жеттi емес пе? – дедi.

	– Дұрыс айтып отырсың Айбаржан?! Тiптi, өте дұрыс сезiнiп отырсың, қалқам, – деп елжiрей сөзiн бастаған ғұлама-ғалым. – Айта берсе әңгіме көп қой. Бiртiндеп шегiнiс жасасақ, сонау X–XII ғасырлардағы Караханиттер заманы, сол кезде өмiр сүрген анау Жүсiп Баласағұн мен Махмұттың еңбектерi де талай зерттеудi күтiп жатыр. Онан ары сонау VI–VIII ғасырлардағы Түрiк қағанаттарының қалдырып кеткен жәдiгерлерi тасқа ойып жазған қысқаша тарихының астары, сонда айтылған армандар мен әттегенайлар ата-бабамыз ұрпағы үшін қалдырған ғой. Тiптi, біздің эрамызға дейiнгi Гундар заманы, оның көне Қытай мәдениетi мен Үндi мемлекеттерiне әсерi қаншама?! Немесе, сол Далалықтар тарихымен сабақтасып жатқан Шумерлердiң мәдениетi ше? Айта берсе арман көп. Сонау көне замандардан берi, әр халықтың ескi жазбаларында, бiрiнде Гун, екiншiсiн де Сақ, үшіншiсiнде Скиф делiнiп жүргендердiң бәрi де «көшпелi далалықтар» болатын. Осы жерлердi мекен етiп отырған қазiргi бiздер, бiр жақтан ауып келгемiз жоқ, немесе аспаннан да түсе қалмағанымыз белгiлi, тарихта әртүрлі аталып жүргенмен сол далалықтар біздің әуелгi ата-бабаларымыз екендiгi айдан анық. Мiне, болашақ ұрпақтардың алдында үлкен проблема жатыр. Осының бәрiн орын-орындарына қойып зерттеу керек. Адамзат тарихы қашанда бiр-бiрiмен байланысып қана дамыған. Сондықтан да халқымыз: «Адамның күні – адаммен» деп бекер айтпаған. Тек әзірше өзiмiз бiлетiн, Қытайдың көне жазбаларындағы деректер, тiптi iргемiзде тұрған Армениядағы жер астындағы Мазандаран кiтап қоймасы ше?

	Айбар:

	– Иә-ә, ойланатын нәрселер көп-ақ, – дедi. Сағатына қараған профессор:

	– Рақмет, жаным, бүгін бiраз уақытыңды алдым. Ғұмырымыз болса, әлi талай жолығысып тұрамыз ғой, – дедi.

	Айбар да ризашылығын бiлдiрiп:

	– Осы жұманың аяғында үйге қайтасыз, – дедi.

	– Рақмет, тiптi ертеңдер-ақ қайтып кетейiн, – деген профессор,

	– Мұнда несiне жата беремiн?! Бүгін жарақатымдағы жiбiмнiң қалғандарын алады. Кеше бiразын сыпырып тастаған, жаман емес көрiнедi. Сондықтан анау Тахир балаға, менi ертең шығарсын деп өтiнiш етемiн. Айбар келiсiмiн берiп:

	– Жарайды, аға, – деп орнынан көтерiлдi.

	Оны шығарып салуға ыңғайланған профессор:

	– Өзің демалысқа кететiн шығарсың? – дедi.

	– Жоқ, әзірше осында боламын. Алдыдағы дүйсенбiден бастап, бiраз жасайтын бiр экспериментiм бар едi, соған кiрiспекпiн...

	– Алдыңнан жарылқасын!

	– Рақмет.

	– Ертең жолыға алмай қалсақ, сау бол, iнiм?! Жаман ағаңды есiңе ала жүргейсiң...

	– Бә-ә-ле, Нұр ағау, мiндеттi түрде жолығамыз.

	– Онда әзірше, – деген профессор Айбардың қолын алып, сипалап көрдi де, – Алақандарың қандай жұмсақ едi. Адамның денесiне тигенде, соншама мол мейiрiм дарытады екен. Жолың болсын.

	Олар осылайша ұзақ әңгімелесiп тарасқан едi. Айбар кабинетiне келгеннен кейiн де көпке дейiн естiген әңгімелерiнiң әсерiнен шыға алмай ұзақ отырды. Өзінің жүргiзiп жүретiн күнделiк дәптерiне, көптеген ойларды қаз-қалпында жазып түсiре бастады. Ара-арасына өз пiкiрлерiн де қыстырып қойып жатыр. Жалпы ол жан-жақты мәлiметтермен таныс болып жүруге қатты көңіл бөлетiн. Сондықтан болар, жаңағы үлкен ғалымның айтқандары, оған онша ауыр тиген жоқ. Ол деректермен өзi де, бұрыннан хабардар болатын. Ол орнынан тұрып Тахирдi iздеп тауып алды да, профессорды ертең үйiне шығаратынын айтты. Оны Тахир де бiрден құптайтындығын бiлдiрдi.





Үшiншi бөлiм




	Жить – это бороться,

	бороться – это жить.

	П. Бомарше





ТОЛАССЫЗ ТАРТЫС




	I

	Қоңыр күз. Бұл шақта Алатау баурайы ғажайып бiр мамыражай күйге ауысады. Көкпеңбек болып мөлдiреген аспан да сабасына түскендей жайдары мiнезге ауысқан күн де, бар мейiрiмiн төге, жанға жайлы шуағымен жан бiткендi жадырата түскен. Табиғаттың осынау таң-тамаша қалыбы, абыр-сабыр қимылмен гулеп жататын қала iшiне әсерiн тигiзбей қоймайтын. Мұны алматылықтар өте жақсы бiледi.

	Айбардың тәжірибесiн жалғастыру үшін экспериментке шыққанына да, екi-үш жұмадай болып қалды. Ол ертеден дайындап жүретiн қолындағы, Қаратеңiз бойына алған жолдамасын да өткiзiп, қалада осы күзде экспериментiн бiтiрудi өзiне мақсат етiп қойған едi. Сондықтан да ол еш кiдiрместен бұл шаруасына қауырт кiрiсiп кеткен болатын. Бiрақ қаншалықты құлшынып бастағаныменен, жалтыр мұздың үстiне тап болған түйедей тайғанақтап, жүргiзiп жатқан бiрде-бiр тәжірибесi оңға баспай қойды. Оның операция жасаған үш бiрдей иттерi қатарынан өлiп қалды. Бұл Айбардың күтпеген тiптi ойына да келмеген қырсық едi. Айтарға болмаса осынау сәтсiздiк, оның жан дүниесiнiң де айран-асырын шығарғандай едi. Тiптi ол алғашқы күндерi не iстеп, не қоярын бiлмей, ес-ақылынан айырылып та қалғандай болып жүрдi. Оған бейне мұздай сiресе қатып қалған миы, ойланайын десе ырқына көнбейтiн сияқты. Сең соққан балықтай болды да қалды.

	Ол соңғы күндерi, өлген иттерiнiң iшкi органдарындағы өзгерiстердi, қайыра анализ жасап толғанған сайын, ерекшелене берген бiр жағдайды анық аңғарғандай. Өлген иттердiң көкбауырының iсiне қанталаған қалыптары бiр-бiрiне өте ұқсас едi. Айбар қолына түскен осынау ой ұшығын iндете отырып, тәжірибенiң сәтсiздiктерiн наркоз аппаратынан көрдi. Бiрақ олай дейiн десе, өткенде тәжірибеге осы аппаратты пайдаланғаны белгiлi. Қалай болғанда да қырсықтың тетiгi, наркоз аппаратыменен астасып жатқанына ол ақырғы күндерi әбден сенгендей едi.

	Кешеден берi институтта iстейтiн бiрнеше инженердi ертiп келiп, аппаратты тас-талқан етiп бұздырған Айбар, түгiнде қалдырмай қайыра тексерiп жатыр. Аппараттың барлық тетiктерi ешқандай өзгерiссiз дұрыс сияқты. Оларды қайыра майлап орындарына қойды. Бүгін түстен кейiн ғана, оттегi мен азоттың мөлшерiн туралап өткiзiп тұратын електен ақау тапты. Електiң екi-үш жерiнде әжептәуiр көлемде тесiктер бар екен. Бiрақ үзiлген сымдары таттанып ескiрiп те үлгерген екен.

	Олар иттердiң өлiмi, «тосқауылсыз көп мөлшерде өткен газбен уланған» деп қорытындылады да, електi жаңартып басқасын салып бердi. Әрине бұл, көңілге көп күдiктер ұялатпай қойған жоқ. Бiрақ тура айтып, бiреуден көрерлiктей фактi де жоқ. Сондықтан әркiмнiң iш пiкiрлерi iшiнде қалды.



	II

	Бұрынғы тәжірибе лабораториясының операция бөлмесi. Кең бөлменiң ең жарықтау тұсы болып табылатын, үлкен терезенiң алдында операция столы мен наркоз аппараты тұр. Ақ дәкемен жабылған қозғалмалы шағын столға құрал-жабдықтарын әзiрлеп, осы қазiр жасалынбақ экспериментке дайындалып, жаны қалмай зыр жүгiрiп Балқия жүр. Ол кешегi елек жайында айтылған алуан-алуан жорамалдарды естiгеннен берi, өзiн-өзi қаншалықты сабырлы ұстайын десе де, iштей мазаланып күйіне беретiн сияқты. Бiрақ ештеме де аңғартқысы келмейдi. Әдеттегiдей ашық-жарқын сөйлеп, барлық шаруаларды тыңдыра жайғастырып лыпып қимылдайды. Операция столының үстінде наркозбен терең ұйқыға кеткен, төрт аяғын кере шалғалата байланған ит қыбырсыз жатыр. Үстi ақ дәкемен жабылған. Балқия бiр өзi қана ыңылдап ән айтып жүр. Бiрақ көңіл-күйі әлде неге алабұртқандай;



	Дариғай, дүниеге неге келдiм,

	Қарманып қараңғыда, соңына ердiм.

	Сене алмай, сенiсерге-дос таба алмай,

	Өмiр-фәни екенiн ендi бiлдiм...



	А - а - а - а - ау, Арманым едi – асылым,

	Өрненi ойлап жасыдым.

	...............................................

	...............................................



	Асыға қимылдап жүрген қолындағы, шағын көлемдi шыны сауыты ұшып түсті де, цементпенен жып-жылмақай етiп сылап тастаған еденде шашырай сынып быт-шыты шығады. Қалт тұра қалған Балқияның дауысы бәсеңдей түсіп.

	– И-и-иә?!..

	– Әрненi ойлап жасыдым, – деп, күбiрлей бұрылып. Тап осы сәтте терең тыныстай қыңсылаған иттiң жанына жақындады.

	Ол ұмсына түсіп столда байлаулы жатқан иттi байқады да:

	– Мiнеки, ендiгi менің арманым, – дедi де үңiлiп терең ұйқыда жатқан иттi көрiп: – О-о, сорлы-ай, ұйқысырап жатыр екен ғой.

	Дереу жаңағы сынып қалған шөлмектi ауыстыруға кiрiстi. Осы кезде жан-жағына жалтақтай қарап, есiктен баспалай сығалаған Қарабек, жалғыз жүрген Балқияны көре салып, кiдiрместен жанына жетiп келдi. Қарабектiң жүрiсiңде бiртүрлi көңілдiлiк бар. Ол жылмың қаққан ойнағы үнмен:

	– Балым, балқурайым менің, – дедi.

	Дауыс шыққан жаққа, ендi ғана жалт қараған Балқия:

	– Ә-ә, сен екенсiң ғой, – деп берген сәлемдi алып, таңырқаған пiшiн танытты.

	– Мұнда неғып жүрсiң?

	– Өзiне, – деп қутың қаққан Қарабек:

	– Ие, менмiн, танымай қалдың ба? Өзіңдi көрмесем тұра алмайтын болып барамын, – деп жақындай түсіп:

	– Асау жүрек қайда апарып соғарын...

	– Па-а.., па-а, – деген Балқия да оның дауыс ырғағына салып, – Шiркiн-ай десеңшi?!..

	Қарабек те ақ сөзiне қара күйе жағылғандай сезiнiп:

	– Мiне-мiне, ағыңнан жарылсаңда бұлар сөйтедi, – деп бұртиғандай сыңай танытты.

	Балқия жылы шырай берген болып:

	– Е-е, айтсаңшы?! Мұнда неғып жүрсiң? – деп сыңғырлай күлiп оның жүзiне зерделей қарады.

	Қарабек алақанымен оның бiлегiнен сипап:

	– Сағынып келдiм деп тұрса, не соншама сыңар езулей қалдың? – деп қабағын шытынды.

	Балқия да наздана сөйлеп:

	– Өзің емес пе, әзiлдеспек түгіл институтта сөйлеспейiк те дейтiн.

	Бүгін мүлдем басқаша бола қалыпсың ғой, – дедi.

	– Жә, жә, жә, болды, – деген Қарабек жан-жағына жалтақтай қарап тұрды да, лып еткiзiп Балқияның бетiнен сүйiп алды.

	– Үй-й, сығыр-ай, мынауың қайтедi ей, – сықылықтай күлiп алған Балқия, – өнерiң үдеп барады ғой, тоқта-тоқта, қой тек ары, бiреу-мiреу көрiп қалады.

	– Ақырын-ақырын, – деп сыбырлай сөйлеген Қарабек те, – Қойдым-қойдым?! Қатарыңнан қан құстырғаныңды бiлемiн. Тапсырылған жайлардың бұрынғыдан да үдей түскенi керек.

	Тiксiне қалған Балқия:

	– Тапсырылған ба? – деп созбақтата қайыра сұрады.

	– Ие-ие, тапсырылған жайларды айтамын, – деген Қарабек те ытырына қалып, – қалай, үдетуге жағдай таба аласың ба?

	Балқия iштей қатты толғанысқа түсіп:

	– Болып жатқан жағдайларды өзің бiлесiң?! Ал, сенiң соңғы жолғы айтқандарыңды, сiрә орындай алмайтын сияқтымын. Өйткенi Айбар соңғы күндерi тым қатты ширығып жүр. Кеше аппаратты тексертiп, тозған детальдарын түгелдей жаңарттырды. Оның үстiне маған күдiктене қарайтын да сияқты, – деп мұнан ары қинамауын өтiнетiндей сыңай танытты. Манағыдай емес оған түйiле қараған Қарабек:

	– Iм, iм... түсініктi-түсiнiктi, – деп ыңылдай сөйлеп, – Айбарға жаның ашитын сияқты ғой, – деп бiр қойды.

	Оған жалт қараған Балқия ашу шақыра:

	– Қарабек, сен не деп тұрсың? Мен саған имандай шынымды айтып тұрсам... онсыз да менің байқатпай iстеп, бүлдiргендерiм аз емес. Жетедi ендi.., – деп бұрыла бердi.

	Қарабек те құбылып:

	– Балым, Балым... ту-у-у, сен осы неге тез өкпелей қаласың? Осының бәрi өзің үшін емес пе? – деп жан-жағына жалтақтай қарап асыға бастады.

	Басын шайқай, таңдайын қаққан Балқия:

	– Әй-й, Қарабек-ай, не дейiн саған?! – дедi де қоя салды. Жүре сөйлеген Қарабек:

	– Жақсы, жақсы, ұзақ тұруға уақыт жоқ. Бүгін жұмыстан кейiн кездесейiк, – дедi.

	Оны өзгеше түсiнiп, басқаша ұққан Балқия:

	– Жо-жоқ! Бүгін кеште қолым бос емес, – деп ыңғай бермеуге тырысты. Анадайдан жымия күлген Қарабек:

	– Балым, Балым-ка... Балқурайым, менің?! Бүгін бiздер қалайда кездесуiмiз керек, – деп нығыздай түсті.

	– Соншама күйіп бара жатқан, ол не?

	– Ештеме де?! Тек жағымсыз жайдың бәрiнде түгендей кел...

	– Иә-ә, сонан кейiн... Қарабек ойнақы әзiлмен:

	– Сонан кейiндi, сонда көресiң?! Қағазға түсiруiмiз керек, – дедi. Балқия естiгенiне қатты ширығып:

	– Ендi менің қағазға түсiруiм қана жетпей тұр екен қой, – дедi.

	– Ту-у, Балқия-ай?! – деген Қарабек; – Сен неден шошып тұрсың?

	Саған түсер олжадан басқа, салмақ жоқ. Ал, мен кеттiм...

	Ол алды-артына қарамай асыға басып шыға жөнелдi. Балқия мынау естiгендерiне алабұртқан күйі, астаң-кестең болып ой үстінде тұрып қалды.

	«...Қой, бүйткен тiршiлiктi ит жесiн?! Тiрi адамша жер басып жүргенiм де құрысын! Бүгін мен өзiмнiң қаншалықты адасып жүргенiмдi, ендi ғана ұғынғандаймын ба, қалай? Тәңiрiм-ау, соншалықты не зорлық туды, мына менің басыма?! Құрысын, барлығы да құрысын! Адалдықтан басқа жазығы жоқ жанға, қайтiп қана жамандық жасауға болады? Жо-жоқ! Мұны мен тап осы қазiр ағымнан жарыла айтып беруiм керек. Айбардың бұл күйімдi түсiнуге парасаты жетедi. Жалғызiлiк жайымды ойлап, «жарайды» дей салғаным, қандай ағаттық болған. Тап осы бүгінгі түйсiк бұрын неге келмедi екен. Қандай өкiнiшi мол ағаттықтар... Үй-й, бәсе-бәсе... Айбарды мынау соққан айналдырып жүр екен қой. Қарабектiң батыл-батыл асықпай сөйлеуiнiң себебiнiң төркiнi қайда жатыр...»



	III

	Сырттан қызу сөйлесiп лабораторияға ендi ғана кiрген Бектұр мен Айбар, әлi де аяқталып үлгiрмеген әңгімелерiн жалғастыра бердi. Екеуi де кiре Балқиямен бас изесiп амандасты да, өзара пiкiр алысуларын iрiккен жоқ. Бектұр орта бойлыдан сәл сұңғақтау денесiн, үнемi сыптықтай етiп сымбатты ұстайтын, жiгiт ағасының жасына жетiп қалған адам. Оның бурыл тарта бастаған бұйра шашы да, екi шекесi торсықтай маңдайынан тiк көтерiлiп, өңi алуан, сан түрлі мимикаға ауысып тұратын. Оның сөз сөйлеу мәнерi де орнықты, айтқандарының бәрiне сене бергiң келедi. Өзінің табиғатына сiңiстi азды-көптi көпшiк қоя сөйлейтiн әдетiмен:

	– Айбар, бауырым, сәл сабыр етшi. Менi бiр минутқа тыңдашы? – деп сәл кiдiрдi де, – Шынымды айтсам, сенiң көтерiп отырған мәселең – гениально, тiптi супергениально! Жасыратын несi бар, досың қызығып, дұшпаның күйінетiндей-ақ iс. Мен өзіңнiң дос-жар адамың болғандықтан, шын жүрегiммен қызығамын. Бiрақ ежелден белгiлi бiр жай бар, ол аса құнды әрбір жаңалықтың, жақтаушыларынан гөрi даттаушылары көп болады. Сенiң ашына сөйлеп, «... қиналып жүрмiн, әдейi жасалынған қақтығыстар мен қаңқу сөздерден шаршадым» дегенiңе де сенемiн. Оны бiздер де көрмей-бiлмей жүргенiмiз жоқ. Бiрақ... бiрақ... бiрақ... Байқамасаң жылымдай жұтып әкететiн заманның түрi мынау, ештеменi де ашық айтуға болмайды. Жатқан бiр тамыр-таныс, шым-шытырық сыбайластық?! Қолдан келер дәрмен жоқ. Күштiнiң арты – диiрмен тартса да өз еркi! Сондықтан iш қазандай қайнайды да, өзiнен-өзi суынып қоя салады. Кейде тiптi сенi ашықтан-ашық қудалауға да салғылары бар...

	Айбар күрсiнiп:

	– Рас айтасыз, Бек аға?! – дедi. Бектұр тiптi түсiн бұзып:

	– Әрине, «...өнертапқыштар комитетiне өз атынан қана толтырып жiбердi» деп ала көз болуға қандай қақылары бар? – деп кiжiнгендей сыңай бiлдiрдi.

	– Бәрiнен де соны айтсаңызшы?

	– Әсіресе, анау кешегi өзің ара түсіп алып қалған Марданның осыншама екiленуiн, тiптi де ұға алмай қойдым, – деген Бектұр сыбырлай сөйлеп. – Тек өзіңе қана айтып ескертерiм, менiмше, негiзгi қозғаушы күштiң өзi жасырын отыр. Өрттiң бақытын түзеп, үрлеп қана қояды.

	Айбар да:

	– Ол белгiлi ғой, – дедi.

	– Бiрақ сенiң бұл сияқты қоқан-лоқыдан жасқануға да, тiптi қорқуға да ешқандай қақың жоқ, – деп желпiне сөйлеген Бектұр. – Шын ғалым жiгерлi болуға тиiстi. Әсіресе, осыншама көтерiп отырған кординальдық проблемамен, қайда барсаң да бетiң ашық...

	– Солайы... солай ғой, бiрақ, – дей берген Айбардың сөзiн бөлiп жiберген Бектұр:

	– Менің өзіңе деген қамқорлығым мен тiлектестiгiмдi жақсы бiлесiң.

	Бұдан былай да әркез қол ұшын беруге дайынбыз.

	Айбар ағынан жарыла:

	– Рақмет, Бек аға! Мен бiлмейдi, түсiнбейдi, сезбейдi дейсiз бе? Тiптi өзгенi былай қойғанда, бермеген ұлықсаттарына қарамастан, тәжірибемдi жүргiзуге мүмкіндiк жасадыңыз. Мұнан артық қамқорлық болушы ма едi?! Егер бiр-екi минут уақытыңыз болса, тәжірибеден кейiнгi иттерiмдi көрiп шығарсыз? – деп ақ-адал көңілiн бiлдiрдi.

	– Кейiн, кейiн, – деген Бектұр жүре сөйлеп, – Әйтеуiр, барлығы да тiрi болса болғаны ғой.

	– Жоқ, Бек аға, – деген Айбар кiбiртiктей сөйлеп, – Осы соңғы жасалынған иттерiм өлiп қалды.

	Бектұр жұлып алғандай:

	– Қойшы?! Не деп тұрсың... рас па? – деп қалт тұра қалды.

	– Рас! – деген Айбар оның жүзiне тура қарап. – Бiрақ оған тек қана өзiм кiнәлiмiн. Тексерiлiп жатқан әдістің бұған ешқандай да қатысы жоқ. Өзіңiз жақсы бiлесiз, эксперимент дайындықсыз бiрден басталды...

	– Ие-е, оған жағдай болды ма? – деген Бектұр манағыдай емес сызданыңқырап, – Сонымен, иттерiң неден өлдi?

	Барынша түсiндiрiп айтпақшы болған Айбар:

	– Бұл менің итке асығыс жасаған тәжірибем ғой. Оның iш қуыстарының өзгешiлiктерiн әуелі тексерiп алмай, бiрден операцияға кiрiсiп кеткен «өзiм бiлемдiлiгiмнiң де» зардабы жоқ емес. Сондықтан еркiн ажырата алмай, қантамырына балап, өт жолдарын қиып тастап екi итiмдi өз қолыммен өлтiрдiм. Қалғандарына наркозды дұрыс бере алмағандығымыз себеп болды. Еш қайсысына да операциялық әдістің әсерi жоқ , – деп көпе-көрнеу өзінің ағаттықынан болғанын айтты.

	Бектұр әжептәуiр ренжiңкiреген сыңай танытып:

	– Бұл айтып тұрғандарың, шынында да сәл ыңғайсыздау болған екен. Онсыз да тәуекелге басып, көз жұмбайлық жасап жүргенде... мейiлiнше сақ болу керек емес пе? Iш құрылыстарын қарап алуға... жедел тәжірибеден кейiнгi бәрiбiр өлтiрiлетiн иттердi түгел пайдалануыңа болар едi ғой. Сiрә, есiңе келмеген ғой? – дедi.

	– Шынында да, ғафу етiңiз, – деген Айбар, мынау оп-оңай олжаны ескермегенiне абыржып; – Бұл тағы да менің қателiгiм?! Әйтседағы осы, бiздердiң iстеп жатқандарымыз, келешекке барлық жағдайларын ескере отырып, жан-жақты жасалынатын тәжірибенiң алдындағы сынағы тәрізді нәрсе емес пе? Жасырына жүрiп, жалбарына iстеген нәрседе, не береке болушы едi. Болмаса мұндай күрделі тәжірибелер үшін, өзіңiз жақсы бiлесiз тек сынау мен жаттығудың өзiне ғана ондаған, тiптi жүздеген иттер құрбан болатыны қайда? – деп әңгіменiң негiзiн аша батырыңқырап айтты.

	Қайыра мейiрiмдi қалпына ауыса қалған Бектұр да:

	– И-и-и-ии, Айбар-ай, өзің әлi бала екенсiң ғой. Айтып тұрғандарыңды мен терiс деймiн бе? Тiптi тек сынақ үшін қана жүздеп емес, одан да көп құрбандықтар болатынын жақсы бiлемiз. Мәселе мұнда сенiң жағдайыңда болып тұрған жоқ па? Соңына түсіп алған қызыл көздерiң анау, – деп Айбардың осал жағын тағы да нығыздай түсті.

	Айбар мұңая тiл қатып:

	– Кешiрiңiз, Бек аға! Осы жасап келгендерiңiзге де қарыздармын. Мен үшін жаман атты болып қалмаңыз? Тiптi дереу тәжірибелердi де қоя тұрғанымыз жөн болар, – деп шынайы өзінің ойын айтты.

	Бектұр күлiп, оның арқасынан қаға:

	– Жо-ға, тәйiрi, сен өзің баламысың?! Шешiнген судан тайынбас болар. Менiкi жай сақтық қой. Тәжірибеңдi жалғастыра бер, – деп сағатына қарады да, тез қоштасып асыға басып кете барды...



	IV

	– Айеке-ау, – деп жақындай түскен Балқия, – Иттiң столда жатқанына бiрсыпыра уақыт болды. Әлде, ұмытып кеттiңiз бе?

	– Неге ұмытайын, – деген Айбар жүгiрiп келiп наркоз аппаратын көрдi де, – Е, бәсе, оттегiне ауыстырып қойғаның жөн болған...

	– Әрине, әйтпесе болмайды ғой.

	– Менің көмекшiлерiм деген керемет қой. Олар тұрғанда мен неден сасамын, – деген Айбар жiтi қимылмен жуынуға кiрiсiп, әне-мiне дегенше киiнiп те үлгiрдi. Екеулей келiп ақ дәкемен иттiң үстiн жауып, бiрден үндесе қимылдап операцияға кiрiсiп те кеттi.

	Балқия қайта-қайта жапақтай қарап алып, Айбарды сөзге тартып:

	– Докторлығы бекiп пе екен? – дедi.

	Әуелі Айбар ойда жоқта қойылғандықтан ба, бiрден сұраққа түсiнiң-кiремей қалып:

	– Кiмнiң? – деп қайыра сұрады.

	– Жаңағы Бектұрды айтамын.

	Айбар операция кезеңiнiң бiр жауапты сәтiн, асықпай, ұқыпты түрде ыңғайлап алды да:

	– Ә-ә, Бектұрды айтасың ба?! Бiлмеймiн, сiрә келе қоймаған болу керек. Болмағанда Бекең жаңа мiндеттi түрде «сүйiншi» сұраған болар едi, – деп жауабын бiраз кiдiртiп бердi.

	Iле әңгіменi қайтадан жалғастырған Балқия:

	– Екi жылдан асып бара жатқан жоқ па? – деп тым созылып кеткенiн аңғартты.

	Ерекше жауапкершiлiкпен берiле қимылдаған Айбар, операцияның бiр күрделі кезеңiн сәттi жасап болды да:

	– Балқия-жан-ау, өзгенi қайтемiз?! Өзiмiздiң де күйімiз жетiсiп тұрған жоқ. Бiрақ бар сенерiмiз, сол бiр ғана еңбек, – деп жанарымен сипай қарады.

	Манағы iштей күйзелiстерi қайыра зердесiне оралған Балқия:

	– Қойыңызшы, тiптi қайдағыны айтпай, – деп күлген болды.

	Iс-әрекеттерiн бiр сәтке кiдiртпей, нақ па нақ қимылдап жатқан Айбар:

	– Оқасы жоқ! Сәл-пәл кешiгiңкiреп бастадық. Наркоз қалай екен? – деп өзiн алаңдатып тұрған iшкi ойын сездiрдi.

	Iле жауап берген Балқия:

	– Жаман емес сияқты, – дедi.

	Ең жауапты дейтiн кезеңдерiн ыңғайлап болған Айбар басын көтерiп:

	– Менің бiр нәрсеге таңым бар. Балқия, сен мынаны айтшы? Өзіңнен көптен берi сұрайын деп жүр едiм. Ендi ғана есiме түсіп тұр, – деп аз кiдiрiс жасады.

	Сезiктене қалған Балқия:

	– Жайша ма, ол не? Сұраңыз, – дедi.

	– Өзіңе менің құрметiмнiң мол екенiн жақсы бiлесiң, – деген Айбар, тағы да сәл пауза жасап, – әрине, мәселе онда емес! Бiрақ, неден екенiн түсiнбеймiн, бiздердiң тәжірибе үстіндегi азды-көптi кемшiлiктерiмiз, тым үлкейе қомақталып әлдекiмдердiң аузында жүредi. Мүмкін, болмағанды болды деу, қайбiреулерге қажет те шығар?! Бiрақ осыны олар, кiмнен естидi? Шынымды айтсам, осынау ыңғайсыз жайлар менi қатты күйіндiредi...

	Қызара бөртiп, қипақтап қалған Балқия, сәл үнсiздiктен соң:

	– Айбар Ахметович, сiз менi кешiрiңiз?! Егерде басқа ешкiмге де айтпауға уәде етсеңiз, мен өзiм бiлетiн барлық шындықты да, барлық әңгіменi де еш қоспасыз, өзіңiзге айтып берер едiм, – деп алабұртқан күйі сөзiн бiтiрдi.

	Тап мұндай жауапты күтпеген Айбар, оның жүзiне таңырқай қарап:

	– Мен саған сенемiн, Балқия. Тiптi сенiң адал екенiңе еш күмәнiм де жоқ. Егер мiндеттi түрде уәде қажет десең... болсын! – деп Балқияны тыныштандыруға тырысты.

	– Тек, осы арада қалады ғой?

	– Мiндеттi түрде! – деген Айбар, оның осыншама жауапкершiлiкке толы жүзiнен көз алмай. – Өз басым, атыңа кiр келтiрмеуiм қақ...

	Өзiнен-өзi көңілi босап, көзiне жас алған Балқия:

	– Дүние, дүние деп, бұл тiршiлiктiң түбiне жететiндей... дүрлiге жүрiп, қанағаты жоқ құлқынның құлымыз ғой. Әйтпесе, пенде болар ма едiк? Әсіресе, соның iшiнде жесiр қалған әйелдiң күні құрысын! – деп бұрыла еңкейiп иығына жанарын сүрттi.

	Қатты абыржып тұрған Айбар:

	– Балқия... Балқия?! Мен өзiңдi ренжiтейiн демеген едiм, – деп ыңғайсызданып қалды.

	– Жо-жоқ. Айеке өтiнемiн, сөзiмдi бөлмей тыңдаңызшы? – деген Балқия жалбарынғандай жанармен, – өзiме-өзiм ренiштiмiн! Осы заманда аштан өлiп, көштен қалатындай... әркiмнiң алдауына түскенiме өкiнемiн. Осы қателiгiмдi, тап осы бүгін ғана түсiнгендеймiн. Тура бетiңiзге айтсам, сiз өте аңқаусыз! Жылы сөйлеген жанға, баладай сене бересiз. Тiптi өзіңiздi кейде аяймын да...

	– Апырай, ә-ә...

	– Жо-жоқ! Сәл сабыр етiп, үндемей ғана менi тыңдаңызшы?! Менiмше сiз тiптi мынаны да бiлмейсiз ғой деймiн...

	– Ненi?

	– Осы жүрiп жатқан тәжірибелерге, Бектұр өз атынан ұлықсат бергенсiп, олардың бар армандары жасалған эксперименттердi, қалайда жамандыққа ұшырату. Мынау қасыңызда тұрған мен де, осы арамдықтың құрбанымын?! Сол үшін менi арнайы тапсырмамен, өзіңiзге көмектесуге жұмсап отыр. Әйтседе, менің жайымды, Бектұр бiлмеуi де мүмкін. Ол жағын анық айта алмаймын. Бiрақ, Бектұрдың өзiне де сене қоюы өте қиын. Оның жел қай жақтан соқса, солай қарай жантая кететiн мiнезiн, өзіңiзде жақсы бiлуге тиiстiсiз ғой. Ал, Қарабектiң қолында ұстаған қара көсеуi бар. Бүкіл ойы өзіңiздi – күйелеу?! Еркiне жiберсе ол, тiптi от көсеуге де әзiр...

	– Апырай, ә-ә...

	– Сiзге жасаған менің де қиянатым аз емес. Осы тәжірибеден кейiн өлiп қалған иттердiң қай-қайсысына да ықпалым болмай қойған жоқ. Анадағы өлген екi ит жайлы есiңiзде ме? Сiздiң өт жолы шығар дегенiңiзге болмай, «қантамыры» деп әзеурей түсіп қидырған мен ғой. Оны сiз артынан сездiңiз де, бiрақ «ләм» деп үндеген жоқсыз?! Мен сонда өт жолы екенiн бiлiп тұрғамын. Қиянат жасадым, ақ адамға аяусыз арамдық жасадым, – деп еңiрей түсіп қылқына үнiн тыйған Балқия, бiрсыпыра уақыттан кейiн өзiне-өзi келiп, – кешiрiңiз, кешiре алсаңыз кешiре көрiңiз?..

	Бөлме iшiн тына қалған тыныштық билеген. Екеуiнде де үн жоқ. Қатты толқынысқа түскен Балқия, бар күш-жiгерiн жинап өзiн-өзi сабасына түсiрiп, суынуға тырысатын тәрізді. Айбар мынау жаңа ғана естiгендерiне сенерiн де, сенбесiн де түсiне алмай тұр. Бұрын тiптi оның, үш ұйықтаса ойына да келмеген нәрселер едi. Құрттай құжынаған сан-сапалақ ойлар басын керiп бара жатқандай. Осынау үнсiздiк бiрсыпыра уақыт созылып кетсе керек. Балқия қайта-қайта оған жапақ-жапақ ете қарап қояды. Айналасын түгел ұмытқандай, Айбар үн-түнсiз қимылмен операциясын жалғастыра түсуде...

	Терең күрсiнiп үнсiздiктi бұзған Балқия:

	– Мейлi?! Менi «адам емес» деп тұрған боларсыз? Бiрақ өзiм жеңiлденiп қалдым. Үстiмнен басқан зiл қара тасты аударып тастағандай сезiнiп тұрмын, – дедi.

	– Жо-жоқ, Балқия, о не дегенiңiз? – деп басын көтерiп, жалт қараған Айбар, барынша жылы сөйлеп, – Қайта мен мынау мiнезiңiзге тәнтi болып, қайран қалудамын. Бұл – ерлiк! Өзіңдi-өзiң меңгерiп, қастандық жасамақ болған адамыңа жаңағының бәрiн айтып беру, кiм көрiнгеннiң қолынан келмесе керек. Бұл нағыз адамдықтың сипаты?! «Адасқанның айыбы жоқ. Қайта айналып адалдығын тапса» деген сөз осындайдан қалған болар. Сенiң мынау қылығыңды, өмiр бойы ұмыта алмаспын...

	Тағыда көңілi босап кеткен Балқия көзiне жас алып:

	– Сiз қандай жансыз? Түсiнбеймiн?! Тегi бiз сияқты тоғышарларға, мұндайды түсiну қиын да шығар, – деп алма-кезек бұрыла еңкейiп иықтарына жанарын сүрттi.

	– Қой, Балқия?! Бұлай деуге қақың жоқ.

	– Айбар Ахметович, сiзден бiр нәрсе сұрауға бола ма? – дедi.

	– Әрине, неге болмасын...

	– Осы жасап жүрген шаруаңыздың алдына, директордың атын қоя салмайсыз ба? Бар пәленiң басы осында жатыр ғой.

	Айбар оның жүзiне тiктей қарап:

	– Олай етуге қақым жоқ, – деп қысқа қайырды.

	– Басыңызға төнiп келе жатқан қатердi де байқамайсыз ба?

	– Ол қандай қатер? – деген Айбар; – ең жаманы институттан кетуге мәжбүр етер, бiрақ оны да уақытында көре жатамыз. Мұндай Сүлiк тектес жандардың, өмiрге бергендерiнен де қай-қашан алатындары көп. Бұлар соған әбден қадеттенiп те алған! Осы әдіс тiптi жарық көрмей кетсе де, сен айтып тұрған жолға бара алмаймын. Ендi түсініктi ме.

	Бiрден жауап қатқан Балқия да:

	– Кешiрiңiз?! Түсініктi, түсініктi, – деп әңгімесiн онан ары созған жоқ.

	Операция да бiттi. Барлығы да дұрыс сияқты. Бүгінгі күннiң шым-шытырығы мол болғанымен, Айбар мен Балқия үшін соншама үлкен ерекшелiгiмен есте қалары сөзсiз. Көп нәрсенiң көзiн ашқандай болған Айбар, шын мәнiнде де Балқияны бұрынғысынанда бетер ерекше құрметпен жанына жағын санағандай едi. Оның бұл сезiмiн Балқия да анық аңғарып, бүгінгі күндi бақытты сәттерiне балап үйiне қайтқан болатын.



	V

	Шағын ас үйiмен бiр ғана бөлмеде тұратын Балқияның пәтерi. Бөлме iшi ұқыпты жиналған. Жалғыз басты әйелдiң өзiне лайықтап орналастырған мүлiк жиһаздары бар. Аса сүйкiмдi де көрнектi, хрустальдi шамдалдың барлық лампалары жарқырай жанып, шағын бөлменi сүттей сәулемен шомылдырып тұр. Бөлме iшi өте көңілдi. Шамдалдың тура астына қойған биiк столдың үстінде, жайылған аппақ асжаулықта екi адамға ғана ыңғайланған ыдыс-аяқтар қойылыпты. Аузы ашылған шампан мен коньяк құмыраларының қасында, әдемi вазалардың iшiнде алма мен жүзiм... қызанақтан жасалынған салат пен қиғаштай кесiлiп туралған суық еттер де көрiнедi. Төр жақта тұрған орындықтың арқасында, Қарабектiң костюмi iлулi тұр.

	Балқия әзiлдей күлiп, алдындағы алжапқышты жүре шешiп, ас үйден оралды. Қасына ере шыққан Қарабек те, өзінің ерекше көңілдi екенiн аңғартады. Олар бiраз отырып дем алуға стол басына келе жатты. Аздап iшiп алғандықтан ба, Қарабектiң жанарлары қоянға түсер қаршығадай жайнаң қағады. Оның көйлекшең қалғанда, мықындары тұтаса дөңгеленiп, қарны әжептәуiр салаң тарта өсiп кеткендiгi анық байқалады екен.

	Балқия ұстамды сөйлесе де, жылы пейiлмен:

	– Ту-у, Көке-ай, адам деген дем алып отырмаушы ма едi. Аяққа оралған жас баладай, тiптi етегiмнен ұстап қия бастырмай қойдың ғой. Жүршi ендi отыралық, – деп өз орнына отыра кеттi.

	Орындығын жақындата түскен Қарабек, оны қолтығына ала құшақтай түсіп:

	– Жақсы айттың-ау, Балым. Сенiң алдында баладай мәз болып, расында да еркелей бергiм келедi, – деп тамағынан иiскелеп бетiнен өптi.

	–?!

	– Еркелетшi Балым. Жан жылуыңмен әлдилешi, жаным, мынау зымыраған уақытқа кiм шыдамақ. Өң де тозып, өмiр де өтер... Бойыңдағы азды-көптi қуат та өшер, тiптi әдiре қалмайтын не бар мынау сұрқай тiршiлiкте рас па?

	– ?!

	Олар екеуi де ойға шомып үндемей қалыпты. Әркiм бiр сәтке өз тiршiлiктерiн көз алдарынан өткiзiп жатқандай. Қарабек әлi де жаңағы бiр көңіл-күйдiң құшағынан шыға алмай:

	– Дәл өз басымның, бұл өмiр де сүйiне қызықтап сүйсiнерi шамалы. Анда-санда оттай ыстық сезiм құшқым келсе, бар сенерiм өзің де бiрде көл, бiрде шөл болып сан құбыласың, – деп назын айтты.

	Балқияның жүзi алқызылдана нұрланып:

	– Өзің тiптi өмiрден түңiлiп келiп отырғаннан саумысың?! Соншама не болып қалды? Әйтеуiр, тыныштық па? – деп күлiмсiрей сүзiле қарады.

	Қарабек шынайы жүдеген сыңаймен:

	– Балым, шынымен де өзіңдi түсiне алмай отырмын. Қанша байқатқың келмесе де, үнiңнен салқындық сезiнемiн, – дедi.

	Бiртүрлi ыңғайсызданып қалған Балқия:

	– Қойшы әрi, не деп отыр, өзi?! Өз көңілiңнiң күдiгi мен салқынын маған жаппа? – деп сөзiн қалжыңға бұрды.

	Қарабек те:

	– Қойдым, қойдым, бәтреке?! – деп қарқылдай күлiп, мойнындағы галстүгiн шеше орындықта iлулi тұрған костюмiн апарып төсектiң үстiне қойып жатты.

	Өз ойына берiле түскен Балқия:

	«...Қой тәйiрi, байқамасам болмас?! Мана күндiзгiден қалған көңілдiң күйі, әлi тарқай қоймаған ба, қалай? Мұным жарамас?! Iш пiкiрiмдi iшiме қымтай ұстайын. Айбарға ара түсер құдiрет мен емес шығармын. Қолымнан келгендi iстедiм, ағымнан жарыла өз бiлетiнiмдi айттым. Осы жетер. Мұнымның өзiн бұлар егер сезiп қалса, iшiмнен iрей бiрақ лақтырарында сөз жоқ...»

	Орнына қайтып оралған Қарабек, өз ойымен отырған жас келiншекке сүйсiне қарап:

	– Ба-лым, ау, Балым?! Сен ненi ойлап отырсың? Әлде маған ренжiп қалдың ба? – деп оны құшағына қысып, жұпар иiстi қолаң шашына бетiн басты.

	Балқия сәл босасысымен, оның жүзiне күлiмсiрей қарап:

	– Жаңағы өзің айтқан пәлсапаларың ойымнан шықпай отыр. «Барлығы да өтер, барлығы да тозар» дегенiңнен ащы болса да шындықты сезiнсем, «бiрде көл... бiрде шөлсiң» деп орынсыз жазғырғаныңа ренжитiн де сияқтымын. Сенен оны несiне жасырайын, – деп жанарларын тайдыра бере көңілсiзденген сыңай танытты.

	Қарабек оның бiлегiн алдына ала сипай:

	– Кешiр, жаным?! Егер өзіңдi қате түсiнiп, қате сезiнсем, тағы да кешiрiм өтiнемiн. Барлығы да құрысыншы?! Сiрә, бұл алдамшы өмiрдiң түбiне кiм жеткен. Келшi Балым, iшейiк те күлейiк...(екеуi де рюмкаларын қолдарына алып).

	– Ойнайық та, билейiкшi, – деп iшiп тастады. Балқия рақаттана шын күлiп:

	– Иә-ә-иә, ары қарай?! Тiптi тақпақтатып жiбердiң ғой, – деп рюмкаларды қайыра толтырып қойды.

	Қарқылдай күлiп масаттана түскен Қарабек:

	– Сезiм қысса, ақын болу қиын ба?! Әттең шiркiн, мөлдiреген сол сезiмдер қайда екен? – деп тебiрене толқып, – Иә-иә, Балым-ау, шынында да сол сезiмдер қайда екен? Аппақ таңдай пәктiгi, сол шiркiндер, бәз-баяғы қалпында қайрылмаса да, бiз сияқты сорлыға тым болмаса анда-санда елесiн неге бермейдi...

	Денесiне ток тиiп кеткендей дiр ете қалған Балқия:

	– Қойыңызшы, Қареке. Қайдағыны айтып адамның сай-сүйегiн сырқыратпай, – дедi.

	– Иә-иә, айтып-айтпай не керек, – деген Қарабек терең күрсiнiп, – Ақ сезiмнiң пәктiгiнен жұрдай боп, тарғылданған көңілдiң тiлiм-тiлiмi шығып, айғыздалып кеткенi қашан. Әттең шiркiн дүние-ай, қайрылсашы сол күндер, оралсашы пәктiк шақ...

	– Қойшы, Қареке, – деп еркелей назданған Балқия, – бүгін тiптi өзіңе-өзiң мүлдем ұқсамайтын сияқтысың...

	– Ә-ә, солай ма? – деген Қарабек дүр сiлкiне бойын жинап. – Жарайды, Балым, қойдым-қойдым! Өзің дәл түсiнiп, тура айтып отырсың. Өз ырқына көндiрiп, өз дегенiн iстетпей қоймайтын бұл тiршiлiк, сiрә ағызған бойы тасқынына тартып мойнымызды да бұрғызбас?! Құр босқа сандалған сөз кiмге керек? Әлдененi елес қуып аңсағаннан да, құйрықты қысып қойған жақсы. Қойдық. Нартәуекел! Апарар жерiне дейiн тiзгiн тартпай кеттiк.

	Олар қағыстыра, тағы да бiрдi сiлтеп тастады да:

	– Кәнеки, босқа уақыт кетiрмей манағы шаруаларымызды әңгімелей отыралық, – дедi.

	Сәл ытырына қалған Балқия:

	– Сөйтсек, сөйтейiк, – дей салды.

	Оның жай-күйін сырттай бағып, өзiнше түсiнiп отырған Қарабек, көздерiнен зiлдi ұшқын шаша сықырая қарап:

	– Кәнеки, қосымша фактi бар ма? – дедi. Өтiрiк күлген болып езу тартқан Балқия:

	– Жаным-ау, бұл не? Айттым ғой, мен бiлетiн жайдың бәрiн өзің де жақсы бiлесiң. Айбар соңғы уақыттарда сезiктене ме, қия бастырып қимылдатпайды. Лабораториядан күні-түнi өзi де шықпайды. Мұндай жағдайда мен не бiтiре алушы едiм, – деп ештеңе айта алмайтындығын анық сездiрдi.

	Қарабек те:

	– Басқа айтарым жоқ дешi? – деп төмен қарады.

	– Бар болса, аянып отыр дейсiң бе?

	Қарабек өзiн-өзi тез меңгерiп, тағы да түлкi бұлаңмен:

	– Сенемiн, Балым, сенемiн! Саған сенбегенде, кiмге сенемiн? Бiтсiншi бұл суыртпақ, бастайықшы ойынды, – деп орнынан түрегеп барып, телиевизордың қасында тұрған шағын радиоланы токқа қосты да, көңілдi бiр нәзiк музыканы ойната бастады.

	Қарабек кiлт бұрыла:

	– Келшi тотым, келшi бермен қасыма, – деп өңдете келiп: – билейiкшi ырғалып, кiрi кетсiн көңілдiң, шүпiрлеген қауашақтай бастағы, тастайықшы мұңды алып...

	Манадан берi iшкен шараптың әсерi де болар, Балқия да албыраған күйі алаулай келiп, Қарабектiң құшағына қойды да кеттi. Ұршықтай иiре жөнелген Қарабек те, әжептәуiр қызу сияқты. Олар бiрте-бiрте саябыр ырғақпен, бiр-бiрiне жабыса тербелiп үн-түнсiз ұзақ биледi. Әркiм өз қиялдарымен әуре сияқты. Қарабек те көзiн жұмып алған күйі ой үстінде жүр.

	Әлден уақытта Балқия ыстық демiмен шарпи:

	– Шыркөбелек айналдырып дөңгелетшi, ағынымен басым ұшып түссiн дағы, ұлы денем құшағында қалып қойсын мәңгiге, – деп сақылдай күлiп алды да. – Қалсын лағып, кетсiн ыршып, өзің айтқан көңілдегi мұң мен шер...

	Оны дөңгелете жөнелiп, құшырлана қысқан Қарабек:

	– Осы едi ғой, бiр өзіңнен жалбарына сұрағаным да, – бетiн Балқияның алаулап тұрған жүзiне басты. Оның қапсыра құшқан құшағы, құрсаудай қысып.., ырғала қозғалған денелер жаншыла түскендей едi. Әлден уақытта, жұлқи тартып сытыла босанған Балқия, анадайда тұрған диванға отыра кеттi де, солқылдай өксiп еңiрей жылап қоя бердi. Не iстерiн бiлмей қалшиған бойы, бөлменiң ортасында тұрып қалған Қарабек, бiраздан соң келiп оның жанына отырды. Бiрақ көпке дейiн үндеген жоқ. Бастапқыдай емес Балқия да, көз жасын сүртiп төмен қарап отыр. Барлық жағдайды iштей түсiнген Қарабек ақырын ғана:

	– Мен қайта берейiн бе? – деп күбiр ете қалды. Балқия да:

	– Ие-е, – деп басын изедi.

	Орнынан iле көтерiлiп киiнiп жатқан Қарабек:

	– Кешiмiз ғажайып болды. Көп шаршамай демiңдi ал, қайырлы түн, – дедi де жылдам басып шыға жөнелдi.

	Балқия сол орнынан қозғалмай, бiрсыпыра уақыт ой соқты болып отырып қалды. Жалғыздығының жарамсыздығына iшi күйгендей қатты өкiндi. Қолындағы барын қадiрлей алмаған сыңаржақ мiнезiнен де жиренгендей едi. Қалай да ол бүгін қызық құрмақ болған кешiнен ләззат алмай, қапалана түсіп қатты шаршағанын анық сезiнiп отыр. Орнынан сүйретiле тұрды да, есiгiн жауып келiп, лықылдай соққан шекесiн шытпен таңып алды да, төсегiн салып жатып қалды.



	VI

	Тәжiрибе ойдағыдай жүрiп, қажеттi мақсатына жеткен сайын, Айбардың көңіл-күйі көтерiңкi едi. Бүгін ол өнертапқыштар комитетiнен тағы да кезектi жауап хатын алған, төртiншi жауабы болатын. Неге екенi белгiсiз, Айбарды қайран қалдыратын бiр жағдай... олар өткен жолы қойған сұрақтарын тағы қайталапты. Ол жауапкершiлiгi үлкен деп саналатын істің өзi сиырқұймышақтанып, тiптi мазаққа айналып бара жатқандай қорланып... бiрден Женяға телефон соғып хабарласпақ болды да, сәлден кейiн сабырға келiп сабасына түскен соң, ертең көзбе-көз жұмыста жолығып сөйлесудi жөн көрдi.

	Бұл жолғы жауапты Айбар, қалайда өте жайсыз қабылдады. Келген хатты қайта-қайта оқыған сайын, жан дүниесi жалындай шарпылып мазаланумен қоса, көңілiнiң көкжиегiнен қылт-қылт етiп көрiнген ашу-ызасы да жоқ емес сияқты. Ол кеш бойы ұзақ отырып, асқазан хирургиясы жайлы көптеген монографияларды тағы да бiр сүзiп қарап шыққандай болды. Бұрынғы жiберген жауаптарын қайыра оқыды. Салыстырып байқаған сайын, осыншама жауапты істің басында отырған адамдардың төрешiлiкпен мұздай сiрескен бейтараптығы, оның бүкіл адамдық қасиетiн айғыздай түскен тәрізді. Бiрақ қолдан келер шара жоқ, тек темiрдей шыдамға берiлiп көну ғана керек...

	Ол әдеттегiсiндей жұмысына ерте келдi. Келе тәжірибеден кейiнгi иттерiнiң жағдайын көрiп, қуанышы қойнына сыймай өз-өзiмен күнбiрлей сөйлеп:

	«...Айналып кетейiн жануарларым-ай! Бастарыңды өлiмге байлап, қинап жүрген адамды... осыншама неге еркелеп қарсы аласыңдар? Мақұлықтарым-ау?! Сендердiң адамдарға деген сенiмдерiңде, сiрә шек болмаса керек. Ғасырлар бойы жан-тәндерiңмен қызмет етуден, бiрде-бiр сәт жаңылып көрген жоқсыңдар. Бүкіл медицинада ашылған жаңалық атаулының дүниеге келуiне себепкер де өздерiңсiңдер ғой. Кешiрiмi мол, адамдарға деген сенiмiнен айнымайтын, күшiктерiм-ай...»

	Ол операцияның алғашқы күндерiнде жанарлары мұңға толып, жақтырмай қарайтын иттерге жақындауға дәтi жете бермейтiн. Өйткенi олардың мөлдiрей қараған жанарларынан, өзiне тура қойылған мың түрлі сауалдарды сезiнетiндей әсер кешетiн. Өз мақсаты үшін сап-сау тiршiлiк иесiн қинап жүргенiне iштей қысылатындығын, оның жүзiнен оп-оңай аңғаруға болар едi. Кейде тiптi Айбар, олардың қасiрет шеккен жанарларына тура қарай алмай, жасқаншақтап жоламай да қоятын. Осы сәттердегi, оның жүрегiнiң түбiнде пайда болатын, әлде уайым тәрізді, әлде аяныш сияқтанатын екi ұшты сезiмдер қатты ширықтырып жиi қинайтын едi.

	Лабораторияда iстейтiн басқа қызметкерлерде келiп, өз шаруаларына кiрiсiп кеткен екен. Айбар олармен ашық-жарқын амандасып болды да, ұсақ-түйек тапсырмаларын табыстады да, өзi Женяда болатынын айтып, көшенiң қарсы бетiндегi институтқа қарай асыға кетiп бара жатты.

	Табиғатынан аса кiшiпейiл қақiлез мiнездi Женя жылы шыраймен қарсы алып:

	– Ие-е, тағы да қарсы жауап келдi ме, – деп күле сөйлеп алдындағы орындықты ұсынды.

	Орындыққа отырып жатқан Айбар да күлiмсiрей:

	– Тура айтып тұрсың. Бiрақ бұл жолы да сол өткендегi сұрақтарын қайталапты. Шынымды айтсам өте қатты көңілiм қалғандай, – дедi.

	– Ә-ә, солай ма? – деп сәл ойланып қалған Женя. – Қазiр қолыңыз бос па?

	– Босатуға болады.

	– Ендеше кеттiк. Менің бiр бiлгiр досым бар. Осы салада республикалық бөлiмшеде iстейдi. Менiмше қазiр бiзге, тек қана соның ақыл кеңестерi керек сияқты.

	– Несi бар? Ондай болса кеттiк.

	Олар жылдам жиналып шықты да, баратын жерлерi жақын болғандықтан, әңгімелесе жүрiп жаяу тартты. Женя шығарыңда телефон соғып қойған екен. Зәулiм үйдiң үшіншi қабатындағы, шағын ғана бөлмеде бұларды тосып отырған, жылы жүздi сұңғақ бойлы жiгiт:

	– Володя, – деп қарсы алып амандасқаннан кейiн өзiн таныстырды. Бiрден әңгімеге кiрiскен Володя:

	– Айбар Ахметович, сiздiң бұл еңбегiңiзбен Женя арқылы сырттай таныспын. Оның үстiне ұсынып отырған жаңалығыңыз, менің өзiмдi де қатты қызықтырады. Сондықтан сырттай тiлектестiгiм де жоқ емес, – деп мән-жайды жақсы аңғартып шықты да, соңғы келген жауапты оқығаннан кейiн ойланып қалды.

	Ендi қана сөзге араласқан Женя:

	– Тұп-тура өткендегi қарсылықтарын қайталап жазғандарына түсiне алмадым, – дедi.

	Қонақтарына алма-кезек қарап алған Володя:

	– Мұнда төтеннен келiп, жақында араласқан суық қолдың күшi бар. Менiмше ендi әрбір әрекет ақылға бағындырылуы керек. Әйтпесе болмайды! Бұл шаруаның ұзаққа созылатын түрi бар сияқты, – деген Володя сәл кiдiрдi де, – ең алғаш жiбергеннен берi қарай, қанша уақыт өттi?

	Жауап берген Айбар:

	– Он айдан асып барады, – дедi.

	– Ә-ә, онда жақсы екен, – деген Володя, – өнертапқыштар қоғамының заңы бойынша, алты айдан кейiн, автор ұсынысын мақала етiп жариялауға қақысы бар. Ендеше, қолдан келетiн болса, қай тiлде шығатындығына қарамастан, кез-келген ғылыми-көпшiлiк журналға суреттерiмен қоса жариялап жiберуiмiз керек. Материал одан басылып шыққанша, тағы да үш-төрт ай өтiп кетедi. Қазақ тiлiнде шығатын ондай журнал бар ма?

	– Бар.

	– Онда сол журналмен келiсiп, жаңалықты интервью формасында жариялап жiберу қажет. Бұған жедел кiрiсу керек.

	Жете түсiнбеген Айбар:

	– Оның қажетi не? – деп көңілiндегi түйткiлiн ашық сұрады. Саусақтарын салалай сәл ойланып қалған Володя:

	– Көтерiлiп отырған жаңалық өте маңызды. Бұған әркiмнiң қызығуы да мүмкін. Сондықтан мұндай пайда болған топ, орасан үлкен серпiнмен өз қарсылықтарын жасай отырып, өз дегендерiне жету үшін айналма жолдар iздестiредi. Сөйтiп болар-болмас сұрақтарымен уақытты созуға тырысады. Менің естуiмше, авторлыққа қызығатындар өздерiңiздiң институттарыңызда да бар сияқты ғой, – деп бiр қойды.

	Айбар мен Женя жарыса:

	– Мүмкін.

	– Мүмкін, – дестi.

	– Ендеше, мұндай қауiптiң бар екендiгiн сезiнгеннен кейiн, – деп тағы да ойланып қалған Володя, – иә, кiдiрудiң қажетi жоқ! Бiз барлығының да алдын алуымыз керек. Әйтпесе болмайды. Сол үшін материалды жариялау қажеттiгi туады. Мына хатқа сол бұрынғы жауаптарыңызды қайталай жазып, аздап мәдениеттi түрде ескертпе жасаған да артық болмайды. Менің берер кеңесiм осы...

	– Рақмет, Володя! – деген Айбар, – Көп нәрсеге көзiмiздi ашқандай, жанашырлық жасадыңыз, тағы да рақмет айтамын.

	Олар орындықтарынан түрегелiп, асықпай Володямен қош айтысты да шығып бара жатты. Өмiрге келетiн әрбір жаңалықтың толғағының ащы болатындығын, олар жан дүниелерiмен сезiнгендей. Алдында аласапыран шайқастардың да күтiп тұрғанын iштей түсiнiп келедi. Олар өзара қысқаша жасаған қорытындыларында ештемеден де жасқанбай iске кiрiсуге бел шешкендей едi.



	VII

	Күздiң қара суығы Алматыға өзiмен бiрге, сiркiрей себелеген жауын-шашындарын да ала келдi. Аспанды бөккен сұрғылт бұлт, бiр жетi бойы айықпай, арт жағы қарға айналып қырбақтатып та қойды. Айбар бүгін өзінің тәжірибелерiн тоқтататындығын хабарлап, Балқия екеуi бүкіл жасалынған эксперименттердiң протоколдарын қайыра тексерiп шығуға кiрiстi. Соңғы күндердегi жауын-шашын барлығының да мазаларын алып, әсіресе ашық аспан астында торда отырған жануарлар да үрпиiсiп қалған едi. Айбардың да жүзiнен аса қатты шаршағандық аңғарылады. Ол соңғы өткен екi-үш айдың көлемiнде, ақырғы жазған хатының жауабын ала алмай, сарғая күтiп қажыған сыңайы бар. Анадағы келiсiм бойынша, республикада шығатын «Бiлiм және еңбек» атты ғылыми-көпшiлiкке арналатын журналға жаңа әдістi сұхбат түрiнде жазып бергенiне де, мiне екi айдан асып барады. Ешқайсысынан да жауап жоқ. Бейне бар дүние тым-тырыс болып, үн шығармай мелшие сазарып қалғандай әсерде жүр. Сiрә, адамды қажытатын ең ауыр нәрсе, әрi-сәрi белгiзсiздiк болса керек.

	Шаруаларын тындырып екiншi бөлмеде жүрген Балқия:

	– Айеке, ау Айеке?! – деп сыңғырлай шыққан даусымен қоңырлата үн қатты.

	Қағаз жазып отырған Айбар:

	– Ие-е, мен мұндамын ғой, – дедi.

	– Сiздi телефонға шақырады.

	– Кiм екен.

	– Өзіңiздiң бөлiмшеңiзден сияқты.

	Асықпай келiп телефонды құлағына тосқан Айбар:

	– Ало-о-о, да, да, мен ғой, – деп жауап күттi.

	– Айбар Ахметович, сәлеметсіз бе?

	– Есенбiсiң?!

	– Тахирмын ғой.

	– Ие-е, бiлiп тұрмын, Жайша ма?

	– Жай-әншейiн, Айбар аға. Бүгін бөлiмшенiң профсоюз жиналысы болушы едi.

	– Иә-ә.

	– Сiздi соған шақырып жатыр.

	– Не мәселемен?

	– Анау-мынау бөлiмшенiң iшкi шаруалары...

	– Жарайды.

	– Айеке, мiндеттi түрде келiңiз?!

	– Сағат нешеде?

	– Түстен кейiн, сағат үште ординаторда жиналамыз.

	– Жақсы, мiндеттi түрде келемiн, – деп телефонды қойып, әрi-сәрi күймен ойланыңқырап қалды.

	«...Бұл не болды? Мана Мәлікпен сөйлескенде ештеме айтпап едi ғой. Тегi оның да бiлмеген жайы болды-ау. Сауысқандай шықылық қаққан Тахир мен Қарабектердiң ойлап тапқан, өздерiнше бөлiмшенiң қызметiн көркейтетiн шаралары шығар...»

	Айбар кабинетiне келiп, костюмiн шештi де халатын кидi. Ординаторға келсе, тек дәрiгерлер ғана жиналып отыр екен. Ол Мәліктiң қасындағы бос тұрған орындыққа жайғасты. Қарабектiң жүзiнде қаяу жоқ, тым көңілдi көрiндi. Ол жайраң қағып:

	– Ие-е, Айбар тәжірибе қалай, бiттi ме? – дедi.

	– Әзірше...

	– Ие-е, кейiнгiсiн тағы көрерсiң, – деген Қарабек, – Алда өмiр жетедi қой. күн де суытып кеттi.

	– Дұрыс айтасың, Қареке. Тәжірибеден кейiн иттердi ендi сыртта ұстауға болар емес.

	Қарабек жөткiрiнiп алып:

	– Бүгін өзара ғана ақылдасып әңгімелеспекпiз. Соңғы екi-үш ай бойы бөлiмшеде, бiрде-бiр сәт тоқтамайтын күбiр ызыңдап, сыбыр-сыбыр сыбырлаумен жүр. Оның негiзi бар ма, жоқ әлде жай өсек пе анықтамасақ болар емес, – дедi.

	Мәлiк таңырқаған сыңаймен:

	– Ол не қылған күбiр?! Бөлiмшеде бiз де жүр емеспiз бе? Ешқандай күбiрдi естiп жүргенiмiз жоқ, – деп жанында отырғандарға қарады.

	Тахир сызданып:

	– Естiп жүрмесең Мәке, өзіңдi ғана айтқаның жөн. Басқалардың атынан жауап берiп не қыласың? – дедi.

	– Үй-й, сен немене нығызданып отырсың? – деген Мәлік түсiн суытып, – Көзiңдi ашып қара. Құдайдың құтты күні бiр қателiкке ұшырайсың да жүресiң, әуелі соны түзетiп ал! Ұқтың ба?!..

	– Өй-й, тоқтатыңдар! – деген Қарабек ашу шақырып, – әңгіменi босқа ширықтырып қайтемiз, онанда ақылдасып алайық. Құр бекерге шапылдасқанды үзiлдi-кесiлдi доғаруларыңды сұраймын.

	Айбар ендi ғана сөзге араласып:

	– Ол не қылған күбiр? Ең әуелі соны айтпайсыңдар ма? – дедi.

	– Қазiр айтамыз, – деген Қарабек тағы да тамағын кеней жөткiрiнiп;

	– Бiздер демалыста жүргенде, Мәлік екеулерiн анау жаңа әдістерiңдi қолданып, бiр-екi адамға операция жасапсыңдар ғой. Осы рас па?

	Мәлiк сұқтана Тахирге қарап:

	– Әңгіменi кiм шығарып жүргенiн бiлемiн. Дерексiз сөздiң арты ауыр болатынын ескерген жөн. Сiрә, бiр-бiрiмiз жайында өсек жинасақ, күн көруiмiз қиынға айналар. Мен «жаңа әдіске» ешқандай қатынасым жоқ, сырт адаммын. Бұл әңгіме, рас басталып қалған екен, өз пiкiрiмдi бiлдiре кетейiн. Өзi сол өзара пiкiр алмасу үшін жиналып отыр емеспiз бе? Сөздiң сырағысына келсек, жаңа әдіс көктен түскен жоқ. Оның неше түрлі варианттары бұрында болған. Тiптi ұзақ жылдар клиникада қолданылғанын да бiлемiз. Мәселен, Антон Ивановичтiң әдісi, осыдан оншақты жылдан берi клиникада пайдаланылып келедi. Жасалыну техникалары бiр түрлi болғанымен, бұл екi әдістің iс жүзiндегi принциптерi бiрдей екенi де белгiлi. Тiптi өз әдісiн Антон Иванович, екi дүркiн монография да етiп бастырды. Әрине Антонның әдісiн, кез келген хирург батылы жетiп қолдана бермейдi. Өйткенi оның техникалық орындалуы аса қиын да, тiптi қауiптi де дер едiм. Ендеше сөз етiп отырған әдістердiң принципi ортақ болса, олардың клиникалық сынақтан баяғыда-ақ өтiп үлгiргенiнде ескеруiмiз керек сияқты, – деп әлiптiң аяғын бақты.

	Қарабек әңгіменiң тап осылай бақыт алып кетерiн ескермесе керек, оның манағы бiр жұмбақтай сөйлеген мәнерiнен жаңылып қалғаны бiрден-ақ көрiнiп тұр. Ол тiптi ары қарай не дерiн бiлмей, жыпылықтай қарап бiраз отырды да:

	– Ендеше, Антонның сол әдісi, не себептi өмiрден өз орнын ала алмай отыр? – деп өзiнше сұрақ қойды.

	– Мiне, мұның жөнi бiр басқа, – деген Мәлік сөздi тағы да iле өзi бастап. – Ол әдістің принципi мықты болғанымен, жасалынуы аса қиын. Ал, Айбар ұсынып отырған өз әдісiмен, оның жасалыну техникасын өте сәттi тапқандығы соншама, ертең бұны бүкіл аудандық ауруханаларда қолданатын болады. Өйткенi мұнда жасанды клапан арқылы «демпинг-синдромды» ғана жойып қоймайды, сонымен қоса бiр-бiрлерiне тiгiлген асқазан мен iшектiң берiктiгiнде бұрын-соңды болмаған сапаға ауыстырады. Асқазан хирургиясында жиi кездесетiн, анастомоздың ыдырап сөгiлуi де келмеске кететiн болды. Сондықтан дерексiз әңгімемен, бiр-бiрiмiздiң көңілiмiздi қалдыруымыз тiптi де жөн емес.

	Манағыдан кейiн Тахирде үн жоқ. Алдындағы толтырмақшы болып отырған протоколы да жайында қалды. Ақ қағазды шұқылаған бойы тым-тырыс отыр. Басқадай қарсылыққа келмеген Қарабек те, әзірше бетiн ашқысы келмей:

	– Қалай, Тахир, айтарың бар ма? Әңгіме түсініктi қой, солай емес пе? – дедi.

	Тахир де:

	– Солай, – деп мiңгiр ете қалды.

	– Ендеше, пiкiр алмасуымызды әзірше осылай бiтiрелiк, – деген Қарабек те күлген болып, – мiне көрдiңдер ғой, ашық бетпе-бет отырып сөйлескенге жетер не бар. Күдiк те тарқады. Айтылып жүрген күбiрдiң де үнi өшетiн болды.

	Орнынан көтерiлген Мәлік:

	– Осымен жиналысымыз бiттi ме? – дедi. Жарыса жауап қатқан Қарабек пен Тахир:

	– Бiттi.

	– Әзірше бiттi, – десiп олар да орындарынан тұра бастады.

	Бұлар бастабында кiжiнiсiп-ақ кiрiспекшi едi, Мәліктiң соншама бiлгiр... жүйелi сөзiнен кейiн, екеуiнiң де дауласуға шамалары жетпейтiнiн анық сезiндi. Сондықтан оқыс басталып қалған сөздi ушықтырмай, дер кезiнде тоқтата қойғанды жөн көрiстi. Мұны Айбар мен Мәлік те iштей ұғынысты. Бiрақ әңгіменiң мұнымен бiтпейтiнi айдан анық едi. Негiзгi күрестiң алда екенiн, осы отырғандардың әрқайсысы да түсiнiсiп тарасқандай.



	VIII

	Көңілi күдiкпен күптi Айбар әбден шаршап, онан ары төзуге болмайтынын анық сезiнiп, қыс қыраулы болса да кезектi демалысын алды. Ол әртүрлі оймен Москва түбiндегi демалыс үйлерiнiң бiрiнде өткiзбек. Байқап қараса тiптi, бала кезiнен өзiне таныс, нағыз қыстың аязында сағынатын сияқты. Орман аралай қар кешiп, сыңғырлаған аязды күннiң ауасына сүңгiмек. Ол осындай арманын арқалап жолға шықты. Дем алатын орны Москвадан ары қарай поезбен екi сағаттай жер екен. Айнала қоршаған орман, демалыс үйiнен басқа да, тегi аса бiр ауасы шипалы шұрайлы жер болса керек, балаларға арналған өкпе және жүрек санаториялары қатар қоныстаныпты.

	Айбардың мұншалықты кiршiксiз таза ауамен тыныстамағалы қашан. Сондықтан болар, ол сiмiре жұтқан сары қымыздай ауаға тоймай кешке дейiн орман кездi. Москва маңайындағы майтоңғысыз жайлы қыстың жайма шуақ күндерi, оның бойындағы шаршағандықты бiрден жұлып тастағандай, аз-ақ күннiң iшiнде құлан таза құр аттай болды. Орман iшiндегi жаяу серуендеу үшін жасалынған соқпақ жолдар, үнемi бiрқалыпты күтімде ұсталады екен. Таңертең қай уақытта тазалап қоятынын бiлмейсiң, қашан шықсанда саңғырап айнадай болып жатқаны, демалушыларға деген шынайы қамқорлықтың белгiсiндей сезiлдi.

	Айбар мұншалықты көңіл күйін тазартқан, сәттi демалысты тiптi күтпеген едi. Сондықтан болар, оған сәл ғана беретiн жайлылықтың өзi, ұланасыр қуанышқа бөлеп жан дүниесiн масайрата әсер етiп жүрдi. Оның ұйқысы да түзелiп, бүкіл денесiнен шымырлай бусанған қуат күшін сезiнедi. Тiптi бiраздан берi ой еңбегi елiктiрiп те жүр. Демалыс үйiндегi әжептәуiр кiтапханасымен танысып шықты. Өзi бұрыннан қолына түсiре алмай жүретiн бiр-екi кiтапты жаздырып та алды. Ендiгi қалған уақытында азды-көптi күн тәртiбiн өзгертiп, белгiлi бiр уақыттарын кiтап оқуға арнамақ. Сонымен бiрге таяу арада, Москваға келiп... өнертапқыштар комитетiне де кiрiп шығу ойында бар. Көзбе-көз сөйлесiп, хат жазысып жүрген адамдарымен танысқысы да келедi. Осы ойларын келесi дүйсенбiден бастап iске асыруға, Айбар рет-ретiне қарай жоспарлап та қойды. Алдындағы сенбi мен жексенбi күндерiн әдеттегiдей, тек қана өзінің серуендерiне арнамақ...

	Бүгін Айбар сәрсенбiнiң сәтiне... таңғы алтыда тұрып, Москваға баратын электр поезiнiң аялдамасына келдi. Ашық тұрған кассадан билет алып, көп кiдiрмей жеткен жолаушыларға толы вагондарды бiрiне отырды да жүрiп кеттi. Поезд келiп тоқтаған вокзалының астындағы метроға отырып, әне-мiне дегенше-ақ... Вережкова көшесiндегi Бүкіл Одақтық өнертапқыштар ғылыми зерттеу институтының алдынан бiрақ шықты. Бұл кезде сағат таңертеңгi тоғыздан өтiп бара жатқан едi. Айбар сұрастыра жүрiп, жетiншi қабаттағы биология мен медицина жаңалықтарын тiркейтiн бөлiмшенi тауып алды. Оның бiрiншi танысқан адамы, өзiне жазылған хаттардың бiр-екеуiне қолын қойған, Муравьевамен жолықты. Қырықтың мол iшiне келiп қалған өте бiр мейiрiмдi кiшiпейiл жан көрiнедi. Аты-жөнiн айтып танысқаннан кейiн-ақ, Айбарға жылы шыраймен... барлық жағдайды бiлетiндiгiн баян еттi. Қысқа болса да көп нәрсемен хабардар еткен сөзінің аяғында, Надежда Ивановна сәл-пәл сыр ашқандай... қалайда профессор Караусовпен хабарласуын өтiндi. Өйткенi соңғы жайсыз пiкiрдiң авторы сол кiсi екен. Айбар бiрақ оны танитындығын, осы күзде оның Алматыда болғандығын айтқан жоқ. Iштей өзi күдiктенетiн ойларының ұшығын көргендей, жылы қош айтысып шығып бара жатты. Ол өз еңбегiнiң үстінде Караусов пен Қорқановтың ауыр алақандары жатқанын әбден түсiнгендей едi. Сыртқа шыққаннан кейiн, бiр оңашалау жерге келiп, шағын сквердегi орындыққа тiзесiн бүгiп, жан-жақты ойлануға кiрiстi. Ол әзірше журналдағы сұхбаты шыққанша, сабыр сақтаудың қажет екенiн басты мәселе етiп шештi. Сондықтан iргесiнде тұрсада, профессор Караусовқа кiрмейтiн де, жолықпайтын да болып бiраздаған қаладағы шаруаларын бiтiрiсiмен-ақ демалыс үйiне қайтпақ.

	Айбар қалған күндерiн түгелдей демалуына арнады. Ешқайда шығуды да, анау-мынау алаңдауды да қойды. Серуендеуден шаршаса, кiтап оқуға кiрiседi. Кешкiлiктi уақытын кино көрiп, жаңа танысқан жолдастарымен әңгіме-дүкен құрады. Осылайша ол қалған аз ғана күндерiнiң қалай өтiп кеткенiнде аңғарған жоқ. Келе сала алып қойған билетiмен, бiрер күннен кейiн қайыра Алматыға жол тартпақ...



	IХ

	Айбар Алматыға келiсiмен, өзінің көптен күтiп жүрген жаңалығының үстiнен шықты. Жетпiсiншi жылдардың соңындағы сексенiншi жылдардың алдындағы, «Бiлiм жөне еңбектiң» (1977) желтоқсан айындағы нөмiрiнде көлдей етiп берiлген көлеммен, оның «жаңа хирургиялық әдісi жайындағы» сұхбатын қысқартпай түгел берiптi. Тамаша етiп он екi түрлі суреттерiнде жақсылап басыпты.



	Сұхбат



	Сұрақ:

	– Айбар Ахметович! Қазiргi медицина iлiмдерiнiң жалпы деңгейi телегей шексiз мұхиттай терең десек, оның көзi ұшы жетпес көкжиегi, тiптi тым байтақ қой...

	Жауап:

	– Әрине, оған шек келтiруге болмайды.

	Сұрақ:

	– Дәл бүгінгі медицинаның сан-саласы түгіл, оның бiр қана бұтағының өзiн жiктей талдау үшін, бiр отырыстағы уақыт тiптi де жетпек емес. Олай болса, бiз барынша қысқа болуға тырысып тек асқазан хирургиясының өткенi мен бүгінгісiне шолу жасап, оның көкейкестi проблемаларына ғана тоқталып өтсек. Бұған қалай қарайсыз?

	Жауап:

	– Өте жақсы.

	– Ендеше, әңгіме төркiнi өзіңiзде...

	Жауап:

	– Құп болады. Жалпы асқазан және өңеш ұлтабар мен iшек жолдарындағы әр алуан зақымды дерттердi (сан алуан iсiктер мен жаралардың түрлерi) емдеу, тек хирургиялық әдістерден қана бастау алып, өркен жайғанына мiне бiр ғасырға тарта уақыт өтiптi. Сол мезгiлдер аралығында, ол небiр қым-қиғаш кезеңдермен қарама-қайшылықтары мол асулардан асып, алтын әрiптермен жазылған өзінің таңғажайып тарихын жасапты. Сондықтан да, асқазан хирургиясының iлгерiлей озып, бүгінге дейiн жеткен, соншама бай мұраларын өзара ұқсастықтары мен үндестiктерiне орай, шартты түрде үш кезеңге бөлiп алып қарастырып жүр.

	Оның ең алғашқы кезеңi XIX ғасырдың соңғы жиырма жылын, түгелге жуық қамтиды да асқазан хирургиясының алғашқы әлiппесiн жасаушы ретiнде, француздың аса көрнектi хирургi Пеанның есiмiмен тiкелей сабақтастырылады. Ол 1879 жылы сәуір айында мiне бiр ғасырдан асып барады, бүкіл дүниежүзi бойынша тұңғыш рет, асқазан операциясын жасауға мәжбүр болған екен. Осы жолы ол жалпы медицина тарихында бiрiншi болып, қатерлi iсiкпен қоса асқазанның төменгi етегiн түгелге жуық сылып алады да, қалған бөлiгiне ұлтабарды әкеп жалғастыра тiгедi. Бiрақ адамның улы денесiне жайылып үлгерген рак iсiгi, сырқаттың жалпы жағдайын күннен күнге әлсiрете түсіп, ауру адам операциядан соң тура бес тәулiк өткенде дүние салады.

	Iле шала 1880 жылы белгiлi поляк хирургi Ридиер асқазанға екiншi операцияны жасайды. Өкiнiшке орай, ол ауру да операциядан кейiн, бар-жоғы он екi-ақ сағат өмiр сүредi. Бiрақ бөгеулi жатқан судың алды ашылғандай, асқазан хирургиясы мұнан кейiн батыл-батыл қимылдарға жиi шеру тартады.

	Ендi 1881 жылы қаңтар айында, Австрияның атақты хирургi Бильрот, өзi жасаған асқазан операциясынан кейiн сау-саламат еңбекке араласып кеткен адамның жағдайын, күллi әлемге паш ете жариялаған едi. Кезiнде бұл жаңалық... өз заманын жаңғырықтырып жiберген, шын мәнiндегi ғылыми жетiстiк болатын. Осылайша, асқазан хирургиясындағы Бильроттың әдісi, жоғарыдағы айтылған бiрiншi кезеннiң аяқталуымен деңгейлес келедi.

	Ал, ендi асқазан хирургиясының екiншi кезеңi, өзiмiз өмiр сүрiп отырған XX ғасырдың алғашқы жартысын түгелдей қамтиды. Ұзын ырқасы елу жылға созылатын осы кезеңде асқазан хирургиясы өзінің таңғажайып дәуiрлеу биiгiне көтерiледi. Дүниежүзi Бильроттың әдісiн пайдаланып, милиондаған адамдарды жан төзгiсiз азаптардан құтқарып жатады.

	Үшiншi, немесе, асқазан хирургиясының қазiргi кезеңi елуiншi жылдардан басталып, бүгінгі күнге дейiн жалғасуда. Бұл жылдары Бильроттың әдісiнiң көптеген модификациялары дүниеге келдi. Оның iс жүзiндегi жетiстiктерi мен кемшiлiктерiн айқындай түсті. Дәуiрiмiздiң шарықтай дамыған ғылыми-техникалық мұраттары, медицина саласына да көптеп енгiзiлiп, өздiгiнен тiгiлетiн неше алуан аппараттарды жиi қолдана бастадық.

	– Таңғажайып екен.

	– Мiне осынау, естiген құлақ нанғысыздай қиялға ұқсас жетiстiктер, отандас және шетелдiк ғалым-хирургтерге; «асқазан хирургиясының проблемалары шешiлiп бiттi...» деген үзiлдi-кесiлдi тұжырымдар да жасаттырған едi. Бiрақ, өмiр шындығы өз түзетулерiн енгiзiп, бұл көз-қарастың асығыс екенiн дәлелдеп отыр.

	Қазiргi жаппай қолданылып жүрген сол баяғы Бильроттың әдісi мен көптеген модификациялардың елеулi ақаулары бар екендiгi анықталып, түбегейлi өзгертулер күтуде.

	Қазiргi 60-шы жылдардан бастап, отандас және шетелдiк ғалым-хирургтердiң көбi, қазiргi кездегi ең қиын мәселелердiң бiрiне айналып отырған, операция салдарынан пайда болатын мүлдем жаңа сипаттағы дертпен күресу керектiгiн дәлелдеп отыр. Бүгінгі асқазан хирургиясында «постгастрорезекциялық синдром» деп аталатын мүлдем жаңа тарау барын мойындамауға болмайды. Ендеше, асқазан хирургиясында операциядан кейiн қайыра жасалынатын «реконструкциялық әдістерде» дүниеге келе бастады. Бiрақ, әзірше олардың ауыз толтырып айтар жетiстiктерi шамалы.

	Жоғарыда айтылғандай, операциядан кейiн пайда болатын дерттер жайында жазылған: Е.И. Захаров., А.Е. Захаров., А.А. Бусалов., А.М. Бирюков., Г.Д. Вилявин., Б.А. Бердовтардың монографиялары мен ғылыми еңбектерi бар. Олардың осы мәселенi шешу үшін ұсынған жаңа әдістерi, кең түрде қолдау таба алған жоқ. Өйткенi, көпшiлiгi теория жүзiнде дұрыс болғанымен, iс жүзiнде әр қилы сәтсiздiктерге ұшырап, өмiрден тиiстi өз орындарын ала алмады. Олардың мысалы ретiнде А.М. Бирюковтың әдісiн айтсақ болды.

	Сұрақ:

	– Ал ендi қазiргi жағдай қалай?

	Жауап:

	– Бұл мәселе қазiр де қызу түрде қарастырылуда. Осыған орай, тiптi ертеректе айтылып ұмыт болып қалған, қайсыбiр теорияларға жаңаша көзқараспен оралуға тура келiп отыр. Мәселен, «клапандық теория» заңдылықтары бойынша, асқазан-iшек жолдары табиғи клапандар арқылы жiктелiп, бүкіл iш құрылысындағы мүшелердiң бiрқалыпты жұмыс iстеулерiн қамтамасыз етедi екен. Тiптi, соңғы жылдары қайбiр зерттеулерде, асқазан мен ұлтабарда пайда болатын жаралардың негiзгi себебi, осы клапандардың бұзылуынан деп те дәлелдер келтiредi.

	Осы теорияның сипатында жалпы адам организiмiн алып қарасақ, шындығында да күллi iшi қуыс мүшелердiң барлығы да тек клапандар жүйесiнен тұратындығы ешбiр дәлелдеудi қажет етпейтiн шындық. Мысалға, жүрек қарыншалары өздерiнiң құлақшаларынан, тек клапандар арқылы бөлiнiп қана қоймайды, сонымен қоса жүректiң ең күрделі қызметтерi тiкелей осы клапандардың көмегiмен тоқтаусыз жұмыс iстейтiндiгi ешкiмге де күмән тудырмаса керек. Бұл тәрізді клапандар жүйесi, өкпеде де, бүйректе де, тiптi адам ағзасын айғыздай таралып жатқан қантамырларының iшiнде де бар. Сол тәрізді асқазан-iшек жолдарында да, көмекей мен өңештiң.., өңеш пен асқазанның, асқазан мен ұлтабардың, аш iшекпен тоқ iшектiң аралықтарын бөлiп тұратын клапандар, немесе, жом-сфинктердiң жүйесi қызмет iстеп тұр. Мiнеки, бүгінгі біздің тiлге тиек етпек жаңа әдісiмiздiң арқауы да, сол бұзылған, дәлiрек айтсақ, операция кезiнде алынып қалатын клапанды, қайыра орнына келтiру мақсаты сөз болып отыр. Мұндай принциптi кезiнде А.М. Бирюков өз әдісiнде қолданбақшы болғаны, хирургтердiң көпшiлiгiне таныс. Бiрақ әдістің орындалу қиындығы. Әсіресе кесiлгеннен қалған асқазан етегiнде тағы да қосымша тесiк жасалынып, жалғастырылатын iшектiң ұшын мүптiлей сұғындырып тiгудiң техникалық орындалуы аса қиын болатын. Тiптi жалғастыру кезiнде асқазанның етегiн ашып қойып, соның iшiнде тiгетiндiгiнен ағып жататын асқазан сәлiнен iш қуысының былғану мүмкіншiлiгi ерекше қорқынышқа душар ететiн. Оның кең түрде тарамай қалуының бiр себебi осында жатыр. Әдістің жасалынуы мүлдем табиғи емес болатын...

	Сұрақ:

	– Айбар Ахметович?! Егер мүмкіндiгi болса, анау операциядан кейiн пайда болатын, синдром жайлы бiр-екi ауыз сөз...

	Жауап:

	– Жақсы. Тап қазіргi уақытта, асқазан хирургиясының ең мүдделi де, сонымен қоса ең күрделі де проблемасы, осы «постгастрорезекциялық синдром» екенi рас. Сондықтан да бұл мәселеге дүниежүзi бойынша, көптеген ғылыми-зерттеу орталықтарында қауырт түрде қарастырылып жатыр. Жалпы бұл жаңа сипаттағы дерттi тереңiрек түсiну үшін, оның клиникалы белгiлерiн шартты түрде үш түрге бөлiп қараған жөн.

	1.Гипогликемиялық синдром

	2.Постгастрорезекциялық астения

	3.Демпинг-синдром

	Мiне, осы айтылғандардың iшiндегi аса күрделілiгi мен өте жиi кездесетiндiгi жағынан, ерекше маңызға ие болып отырған демпингсиндром жайында сәл кеңiрек айтсам ба деймiн.

	– Ыңғайыңыз бiлсiн.

	– Өйткенi қазiргi кезде, демпинг-синдромның жиi ұшырайтындығы соншама, тек осының бiр өзi жайындағы зерттеулерде сан жоқ. Мәселен, соңғы статистикалық мәлiметтер бойынша, ол 45 процентке дейiн өскен. Айтылып отырған бұл мөлшерi, демпинг-синдромның тек ең ауыр түрлерiнiң ғана үлес салмағына тимек. Ал, ас iшiсiмен тез пайда болып, жылдам таралып кететiн өткiншi түрлерi, өз алдына жеке есептелiнiп отыр.

	Егер осынау жағдайды мұнан гөрi анығырақ түсiну үшін, бүгінгі таңда дүниежүзiн айтпағанның өзiнде тек Совет Одағында ғана 80 мың адамға асқазан операциялары жасалынатыны белгiлi. Байқасаңыз, осынау мөлшердiң өзiнен-ақ, қоғамымыз қанша экономикалық және әлеуметтiк қиындықтар мен шығындарға ұшырап отырғандығын аңғару қиын емес.

	Ендi демпинг-синдромды көз алдымызға келтiру үшін, оның клиникалық ең негiзгi белгiсiн қысқаша айтсақ – сырқат адам әрбір iшкен тамағынан кейiн, iле-шала басы айнала, көзінің алды қарауытып, талмаусырай әлсiреп кететiндiгi соншама, ол өз денесiн өзi меңгере алмай қалады. Сондықтан асын iше салысымен тез барып, төсекке жантая сұлап жатуға мәжбүр болады.

	Себебi, жасалынған операция кезiнде... асқазан мен ұлтабардың арасындағы жом-сфинктр (клапан) алынып қалатындықтан, асқазанға түскен тағам... бiрден тоқтаусыз келiп iшекке өтедi де, өзінің табиғи бөлшектене түсетін заңдылықтарынан жаңылады. Мұндай түйдектеле соғатын қозғалыстарға, бұрын-соңды үйренбеген ұлтабар мен аш iшек, бейне iштiң сыртынан жұдырықпен ұрғандай күйге ұшырайды. Сондықтан сырқат адам, iшкен асының қозғалысын баяулату үшін, төсегiне жетуге тырысады. Ол тек өстiп қана, есiн жиып еңсесiн көтеруге мұрсат алады. Демпинг-синдромның қарапайым түсiнiгi осы.

	Сұрақ:

	– Шынында да мәселе екен. Бұған ғылымның берер жауабы бар ма?

	Жауап:

	– Осы айтылғандардың барлығы да асқазан хирургиясының алдында тұрған, аса күрделі проблемалар екенi сөзсiз. Мұны шешу үшін ғалымдар тынымсыз iзденуде. Мәселен, Тернопольде өткен Бүкілодақтық хирургиялық конференцияда тек бiр ғана осы «постгастрорезекциялық синдром» жайында сөз болды. Осы форумның қорытынды отырысында, профессор М.И. Кузин былай деген едi: «Тiптi демпинг-синдром, асқазан мен ұлтабар аралығындағы клапанның бұзылуынан, асқазан операциялары жасалынбаған адамдардың арасында да жиi ұшырайды. Сондықтан бұзылған клапанды, хирургиялық әдіспен қалпына келтiру түгіл аш iшекке асқазаннан еш кiдiрiссiз қотарыла құйылып тұрған тағамның мөлшерiн, сәл-пәл кiдiртетiн кез келген жаңа тәсiлдiң өзi, ұлан-ғайыр пайдасын тигiзер едi...»

	Көрнектi ғалым-хирургтың осы пiкiрiн еске алсақ, біздің ұсынғалы жүрген жаңа әдісiмiз, қайыра жаңа клапан қалыптастыруға ұмтылатындығын барынша бөлiп айтқымыз келедi.

	Сұрақ:

	– Жарайды, бiраз жайды көкейге қондырдық. Ендi тiкелей сол жаңа әдісiмiздi әңгімелеуге көшсек қайтедi?

	Жауап:

	– Көңіл көзiмен операция столының үстінде, асқазан операциясы жүрiп жатыр деп есептейiк. Iш қуысын ашып алған соң, алақанымызда жатқан асқазан мен ұлтабарды, қажетiне қарай айналасындағы байланысып жатқан мүшелерден босатамыз. Ендi оның дертке шалдыққан бөлiгiн, тиiсiнше сылып алып тастау үшін, бұрын қиғаш немесе тiк сызықтың бойымен ғана кесетiнбiз. Ал, ұсынылып отырған жаңа әдістің ең негiзгi ерекшелiктерiнiң бiрi – асқазанның етегiн бұрын-соңды тәжірибеде пайдаланылмаған, тек ғана сынық сызықтың бойымен кесетiн боламыз. (1-сурет). Осы сынық сызықтың баспалдағы мiндеттi түрде 1–1,5 сантиметрден аспауға тиiстi. Дәл осылай кесе отырып, асқазанның етегiндегi дерттi алып тастағаннан кейiн, жаңағы сынық сызықтың баспалдағын пайдаланып келешек жасалынбақ клапанның нұсқасын түзейтiн конус формасы дайындалады (2-сурет). Конустың аузының енi, оған жалғастырылған iшектiң енiнен, мөлшермен 0,5 сантиметрдей кеңiрек болуы қажет (3-сурет). Осылайша әзiрленгеннен кейiн, асқазан-iшек жолдарын қайыра жалғастырып бүтiндеуге кiрiсемiз. Ол үшін ең әуелі биiктiгi жоғарыда айтылғандай 1–1,5 сантиметрлiк конустың түбiн ала, жалғастырылатын iшектiң ұшын да сондай мөлшерде қалдырып, асқазан етегiндегi конус пен iшектiң сыртқы қабыршық қабаттарын өзара жымдастыра тiгемiз (4-сурет). Осыдан кейiн қана асқазан конусымен iшектiң ұштарын бiрiктiре жәрмей тiгуге кiрiсемiз (5–6 суреттер). Ендi өзiнен-өзi сұғынуға дайын тұрған, iшектiң ұшын алға қарай ұмсындырып, дәл манағы артқы жағындағыдай етiп iшектiң алдыңғы бетiн тiгемiз (7-сурет). Операцияның өз мүддесiне жеткен-жетпегенiн схемалы түрде көзбен көру үшін, асқазанның iшекпен жалғасқан тұсын ойша қырынан жара көрсек, жасанды клапанымыздың тұлғасын көруге болады (8-сурет).

	Ендi мiне осы жасалынған клапан арқылы, асқазанға түскен ас қалыптағыдан бөлектене жылжып, белгiлi мөлшермен жайлап iшек жолына бiртiндеп ауысып тұрады. Біздің iздестiрiп отырған мақсатымыз да осы болатын. Осының салдарынан әлгiнде қана айтылған демпингсиндромның да қарасы өшедi.

	Әйтседе асқазан операциясы осы жоғарыда келтiрiлген бiр ғана нұсқада жасалынып қоюы, тiптi де мүмкін емес. Мәселен, ұлтабардың ұшы да дертпен бiрге алынып қалғанда, оны асқазанмен жалғастыруға келмейдi. Мұндай сәтте сөз жоқ, ұлтабардың ұшын күлтелей жауып тiгемiз де, оның төменгi ұшын қиып алып босаған аш iшектiң ұшын асқазанға жалғастырып, қиылып қалған ұлтабардың ұшын аш iшектiң төмендеу тұсынан әкелiп қосамыз. Қысқасы асқазан хирургиясында белгiлi У-тәрізді Ру-дың модификациясын пайдаланамыз. Демек, жоғарыдағы айтылған жаңа әдістің негiзгi принциптерiн өзгертпестен, зақымды дерттiң өңеште, иә болмаса, ұлтабарда, немесе асқазанның жоғарғы етегiнде ыңғайына орай ұсынылып отырған сынық сызықты ауыстырып қолдану өзiне тән азды-көптi өзгерiстерiмен II және III әдістердiң түрлерi де пайдаланылады.

	Мәселен, зақымды дерт өңештiң асқазанға ауысар бөлiгiнде, немесе, асқазанның жоғарғы етегiнде орналасқан жағдайда, сынық сызықтың көмегiмен жасалынатын асқазан конусының аузын жоғары қаратып дайындаймыз да (9–10 суреттер), өңештiң дерттен тазарған ұшын жалғастыра тiгемiз. Бұл әдістің берерi сол, жасалынған клапанның арқасында асқазан қышқылы қайта теуiп өңештi қыжылдата күйдiруiн үзiлдi-кесiлдi қояды (11-сурет). Ал, әдістің III түрiн жоғарыда қысқаша айтып кеткен едiк. Ол аш iшектi асқазан конусымен У-тәрізді етiп жалғастыру нұсқасы (12-сурет).

	Осылайша бiр принциппен жасалынатын үш түрлі әдістің қасиеттерiн қысқаша хабардар еттiк.

	Сұрақ:

	– Жә-ә, бұл түсініктi болды. Жүрекке жылы, ақылға қонымды екен.

	Ал ендi, жаңа әдістің өмiрге келу жолы қалай болмақ?

	Жауап:

	– Адам тарихтың берген тәжірибесiнен аттап кете алмайды. Хирургияның жоғарыдағы айтылған басып өткен кезеңдерiнде де, анық байқалған бiр шындық бар. Ол қашанда ескi мен жаңаның бiр-бiрiне дес бермейтiн келiсiмге келмейтiн шайқасы екенi белгiлi. Сондықтан бұл айтылған жаңа әдістің де, өмiрге күрессiз келе қалуы екi талай. Жасалынып жатқан тәжірибелердiң қорытындылары жаман емес. Әркез келешекке үмiтпен қарағанға не жетсiн.

	Тiлшi:

	– Рақмет. Тартымды әңгімеңiзге алғыс айта отырып, iске сәт демекпiз.

	– Сiзге де көп рақмет.

	Кiдiрместен журналдағы өзінің сұхбат әңгімесiн оқып шыққан Айбар, iштей әртүрлі әсерлерге кенелгендей бiрқыдыру отырып қалды. Азды-көптi қысқармай жарық көргенiне қуанатын да, артын ойлап қобалжитын да сияқты. Бiрақ көңілдiң күптiлiгiн былай қойғанда, жүректен шыққан түйсiк жарияланып кеткенiн құптайтындығы анық сезiлiп тұр. Бұған институттағылардың қалай қарайтындығын жұмысқа шыға көрмек.



	Х

	Бүгін сенбi болатын. Айбардың жұмысына шығуына әлi бiр жетiдей уақыт бар. Ол таңертеңгi шайын iшiп болысымен, аздап серуендеп келетiн әдетiмен киiнiп жатқан. Залда тұрған телефон шыр ете қалды. Барып телефонды алған Айбар:

	– Ә-ә, Мәлік саламатсың ба? – дедi. Мәлiк аман-сәлемнен кейiн-ақ:

	– Айеке, уақытыңыз бар ма? – дедi.

	– Уақыт демалыста жүрген адамда болмай, ендi кiмде болмақ? – деп әзiлдей күлiп, өзінің көңіл күйінiң көтерiңкi екенiн аңғартты.

	– Онда тамаша екен, – деген Мәлік те көңілденiп. – Мен қазiр зыр етiп машинамен келе қалайын.

	– Ие, қайда барамыз?

	– Сыртқары жерге көз салдыңыз ба?

	– Жоқ әлi...

	– Бүгін аспан көкпеңбек болып, көктемнiң күніндей масайрап тұр. Айбар:

	– Жақсы екен, – дедi.

	– Ендеше, жинала қойыңыз, – деген Мәлік. – Бiр жарты сағаттан кейiн үйдiң жанындағы көшеге шығып тұрарсыз, жарай ма?

	– Сонда қайда бармақпыз?

	– Қапшағай жаққа...

	– Ой, ашық далада жел аңырап тұрған шығар. Мәлiк қарқылдай күлiп ап:

	– Үйiнен шықпайтын қазақтың сөзi осындай болады, – дедi. Айбар:

	– Оның рас, – деп мойындап жатты. Мәлiк шабыттана сөйлеп:

	– Көктемнiң алдындағы даланы көру бұл бiр теңдесi жоқ ғанибет қой. Жалпы мезгiл-мезгiл далаға шығып тұру... оның әсерiн сезiнуден артық қуанышты бiлмеймiн. Шiркiн, шетi менен шегi жоқ көкжиекке қараған сайын ойың сергiп, көкiрегiң кеңейе түсетін рақатты даладан басқа қай жерден табуға болатынын бiлмеймiн, – дедi.

	Рақаттана күлiп алған Айбар:

	– Жөн-жөн, дала қыранындай сұранып тұр екенсiң. Жарайды. Кеттiк.

	Уақыт қазiр тоғыз жарым, мен тура ондарда көшеде тұрамын, – дедi.

	Ас үйден шыққан Нәзiкен:

	– Мәлік пе? – дедi.

	– Ие, «Қапшағай жаққа барып келейiк», – дейдi.

	– Мен сенi магазинге пайдалансам ба? – деген Нәзiкен оның кететiнiн онша құптамай: – Қанша, ұзақ боласыңдар ма?

	Әйелiне жадырай қараған Айбар:

	– Келгеннен кейiн әкелiп беремiн ғой, – дедi.

	– Айтып тұрғаным азық-түлiк магазинi емес, – дедi.

	– Ендi қайда?

	– Жарайды-жарайды, бара ғой. Көңілдене түскен Айбар:

	– Ертең өзіңдi қолтықтап алып, бар магазиндi аралатып шығайын, – дедi.

	– Ой, шiркiн-ай, – деп iшек сiлесi қата күлген Нәзiкен: – Тiптi, магазиндердiң қай күні ашық қайсы күндерi жабық болатынын да бiлмейдi.

	– Неге, неге?

	– Ертең киiм-кешек сататын магазиндер жабық.

	– Олары дұрыс емес екен, – деген Айбар; – Магазиндi жексенбi күндерi жауып қою, шындығында да ақылға сыймайды. Сауда орындарының жасап отырған аса бiр үлкен қателiктерi деседе болады.

	– Жарайды, жақсы барып дем алып қайтыңдар, – деген Нәзiкен, – сазан ала келiндершi?

	– Ой, оны...

	– Сен ештемеде алмайсың, оны бiлемiн. Мәлікке айтсаң болды.

	– Жарайды.

	Айбар жылы киiнiп далаға шығып кеттi. Көшенi бойлап арлы-берлi бiраз жүрдi. Оннан өте бергенде Мәлік те жетiп, олар «солтүстiк сақина» деп аталатын қаланың сыртындағы жолмен Қапшағайға қарай жөнкiлтiп келедi. Мәлік клиникада болған ұсақ-түйек жаңалықтарды айтты. Кеше Әділ мен Таңжарық келiп, өздерiнiң газетке шыққан мақалаларын да, бұларды аспанға шығара мақтағандықтарын айтты. Осылайша олар әне-мiне дегенше-ақ, Қапшағайдың жағасына да жеттi.

	Машинадан шығып айналасына қараған Айбар:

	– Әй, мынауың мұз құрсанып жатыр ғой, – дедi.

	– Саспаңыз, – деген Мәлік те оның қасына келiп. – Қазiр мынау мұз астынан балық тартып отырғандарды көремiз. Айеке айтыңызшы? Қалай, даланың ауасы сыңғырлап тұр емес пе?

	– Әдемi, өте әдемi. Тiптi желемiк те жоқ, тынып тұр қой.

	– Май тоңғысыз жып-жылы. Мүмкін бiзде аздап балық ауласақ қайтедi? Оған қалай қарайсыз?

	– Құрал-саймандарымыз жоқ қой.

	– Оның бәрi де табылады, тек өзіңiз қалай қарайсыз? Баладай қуанып кеткен Айбар басын шайқап:

	– Әй, азаматым-ай, жiгiтсiң! – дедi.

	Шынында да Мәлік барлық саймандарды сақадай-сай етiп алып шыққан екен. Тiптi мұз бұрғылайтын бұрғыны да, отыратын жиналмалы шағын орындықтарды да арнайы дайындалған жем мен қармақтары да дайын екен. Олар керек-жарақтарын көтерiп әкелген бойы, кiдiрместен мұзды тесiп бұрғылай бастады. Айбардың қуанышында шек жоқ. Ол тiптi өзінің бала кезiнде, балықты көп аулағанын ондағы болған неше түрлі қызықтарды есiне түсiрiп, ауыз жаппай мәз-мейрам болып жүр. Балық аулайтын ұяларды дайындап болған олар, кәдiмгiдей-ақ алдындағы аяқтай суға үңiлiп, қармақ салудың қызығына енiп те кеткен.

	Әлден уақытта қармағының жiбiн саумалай тартқан Айбар:

	– Ура-а-а-а.., – деп айқайлап жiбердi.

	Айналасында отырғандардың бәрi де жалт қарасып, керемет бiр үлкен балық түсті десе керек, тiптi кейбiреулерi орындарынан тұрып та кетiптi. Ал, Айбардың айқайлап жүргенi, сұқ саусақтай қана шабақ екен. Iшек-сiлесi қатқан Мәлік, iшiн басып мұз үстінде құлап жатыр. Бiрақ Айбар олардың ешқайсысына да мән беретiн түрi жоқ, өз қызығымен өзi әлек.

	Мәлiк жанына келiп:

	– Айеке, қалай? – дедi.

	– Керемет. Мынау жалғанның рақаты қой. Ту-у, баяғыда неге осылай iстемегенбiз?

	– Оқасы жоқ, ұнаса болды.

	– Ұнағанда қандай!

	– Тартыңыз, тартыңыз!

	Соншама берiле қимылдаған Айбар, сопаң еткiзiп тағы да бiр шабақты суырып алды. Тiптi қуанышында шек жоқ. Барлық дүниенiң бақыты басына келiп қонғандай, ес-ақылы шыға мәз-мейрам болып жатыр. Мәлік осыншама оның бала мiнезiне қайран болып, өзi де бiр рақат кешкендей болып жүр. Олар тiптi уақыттың бiраз мезгiлге сырғанап кеткенiн де аңғарар емес. Көп болмаса да, анда-санда бiр iлiнген шабақтардың қызығы... ештемеге де көңіл аудартпайтын сияқты. Бұрында талай рет келiп жүрген Мәлік, машинасынан барып термостағы шайы мен алып шыққан тамақтарын әкеп, дастарқан жая бастады. Айбар бүгінгі мынау Қапшағайға келген демалысына дән риза. Олар шайдан кейiн серуендеп бойларын жазды. Өздерiнiң алда тұрған жоспарларын сөз етiсiп, бiрсыпыра арман қуалап та алды. Кешке қарай аздап ызғырық тұра бастасымен-ақ, олар жиналып, осы рақаттанғандықтарына ризашылықпен үйлерiне қайтты.



	ХI

	Директордың кабинетiнiң маңы абыр-сабыр екен. Бастықты iздеп кiрiп шығушылар көп-ақ. Алдыңғы сопақшалау келген бөлмесiнде отыратын Розаның да, хатшы ретiнде қызметiнiң қызған кезi. Бүкіл директорды iздегендерге телефоннан да, кiрiп сұрағандарға ауызша да: – Жоқ, келген жоқ... Кейiнiрек звондаңыз, – деп жауап беруден қолы тиер емес. Республикадағы жалғыз ғана ғылыми-зерттеу орны қана емес, күллi хирургияның: өкпе, жүрек, бауыр, асқазан мен iшек жолдары, тiптi қантамырларына да операция жасайтын институттың көмегiне зәру, адамдардың көп болғандығы айтпасада түсініктi жай ғой. Иесiнiң әлi келмегендiгiн паш еткендей, төргi бөлменiң есiгi айқара ашылған күйі тұр. Директор отыратын бөлме, ат шаптырымдай аумақты екен. Оның оң жақтағы қабырғасын бойлата кiтап сәресi қойылыпты да, ал сол жақ қабырғасында Гиппократ пен Авецинаның портреттерi iлiнiптi. Олардың қапталында директорат өтетiн ұзын столдың үстiн де, су толтырылған вазаларда алқызыл түсiмен бүкіл бөлменiң iшiн нұрландырып тұрған, қалампыр гүлдерiнiң дестелерi көздiң жауын ала ерiксiз көңілiңдi аударады. Кiшiгiрiм кемедей болып, қайқайып тұрған жазу столының жаныңда, шағын столиктiң үстiне қойылған диктофон мен төрт-бес телефон аппараттары мiз бақпастан қозғалмай қалыпты. Кiтап сәресiнiң алдыңғы жағына төселiнiп тасталған көкала кiлдемнiң қалыңдығы қарыс сүйемдей болып, ол да бөлменiң реңiн аша түскен. Директор бөлмесiнiң осыншама бiр жағынан байлықты бiр жағынан салтанатты жасалынуының да өз себептерi бар. Өйткенi, бұл институт көптеген социалистiк елдермен тiкелей қарым-қатынас жасап, республикаға шеттен келген қонақтардың соқпай кететiндерi аз. Көк кiлемнiң нақ ортасына, газет-журналдар қойылатын тақтайшаның жанында, өте ықшамды да әдемi екi кресло қойылыпты. Мiне, бөлменiң iшкi көрiнiсi осындай.

	Сырттан асыға басып iшке енген, директордың ғылым саласындағы

	орынбасары Мардан Есiмбеков:

	– Аманбысың Роза?! – деп өзінің бiр мәндi шаруамен жүргендiгiн аңғартқандай: – Бастық, әлi келген жоқ па?

	– Жоқ.

	– Осыншама, не ғып кешiгiп жатыр.

	– Бiлмеймiн.

	– Телефон соғып хабарласқан жоқ па?

	– Телефон да соққан жоқ.

	Мардан самайын сипалап, сәл ойланып қалған сыңаймен:

	– Жарайды-жарайды... iм... iм, – деп мардамсый шығып бара жатты.

	Оның артынша-ақ iле кiрген Қарабек:

	– Ро-о-зоч-ка?! – деп iшiн тарта таңданып? – Қандай жайнап кеткенсiң? (алақандарын ысқылай қулана жақындап) Қашан көрсемде қырдың қызыл түлкiсiндей құлпырып отыратының-ай?! Сәлеметсiң бе?

	Оған қабағының астымен қарап жымия күлген Роза:

	– Сәлеметпiн?! Апыр-ай, ә-ә... Қарекең неге кешiгiп жатыр деп алаңдап отыр едiм, әйтеуiр келiп қалғаныңыз жақсы болды, – дедi.

	Мысқыл араластырып отырған жас келiншектiң әжуасын, елемеуге тырысқан Қарабек:

	– Алаң-да-ма, жаным, алаң-да-ма, – деп дауысын соза әндетiп. – Өзiмде сенi алаңдатпауға тырысып жүрмiн. Әйтседағы батылым жетпей жүргенiн, сәтi түсіп тұрғанда айтып қалайыншы. Келiсе қалшы кәнеки, серуен құрып кетейiкшi бiр жаққа.

	Оны сөйлете түскiсi келген Роза:

	– Мiне ғажап. Сонда неге келiсiп, қайда бар-мақ-пыз, – деп үнiн құбылта сөйледi.

	Қармағы қапқан балықшыдай елпiлдей қалған Қарабек:

	– Бәрекелдi! Қайдасы қалай? Баратын жерлер толып жатыр емес пе?

	Келiссек бiттi, арғы жағын өзiм ыңғайлаймын, – деп те салды.

	– Қол ұстасып...

	– Ие, оңаша отырып сырласқанға жетер не бар? – Розаның көзiне тура қарап.

	– Сонда, маған айтар, сiрә сырыңыз бар ғой? – дедi.

	– Неге болмасын, жаным-ау?! – деген Қарабек желпiне сөйлеп. – Мынау иықтан басқан қапырықтарды бiр сiлкiп тастап, серуендеп қайтсақ ғажап-ақ болар едi. Қалай ойлайсың?

	– Ол қандай қапырық?

	– Жұмыс, анау-мынау шаруалар деген сияқты.

	– Әлде, асқазан хирургиясын ауырлап жүрсiз бе?

	– Жо-ға-а...

	– Неге? Бұрын iстеп төселмеген адамға, асқазан операциялары оңай емес ғой.

	Қарабек қолды бiрақ сiлтеп:

	– Тәйiрi-ай, олардың бәрiн қойшы?! Бар қиындық өзіңмен сырласар бiр ғана сәттiң садақасы кетсiн, – деп әзеурей түсті.

	– Қандай мәрттiк! – деген Роза да. – Бiрақ маған түсініксiздеу болып тұрған бiр-ақ нәрсе бар. Менiмше кезiнде сiз, Балқияға да сыр ашуды ұсынған едiңiз ғой.

	Денесiне шоқ түсіп кеткендей, шоршып түскен Қарабек:

	– Балқиясы не? Бұл не қылған өсек, – деп ат-тонын ала қашты. Күле қарап отырған Роза:

	– Ту-у-у, өзге-өзге, маған бүйтiп тулағаныңыз, онша жарасып тұрған жоқ, – деп сықылықтай ұзақ күлдi.

	Күмiлжи түскен Қарабек:

	– Өзi ғой, лаборанттығынан өскiсi келедi, – дегендердi сылтауратты.

	– Ә-ә, өзi екен ғой?! Бәсе, бәсе, соңыңыздан қалмай жүрген. Мен ендi ғана түсiндiм.

	– Роза, сен үйтiп бұрмалай берме?! – деп етек-жеңiн жинап ала қойған Қарабек. – «Адамның көңілi бiр атым насыбайдан қалады» деп бекер айтпаса керек...

	Осы кезде iшке тағыда Мардан кiрiп:

	– Әлi келген жоқ па? – дедi.

	Орнынан ұшып түрегелiп, қолын ұсынып жатқан Қарабек:

	– Жоқ. Ендi келiп қалар, – деп Розадан бұрын жауап берiп. – Сәл тiзеңiздi бүгiңiз? Мардан Есiмбекович бiр минут кiдiрiңiз.

	– Е-е, жарайды, батырыңның жағдайы қалай? – деп басымен меңзеп күле қараған Мардан, – Әлi демалысынан келген жоқ па?

	– Жо-жоқ, – деп күбiрлей сөйлеген Қарабек, оның құлағына аузын тақап бiрдемелердi айтып жатты.

	Бұлар жаққа анда-санда қарап қойған Роза iштей жиiркенiп;

	«...Не деген жандар? Апырау осылардың өз жұмыстары қайда? Қашан болмасын сабылып кеп жүргендерi. Директордың алдына келiп, күніне бiрнеше рет бұлаңдап кетпесе, iшкен астары бойына сiңiп, көңілдерi көншiмейдi. Кеше ғана емес пе едi, осы екеуiнiң бiрiн-бiрi көрместей болып жүргендерi. Бүгін тағы да ауыз жаласа қалыпты. Өң мен түстей құбылған не деген жандар...»

	Роза алдындағы машинкасын басуға ыңғайлап өзiне жақындата қойып жатыр. Осы кезде көгiлдiр түсті телефон да қоңыраулатып шыр ете қалды.

	Роза:

	– Иә-иә, менмiн! М...м...м, жақсы, жарайды... Талас Қорғанович...

	– ?!

	– Қазiр барып бiлемiн, жарайды, – дедi де телефонды орнына қойды. Елеңдей қалған Мардан мен Қарабек:

	– Қашан келмек?

	– Қайдан соғып тұр? – деп жарыса сұрады. Алдындағы машинкаға қағаз салып жатқан Роза:

	– Министрлiктен бiр сағаттан кейiн келедi, – деп электрмен жұмыс iстейтiн жазу машинкасын сартылдата басып, бөлменiң iшiн күмбiрлеттi де жiбердi.

	Мардан мен Қарабек те сол ауыз жаласқандай жарастықпен, бiрiн-бiрi қолтықтаған күйлерi шығып бара жатты. Олардың соңынан жақтырмай қараған Роза өзiмен-өзi сөйлеп:

	– Сiрә, тағыда бiр жамандықтың үстiнен тоқайласа табысып жүр-ау.

	Иә, азамат деуге аузың бармайтын жандар, – дедi.

	Бiраздан соң iшке енген парткомның хатшысы Нина Сергеевна:

	– Роза, амансың ба? – дедi.

	– Сәлеметсiз бе, Нина Сергеевна.

	– Талас Қорғанович, өзіңде ме?

	– Жоқ, ол кiсi... бiр сағаттан кейiн келедi. Нина оның жанына келiп отыра берiп:

	– Роза! Сен бiлетiн шығарсың? – дедi.

	– Не жайлы?

	– Балқияны айтамын... Бiртүрлi алаңдап қалған Роза:

	– Ие, онымен не бопты? – деп абыржи қайыра сұрады.

	Өзінің әңгіменi оқыс бастағанын ендi ғана аңғарған Нина Сергеевна, барынша сабырлы сөйлеп:

	– Жо-жоқ, ештеме де болған жоқ. Өзіңмен партия мүшесi ретiнде ақылдаспақ жайым бар едi. Оның үстiне Балқиямен сырлас екенiңдi де бiлемiн, – деп аз-кем ойланғандай отырып қалды.

	– Ол не? – деп шыдамсыздана түскен Роза. – Ендеше, айтпайсыз ба? Ақсары жүзi байсалды қалыбынан өзгермеген Нина Сергеевна, ша-

	расы мол көк аспандай жанарларын Розаға тура қадап:

	– Әрине, Балқияның өңi десе өңi бар, мiнезi десе қылығы мол... жас әйел екенiнде дау жоқ. Былайша, сырт көзге жеңiлтек те емес. Деген-менде, оның соңынан әртүрлі сөздер бар, – дедi.

	Манағыдай емес Роза да суына тыңдап:

	– Ол не қылған сөз? Жалғыз басты әйелге жұрт не демейдi, – деп әңгіменiң төркiнiн аңғарғанын сездiрдi.

	– Ол да бар шығар, – деген Нина Сергеевна күрсiнiп. – Бiрақ, жел соқпаса шөптiң басы қимылдамайды да ғой. Бұзып-жарып бара жатпаған соң, Қарабек екеуiнiң арасы үйреншiктi болып кеткен сияқты. Анау бiр сәтте Бектұрға қосқан сөздер де бұрқ ете қалып едi. Ол тез байқағыш жiгiт қой, су сепкендей жып-жылдам басыла қалды.

	Роза қабағын шытына:

	– Сiз ғафу етiңiз, Нина Сергеевна. Осының бәрi арандату үшін айтылып жүрген қаңқу сөздер. Тiптi Бектұр жайында... естiген де емеспiн, – дедi.

	– ?!

	– Нина Сергеевна?!

	– Әу-уу.

	– Сiзден бiр нәрсенi сұрауға бола ма?

	– Әрине, сұра... сұрай қой. Роза оған жақындай түсіп:

	– Сiз Айбардың жағдайына қалай қарайсыз? Сiз бен бiз де ол да, оның соңынан түсе бастағандар да, бәрiмiз де коммунистермiз ғой. Партия ұйымының хатшысы ретiнде, бұл мәселе жайлы не ойлайсыз? – деп сұрағын бүкпесiз тура қойды.

	Аққұба өңi алаулай түскен Нина Сергеевна, қиналған сыңай танытып:

	– Бұл өзi, өте бiр қиын мәселе болып бара жатыр. Ешкiмге де «жаңалық ашпа» деп ешкiм айтпайды. Бiрақ белгiлi заңдылықтар бұзылса, тиiстi мемлекеттiк орындар қадағалауға да қақылы. Оның көтерiп жүргенi, шынында да маңызы зор жаңалық болуы әбден ықтимал. Бiрақ кейбiр жағдайларды өзi де қиындатып жүрген тәрізді, – деп қоя салғысы келдi.

	Роза:

	– Сонда қалай? Ашқан жаңалықты жiберу, өз атынан жазу ағаттық па екен, – дедi.

	Нина Сергеевна:

	– Жо-жоқ, өз атынан жiберудiң ешқандай да айыбы жоқ. Әйтседе бiр асығыстық бар сияқты. Оның үстiне бүкіл бөлiмдегi адамдарды өзiне қарсы қойып алыпты, – деп әр нәрсенi меңзей сөйлейдi.

	Шешiнген судан тайынбасқа салған Роза да:

	– Сонда, Қарабек пен Тахир бүкіл бөлiмше болып есептелiне ме екен? Сiз шыныменде сыртқы күштердiң бөлiмшеге жасап отырған әсерлерiн байқамайсыз ба? – дедi.

	Нина Сергеевна күлген болып:

	– Сөз саптауыңа қарағанда, ешкiмнiң де батылдығы жетпей отыр демексiң қой, – деп ой суыртпағына көштi.

	– Әрине, бiреу үшін бiреу күйгiсi де келмейтiн шығар, – деген Роза көңіл қыжылын жасырмай, – Сондықтан да адамдардың көпшiлiгi: «сен тимесең, мен де тимеймiнге» көшкелi қашан?! Өтiрiк жаны ашығансып, сырттай күңкiлдеседi де... күбiрлеседi де қоя салады. Тiптi, осыны айтып отырған өзiмнiң де, ертең жеме-жемге келгенде әуселем бiлгiлi ғой...

	Ойланып қалған Нина Сергеевна:

	– Жоқ Роза.., мен мұңына қосыла алмаймын. Ғылым даусыз болуы мүмкін емес. Оны дауластырмаса, күрестiрмесе, айтыстырып анығына жетпесе, нағыз шындық ашылмайды да, – деп бiр қойды.

	Роза жай ғана:

	– Шындық бәрiн қан шыққанша, қабақатқа айналдыру да жөн емес қой, – дедi.

	– Дұрыс айтасың, – деген Нина Сергеевна:– Мұны әзірше партия ұйымы, сырттай бақылап араласпай отыр. Уақыты жеткенде, мiндеттi түрде... ағы мен қарасын анықтайды. Өзіңдi де сонда партия мүшесi ретiнде кiрiстiремiз...

	– Ылайым, солай болғай...

	– Қой, бiздер көп отырып қалдық, – деп орнынан көтерiлген Нина Сергеевна, – Қайырылып тағыда бiр соғамын.

	Роза:

	– Келгенiн хабарлайын ба? – дедi. Шығып бара жатқан Нина Сергеевна:

	– Жо-жоқ, жұмыс аяғына таман кiрiп шығармын, – дей салды.

	– Жарайды онда, – деген Роза да, оның соңынан қараған күйі ойланып қалды.

	«...Әрине, хатшы батыл болса, көп нәрсенiң жұмсарары қақ. Әй, бiрақ – қайдам. Талекең мұны да бұлаңдатып: «бүгін-ертең ұйымдастыру бөлiмiнiң меңгерушiсi боласың» дегелi қашан. Бұл да қипақ қағып, қиыла күтiп жүр емес пе?! Заманның сиқы осы! Атақ та, адамдық та саудаға түскен уақыт...»

	Ел көшкендей болып даңғырлай сөйлеп келе жатқан Таластың даусы, төменгi қабаттан естiлiп, бiртiндеп кабинетке жақындай түсті. Тапсырмалар жол-жөнекей берiлiп жатыр. Оны орнынан түрегелiп қарсы алған Роза:

	– Есен-саусыз ба, Талас Қорғанович, – деп жадырай күлген болып жатты.

	– Сәлем-сәлем, – деп қолын бұлғаған Талас ауызғы бөлмеге сәл кiдiрiп, – Ие-е, қандай жаңалық, нендей өзгерiстер бар?

	– Айтарлықтай дәнеме жоқ, – деген Роза, – Сiздi сұрап Мардан Есiмбекович, Нина Сергеевна, Қарабектер кiрiп шықты. Мардекең тiптi асығыстау сияқты. Екi рет келiп кеттi.

	– Ә-ә, жарайды, – деп сәл ойланып қалған Талас, артынша әзiлге шаптырып: – Ол шал үшіншi рет келудi де ұмыта қоймас...

	– ?!

	Кабинетiне кiрiп бара жатып:

	– Ненi сезiп шықылықтап жүр екен? Кәрi сауысқанның қиық көзi, бiрдеменi шалып қалған ғой, – деп төрге оза бердi.

	Жанында тұрған Роза, оның соңынан есiгiн жапты да, орнына келiп отырды. Тағы да сол өзінің үйреншiктi, телефон шырылдары, келген-кеткендердiң сұрақтарына жауап берiп, сан-сапалақ шаруаларына кiрiсiп кеттi.



	ХII

	Талас сырт киiмдерiн шешiп, есiктiң сырт жақында елеусiз тұрған шағын шкафқа iлдi де, өзiне арнайы тiгiлген ақ халатын кидi. Айна алдына келiп, ұзынтұра сидыйған денесiн қоғадай идi де, ақшулан селеудей үрпиiсе селдiреген шаштарын тарады. Оның қасқалана бастаған еңбегiнiң тұсындағы шаштары, сортаңға бiткен қияқтай әр жерде қалыпты. Ол асықпай келiп столының басына отырды. Кемедей столдың кеңдiгiне қарамай, үстi толы кiтаптар мен қағаздар жайылып жатыр. Ол кеше кешке жақын үлгiре алмай кеткен машинкамен басылған қағазды және әртүрлі формада түсiрiлген асқазанның фотосуреттерiн алдына алды. Терезенiң жарығына бұрыла креслосына шалқалай түсіп қиғаштап отырды да, бiрiнен соң бiрiн алып фото суреттердi көре бастады. Суреттердi алма-кезек ауыстырып көрген сайын, оның көңіл күйіңде боран соғып кеткендей буырқана түнерiп, ызғарлана езу тарта ытырынған күйі орнынан түрегелiп кеттi. Әлде кiмге зығырданы қайнағандай, санасында қайшыласқан сан-сапалақ ойлардың ұшығына шыға алмай әрлi-берлi жүре бастады.

	«...мұның бәрiнен де баса көктеп елемеуiн қарашы. Бедел тұтпақ түгіл, көзiне де iлгiсi жоқ. Қайта не қылсаң да iстеп ал дегендей егесiп, өз атынан жiбергенiн көрмейсiң бе? Тағдыр дейтiн шiркiннiң өзi де қызық-ау. Ешкiмнiң ойына келмеген ... (Алма-кезек Гиппократ пен Авиценаның суреттерiне сұқтана қарап) сынық сызық дегендi тауып алқанын қарашы?! Бар түйiндi сол арқылы шешпегi жүйесiз де емес. Тек конусты iшке қайыра тiгу... тоқта-тоқта, деп осы арада бiр кiлтипан жоқ па? Жо-жоқ, болымсыз қана қайырылған ұшы, ештемеге бөгеттiк жасай алмайды. Жо-жоқ! барлығы да жүйелi, ешқандайда тоқтайтыны жоқ! Ендеше не iстеуiмiз керек? Осылай шолжаңдатып қоямыз ба?! Жоқ, өйтiп басындыра алмаймын. Оның бiр қана жолы бар. Анадағы Караусовпен келiскен жайларды күшейте түсу керек. Сөйтiп есiн шығарған бойы есiрiк етiп жiберуден басқа шара жоқ. Иә...(сәл ойлана түсіп) тек қана сөйту керек. Бiрақ бұл қақтығыста, өзiмдi барынша салқынқанды ұстағаным жөн...»

	Ол iшке енiп есiк алдында тұрған Марданды байқамай қалыпты. Мардан сәл кiдiрдi де:

	– Талас Қорғанович, рұқсат па екен, есен-саусыз ба? – деп директордың әлденеге алаң екенiн, қиық көздерiмен шалып түсті.

	Оқыс шыққан дауыстан ыңғайсызданып қалса да, Талас бойын тез жинап ала қойып:

	– Ә-ә, кiрiңiз, кiрiңiз. Қалай, күйлi қуаттысыз ба? – деп орнына келiп отырып жатты.

	Марданда дауысын құбылтып:

	– Шүкiр,.. шүкiр, рақмет. Өзіңiз бiрдемеге алаңсыз ғой, – деп ескi тақас қылықпен нұқып өттi.

	Папка толы қағаздарды алып кiрген Роза:

	– Талас Қорғанович, мынау қағаздарға қол қойып берсеңiз екен?

	Тездетiп жiберетiндерi бар, – дедi.

	Талас қысқа қана:

	– Қалдырып кет, – дедi.

	Роза кiдiрместен қолындағы папканы столдың шетiне қойды да, тез бұрылып шығып бара жатты.

	– Қарабектi шақыршы? – деген Талас әкелген қағаздарды алдына алып.

	– Мардан Есiмбекович, сәл күте тұрыңыз? Мен мыналарды қарап берейiн (күлiмсiреп). Жылдам керек дегендi естiдiңiз ғой...

	Шыбындаған аттай басын шұлғыған Мардан:

	– Жақсы, жақсы, асықпаңыз Талас Қорғанович?! – деп анадайда тұрған шағын столиктiң жанындағы креслоға жайғасып, өзiмен бiрге ала келген қағаздарына үңiле бастады.

	Екеуi де шаруа үстінде, көздерiнiң астымен бiр-бiрлерiне қарап қояды. Талайдан берi арбасып жүрген көрi қасқырлар, алдарындағы қағазға қарап отырса да, көңілдерiмен бiрiн-бiрi қағаберiс жiберер емес. Екеуi де өз ойларының жетегiмен iштей толғаныс үстінде сияқты. Қағаздарға қол қоя бастаған Талас, көмекшiсiнiң не оймен келгенiн түсiнгiсi кеп, өзiмен-өзi кеңескендей ойланып қалған...

	«...Апыр-ау, жаңағы бiр қызыл шоқтың – темiр көсеуi осы емес пе? Иә-иә, санамды сыздатып, мазамды кетiрген жағдайға бұл қалай қарайды екен?! Әлде анадағы өзiн қорғап қалғанын ескерiп, оған тиiспеуi де мүмкін-ау... Жоқ, тамырын басып көрейiн, маған белгiлi Марданның өзгерiп кетпеген өзi болса.., ыңғайына қарай аунай салуы қиын емес. Оның үстiне қазiр менiмен қатынаста болуға тырысып жүр ғой...»

	Қабағының астымен директордың қалт еткен қимылын баққан Марданның ойы да:

	«...Аш қасқырдай арсалаңдаған, түрiн қарашы, көпiрдiң?! Сiрә, тағыда бiр қансоқтаға тап болып, араны ашылып отырғанға ұқсайды. Менiмше бұған, тап сол тұстан көмекке келгенсу керек...»

	«...Иә-иә, бұл шаруаға.., мұны жұмсауға әбден болады. Өзiнен күшi кемге бұл бапандай. Ойланбай-ақ бас салады. Кiмде болса да, сауысқанша шықылықтап жүрiп-ақ, артынан қалмай шұқып өлтiредi. Менiмше бұған, мұндай iс, тап осы қазiр, ауадай қажет?!...»

	«...Ә-ә, бәлем, ыстық күлшедей алақаныңды күйдiрiп тұрған, сiрә, Айбардың жайы болар. Ол немене менің де басымнан аттап кетiп отыр. Сондықтан бұл мәселе, екеумiзге де бiраз жерге тiзе қосып шабуға жарап қалар. Шоқ-шоқ...менің тiлерiм осы, бықси жанып өртене түс! Қазiр сәтi түсіп тұрғанда, ызалы төбеттiң шабына тағы да шыбық жүгiртiп көрейiн. Бәлем, сонда қайтер екен? Мен үшін мұның жайбарақатынан да.., ырылдасып жүргенi әлдеқайда жақсы. Әйтпесе, анадағыдай азу тiстерiн өзiме қарай ақсита салуы қиын емес. Бұл азу тiсiң сыңғыр...»

	«...Байқауымша, мен бiлетiн Мардан болса, әлденендей бiр iске... өзi де тiленiп отырған сияқты қой...»

	«...Жираптай сидиған зымияным, ойлан... ойлан...»

	Бұлар осылайша iштей қақтығысып отырғанда, бiрсыпыра уақыт өтiп те үлгердi. Iшке Қарабек пен Роза қоса кiрдi. Роза кiдiрместен тура столдың жанына жетiп:

	– Талас Қорғанович, бiттi ме? – дедi.

	– Болды, ала бер.

	Роза қағаздарын алды да шығып кеттi. Манадан берi тыпырши күтiп тұрған Қарабек:

	– Сәлеметсiз бе, Талас Қорғанович?! Өзіңiз шақыртты дегеннен кейiн, – деп сөзінің соңын жұта қылқына сөйледi.

	Талас салқын сыңаймен:

	– Иә, келiп жақын отырыңыздар? – дедi. Жайқасып жатып елпектей тiл қатқан Мардан:

	– Не? Талас Қорғанович, жайша ма? – деп бiрден сөзге тартты.

	Ендi ғана жадырай түскендей болып сөйлеген Талас:

	– Әрине, жайша болмай не бопты?! Әй-й, кәрi тарланым-ай, iштегiнi айтпай сезiп, хаттай оқып отырсың-ау. Бiрақ, бiздер өрекпитiндей ештеме де жоқ. Жағамыз жайлау (қарқылдай күлiп) не iстеймiз десек те, қолымыздан қағар кiм бар, айтшы? Хан тағымызда отырған жоқпыз ба? – деп әңгіменiң бақытын сан-сала етiп жiбердi.

	Жадырай түскен Мардан да:

	– Е-е, бәсе деймiн-ау?! Қандай жақсы айттыңыз, Талас Қорғанович! Мiне, сөз төркiнi, бiздер үшін, дәп осылай болуы керек қой. Ендiгi қалған аз ғана ғұмыр да, түсiнiсiп, тiзе қоса қимылдағанға не жетсiн, – деп бiр қойды.

	Көңілдене түскен Талас та:

	– Сөз жоқ, Мәке. Бұл айтқандарыңызға алып қосарым да жоқ, – деп аз-кем кiдiрiс жасап, терең күрсiндi де: – Бiрақ, заман дейтiн заңғарыңның аяқ алысы... тым қарыштап бара ма, қалай? Осы жағы болмаса, барлығы да дұрыс қой. Оны өздерiңiз де сезiп, байқап жүрсiздер емес пе? «Бұрын шыққан құлақтан, соңғы шыққан мүйiз озатын» түрi бар. Бұған қалай дейсiздер? – дедi.

	Ендi қана сөзге араласқан Қарабек:

	– Сiздей адал... ақ пейiл жанды көрсемшi?! Осы айтып отырғандарыңыздан да, жүрегiңiздiң жұмсақтығын аңғару қиын емес. Әйтпесе, сiзге налитындай.., тiптi жабырқайтындай не бар? Айтып отырғаныңыз, «Үп-п» дегенiңiзден қалмайтын бу емес пе? – деп екi бастыққа алма-кезек қарап қойды.

	– Меңзеп отырған жайыңыз, менi де ойлантып жүр, – деген Мардан да жұмбақтай бастаған сөздi, асқындыра түскiсi келiп: – Осы жасыма келгелi, тiптi отыз жыл бойы ғылым саласын басқара жүрiп, тап сол баланың iс-әрекетiндей басынғандықты көрген емеспiн. Менiмше, мәймөңкелейтiн түгi де жоқ, тобықтан соға қағып жiберу керек...

	Жыламсырай сөйлеген Қарабек:

	– Тiптi сiзге араласудың да қажетi жоқ. Бiздер бармыз ғой, – деп жанарымен Мардан жақты нұсқады.

	Оны қостай жөнелген Мардан:

	– Қарабек дұрыс айтып отыр. Оның түпкi ойында тереңдiк бар. Мана екеумiз таңертеңгiлiкте әңгімелескен едiк. Бұл iстi созбақтай бергенше, бiрден iске кiрiскенiмiз жөн, – деп қатты асықтырып қамшылай түсті.

	Талас манадан бергi Марданның бiлек сыбана кiрiскен сөздерiне таңырқаса да, өз тарапынан ештеменi де сездiргiсi келмей:

	– Көрейiк, әлi де ойланайық. Бiрақ Қарабектiң айтқандарын ешуақытта ескерусiз қалдырып көрген емеспiн, – деп оны қолпаштай түсіп.

	– Бұл айтып отырғандарына да түсiнемiн. Түсiнген сайын оны, бұрынғыдан да бетер, жаныма жақын сеземiн...

	– Талас Қорғанович, рақмет, – деген Қарабек көтерiле жайғасып.

	– Көп нәрсенi тоқтала ойланып, толғана зер салуды өзiме парыз санаймын. Кейде жастықпен ағат та кетiп қаласың да, артынан ақылға салып ұялатында тұстарымыз жетедi. Мұны Мардан Есiмбекович, өзіңiзге арнайы құлақ қағыс еткiм келедi.

	– Мiне мұның да, сенiң еркiн ойлап, елгезек шешiм таба бiлетiндiгiң, – деген Талас та оның ненi меңзеп айтып отырғанын түсiнiп қана қоймай, тiкелей өзінің қоштайтындығын аңғартып. – Өткендi еске алған да жөн, сонымен қоса, терең түсiнiп тiзгiн жарастырған... одан да жақсы. Оның қажеттiгiн Мәкең де, мен де... жақсы түсiнiп отырмыз. Өткен кемшiлiк, алдағы тұрған iсiмiзге кедергi болмайтындығы өзiнен-өзi белгiлi нәрсе деп ұғамын. Менiмше, осы отырған үшеумiздiң дәп қазiргi сәтте, ешқандайда ой таласымыз жоқ сияқты. Жә-ә, ендi анау аурудың жайын айтшы? Iшкен тамақтарын әлi де құса бере ме?..

	Ұмсына түскен Мардан:

	– Ол не қылған ауру? – деп килiге кеттi. Мысқылдай жауап қайырған Қарабек:

	– Анау «өнертапқыштың» ауруы ғой. Асқазанына операция жасаған едi, бүгін үшіншi күн... iшкен суын құса бередi. Жаңа жан-жақты тексерiп көрдiк, сiрә, ертең қайыра операцияға алатын шығармыз, – деп мардамси сөйлеп маңыздана түсті.

	Жерден жетi қоян тапқандай қатты қуанған Мардан:

	– Мынау айтып отырғандарын тiптi таптырмайтын тиек емес пе? Дереу домбыраның құлағын бұрауға келтiру керек те, қағып-қағып жiберген күйі боздата жөнелсе болмай ма? – деп қасындағыларға алма-кезек қарап алды.

	Әдейi жайма-шуақтаған Талас:

	– Жо-жоқ! Бұл жайында байқап сөйлеп, ыңғайына қарай пайдалану керек. Өйткенi, асқазан операциясынан кейiн, мұндай асқынудың бола беретiндiгi әркiмге де аян. Дабыратып жiберiп, артынан өзiмiз ұятқа қалып жүрмейiк. Сондықтан шулатпай қана, ақырын жайсыз фактi ретiнде, – деп сөзінің соңын жұтып қойды.

	Таластың ойын бiрден түсiне алмаған Қарабек, даурығыңқырай сөйлеп:

	– Мiне, Мардан Есiмбекович, көрдiңiз бе?! Бұл кiсiнiң гуманизмiнде шек жоқ деп қатты күйінiп отырғандай сыңай танытты.

	– Шынында да қоя тұрмен қанша созуға болады? – деген Мардан да қиналып. – Бұл бiр таусылып бiтпейтiн жырға айналды. Мiне, оның алшақтағанына жылдан асып барады. Тоқталмақ түгіл ол, өз өнерiн үдете түскен. Тiптi баспа бетiне жариялап та үлгiрiптi...

	Талас пен Қарабек үстерiне жай түскендей болып:

	– Не дейдi?

	– Қойыңызшы? – десiп орындарынан қопақтап кеттi.

	– Мiнеки, сенбесеңiздер оқып көрiңiздер? – деген Мардан қолындағы журналды ұсынып жатып. – Бұл барып тұрған нағыз төбеңде ойнақтаған бассыздық! Мақаланы бастыру үшін, әуелі ұлықсат алушы едi. Ол барлығымызға қолын бiр-ақ сiлтептi...

	Орнынан түрегелiп кеткен Қарабек:

	– Кәнеки, қалай жазыпты? – деп Таластың жанына келiп, оның қолындағы журналға үңiлген бойы, көздерi шарасынан шығып кете жаздады.

	Бөлме iшi бiраз уақыт тыныштыққа бөлендi. Қандарын iштерiне тарта өңдерi бозарып кеткен Талас пен Қарабек жарыса сұхбат түрiнде жазылған мақаланы жүгiрте қарап шықты. Таңертеңнен берi бiр өзінің ғана алағанын қарыған журналды, дер кезiнде ұсына қойып, мынау екеулерiнiң шыжқырыла күйген жандарын көрiп, рақаттана сүйсiнiп ләззат алып отыр. Ол телмiре түсіп ұзақ-ұзақ қараған сайын жаны кiрiп бара жатқандай, жайбарақаттана орындығына шалқайыңқырап отырды. Талас манағы өзi қолына ұстап көрген суреттерiнiң бәрiн де, журналдың беттерiнен тапқанына, тiптi күйзеле түскендей сыңайы бар. Бiрақ аса қатты ашылмауға өзiне-өзi iштей бекiнiп, ендi журналға қараған болып уақыт оздырып отыр. Әлден уақыттан соң басын көтерген Талас, орнынан түрегелiп арлы-берлi жүрдi де:

	– Жарайды, мынау шындығында да мықты жiгiт екен. Батылдығы, тiптi бастан асып кетiптi. (Бәрiде түрегеп кеткен.) Сонымен ендi не iстеуiмiз керек? – деп жайлап орнына отыра бастады. Мардан мен Қарабекте өз орындарына отырып жатыр. Аз қана уақыт тағы да тыныштық билеген.

	– Мынау шынында да.., – деп кiжiне сөйлеген Қарабек: – Бұдан ары iркiлудiң жөнi жоқ. Ол өзi шектен де, шеттен де шығып барады.

	Оны қостаған Мардан:

	– Оның бұл iсiн, асқынғандық деудiң өзi аз! Бәрiмiздiң де өкпемiзден теуiп, шекемiзден шертiп отыр, – деп қызына сөзiн жалғастырып;

	– Әйтседе, бұл не деген сұмдық?! Ешкiмнiң рұқсатынсыз да, ұйғаруынсыз да, баспа бетiне материал жариялау, өзге қылықтарын жинап қойып, осының өзiмен-ақ мұрттай ұшыруға әбден болады. Оған бүгіннен бастап операция жасауына тыйым салу керек...

	Қуанып кеткен Қарабек:

	– Мiне, неден бастаудың жөнiн Мәкең айтып отыр. Әзірше, асқазан операцияларынан аластай тұру керек, – деп қостай жөнелдi.

	Бұл екеуiнiң шын ашынып отырғанын сезiнген сайын Талас сабырлы күйге түсіп:

	– Айтып отырғандарың орынды. Шешiмдерiңдi де қате демеймiн. Мардан Есiмбекович, осы мәселенi жан-жақты ете дайындап, кезектегi бiр ғылыми кеңеске әзiрлесеңiз екен. Өзіңiзге Қарабек те, басқалары да көмектеседi, – деп бұларға шылбыр-тiзгiндi ұсынғандай сыңай танытты.

	Мардан мен Қарабек, тiптi қуанып кеткендей жарыса сөйлеп:

	– Жарайды.

	– Келiстiк, – десiп өңмендесе орындарынан түрегелiп те кеттi.

	Талас та әңгіменiң осымен тамамдалғанын аңғартып, шыр ете қалған телефонның құлағын көтерiп:

	– Ало-о...

	– ?!

	– Да-да.

	– Ие, менмiн.

	– ?!

	– Қазiр, қазiр келемiн, – деп қысқа қайырды да қоя салды.

	Ол жалтақтай басып, жайлап қана шығып бара жатқан Мардан мен Қарабекке:

	«...Әзiр ше, солай iстей берiңдер?!» – дегендей басын шұлғи изедi де, өз шаруларымен болып кеттi. Алдында жатқан қайбiр қағаздарды тартпасына салып, өзi түскi асына жинала бастады.





ҚУДАЛАУ




	I

	Алматыға көктем биыл ерте келдi. Үнемi жаңбыр түнделете құйып, ай бойы нөсерлей жауумен болды. Күндiз шайдай ашылып, көкпеңбек бола көмкерiлген аспан, жан дүниеңе рақат құйғандай көңілiңдi аса бiр шаттыққа бөлейдi. Жаңбырдың суымен жуынған Алатау да, күллi қаланың iшi тез тазарып, ерекше сұлу сипат танытады. Көше-көшенiң бәрi, қысқы шашылған құмнан да, машинаның газы мен жағылған пештен шығатын ыстан да тазара жайнап, ағаш атаулы желектерiн жайып та үлгiрген.

	Жұмысқа келiп жүр деген аты болмаса, Айбардың қолы мүлдем бос деуге болады. Баяғы директордың кабинетiндегi әңгімеден кейiн оны, операция жасаудан таза ығыстырып, тiптi аға ғылыми қызметкер ретiнде, өзiне тарапты ауруларға шешiм қабылдаудан да тыйылған. Жалпы бөлiмше бойынша жасалынатын Қарабектiң аралауына қатынасқаны болмаса, өз бетiмен iске араласса-ақ неше күн қатарынан айқай-шу шығаруға, бөлiмшеден бастап дирекцияға дейiн жететiн болған. Сондықтан Айбардың аяқ-қолын жiпсiз матап қойғандай едi. Бастапқы кездерде ол, бiраз тулап, өзiне тиiстi шаруаларға бұрынғысынша тiкелей араласып жүрдi де, қайта-қайта қақтығыс шыға берген соң, әлiптiң аяғын күтпек болып мүлдем өз жайына ауысты. Қазiр оның бар уақыты, институттың шағын кiтапханасының оқу залында өтiп жүр. Мұның өзi Айбар үшін, армандаса қолы жетпейтiн жақсылық сияқты. Ол бiр минутын да шашау шығармай, асқазан хирургиясының уақыт шаңымен ұмытыла бастаған беттерiн парақтай түсіп, мүмкіндiгi жеткенше шет тiлдерден аударылған монографияларды зерделей оқуға кiрiскен едi. Оған қол ұшын берген кiтапхана меңгерушiсi Гүлбарам апай да, керек деген кiтаптарын өзi бiлетiн әртүрлі жолдармен, тiптi Москва мен Ленинград кiтапханаларынан да алдырып жүрдi. Қашанда алға жылжудың ең әдемi тәсiлi, тек өткенiңдi өзектей қарап оның бары менен жоғын дәл анықтау екен ғой. Мұны Айбар күн өткен сайын, жан дүниесiмен сезiне бердi...

	Оны iздеп жаңеректе кiтапханаға келген Мәлік, аздап аулаға шығып серуендеп қайтуға шақырды. Бұл түс мезгiлi кезiндегi демалыс уақыттары болатын. Төрт жағын түгел институттың үйлерi қоршаған, шағын ауладағы өсiп тұрған ақ қайыңдар мен теректер де жапырақтарын жайып, сұлу сымбаттарына толық ене күлтеленiп қалған кезi. Серуендеу үшін төселiнетiн асфальт жолдар да, тап-таза күйі жарқырап жатыр. Оның әр жерiне қойылған орындықтар мен беседкалар да жаңадан қайыра сырланып, көлемi шағын ауланың iшiн әжептәуiр сүйкiмдi етiп жiберген. Оның үстiне ашық аспаннан нұрын төккен мейiрiмдi күннiң жанға жайлы шуағы, тiптi күллi сыртқары ажарын ашып, соншама бiр кереметтей күйге бөлеп тұр екен.

	Айбар мен Мәлік у-шуы жоқ, тып-тыныш ауланың iшiнде серуендеп жүр. Мәлік анау-мынау естiген бiраз өсек-аяңдарын айтты. Атқа мiнген Қарабек пен Тахирдiң операция кездерiндегi айқай-шуларын, операция бөлiмiнде iстейтiндердi бидайдай қуыратын қылықтарын айтып, өзара өжуа етiп бiрсыпыра күлiсiп алды. Көптен берi iстейтiн медбикелердiң бiразы бiрiгiп, олардың үстiнен арыз түсiре бастағандықтарын да әңгіме еттi. Өздерi iстейтiн бөлiмшедегi жалпы жағдайды, қабырғалары қайыса бiрсыпыра сөз етiп алды. Олар көп нәрсенi ашық сырласып, тiптi кейбiр жағдайларға пiкiр таластырып та қызына сөйлеп бiр-бiрiмен дауласып та қалады. Манадан берi айтылып жатқан әңгіменiң төркiнiн онан ары жалғастыра түскен Мәлік:

	– Айеке-ау, бұл айтқандарыңызға менің ешқандай таласым жоқ. Бiрақ, қай заманда да тарихтың беделiн дарындылар жасаса, сол кездегi тiршiлiктiң тай қазанының құлақтарын, тек орташа қабiлеттiлер ғана иемденген ғой. Олай болса, қызыл өңештерi аман тұрғанда жаңағы дарындылардың өзi де қарақазанның құлағын ұстағандарға табынбай қайда барады?! Есiңiзде ме? Сонау көне заманның өзіңде де Юлий Цезарь, ұлы гуманист Александр Кронды жалпының жайын ойлағаны үшін қан құстырмап па едi. Сол кездiң өзіңде-ақ, өзiмшiлдiк пен ақиқаттың бiтiспес шайқастары басталған. Мiне, сонан берi бiр сәтке де толастап көрген емес. Мұндай мысалдарды тарих беттерiнен мыңдап келтiруге болады. Бiрақ мәселе онда емес қой. Бұл тағы да сол, үлкен мұраттарға жетудiң жолы қай-қашанда кедергiсiз болмайтындығын дәлелдесе керек. Өзіңiздiң жайыңызды ойлап өзiмде қатты қиналып жүрмiн. Не iстеуiмiз керек? Түсiнбеймiн. Шындықты iздеп барар жерiң де жоқ. «Баяғы жартас, сол жартас қаңқ етер түктi байқамас» дейтiн заманға тап болып отырмыз. Әйтпесе, бұл не деген сұмдық?! Ардың-күрдiң өзiмшiл қулар, тiптi адам тағдырларымен ойнауға айналды. Анау Қарабек пен Тахир шамаларына қарамай, қолдарынан келмес қиын операцияларға көздерiн жұмған күйлерi бiлектерiн сыбана кiрiсiп жүр. Сонда бұлар, тiптi хирургияны да ойыншық қылғылары келе ме? Мынау екi айдан аса уақыт, өзіңiздi операция түгіл, клиниканың жұмыстарынан алшақтатуы тiкелей қудалау ғой. Институттағы қоғамдық ұйымдарда үн жоқ. Қайтер екен, әйтседағы әлi де шыдау керек, – дегендi айтқым келедi.

	Айбар ойлы жүзiн Мәлікке бұрып:

	– Шыдамағанда не iстемекпiн?! Бiрақ шыдамның да шегi бар емес пе? Әйтеуiр басталып кеткен iс болған соң, әлiптiң ақырын күтпей тағы да болмайды. Ал, ендi сенiң ұзақ айтқан дәлелдерiңнiң түп төркiнiне айтар дауым жоқ емес, – деп оның жүзiне күлiмсiрей қарады.

	– Құлағым сiзде, айтыңыз?!

	– Өмiрде не көп, ең әуелі орташа қабiлеттi жандар көп. Бiрақ солардың бәрi бiрдей, жаңалық пен жақсылыққа қарсы деуге, тiптi де аузым бармайды. Олай деудiң дәлелi де жоқ...

	Дауласа кеткен Мәлік:

	– Неге? Неге, дәлелi жоқ? – деп шыдамсыздана түсіп едi. Айбар сәл қолын көтерiп:

	– Сөзiмдi бөлме, сабыр ет. Неге екенi сол жаңалықты дер кезiнде түсiну, оның шын мәнiндегi артықшылығын мойындау да, тек қабiлеттiлiктi ғана сипаттамаса керек. Себебi, күнделiктi тiршiлiгiмiздiң шам-шырақтары сияқты, мiнездерiмен күн шуағын таратқан не бiр қасиеттерi мол қарапайым жандарды қайда апарып қоймақпыз? – дедi.

	– Адалдықты ар тұтқанның бәрi де дарындылар қатарына жатады. Айбар төмен қараған күйі:

	– Ие-е-е... – деп үндемей қалды. Онымен әлi де келiсе қоймаған Мәлік:

	– Мүмкін мен өз ойымды дәп басып айта алмай келе жатқан шығармын. Бiрақ аяқтан шалар ептiлер, сол адал жүректi жандардың өзiн де томағалап, айналасын бағдарлауға да шамаларын келтiрмей жүрген жоқ па?! Ендеше, сол орташа деп келе жатқан қауымымыздың, жаныштамайтын шындығы, лайламайтын тұнығы жоқ. Өйткенi бұл олардың бойларына сiңген қадеттерi, – деп булыға барып тоқтады.

	– Ту-у, Мәлік-ай, – деген Айбар қатты қиналып, – бұл айтқандарыңа, қалай десеңде қосыла алмаймын. Жо-жоқ. Мүмкін емес! Сен қалайда адам мiнездерiндегi кейбiр жағымсыз әдеттердi, оның бойындағы қабiлетiмен шатастырып келесiң.

	Бұғанда тоқтағысы келмеген Мәлік:

	– Егер мәймөңкелемей турасын айтсақ, анау өзiмiз күнде көрiп жүрген Мардан ағамызды алайықшы?! Тiптi оның ешкiмге де еш уақытта қажетi жоқ докторлығын былай қойғанда, осы жасқа келгенге дейiн, не адамшылыққа лайық, не ақсақалдылыққа жататын қандай iсi бар? Бiрақ өмiр бойы аузынан май-шелпек кеткен жоқ. Оның себебi неде? Бiр халықтың оқыған азаматы үшін, қарнының тоқтығы қайғысының жоқтығын көрсете ала ма? Мүмкін оның өмiрден таңдап алған жолы, осы жағдайларды берiп отырған шығар. Сондықтан да, өзiнен кейiнгi өсiп келе жатқан жастарға өрттей тиiп, өзегi өртенiп бара жатқандай күй кешетiнiн, қайда апарып жасырып қоймақпыз. Тап осыған да ендi дау айтасыз ба? – деп жауап күткендей Айбардың жүзiне қарады.

	– Айтқанда қандай?! – деп мырс етiп күлiп алған Айбар. – Өзіңдi ендi ғана түсiнген сияқтымын. Манадан берi сенiң айтып келе жатқандарың, бiреудiң жақсылығын көрсе, өз бастарына төнген жамандықтай сезiнетiн жандар ғой. Мұны адам бойындағы қабiлетпен шатастыруға болмайтын ұғым. Мiне, нақ осылар, жақсылықты күйелей түсіп жандыратын да, жамандық атаулыны тұғырына шығарып қондыратын да келешекпен жұмыстары жоқ сұрқиялар. Бұларды, бұлардың атын не деушi едi? Апырым-ау ә-ә, айтпақшы, не деушi едi, бiлесiң бе?

	– Жоқ! Бiлмеймiн...

	– Ә-ә, иә-иә, онда бiлiп ал! Бiздердiң манадан берi қызыл кеңiрдек болып, айтып келе жатқандарымыз мiне осылар?! Екi көзiн шел басқан, көкiректерi көрдей iшiне сынық сүйем айналмайтын, өзектерiн үнемi өрт шалып жүретiн өзiмшiлдер. Тiршiлiкте өзiмшiлдiктен қауiптi еш нәрсе жоқ. Сондықтанда оның айналасы әркез бықси жанып, жалындай шарпылып жататыны сол.

	– Мүмкін, мүмкін... Айбар күлiп:

	– Ендеше, бүгінгі әңгімемiздi осымен доғаралық. Айтпақшы өзіңнен сүйiншi сұрамақпын, – дедi.

	Елең ете қалған Мәлік:

	– Алыңыз-алыңыз?! Манадан берi соны айтпайсыз ба? – деп жатыр.

	– Айтқызуға шаманы келтiрдiң бе? – деген Айбар: – Кеше Москвадан хат алдым...

	– Иә, кәнеки, берiңiзшi?

	Айбар қалтасынан алған конверттi ұсынып жатып:

	– Бұл жолы даулы сұрақ та, екi ұшты пiкiр де жазбапты. Екi жылға тарта алмаса жазған қағаздардың бәрiн, Хирургия институтына жiбергендерiн хабарлапты. Тегi ең соңғы төрелiктi солардан күтетiн сияқты, – деп өзінің аса қатты көңілсiз екенiн аңғартты.

	– Ой, керемет, – деген Мәлік хатты ала сала, жүгiртiп оқып шықты да:

	– Мынауыңыз шынында да, үлкен жаңалық қой...

	Ол қайыра үңiлiп, әр сөзiн қадағалай тағы да оқи бастады. Оның үндемей қалған әр секунды, Айбарға жылдай болып тым созылып кеткендей әсер етуде. Бiрақ ол қалт етпей, Мәліктiң жүзiнен жанарларын алмастан тұрып қалыпты. Сонда да шыдамай ол, хатты оқып бiте бердi-ау деген кезде:

	– Мұндай мәселеге өзіңнен жүйрiк ешкiм жоқ. Кәнеки, мәнiсiн түсiндiршi? – дедi.

	Мәлiк сәл ойланып:

	– Өте жақсы. Мұны «жақсылық» деп түсiнген жөн, – деп Айбардың қолын алып құттықтай бастады.

	Әлi де абыржып тұрған Айбар:

	– Жаным-ау, айтсаңшы? Нендей жақсылығын көрiп тұрсың? – деп оған үздiге қарады.

	– Барлық жағынан да, – деген Мәлік. – Дереу соңғы эксперименттерiңiздiң қорытындыларын жiберуiңiз керек. Менiмше, істің 90 процентi сiздiң пайдаңызға шешiлiп тұр.

	– Әй-й, қайдам? – деген Айбар терең күрсiнiп. – Осы демалуға барғанымда «Комитетке» кiрiп шықтым қой. Олар сонда, Караусовтың телефон арқылы айтқандарынан сескенiп отырды. Бiрақ, не дегенiн маған айтушы ма едi. Мына хатқа қарағанда, ендi бүкіл документтi Караусов өзінің қолына алған тәрізді. Мiне, сенің 90 процентiңнiң жайы осындай...

	Айбардың мынау сөзiн өте қатты абыржи тыңдаған Мәлік:

	– Мұны мен бiрiншi естiп тұрмын ғой. Онда бұл нағыз сұмдық! Бұлар қол ұшынан жалғасып отыр екен. Не iстеу керек? Тiптi бiрдеме деуге батылым жетпейдi, – деп мойнына су кеткендей еңсесi түсіп, мүлдем абыржып қалды.

	– Әйтсе де, болмай жатып абыржығанымыз жарамас, – деп оның өзiн жұбатуға көшкен Айбар. – Түстен кейiн Володя мен Женяға барып ақылдасып көремiн. Менiмше, анау журналда шыққан «Сұхбаттың» жолма-жол аудармасын жасап, профессор Караусов ешуақытта дұрыс пiкiр бермейтiндiгiн айтып, хат жiберуiм керек сияқты...

	Әлi сол көңілсiз тұрған Мәлік:

	– Айеке, не дерiмдi бiлмей тұрмын. Ақылдасып көрiңiз, – дегеннен басқа ештеме айта алмады.

	Олар осылай тарасып, өз шаруаларымен кеткен едi. Айбар сонан кейiн бiраз отырып, оқу залынан кештеу шықты. Бiрден тура тартып, ол бөлiмшеге қарай келе жатты...



	II

	Күндер зулап өтiп жатыр. Тынши қалған дауылдың алдыңдағы сәттей, институтта да пәлендей жаңалық жоқ. Айбар сол бiр ұсақ-түйек қақтығыстарға ұшырап жүрiп жатыр. Арнайы кiрiп сөйлесiп шыққан, партия мен профсоюз ұйымдарынан да ешқандай хабар жоқ. Әйтеуiр күнде ол жұмысына келiп, уақытымен қайтып жүр. Институттың таңертеңгiлiк конференциясынан, ендi ғана келiп кiрген Айбардың артынша iле есiгi қағылды.

	– Да, да!

	Бiр құшақ гүл дестесiн қолтықтай iшке енген, анада өзi қайыра операция жасаған жас жiгiт:

	– Рұқсат па, Айбар Ахметович?! Бүгін үйге шықпақпын. Сiзге мың да бiр рақмет, – деп қолындағы гүл шоғын ұсынып жатты.

	– Данияр-ау, мұның не, несiне әуре болдың? – деген Айбар ризашылығын бiлдiрiп. – Өзіңе рақмет! Азды-көптi қиналуға тура келдi. Арты қайырлы болғаннан кейiн, өткен қиыншылықтар ұмытыла бередi. Жалпы хирургия дейтiн заңғарың осындай. Кейде оның қай жерден асқына қалатынын бiлмейсiң де, күтпеген жерден тап болады, – деп жалпы жағдайдың мәнiсiн аңғартты.

	– Оқасы жоқ, Айбар аға, – деген Данияр да көп жағдайларды жақсы түсiнетiнiн байқатып. – Өзіңiзге дән ризамын. Жөпшемкiге желпiлдей қоймайтын сабырлы мiнезiңiзге таң-тамаша қалдым. Тап хирургтер арасында бақталастық болатыны, менi адам жайлы көп нәрселердi қайта қарауыма мәжбүр еттi. Ауру адам барлығын түсiнедi. Сол бiр тұста, сiз туралы айтылған өсектерде көбейiп кеттi. Олар және өзге емес, тура маған жетiп жатты. Сол сәттерде азда болса қобалжығаныма, қазiр өзiм жерге кiрiп кетердей қатты ұяламын. «Адамның тiлiне, аспандағы бұлт айналады» дейтiн сөз рас екен. Әйтседе, өзіңiзден тағы да кешiрiм сұрап, өмiр бойы ұмытпастай ризашылығымды айтамын, – дедi.

	Айбар күлiп:

	– Өзің ендi, маған әбден сенесiң ғой? – дедi.

	– Сенбегенде шi, Айбар ағау, о не дегенiңiз?! – деп сыр аша сөйлеген Данияр. – Алғашқы әуре болып ас өтпей жүрген кездерде, кiрiп-шығып жүрген Қарабектер де, тiптi директордың өзi де, қайта-қайта қараған сайын тура айтпаса да, сiздi мұқатып қалуға тырысып жүрдi. Ойбой-й-й, анау деушiлер де, мынау деушiлер де толып кеттi ғой. Бiрақ қайыра операция жасағаннан кейiн, сiздiң айтқан диагнозыңыздың дұрыс болып шыққаны, ертеңiнде-ақ естiгемiн...

	Айбар:

	– Солай бауырым, өмiр деген осы. Оның қызығына да, шыжығына да шыдау керек. Әйтпесе, адамдығыңнан айрылып қаласың, – дедi.

	– Кешiрiңiз, Айбар аға, – деген Данияр күлiп. – Адамдар өзiмiз де қызықпыз қой. Әруақытта кемшiлiк жiберсек, өмiрге жауап шыға келемiз. Кеселдiң көбi осында жатса керек. Көп жағдайда, тiршiлiктiң сүреңсiздiгiне, адамдар өзiмiз кiнәлiмiз. Мiне, көрдiңiз бе, аман-есен үйге бара жатырмын. Тiптi осы қазiр болған жайды, сыр аша әңгімелескенiмiзге де қуанамын...

	– Ә-ә, айтпақшы, барлық жайды шығар кезiнде айтамын деп едiм-ау, – деген Айбар сәл кiдiре түсіп. – Өз құлағыңмен естiгенiң де дұрыс...

	– Әрине, толығырақ өз аузыңыздан естiгенiм жөн сияқты.

	– Жарайды, онда қысқаша қана айтып берейiн, – деген Айбар алдыңдағы жатқан ақ қағазға, асқазан мен ұлтабардың бiрiншi операциядан кейiнгi қалыбын сызды да: – Осылай асқазан мен ұлтабар жалғастырылды. Мынау жанында мiнбелей түсіп жатқан ұйқы безi (поджелудочная железа). Операциядан кейiн, бiрден осы бездiң бас жағы қабына iсiнiп, жалғастырылған тұсты ығыстыра қысып қалған. Осының салдарынан, iшкен судың өзi асқазаннан өтiп iшекке түспей, қайта-қайта лоқсыта құстырып жүргенi сол. Өзіңдi қайыра столға алып, операция жасағанда тек осы кедергiнi ғана жойдық та қойдық. Басқадай ештеме де жасағынымыз жоқ. Екiншi операцияның мәнi осы ғана. Ал мүмкін, тағыда бiраз күндер асықпай тоса тұрсақ, iсiк өзiнен-өзi қайтар едi де, тiптi операция жасаудың қажетi де болмас едi. Бiрақ оған қойды ма? «Жау жаңадан алғанда, бәрi етектен алып», шуылдасты да кеттi. Мiне бауырым, қысқаша ғана әңгіменiң төркiнi осы ғана...

	– Иә, осылай деп Мәлік аға да айтқан едi, – деген Данияр орнынан көтерiле берiп, – Айбар аға, сiрә... сақ болғаныңыз жөн-ау. Бұдан басқада сiз туралы айтылып жүрген әңгіме көп...

	Айбар күлiп, қолын бере қоштасты да:

	– Бiлемiн, бiлемiн, жарайды бауырым жолың болсын! Сау бол! – деп орнынан түрегелiп, оны шығарып салды.

	Данияр шығып кеткен соң, Айбар ерiксiз есiне түсiрiп, осы аурудың айналасында неше түрлі әрекеттер мен өсектер таратқан, Қарабек пен Тахирдiң қылықтары көз алдынан сурет болып өтiп жатты. Оның тұла бойындағы қаны қайнап, жүрегi қатты-қатты соғып кеткендей әсер еттi. Олардың дәрiгер түгіл, жай надан адамдардан бетер жасаған пендешiлiктерiнен жиiркенiп кеттi. Оның үстiне сол кездегi, Талас пен Марданның бiрге зiркiлдеуi де, тап қазiр құлағыңда тұрғандай едi. Әйтседе шындықты қанша майыстырғаныңмен, мүлдем сынып кетпейдi екен...



	III

	Өтiп жатқан күндерде тоқтау жоқ. Көктем кеше ғана шыққандай едi, ендi мiне жаз ортасынан да ауып барады. Айбардың жағдайы сол баяғы күйінде жүрiп жатыр. Мардан мен Қарабек қанша асықтырғанымен, оны талқыға салып жазалауға Талас асығар емес. Оның iшкi есептерi бар сияқты. Айбарды қалайда мүйiздеп қуып шыққаннан да, оған қажетi қыспаққа алып қысым жасай жүрiп, қайткенде де «Авторлық куәлiкке» ортақтасып атын жаздыруды әлi де ойынан шығарар емес. Ендiгi бар иек артары Караусовтың жәрдемi болса керек. Сол жақтан хабар келмей, бұзып-жарып ешқандай да шешiм қабылдағысы жоқ. Оның ойында не жатқанын Айбар қайдан бiлсiн, әйтеуiр күмпiлдеген өсекке толы күндердi арқалап жүрiп жатыр.

	Ол бүгінде кiтапхананың оқу залында отырған болатын. Әлден уақытта оның жанына келген кiтапханашы әйел:

	– Сiздi парткомға шақырып жатыр, – дедi.

	– Қашанға?..

	– «Осы қазiр келiп кетсiн», – дедi. Айбар тез жиналды да:

	– Жарайды, қазiр, – деп шығып бара жатты.

	Ол бiрден администрациялық бөлiмдер орналасқан қабатқа түсті. Келсе парткомның кабинетiнде Нина Сергеевна өзi ғана отыр екен. Ол өзiмен салқын ғана амандасқан Айбарды жылы қарсы алып:

	– Айбар Ахметович, жоғары шығыңыз, отырыңыз, – дедi.

	Айбар барып анадайда қабырғаға қатарласа қойылған орындықтардың бiрiне отырып жатты.

	Нина Сергеевна күлiмсiреп:

	– Жақындау келiп отырыңызшы? – дедi.

	Ол әлi де үндеместен, хатшының тура алдындағы орындыққа кеп отыра бастады.

	Нина Сергеевна сол жылы жүзiн өзгертпеген күйі сөз бастап:

	– Айбар Ахметович, өзіңiзбен ақылдасуға шақырып едiм. Министерство бiраз облыстарға бiлiктi хирургтарды жiберуiмiздi сұрайды. Әрине, жiберiлетiн адамдар коммунист болғандарыңды қалайды. Өйткенi, бұрынғы өткен жылдардағы жiберген дәрiгерлердiң iшiнде, әртүрлі заңсыздықтарға да барған дәрiгерлер аз емес көрiнедi. Сондықтан жiбермекшi болдып отырған коммунистермен, әуелі «парткомның сөйлескенiн жөн» деп шешкен едiк. Мiне, осы мәселеге қалай қарайсыз? – дей салды. Ол жаңа келе жатқанда, тiптi дәл осындай мәселе болады деп, үш ұйықтаса ойына келмеген едi. Қалайда «талқылау мен талдау» басталған шығар. Не болсада «белiн бекем байлап алып» белдесуге дайындалып келген болатын.

	Айбар түсiн жылытып:

	– Несi бар? Сөйлеселiк... – дедi.

	Тегi мұндай жауапты Нина Сергеевна да күтпесе керек, қуанғанынан Айбардың қолын сипап:

	– Мен сiздiң не нәрсе болмасын, терең түсiнетiндiгiңiзге әбден сенетiнмiн. Мiне көрдiңiз бе, жақсы адаммен сөйлессең тек көңілiң жадырап сала бердi. Қайта, елге шығып дем алып қайтасыз. Егер шынымды айтсам, осыны өзiм де қалағандай едiм, – деп өзінің көңіл күйін сездiрдi.

	– Көңілiңiзге рақмет, Нина Сергеевна, – деген Айбар. – Қай облысқа жiбермекшi екен. Әлде бұл әлi белгiсiз бе?

	– Неге белгiсiз болсын? Бәрi де белгiлi, – деген Нина Сергеевна алдындағы қағаздарға қарап алды да. – Сiздi Солтүстiк Қазақстанға жазып отырмыз, қаласаңыз басқа облыстарға да бар...

	– Жо-жоқ, қалай жазылса, солай болсын.

	– Жарайды.

	– Қашан жүремiз?

	– Ертең бе, бүрсүгiнi ме, оны өзіңiз шешiңiз.

	– Бүгін болса, тiптi жақсы дейсiз ғой?

	– Жо-жоқ. Ондай күйіп бара жатқан ештеме жоқ. Айбар орнынан көтерiлiп:

	– Жұмыстан қазiр кете беруiме болады ғой? – дедi.

	– Мiндеттi түрде, дайындалыңыз Айбар Ахметович. Жолыңыз болсын.

	Айбар:

	– Рақмет. Қайтып оралғанша, сiздер де сау болыңыздар, – дедi.

	Осылайша Айбар ойда жоқта жол жүретiн болып қалды. Ол бөлiмшеге келiп жағдайын айтты да, көп кiдiрмей үйiне қайтты. Ертеңiнде әртүрлі әзiрлiкпен шұғылданған Айбар, келесi күні самолетке билет алды да, кешке қарай Петропавл қаласына тартты да кеттi. Оның өз еркiне салса, облыс орталығында да қалғысы жоқ. Мүлдем құлығы мен сұмдығы жоқ, қарапайым ауыл адамдарының ортасына барып қызметiн көрсетпек. Ол осы сапарына iштей, тiптi қуанатын да сияқты...

	Операциялардың тiзiмiн машинкаға басуды Тахирге тапсырды. Содан кейiн әркiм бөлiмше меңгерушiсiмен, өздерiнiң шағын-шағын мәселелерiн де шешiп болған тәрізді. Бiрақ орнынан қозғала қоймаған Қарабектiң тағы да бiр жайды айтқысы келiп отырғанын аңғарғандай дәрiгерлер де тараған жоқ.

	Асықпай оларға жағалай қарап шыққан Қарабек:

	– Байқаймын өздерiң де сезiп отырған сияқтысыңдар?! Менің ортаға салып кеңеспек бiр жайым бар, – дедi.

	Елеңдесiп қалған дәрiгерлер:

	– Ол не?

	– Айтыңыз, – десiп жатты.

	– Жай, ештеме емес, жұмыс жағдайы ғой, – деп күлген Қарабек: – Өздерiң жақсы бiлесiңдер, анадағы ғылыми кеңестен кейiн, институт жер-жерлерге қағаз жiберiп хабарлама жасағанын. Соның әсерi болар, қазiр бөлiмшеде операция салдарынан дертке шалдыққан сырқаттар көбейiп отыр. Менің өздерiңмен кеңеспек болған мәселем осы.

	Тахир де:

	– Бұларға нендей жәрдем көрсете аламыз? – деп ескi әдетiнен жаңылған жоқ.

	Қарабек те осыны күткендей:

	– Меніңше бұл ауруларды, аға ғылыми қызметкерлерiнiң бiрiне тапсырып, бiр палатаға топтастырған жөн сияқты, – деп пiкiрiн айтты.

	Әркiм:

	– Несi бар.

	– Осылай iстеген жөн болар, – десiп қалды.

	– Ендеше, – деп желкесiн қасыған Қарабек: – Мүмкін Айеке, саған тапсырсақ қалай болады?

	– Неге болмасын, – дедi бiрден жауап қатқан Айбар. – Қарсылығым жоқ! Тек оларды бiр палатаға топтастырудың қажетi шамалы. Өздерiңiз де көрiп жүрсiздер, бұлардың психологиялық жағдайларына барынша мән беруiмiз керек. Өйткенi, бұл сырқаттардың жазылып кетемiн-ау дейтiн үмiттерi аз. Соның салдары болар, мiнез-құлықтарында көптеген өзгерiстер бар. Сондықтан әр палатада шашырап жатқандары жөн. Бiр-бiрлерiнiң қиналғандарын көрмегендерi дұрыс. Жалпы басшылықты маған ұйғарып отырсаңыздар, мен қарсы емеспiн, – деп өз ойларын бiлдiрдi.

	Айбардың айтқандарына Қарабек те қарсы болмай:

	– Жарайды онда... осылай шештiк. Әзірше, демпинг-синдроммен түскен аурулар қай палатаға орналасса, сол палаталарында жата тұрсын. Ал, барлық тексеруге, емдеуге, кез келген ұйымдастыру мәселелерiн де, тек Айбармен ақылдаса отырып шешесiңдер, – деп өз тұжырымын айтты.

	Осылайша олар бұл тәулiктiң де негiзгi мәселесiн шешкен сияқты. Қалған уақыттарын әркiм әрқилы, бiрi кiтапханаға, бiрi архивке, бiрi келесi күннiң операцияларына қажеттi шаруалармен шұғылданып кеттi.

	Айбар да қазiр үйiнде өзi ғана болғандықтан, қайтуға асықпай, ұзақ отырып кабинетiнде жұмыс iстедi. Жаңағы өзiне әрiптестерi сенiп тапсырған аса ауыр мәселенi, жан-жақты ойластырып көрдi. Байқаса, шындығында да аса ауыр жағдай екен. Операциядан кейiн пайда болған дерттi, тек қайыра операция жасау арқылы көмектескеннен басқа жол жоқ. Ендеше, қалай болғанда да бөлiмшеде реконструкциялық операциялар жасауды жөнге келтiру керек. Бiрақ осы күнге дейiн қолданып жүрген мұндай операциялардың қорытындысы да шамалы... Олай болса, неден бастап, қалай көмектесу керек. Айбар қанша толғанса да бiр тұжырымға келе алған жоқ. Бар шешкенi, осы мәселе жайлы әдебиеттердi көбiрек қарастырып, тереңдей зерттеудi шұғыл түрде қолға алу. Бұл бөлiмшедегi барлық дәрiгерлерге айтар бiрiншi тапсырмасы осы болмақ. Ол сағатына қарап, уақыттың бiраз болып қалғанын ендi қана аңғарды. Жайлап орнынан көтерiлiп дәлiзге шықса, дәрiгерлердiң бәрi де қайтып кетiптi. Ол өзінің ескi әдетiмен, кетер алдында бөлiмшенi бiр аралап шықты да, жылдам жиналып далаға беттедi. Қоңыр күздiң жан жадыратар шуағы, қала iшiн әдемi бiр мамыражай күйге түсiрiп тұрғандай. Айбар бiраз жаяу жүрiп серуендемек оймен, көшенi бойлап жайымен кетiп бара жатты...



	VI

	Келесi күні Айбар операциядан босасымен-ақ, бөлiмшеге демпингсиндроммен түскен сырқаттарды қарап жүрген хирургтердi өзінің бөлмесiне жинады. Мұндай аурулар бiрдi екiлi адамнан, дәрiгерлердiң барлығының да қарамағында бар екен. Айбар әрбір аурудың тарихына жеке тоқталып, әуелі емдеп жүрген дәрiгердiң пiкiрлерiн бiрiге отырып қысқаша талқылауға салды. Әсіресе сырқаттардың биохимиялық анализдерiне көңіл бөлiп, олардың асқазандарын түсiрген рентген суреттерiне ерекше назар аударды. Анализдердiң несi бар, несi жетiспейтiндiгiн, барынша байсалдылықпен дәрiгерлердiң өздерi анықтап тұжырым жасауына мүмкіндiк тудырып отырды. Сондықтан болар, талқылауда бейтарап қалған бiр де бiр дәрiгер болған жоқ. Барлығы да ашық түрде өз пiкiрлерiн ортаға салды. Мұның өзi әзірше болса да, емдеуi қиын мәселенiң бағыт-бағдарын белгiлеуге көп көмегiн тигiзгендей едi.

	Айбар бүгінгі отырысты:

	– Дәрiгерлiк консилиум, – дей келе: – Аурудың үш түрлі кезеңдерiн нысанаға ала отырып, ғылыми дейсiз бе, жоқ әлде әдеби дейсiз бе, қалайда өз бiлiмдерiмiздi тереңдетуiмiз басты шарт. Оны бүгіннен қалдырмай бастауымыз керек. Ол үшін: бiрiншi, операциядан кейiн пайда болатын аурудың ең алғашқы белгiсiнен бастап, жайсыз әсерлердiң үдеу этаптарын анықтау, былайша айтқанда аурудың тарихын (анамнез) өте шеберлiкпен жинау; екiншi, уақыт кезеңдерiн қадағалай отырып, рентген суреттерiнiң динамикасын бiлу, үшіншi, демпинг-синдромның анализдер жасалынуын ұйымдастыру ауадай қажет. Мiне, осындай терең зерттеулерсiз, бұл тәрiздес қиын мәселемен күресу мүмкін емес, – деп өз ойын қорытындылаған болатын.

	Ол сәл үнсiздiктен кейiн:

	– Ал, кәнеки, кiмде қандай пiкiр бар? – дедi.

	Тахир қозғалақтай түсіп, жан-жағына қарап алды да:

	– Айбар аға, пiкiр емес, сауал бар, – дедi.

	– Сұра-сұра, айта ғой...

	– Емдеу жайы айтылмады. Бұларды қалай емдеймiз?

	– Тахир бауырым-ау, – деп еңсерiле бұрылған Айбар, – бiздердiң маңдайымызды тасқа соқтырып отырған да, осы өзің сұрап отырған мәселе емес пе? Өздерiң жақсы бiлесiңдер, демпинг-синдромды емдеудiң пәрмендi бiр-ақ тәсiлi бар. Ол асқазанға қайыра конструкциялық операция жасау. Ал ондай операциялар, әзірше бiздердiң қолымызда да жоқ. Ендеше, пәрмендi операциялық әдіс iздестiруiмiз керек. Ол сенiң де, менің де мына отырған барлығымыздың да мiндеттерiмiз.

	–Түсiнiктi.

	–Тағы да қандай сұрақтар бар?

	– ?!

	– Ендеше сендерден сұрарым, әрбір ауруға жеке-жеке перфокарт жүргiзулерiң қажет. Келешекте статистикалық және ғылыми анализ жасарда, аурудың тарихын iздеп архив арқалап жүрмейiк. Перфокарттың әрбір сөзi, әрбір цифры сөйлеп тұруға тиiстi. Бiр сөзбен айтқанда үлкен жауапкершiлiктi, кейiн керегiне жаратпақ болған кез келген адам, жан дүниесiмен сезiктенетiндей етiп толтыру керек.

	Айбарды тыңдап отырған әрiптестерi бiрауыздан:

	– Жақсы.

	– Мiндеттi түрде.

	– Айтқаныңыз орындалады, – десiп көңілдi жауап қатты. Айбар да үлкен ризашылықпен:

	– Олай болса келiстiк, осы уәдемен тарасалық, – деп орнынан көтерiлдi.

	Дәрiгерлер де бiрден тарасып кетпей, ананы-мынаны анықтап, үздiк-создық шығып жатты. Айбар да коридорға шығып, әртүрлi өзiне қажет ұсақ-түйек шаруаларын анықтай... арлы-берлi жүрiп бойын жазды. Бiрсыпыра уақыттан соң кабинетiне кiрген Айбар, бөлмесiн желдету үшін мана айқара ашып кеткен терезесiн жауып, кешке дейiн тағы да бiраз шаруа iстемек ойы бар. Ол соңғы күндерi орталық кiтапхананың көмегiмен, Москвадан алдырған ағылшын, немiс, француз ғалымдарының орыс тiлiне аударылған монографияларын оқып жүр. Өзiн мазалап жүрген ойларды зерделей қарап шықпақ.



	VII

	– Ұлықсат па екен? – деп есiктi қақпай ашып, iшке енген сұңғақ бойлы қара-торы жiгiт: – Айеке, уақытыңыз бар ма? – дедi.

	– Кел-кел, жоғары шық. Бар болғанда қандай, – деген Айбар да, алдындағы қағаз-қаламын қоя салып, – Келгенiң жақсы болды. Жағдай нешiк? Қандай жаңалықтарың бар?..

	–?!.

	Ол өзiнен үш-төрт жастай кiшiлiгi бар Мәліктi, барынша жаны жақын тең құрбысындай ұстайтын. Оның бойындағы пәктiгi мол тазалығы мен аса зерделi бiлiмдарлығын қатты бағалап құрмет тұтатын. Әсіресе, Мәлік осынау тамаша қасиеттерiн, жыл басында қорғаған диссертациясы кезiнде анық байқатқан болатын. Оның iс-әрекеттерiне жарасып тұрған iшкi мәдениетi мен көзге ұрмайтын сыпайы интеллектiсi, тыңдаушыларының бәрiне де ұнаған едi. Кейбiреулерi тiптi шығып сөйлеген сөздерiнде атап та өткен.

	Екеуi де барып анадай жерде тұрған шағын диван мен креслоға жайғасып отырған соң:

	– Иә, Мәлік, айтшы? – деп сөз бастаған Айбар, – Мынау жатқан байғұс жандар туралы не ойлайсың? Өз байқағандарыңды ашып-жарып айтшы.

	– Не айтатыны бар, Айеке-ау... көз алдыңда жүрмегеннен кейiн көп нәрсенi бiлмейдi екенбiз қой. Мiнеки, бiр орталыққа жиналып едi, бұрын-соңды аңғармаған жайларға куә болып отырмыз. Өте қиын мәселе...

	Мәлiктi алғаш рет сырласуға тартқан Айбар:

	– Сонда қалай болмақ? Бұл мәселе шешiлуге тиiстi ғой, – дедi.

	– Әрине, оған сөз бар ма?! – деп бiрден жауап қайырған Мәлік; – өзi демпинг-синдромның нағыз ауыр түрлерi, адамға тiптi жайсыз әсер етедi екен.

	– Айтпа?! – деп көңілсiз қолын сiлтеген Айбар, – Аурудың операциядан кейiн пайда болатындығынан ба, әйтеуiр хирургтерге тiптi жаман әсер ететiн сияқты.

	Мәлiк терең күрсiнiп:

	– Әрине, хирургтердiң кiнәсi жоқ емес. Бiрақ негiзгi кемшiлiк-қолданылып жүрген хирургиялық әдісте ғой. Қалай болғанда да бұл мәселе, егер шешiлетiн болса мiне, осы жағынан шешiлуге тиiстi, – деп өз пiкiрiн сөз бұйдаға салмай ашып айтты.

	Дос-жар iнiсiнiң меңзеп отырғанын жақсы түсiнген Айбар да:

	– Жаңа әдістің дүниеге келуi оңай болып па?! Әйтпесе, оның қажеттiлiгiн, әлемдегi не бiр ғұламалардың түсiнгенi қашан. Бiрақ уақыт жылжып өтiп жатыр. Тек мерзiмi ұзап өскен сайын, проблемада жоталана түсіп ұлғаюда, – дедi.

	Мәлiк тура сөзге ендi ғана көшкендей.

	– Анадағы, өзіңiз жасаған хабарламадан кейiн, бiрсыпыра нәрселердi мен де қарап шықтым. Жасанды клапан (привратник) жасауға ұмтылып жүргендердiң көпшiлiгiнiң әдістерi, техникалық жағынан орындалуы аса қиын болғандықтан таралмай қалатындығы бiрден байқалады. Олай болса, бүгінгі күнге дейiн алуан түрлі әдістердiң ең негiзгi кемшiлiктерi, меніңше олардың табиғи қарапайым еместiгiнде... Осыны өзіңiз де аңғарып жүрген боларсыз? – дедi.

	Аса мұқият көңіл қойып тыңдаған Айбар:

	– Өте дұрыс байқағансың?! Саған соңғы кездерi байқаған бiр сырымды ашайын. Бiраздан берi алынып тасталған асқазанның жомсфинктрiн, немесе асқазан мен ұлтабардың арасындағы бунақты, әр қабатын асықпай ашып зерттеп жүрмiн. Сондағы аңғарғаным, қазақтың қошқар мүйiздi оюы тәрiздес бiр өрнектiң суретi, үнемi өзгерместен қайталанып отырады. Оны негiзiнен ет талшықтары жасайтын көрiнедi, – дедi.

	Бар ынтасымен таңырқай тыңдап отырған Мәлік:

	– Мынауыңыз шын мәнiнде де қызық екен. Кез келген бунақтан – өрнек табу заңды нәрсе. Байқап қарасақ... мұндай өрнектер ағаш бұтақтарында да жиi кездеседi. Айеке, мен сiздi дұрыс түсiнiп отырмын ба? – деп өзінің қиялға бай ойларын қосты.

	– Дұрыс, өте дұрыс түсiнiп отырсың, – деген Айбар ойын жалғастырып; асқазан қабырғасының ет талшықтары, ұлтабарға ауысар сәтте, сәл iркiлiс жасап, бiр жарым, немесе, бiр сантиметрдей кейiн шегiнiп қайыра жалғасқанда қос-қабатталған ет талшықтарынан бунақ жасалынады екен. Мiнеки, табиғат шебер өзiне керек қажеттiлiктi оп-оңай-ақ шеше салған...

	Айтылғандарды көз алдына елестетiп, терең толғаныспен тыңдаған Мәлік:

	– Сонда ет талшықтары бунақты, зигзак арқылы жасайды екен ғой, – дедi.

	Елең ете қалған Айбар:

	– Айтып отырған зигзагiң, геометриялық сызықтардың бiр түрi емес пе? – деп қайыра сұрақ қойды.

	– Әрине.

	– Мұндай сызықты қазақша қалай дейдi?

	– Меніңше, «Сынық сызық» десе керек.

	Мынау сөздi Айбар өзiнше түсiнiп, өзiнше ұғынғандықтан ба, әйтеуiр iштей ширыға қатты толқып:

	– Жақсы, өте жақсы айттың! «Сынық сызық» дегенiң, сiрә, ғажап ұғым болса керек, – деп орнынан тұрып арлы-берлi жүрiп кеттi.

	Оған таңдана түсіп сәл отырып қалған Мәлік те көтерiлiп:

	– Жарайды Айеке, iстеп тастайтын менің бiр асығыс шаруам бар едi, – деп, кiдiрместен шығып бара жатты.

	Айбар да оны кiдiрткен жоқ. «Ләм» деп үндемеген бойы өз толғанысымен әуре болып қала бердi. Дереу столының басына келiп асығыс отырған ол, түрлі-түрлi сызықтардың суретiн салып, ұзақ уақыт ақ қағаздың бетiн шимайлаумен болды. Көңілiнiң түпкiрiнде жылт ете қалып, алыстай беретiн сағым тектес елес те, бүгін жанында жақын жүргендей. Айбар қалай да кешке дейiн, бiр жұмбақ күйдiң ырғағынан шыға алмай әуре-сарсаң сезiммен үйiне қайтты.



	VIII

	Қай-қашанда уақыт шiркiн тоқтаушы ма едi, зымырай зулап белгiсiз өтiп жатыр. Шынын айтсақ, Айбар тiптi жаздың өтiп, күздiң қалай орталап қалғанын да сезген жоқ. Оған күнделiктi таусылып бiр бiтпейтiн дәрiгерлiк шаруасы, бұрынғысынан да қызық, бұрынғысынан да қиын сияқтанып көрiнедi. Бiрақ ол қиналғанынан қызық тауып, шаршағынынан ләззат сезiнетiндей шабыты мол аса бiр әдемi күй кешiп жүр. Оны iштей өзi де, сырттай байқаған басқалар да анық аңғарғандай. Мiне, бүгінде Тахир мен Мәлік үшеулерiнiң кабинеттi жауып алып, қауырт шаруамен отырғандарына да бiраз болып қалды. Тағы да сол демпинг-синдроммен жатқан аурулардың жинақталып қалған анализдерi мен рентген суреттерiн талқылауда.

	Өзi жүргiзiп жүрген ауруларының рентген суреттерiн көрсетуге ыңғайлап реттеп жатқан Тахир:

	– Айбар Ахметович, айтыңызшы? Бұларға операция жасалына ма, жоқ па? Өздерi де жиi-жиi қайталап, операцияға сұранады. Шындықты айтсам, мұндай сұрауларға көбiне ештеме айта алмай, жауапсыз қалдырып жүрмiз, – деп өздерiнiң ыңғайсыз жағдайда екендiктерiн сездiрдi.

	Оның сөзiн бөлмей тыңдаған Айбар:

	– Өзің қалай деп ойлайсың? Кәнеки, өз тұжырымыңды айтшы? – дедi. Сәл ойланып қалған Тахир:

	– Сiрә, операциясыз емдеудiң мүмкіндiгi жоқ сияқты, – дедi.

	– Дұрыс айтасың?! Бiрақ көптеген реконструкциялық операциялардың техникалық орындалулары аса қиын. Оның үстiне «демпингсиндромның» мүлдем жойылып кетуiн қамтамасыз да ете алмайды. Олай болса не iстеуiмiз керек? Осы жағын ойландың ба?..

	– Ойланғанда қалай? Өз дәрменсiздiгiмiздi мойындаған сайын, жаным құлазығандай қиналып жүрмiн.

	– Бәрiмiзде осы күйдемiз, – деген Айбар: – Бiрақ мұнымен ақтала да алмайтындығымыз түсініктi.

	– Ендеше, – деп Айбар мен Мәлікке алма-кезек қарап алған Тахир қутындай күлiмдеп: – Мен бiр сiздерге идея айтайын!

	Айбар мен Мәлік жарыса:

	– Бәрекелдi!

	– Манадан берi осыны айтпайсың ба? – деп елеңдесе қалды. Тахир қутыңдаған үстiне қулана түсіп:

	– Тез арада жаңадан бiр хирургиялық әдіс ойлап табайық, – дедi.

	– Ие-е.

	– Қандай?

	– Оның қандай екенiн өзiм де бiлмеймiн, – деп күлiп жiберген Тахир,

	– Әзiл де болса тұжырым анық. Бұл мәселенi тереңдей оқып зерттеген сайын, осындай ой мазалай бередi.

	– Несi бар?! – деп күлiмсiрей сөйлеген Айбар да, – Мәлік екеуiң де жассыңдар бел шешiп кiрiсулерiңе әбден болады.

	Ендi қана араласқан Мәлік:

	– Менi қайдам, Тахир болмаса? – деп жеңiл әзiлге бұрды.

	– Е-е, несi бар, – деген Айбар, – Тахирдiң қиялы жылдам, көкжиегi кең жiгiт, қолқа алуына әбден болады.

	Тахир желкесiн сипалап:

	– Ой-й, Айбар аға, ондай атты күн қайда?! – дедi.

	Айбар қолындағы рентген суреттерiн үш қатар етiп жiктеп болды да:

	– Кәнеки, реттеп болсаңдар... рентген қағаздарыңды менiкiне әкелiп қосыңдар. Мынау бiрiншiсi, демпинг-синдромның жеңiл түрi, ортадағысы – аса ауыр түрi, ал мынау үшіншiсiнде – орташа сипаттағы клиникалық белгiлерi бар аурулардың рентген қағаздары.

	– Жарайды, – дескен Мәлік пен Тахир де алдарындағы жiктелген рентген суреттерiн, тиiстi ретпен қойып шықты.

	Алдындағы әрiптестерiне алма-кезек қарап алған Айбар:

	– Сонымен «демпинг-синдромның» ең ауыр түрiн, iшкен астың асқазанға еш кiдiрмейтiндiгiмен сипаттасақ, орташасында – 25-30 минуттай қана iркiледi екен. Ал, жеңiл түрiндегi дискомфорттың да механизмi түсініктi қой, – дедi.

	Мәлiк пен Тахир де құптап:

	– Әрине.

	– Солай ғой, – дестi.

	Осылайша олар ұзақ отырып, клиникадан бiрге шықты. Бiраз жүрiп серуендегiлерi келдi ме, асықпай әңгімелескен күйлерi көше бойлап кетiп бара жатты. Таудан ескен қоңыр салқын леп жан жадыратқандай...



	IХ

	Айбардың барлық уақытын өзiне ғана пайдаланған алаңсыз күндерi де, құм сағатындай сусып аяқталып келедi. Ендi бiр үш-төрт күннен кейiн, жанұясы да демалыстан оралмақ. Сондықтан ба, әйтеуiр соңғы күндерiн үнемi кiтапханада өткiзiп жүр.

	Адам бiр нәрсеге шұқшиып шынайы iзденсе, сiрә таппайтын амалы, кешпейтiн қиялы болмаса керек. Ол осы тәулiктерде бас алмай зерттегендерi халықтың ою-өрнек сызықтары болды. Әсіресе аспан әлемдерiн сипаттайтын, соған соны ұғым, ерекше мазмұн беретiн – жұлдыз гүл, жұлдыз өрнек, топ жұлдыз, немесе сегiз қырлы өрнектердi құрайтын қисық, сынық сызықтардың не түрлі формалар түзеулер бейiмдiлiгiн тап басып танығандай. Байқап қараса, халық зергерлерi пайдаланатын күллi өрнек атаулының табиғатпен соншама үндесiп, адамның қиялы мен жан дүниесiне де тiптi парасаты мен мiнезiне де әсер етедi екен. Мiнеки, сызықтан құралған форма... сызықтан пайда болатын сан алуан суреттердiң құдiретi, көз тоқтата үңiлiп қарасаңыз iшкi тереңiнде жататын көрiнедi. Сызықтардың бiр ыңғай үндестiктерi мен ырғағын бұзып, қарама-қарсы төңкерiп қарасаңыз, жанға жайлы әсер етiп тұрған манағы сипаттан iз қалмайды. Сызықтардың осыншама құдiретiн оқыс байқап, терең тани бастаған Айбар жаңа бiр әлемнiң есiгiн ашқан тәрізді. Қазiр ол бұрынғыдай емес, живопистiк альбом-кiтаптарды жиi-жиi парақтап, бар болмысымен берiле, жанарлары жасаурай ұзақ тебiрене күй кешетiн сәттерi көп. Оған түрлі-түстi бояулармен түскен сызықтардың шертер сыры, телегей теңiз мұхиттай шексiз де, тұңғиығына көз жетпес терең тылсым тәрізді.

	Осылайша iштей түлеп өзгере бастаған Айбардың тағы да бiр аңғарғаны, не бiр тамаша идея мен адам жанын әлдилейтiн сұлулықтар да, алғашқы кездерде түйенiң ботасы, аққудың балапаны тәрізді ұсқынсыздау болып көрiнсе керек. Өзi iздестiрiп жүрген оның да идеясы, тап осы қазiр сол ұсқынсыздау әсер ететiн алғашқы сатысында сияқты. Оның алдында жатқан аппақ парақтардың беттерi, сырттай қараған адамның күлкiсiн келтiретiндей быжынаған асқазанның суреттерi едi. Осы суреттерге қарап толғанған сайын, оның анық аңғарғаны өзi iздеп жүрген жұмбақ сырдың кiлтi, бiр ғана ұғымға жетелейтiндей. Ол асқазан операциясындағы кесудi, қандай сызықтың бойымен жүргiзуге тiкелей байланысты сияқты. Осындай тұжырымға келген Айбар, әлден уақытта сынық сызық арқылы қиылған асқазанның етегiнен конус формасын көрiп, әсерленгенi сонша тiптi тыныс алудан да жасқанып, демiн iшiне тартып отырып қалды. «...Апырау, бұрын неғып байқамағанмын. Конус...менің iздеп жүргенiм конус екен қой. Иә, тура соның өзi. Сәл-сәл... сынық сызықтың баспалдағын кiшiрейту керек. Әйтпесе, жасанды клапанның қалғаншасы тым үлкен болса ас мүлдем жүрмей қалады. Иә-иә... мұндағы барынша анықтай түсетін деталь да осы болса керек. Сөз жоқ, сынық сызықтың баспалдағының ұзындығы, ең шешушi тетiк. Солай, солай...»

	Ол көзiн жұмған күйі осының бәрiн күбiрлеп айтып шықты. Бейне арының алдында мiнәжат етiп отырғандай бұлттан шыққан күндей болып жарқыраған түйсiгiнiң ашылу сәтiн басынан кештi. Сiрә, адам бойындағы шабытты сәттiң бейнесi де осы, мүттақаласы да осы болса керек...

	Айбар бейне ауыр түс көрiп оянғандай, айналасына баспалай қарап, өзiне-өзi жаңа келдi. Зал толы адамдар алдарындағы кiтапқа шұқшия үңiлiп, өз ойларыменен өздерi әлек екен. Сондықтан да жаңа ғана басынан кешкен мұның күйін, ешқайсысы да байқамаса керек. Ол ендi билеген ыстық сезiмдердi ақылымен суытып, сынық сызық арқылы табылған конус формасын неше түрлі етiп асқазанның етегiне сала бердi. Сөйтiп, ендiгi iздеп отырғаны, не қысқа емес не ұзын емес конустың ең қажеттi биiктiгiн анықтау. Мiне, сонда iшке қайырып iшекпен жалғастыратын жасанды клапанымыз дүниеге келедi. Әзірше, оның сызықты күні бойы шимайлаумен отырып жасаған қорытындысы, қалай болғанда да зигзагтiң баспалдағы бiр жарым, болмаса, бiр сантиметрден тiптi де аспау керегiн анықтаған сияқты.

	Ол бүгінде, елдiң ең соңынан, кiтапхана залы жабылардың алдыңда ғана шықты. Бiрақ шаршағанын сезер емес. Көкiрегiнде күн туғандай көңілi соншама көтерiңкi едi. Аршындай басып далаға шықса, қоңыр салқын самалменен желпiнген түнгi Алматы, соншама бiр тамаша тамылжыған күйде екен. Таза ауамен кеудесiн кере дем алған Айбар, тiршiлiк атты құдiреттiң күшін де, қимастай қызық сәтiн де... тап осы қазiр айқын сезiнiп бара жатқандай. Анда-санда зу ете қалған жеңiл машиналардың жүрiсi болмаса, ерекше бiр биязы тыныштыққа кенелген көшелерге қызыға қарап жүрiп келедi. Күні бойы қозғалмастан отырған денесiнiң де тiлегенi қимылдау болса керек. Жеткен жерiне дейiн жаяу жүрмек болып, үйiне қарай аяңдап келедi...



	Х

	Айбар бүгін жұмысынан ертерек шығып, Алматының шығыс жақ бетiнде орналасқан орталық аэропортқа келдi. Жылдың қай мезгiлiнде болмасын қайшыласып жатқан жолаушылар легi бұрынғыдан да көбейе түскен тәрізді. Лек-легiмен шұбаған алуан түсті адамдар... дүниежүзiнiң бiрсыпыра-ақ халқын осы арадан көруге болады.

	Ыстықкөлден келетiн ЯК-40 самолетi әлi жоқ. Тегi Алматыдан кешiгiп барса керек. Өйткенi, қазiр жанармайды сылтауратып самолеттер көбiне уақыт режимiн жиi бұзады. Шын мәнiнде жанармайдың жетiспеуi емес, iшкi тәртiптiң әлсiздiгi болса керек. Соңғы жылдардағы бiр жаңалық, көпшiлiк қауымды қуанта келген өзгерiс, ол әуе жолынан тиiстi өзінің орнын алған ИЛ-86 аэробусы едi. Әне алаңда аққудай-аққудай болып екi-үшеуi тұр. Осылайша жан-жағына қараған Айбар, әдемi етiп салынған аэровокзалдың екi қабатын асықпай аралап шықты. Күткен самолетiңнен әлi де еш хабар жоқ. Тып-тыныш. Барып анықтама столынан жөн сұрап едi, жарым сағаттан кейiн келетiнiн айтты. Ол таза ауада күтпек болып далаға шықты. Бiраз арлы-берлi жүрiп одан байқадам таппады. Бiр нәрсенi тосқан сәтте уақыттың өтпейтiнi қызық-ақ. Айбар қайыра iшке енiп, манағы аралап шыққан кiтаптар мен газет-журнал сататын дүңгiршiктердi тағы да қарай бастады. Елеусiзде бiр шетте жатқан, көкшiл тысты кiтапты сұрап алып, iшi-сыртын ашып қарай бастады. «Ғылым» баспасынан шығыпты. Тақырыбы: «XIX ғасырдағы қазақ поэзиясының жанры мен стилi» делiнiптi. Парақтай түсіп қараса, негiзiнен «өнер алды – қызыл тiл» деп ұрпағына өсиет қалдырған Дулат жыраудың өлеңдерi талқыланыпты. Айбар бұл есiмдi бала кезiнен еститiн-дi. Атақты «Абай жолының» бiрiншi кiтабында, жас Абайдың ұстазы ретiнде суреттелiнетiнiн де оқыған. Балалық шағында зердесiне ұялаған уақиғалар сол қалпында қалып қойған екен. Сұраса кiтаптың ақырғы данасы болып шықты. Ойланбастан бiрден сатып алды. Осы кезде радио арқылы Ыстықкөлден келiп қонған самолеттiң де хабарын айтып жатты...

	Көп ұзамай-ақ сырт бейнесi қаршыға тектес шағын самолет, жақындап келiп тура аэропорттың алдына келiп тоқтады. Күтiп тұрған қарсы алушылар уiлдесiп-гуiлдесiп... самолеттiң iшiндегiлер көрiп отыр-ау дегендей, қолдарын бұлғап қозғалысып кеттi. Бiраздан соң самолеттiң арт жағындағы баспалдағы түсіп, жолаушылар шыға бастады. Барлығының қолдарында бетiн ақ дәкемен жауып байлаған шелектерi бар. Бәрi шығып болған соң, аэропорт қызметкерi жол бастап аэровокзалға қарай шұбырып келе жатыр. Қолдарындағы шелектерiнiң ауырлығынан, адамдардың тобы үздiк-создық болып шашырай түсті. Олардың шелекке салып әкеле жатқандары, Ыстықкөлдiң аю-қарақаты екенiн, қарсы алушылар мана-ақ бiлген. Ыстықкөлден бұлай қайту алматылықтардың ескi әдетi болатын. Ұлықсат етiлетiн алаңға шыққан жолаушылар мен күтiп алушылар мәре-сәре болып, манағы шелектердiң барлығы ендi солардың қолына ауыса бастады. Айбар бiр шелектi екеулей көтерген тетелес өсiп келе жатқан ұлдарын көрiп, өзiнен-өзi мәз болып қарап тұр. Олардан сәл кейiндеу келе жатқан Нәзiкен де, тағы бiр шелектi қайыстыра көтерiп алыпты. Тықырши күте тосып тұрғандықтан болар, осынау бiр азғантай уақыт, тiптi таусылмастай болып көрiндi. Әйтпесе осы айтылғандардың бәрi үш-төрт минутқа созылған жайлар... Айбарды алдымен жеткен екi ұлы бас салып мойнына асыла еркелеп жатыр.

	Екеуiнiң де ашаң жүздерi тотыға қап-қара болып күнге күйіптi. Жүрерлерiнiң алдында алдырып тастаған шаштары өсiп қалыпты. Айбар бауырына басып иiскеген сайын, олардың денелерiнен күн иiсi бұрқырап тұрғанын сезiнгендей. Осы кезде қуанышын жасыра алмай күлiмсiрей қарап тұрған Нәзiкендi, бетiнен сүйген Айбар, оның шынайы тыныққаннан әдемiлене түскен жүзiне сүйсiне қарап аман-саулығын сұрады. Күйеуiнiң сүйсiне қарағанына, толқи түскен Нәзiкеннiң тотыққан жүзiнде, ду ете қалып ыстық қанының бетiне ойнап шыға келгенi бiрден байқалды. Оны өзара iштей түсiнiсiп қоя салған жұбайлар, бiр-бiрiнiң амандықтарын қайыра сұраса бастады... Нәзiкеннiң талдырмаштау келген нәзiк денесi жұмырлана түсіп, күн нұрының әсерiмен қоңырқай тартқан өңi өзiне тым жарасып тұрғандай. Осы жарасымдылықты оның өзi де iштей сезiнетiн сияқты. Бала мiнездерiменен алма-кезек жарыса сөйлеген екi ұлы, Айбарға өздерiнiң қалай балық аулағанын, тiптi оған арнайы алып келе жатқан майшабақтарының да бар екенiн де айтып тастады. Олардың айтуынша, Ыстықкөлдiң майшабағынан тәттi ештеме жоқ сияқты. Осылайша сағынып қауышқан жандар, ендi қана жүрейiн деп тұрған экспресс-автобусқа отырды да үйлерiне тартты...

	Бұл кеште олар өздерiнiң көрген әсерлерiн айтып тауыса алмай, әдеттегiден әлдеқайда кеш жатты. Бiрақ Айбар күндегiсiнен ертелеу тұрса да, соншама сергек сезiммен ұйқысы қанып оянған екен. Пырдай болып таңертеңгi тәттi ұйқының құшағында жатқан өзгелердi оятып алмауға тырысып, еш дыбыссыз ас үйге шығып кеттi. Таңертеңгi асын да артық-ауыс сылдырсыз iшуге тырысты. Ол қайта-қайта таңырқап айналасына қарай бередi. Күндегiдей қоңылтақсып тұратын үйдiң iшi, бүгін мүлдем өзгерiп кеткен сияқты. Тiптi бөлмелердiң ауасы да тығыздала түскендей. Өз орындарында тұрған әрбір заттар да, жанды бейнеге ауысып әрекет қызметтерiне кiрiсiп кетiптi. Бұрышта тұрған тоңазытқыштың да дауысы ерекше шығады. Айбар өз күйіне өзi күлiмсiрей түсіп, негiзiнде үй иесi әйел-ау, көрмейсiң бе, тiптi үйдiң қабырғасына дейiн өз қызметерiне құлшына ат салысып тұр. Иә, қандай жағдайда болса да, адамға жалғыздық... сiрә жараспас. «Үйдiң көркi әйел екендiгiнде дау жоқ». Ол ойын осылай тұжырымдады да, сыбдырсыз жиналып жұмысына кеттi.





ЭКСПЕРИМЕНТ




	I

	Дүниеде өзгермейтiн құбылыс, бiр күйден екiншi күйге ауыспайтын зат жоқ. Тек, өз үстемдiгiн өзгертпейтiн уақыт қана. Ештемеге де мойын бұрмай, әлемдiк үлкен ырғақпен кеңiстiктi кезiп зымырай бередi. Бiрақ уақыт дөңгелегi жайдан-жай ғана зымырамайды, бүкіл төрт құбыланы түгелдей өзгертiп те, түрлентiп те отыратын заңдылықтары бар. Сондықтан да адам баласы өткенiне өкiнiшпен, алдағысына үнемi үмiтпен қарауға тырысады. Уақытын санап тыным таппай жүрген Айбардың да, тербелiп жүрген бесiгi осы. Адамдарды мұндай күйге тек алдына қойған үлкен-үлкен мақсаттары қана түсiредi. Мiне, Айбардың да шарқ ұра iзденiспен жүргенiне, кеше ғана Қоянның күзi болса, ендi ұлу жылының орталанып қалғанын аңғарар емес.

	Ол өзінің кезектi демалысына барып келiсiмен-ақ, былтырдан берi iздестiрiп жүрген мәселесi бойынша, бiр айға жуық уақыт Мәскеудiң үлкен клиникалары мен кiтапханаларында болып қайтты. Оның жаңа ортадан алған әсерлерi ұлан-асыр мол. Сондағы ерекше тапқан қуанышы сол, өз идеясын шындап iздеген сайын, зерделеп зерттеп ұғынған сайын, асқазан операциясын сынық (зигзаг) сызық бойымен кесiп жасау соны да, тiптi ерекше құндылығымен тереңдей түскендiгiн жан-тәнiмен сезiнгендей. Сынық сызықтың көмегiмен жасалатын конус арқылы, тек жасанды клапанды ғана дүниеге әкелмейдi екен, сонымен қоса, ең қарапайым жасалуы да оңай, анастомозы да берiк жаңа әдістің сипаты аңғарылады. Оның асқазан хирургиясына берер өзгерiстерi мен мүлдем жаңа сапасын, осы жолы ерекше ұғынып көзi жете түскендей. Әйтсе де бұл әзірше көңілдегi ой ғана?! Оның өмiрге келер толғағы мен жолдары қаз-қалпында мұрты бұзылмай алда жатыр. Кез келген жаңа идеялар сияқты мұның да, тай-таласпен танылар тағдыры бар...

	Бүгін эксперимент жасауға сұранған Айбардың өтiнiшiн қарауға сағат 14-те директордың кабинетiнде жиналмақ. Айбар жұмысына келiсiмен осы шаруаға дайындалып отыр. Сынаққа алып эксперимент жасалмақ, жаңа әдістің өзiне тән ерекшелiктерiнiң суретiн салып, бөлек-бөлек етiп слайдыға түсiрiп алған болатын. Соларды жеке-жеке қарап, айтар ойын барынша түсініктi етiп баяндауға тырысқан ол, бар зейiнiмен қайта-қайта пысықтап болған тәрізді. Қолындағы сағатына қарады да, Айбар түскi асына жинала бастады.

	Директордың кабинетiне бiраз адам жиналған екен. Отырысты бiрден қысқа ғана түсiндiрме сөзбен бастап кеткен, директордың ғылым саласындағы орынбасары Мардан Есiмбеков:

	– Өздерiңiз жақсы бiлесiздер, былтыр институттың ғылыми кеңесiнде талқыланған «демпинг-синдром» мәселесi, бүгінгі асқазан хирургиясындағы аса үлкен проблеманың бiрi. Мiне, одан берi де бiрталай уақыт өтiп үлгерiптi. Институттағы осы проблемаға бiрден-бiр қатысы бар бөлiмшенiң жаңа ұсынысын тыңдауға жиналып отырмыз. Ендi негiзгi сөздi, идеяның авторы, Айбар Ахметовке берейiк, – деп жапақ қаға директорына қайта-қайта қарап сөзiн аяқтады.

	Айбар дүр сiлкiне орнынан жiгерлi тұрды да, сөзiн асықпай бастап:

	– Қазiргi бүкіл дүниежүзi бойынша қолданылып жүрген асқазан хирургиясындағы операциялық әдістер, бұдан жүз жыл шамасында бұрын ұсынылған Бильроттың әдістерi екенi бәрiмiзге де белгiлi. Ол өзінің не бiр даңқты кезеңдерiн бастарынан өткiздi. Бiрақ өмiр өткен сайын бұрынғы қол жеткен жетiстiктер ескiрiп, оның кемшiлiктерiн түзетуге тырысатын жаңа ұғымдар пайда болатыны да заңды. Мiне, өзiмiз емдеу жолдарын қарастырып отырған «демпинг-синдром», сол Бильрот әдістерiнiң ең негiзгi кемшiлiгi екендiгi айқындалып отыр. Аса ұзақ тәптiштеп жатпай қысқа ғана айтар болсақ, адам организмiндегi байланысып жатқан барлық жүйелердiң алуан түрлі қызметтерi, тек клапандар қызметiнiң арқасында ғана атқарылатыны қана анық. Ендеше асқазан-iшек жолдарының да, негiзгi қызметi осы клапандарға байланысты. Бұл теория хирургтер үшін жаңалық емес. Мiне, Бильрот әдістерiмен жасалынатын асқазан операцияларын да, қызылөңеш пен асқазан, асқазан мен ұлатабар аралықтарындағы жом-сфинктер, немесе табиғи клапандар дертпен бiрге сылынып тасталынады. Осыдан барып операциядан кейiн, асқазан жолдарындағы ырғақты қозғалыстар бұзылып, «демпинг-синдромның» сипаттары белгi бередi. Адам үшін табиғи емес жайсыз құбылыстар – «ауру» деген анықтамасын алады.

	Осылардың бәрiн қысқаша қорытындылай келе, шама жетсе ескi хирургиялық әдістердi өзгертiп, жаңа «жасанды клапандар» жасауға тырысатын операциялардың әдістерiн iздестiрмекпiз. Мiне, осындай мақсатпен ұсынғалы отырған өз ойларымды ортаға салуға ұлықсат етiңiздер, – дедi.

	Отырғандар:

	– Жөн екен.

	– Кәнеки тыңдалық, – десiп жатты.

	Айбар бөлменiң iшiн қаракөлеңкелете терезелердiң шторасын түсiрттi де, өзi киноскоптың көмегiмен бiрiншi слайдыдағы суреттi қабырғаға түсiре бастады. Алакеуiм бөлменiң iшi құлаққа ұрған танадай тыныштыққа бөленген. Асықпай қабырғаға түсiрiп тұрған суреттi айқындап алған Айбар:

	– Бұл әлi көңілдегi ой ғана. Осыны iс жүзiнде тәжірибе жасап көрмекпiз, – дедi.

	Отырғандар:

	– Айта бер.

	– Сөзiңдi жалғастыр?! – дедi.

	Азды-көптi алабұртып тұрған Айбар, терең тыныстап алды да:

	– Бұл идеяның негiзгi кiлтi – сынық сызық (зигзаг) екендiгiн бiрден ойларыңызға түюлерiңiздi өтiнгемiн. Оны бiрiншi суреттен (1-шi сурет) жақсы көрiп отырсыздар. Ендi, осы сынық сызықтағы ең шешушi тетiгi, оның аса үлкен дәлдiктi талап ететiн баспалдағы екенiн ашып айтқым келедi. Өйткенi, оның биiктiгiнен, ұсынып отырған әдістің бүкіл мақсаты шешiлмек. Әзірше тоқталып отырған мөлшерiмiз 1-1,5 сантиметрден аспауы керек. Мiне, осылайша сынық сызық арқылы кесiлген асқазанның етегiнде, конус тәрiздес форма пайда болады. Мынау екiншi сурет соны бейнелейдi. Ал конустың аш iшекпен жалғасатын аузы, iшектiң енiнен 0,5-0,7 сантиметрдей кеңiрек болғаны жөн. Себебi конуспен iшектiң қабырғалары бiр-бiрiне сұғындырылып қаусырыла тiгiлген де, өзара сығылыспай бос орналасуы қажет (2-шi және 3-шi суреттер). Ендi осы конуспен жалғастырылатын аш iшектiң мөлшерi, сынық сызықтың баспалдағының биiктiгiмен (1-1,5 см.) бiрдей етiле өлшенiп, асқазан мен iшектiң қабырғалары жөрмеле тiгiлiп жалғастырылғаннан кейiн, конустың iшiне ұмсындырыла түсіп, iздестiрiп отырған жасанды клапанымызды жасаймыз. Оны сiздер кесте түрiнде, 4, 5, 6-шы суреттерден көрiп отырсыздар. Операция әбден жасалынып бiткенде, оның сыртқы көрiнiсi 7-шi суреттегiдей болады. Ал, егер қырынан жарып көрсек, жасанды клапанымыздың нұсқасы 8-шi суреттегiдей кескiнi көз алдымызға келедi. Бiздердiң тәжірибе жүзiнде жасап көрмек идеямыз осы. Осылайша өмiрге әкелсек деп отырған жасанды клапанның көмегiмен, асқазан-iшек жолдарын операциядан кейiн ... өзінің табиғи қалпына келтiру арқылы, қазiргi өз алдына хирургиялық сырқат болып отырған «демпинг-синдромды» жоюдың бiрден-бiр мүмкіндiгi туар деген үмiтiмiз бар, – деген Айбар айналасына қарап бiрсыпыра уақыт үнсiз қалды. Ол осы тұста «Үзiлiс жасау қажет» деп iштей өз ойын түйген едi. Алакеуiмделген бөлме iшiнде қыбыр жоқ. Айбар жанындағы түйменi басып электр жарығын бердi. отырғандар көздерiн жыпылықтата бiр-бiрлерiне қарады. Асқазан хирургиясының республикадағы аты белгiлi ғалым, институттың директоры Талас Қорғанұлы тiптi кiрпiк қақпастан ойға шомып кетiптi. Неге екенi белгiсiз Мардан жапақ қағып, оның мынау қалыбын жете түсiне алмай отырғандығынан ба, әйтеуiр қайта-қайта қарай бередi. Отырғандар да, директордың сөзiн тосқандай, бәлен дей қойған жоқ.

	Осы iркiлiстi анық сезiнген Талас Қорғанұлы:

	– Жақсы. Осылай-ақ болсын делiк. Ендеше сен мынаны айтшы? Мәселен жарақат асқазанның етегi мен ұлтабардың ұшын қоса қамтитын жағдайда, яғни ұлтабардың ұшын асқазанға тура әкелiп жалғастыруға болмайтын сәтте, былайша айтқанда, Бильроттың II әдісiнiң орнына не ұсынасың? – дедi.

	Айбар өзiне қажет слайдыны жылдам тауып алды да, шамды өшiрiп:

	– Ондай жағдайда, әдеттегiдей ұлтабардың ұшын тас қып жауып тiгемiз де, Ру-дың әдісi бойынша аш iшектi У тәрiздес етiп, асқазанның етегiндегi конуспен жоғарыдағы айтылғандай етiп жалғастырамыз. Оны мынау келесi суреттен анық көруге болады. Ру-дың аш iшектi У-тәрiздес етiп қалай дайындайтындығын бәрiмiз де жақсы бiлемiз. Ұлтабардың ұшын үш қабаттай тiге бекiтiп алған соң, ұзындығы 15-20 сантиметрдей етiп, аш iшектен бөле қиып аламыз да, бөлiнiп қалған ұлтабарды аш iшекке, ал аш iшектiң ұшын дайындап қойған асқазанның етегiндегi конусқа жалғастырамыз, – деп сәл кiдiрiс жасады.

	Талас орнынан түрегеп столының жанында арлы-берлi жүре бастады. Оның тырнадай сорайған ашаң денесi, алакөлеңкеленген бөлмеде тiптi ұзара түскендей болып көрiнедi. Директордың ойын бұзғылары келмедi ме, отырғандарда үн жоқ. Ол келiп қабырғаға түсіп тұрған суретке үңiле қарап алды да:

	– Дұрыс-ақ, яғни Ру-дың модификациясын пайдаланамыз дейсiң ғой? – деп пысықтағысы келгендей тағы да сұрап алды да, келiп орнына жайғасты.

	Айбар қысқа ғана:

	– Солай, – дедi.

	– Ойға қонады, – деп отырғандардың iшiнен бiрiншi болып пiкiрiн бiлдiрген Мәлік, – Айбар аға, айтыңызшы, ал ендi қызылөңештi қалай жалғастырамыз? Әлде қазiргi қолданылып жүрген Цацанидiң әдісi қала ма?

	Айбар жылдам слайдысын ауыстырып салды да, желпiне сөйлеп:

	– Қызыл өңештi жалғастыру тiптi оңай! Мұнда сынық сызықтың көмегiмен, жасанды клапанға пайдаланатын конусты асқазанның жоғарғы етегiнен жасаймыз. Оны мынау 10-шы және 11-шi суреттерден байқауларыңызға болады. Бұл осы күнге дейiн пайдаланылып келген әдістердiң қай-қайсысынан да, техникалық орындалуы жағынан ыңғайлы да, анастомозы әлдеқайда берiк бекiтiлiп, қызылөңештiң ұшымен жеңiл жасалады. Мұнда да жасанды клапан жоғарыдағы айтылған принцип бойынша орындалады. Осылайша сынық сызықтың бойымен кесу арқылы, бiр қана принциппен үш түрлі әдістi дүниеге келтiрмекпiз. Әрине, оның бүге-шiгесiн айырып беретiн, тек қана тәжірибе болмақ. Осы мақсатпен өздерiңізден экспериментке көшуге ұлықсат сұрап тұрған жайым бар, – деп сөзiн аяқтады да, алдындағы қағаздарын жинастырып, бөлменiң терезелерiн аша бастады.

	Директор қасын кере жан-жағына асықпай қарап шықты да:

	– Әзірше не деуге болады?! Идеяның анық-қанығын тәжірибе көрсетер. Біздің айтарымыз әлi алда ғой деп ойлаймын. Бектұрмен келiсiп экспериментiне кiрiсiңдер, – деген өзінің екi ұшты пiкiрiн бiлдiрдi.

	Профессор Қорғанұлы аз үнсiздiктен соң:

	– Кiмде қандай сұрақ бар? – дедi.

	– Менi мазалап отырған үлкен дүдәмалым сол, анау жасанды клапанды сынық сызықтың баспалдағынан iшке қарай қайырып сұғындырғанда, асқазандағы iшкен ас мүлдем өтпей қалып жүрмей ме? – деп айналасына қарап отырғандардың әсерiн бақылады.

	Айбар сәл жымиып:

	– Ол да мүмкін, – дей салды.

	Басқа ешкiм үндей қоймаған соң Қарабек:

	– Турасын айтсам, керi қайырып анастомоз жасау, барынша антифизиологично сияқты, – деп қысқаша өз пiкiрiн айтты.

	Айбар:

	– Бұл арада жобамен ештеменi де дәлелдей алмаймыз. Оны тек тәжірибе көрсетедi. Сондықтан жылдамдатып экспериментке шығуымыз керек, – дауға барғысы келмей, нақтылы жауап та қайырған жоқ.

	– Жарайды, жiгiттер, – деп орнынан көтерiлген Талас Қорғанұлы, – Тап осы қазiр талас тудырып, екi ұдай болудың жөнi келмейдi. Өйткенi, қазiр тек қолымызда идея ғана бар. Сондықтан оны жақсылап тұрып тәжірибеден өткiзу керек. Ойда бар дүдәмалдың бәрiн сонан соң сөйлеймiз...

	– Дұрыс?! – бастығының пiкiрiне қосылған Мардан да орнынан тұрып, – Әзірше, «тумаған қысыр сиырдың уызына» дауласқандай болып қайтемiз. Әуелі тәжірибесiн жасасын сонан кейiн де уақыт бар ғой.

	Талас:

	– Онда шешiм бiреу-ақ, тәжірибе жасалсын! – дедi. Басқалар да орындарынан көтерiлiп:

	– Дұрыс.

	– Сөйткен жөн, – десiп жатты.

	Жиналған адамдар асықпай тараса бастады. Айбар алдындағы заттарын жинастырып жатыр. Бiрден шығып кете алмай артын күткен Қарабек те, айналсоқтап әр нәрсенi шұқылаған болып жүр. Бұлардан басқа талқылауға қатысқан бөлiмшенiң дәрiгерлерi мана шығып кеткен. Адамдардың кетуiн күткен Мардан да асығар емес. Заттарын қолтығына қысып, ендi ғана шығуға бет алған Айбарға еңсесiн көтере қараған Талас Қорғанұлы:

	– Айбар! Сен Қарабек екеулерiң маған бiрер сағаттан кейiн келiп кетiңдершi? – дедi.

	Осыны естiсiмен-ақ Қарабек те Айбармен бiрге шығып, екеулерi өзара бiрдемелердi сөз етiп бөлiмшелерiне қарай беттедi. Қарабек әлдененi әзiлдеген болып қайта-қайта күле бередi. Айбар жаңағы өткен жиынның әсерiнен әлi арыла қоймаған сияқты. Байсалды аяңдап үнсiз келе жатыр...



	II

	Директордың шақырған мезгiлiнен қалмай, Қарабек пен Айбар қатарласа қабылдау бөлмесiне кiрдi. Хатшы қыздан басқа жан жоқ екен. Талдырмаш денелi Розаның бидай өңi бал-бұл жанып, бұларға жылы ұшырай қарады. Күлiмсiреген жүзi тiптi әдемiленiп кетедi екен. Оның қарлығаштың қанатындай қиылған қастары керiле түсіп, сүп-сүйкiмдi ерiндерi мен пiсте мұрнына жараса қалыпты.

	Мұндай сәтте үндемей қала алмайтын Қарабек те ойнақы үнмен:

	– Пай-пай, шiркiн, Розажан-ай, қашан көрсеңде тотыдай құлпырып отырасың-ау?! Қандай қана адамның бағы екенсiң, – деп бiрер көпшiктi тастап жiбердi.

	Сыңғырлай күлген Роза да:

	– Мүмкін сол айтып тұрған еркегiңiздiң соры да болуым ғажап емес,

	– деп көпшiк үшін тасталқан сөздi қағып жiбердi.

	– Тек! Өйтiп күпiршiлiк жасай көрме, – деген Қарабек, – Қашанда өз қадiрiн бағалай бiлетiн сұлулардың қадетi қой...

	Жұқалтаң жүздерiне қаны ойнап шыға келген Роза да нұрлана күлiп:

	– Апыр-ай, Қаракең қашанда адамды ұялтуға құмар-ақ. Өзiн-өзi жинағы ұстау... біздің мамандығымыздың ең басты шарты, – деп ақтала сөйледi.

	Ендi қана сөзге араласқан Айбар:

	– Бiздердi директор шақырған едi, – деп әңгіменi шаруа жайына ауыстырғысы келдi.

	Жайдары қалыбын жинап алған Роза, қалыптағы үн, әдеттегi дауыс ырғағымен:

	– Сәл күте тұрыңыздар! Ол кiсi министрмен сөйлесiп жатыр, – дедi де бiрден ұсақ-түйек өз шаруаларына кiрiсiп кеттi. Айбар мен Қарабек үндемеген күйлерi тосып отыр. Бiраз уақыт өткеннен кейiн, кермаралдай керiле орнынан тұрған Роза, әдемi бiр сылқым жүрiспен бұрала басып iшке енiп кеттi. Айбар үлкен бастықтардың алдында отыратын қыз-келiншектердiң, осынау бiр-бiрiнен айнымайтын мiнез-құлықтарын тағы да есiне алды. Оған жымия күлген Қарабек, иегiмен нұсқап көзiн қысты.

	Көп кiдiрмей қайыра шыққан Роза, өзінің жезқоңырау сыңғырлаған үнiмен:

	– Кiрiңiздер! Талас Қорғанұлы, күтiп отыр, – дедi. Орнынан ыңырана көтерiлген Қарабек:

	– Iм-м, рақмет.., қарындасым, Ұзатқанда кетедi-ау,

	Жарым жасым, – деп әндете әзiл тастады. Роза да iркiлместен:

	– Шiркiн, Қараке-ай, ондай атты күн болса, өзiм-ақ уатып аламын, – деп сылқылдай күлдi.

	Қарабек те:

	– Ие-е, бұл сөздi күйеуге шыға алмай жүргенде қыздардың бәрi де айтады, – деп назын бiлдiрдi.

	Оны тосып тұрған Айбар:

	– Қареке, жүрiңiз... жүрiңiз, – деп жеңiнен тартты. Екеуi де бiрден iшке енiп кеттi.

	Манағы отырыстан кейiн айдаладай кең бөлменiң iшi, ауасы тазартылып желдетiлген сияқты. Жеңiл ғана аршаның ба, әлде иiрдiң бе әдемi хош иiсi шығады. Төр алдында көлденеңдете қойылған кiшiгiрiм кемедей емен столының арғы жағында, бетiн есiк жаққа бере ұзын денесi сұрақ тәрiздес иiле түсіп, Талас бiрдеменi жылдамдата жазып жатыр екен. Ол бұларға көзiлдiрiгiнiң үстiнен қарады да, қолындағы қаламын сылқ еткiзiп, столының бетiндегi шашылып жатқан қағаздардың үстiне тастай салды. Өзi «хан тағындай» үлкен креслосына шалқая түсіп, еңсесiн түзеп отырды. Оның ұп-ұзын мойнына қондыра салған, сопақша шағын маңдайының шаштары түсіп селдiрей бастапты. Ол Қарабек пен Айбарға алма-кезек көз тастап алды да:

	– Келiғдер! Жақын келiп отырыңдар, – дедi.

	Олар бөлменiң оң жақ қатарына ұзынынан ұзақ қойылған столдың төргi басына барып орналаса бастады. Орнынан созылып көтерiлiп тұрған Талас та, олардың жанына келiп отырып жатты. Бiр сәтке тына қалған тыныштықты сейiлтiп, сөздi өзi бастаған Талас Қорғанұлы:

	– Айбар?! Сенiң жеке өзіңмен сөйлесер азды-көптi сөзiм бар. Қарабек өзің iстеп жатқан бөлiмшенiң меңгерушiсi ғой, оның еш кедергiсi жоқ. Шаруа жағдайымен жаңа таныстық. Әлi тек көкейдегi ой ғана болса да, көңілге қонатын жайлары жоқ емес. Кәнеки, ашықтан-ашық кеңесейiкшi?! Ендi не iстемек ойың бар? – деп сөзiн жайбарақат асықпай бiтiрдi.

	Айбар мойнын iшiне тығып үн шығармай қалған Қарабекке қарап алды да:

	– Менің ойымша, дұрыстап экспериментке кiрiсуiм қажет сияқты, – деп қойылған сұрақтың төркiнiне түсiне қоймағанын байқатты.

	Сол байсалды қалыбынан өзгере қоймаған Талас:

	– Тәжірибенi итке жасайсың ба? – дедi.

	– Ең ыңғайлысы... сол итке жасағанымыз жөн болар?!

	– Ендеше, кiрiсе бер...

	Сөйлерiнiң алдында қашанда қозғалақтап алатын Қарабек:

	– Кiрiсем десе, көмектесетiн адамын да, керек жарақтарын да тауып беремiз ғой. Қолда бар мүмкіншiлiктердi түгел жасаймыз. Тек мұны ғылыми жаңалық ретiнде ұсыну үшін, барынша дәлелдi етiп жазудың өзi де аз шаруа емес. Ары қарай кiдiртпей жылжыту, Талас Қорғанұлы өз мойныңызда болмақ. Оған да қазiрден бастап кiрiсе берген жөн, – деп бiрталай дүниенi аңғарта сөйледi.

	Арбиған салалы саусақтарымен, Талас маңдайын қайта-қайта сипалап:

	– Жарайды, қолда бардың барлығы да жасалынар. Сен маған мынаны айтшы, – деп сәл үнсiздiктен соң, – бұл жаңалығымыздың авторлары кiм болмақ?..

	– ?!

	Айбар бұл сауалды күтпегендiктен бе, бiр сәтке үн-түн жоқ отырып қалды. Әр жаққа қараған бойлары бiрсыпыра уақыт үшеуi де үнсiз қалыптарын бұзбай отыра бердi. Ары қарай шыдай алмаған Қарабек:

	– Менің ойымша, өзiне көмектескен жандарға Айбар тарлық жасамас, – деп өзiнен-өзi жайраңдай күлiп алды.

	Айбарға бұрылып тiкелей қараған Талас та:

	– Бұған не дейсiң? – дедi.

	Сабырлы қалыбын бұзбаған Айбар:

	– Жаңалық ретiнде толтыруды сөз ету, әлi ертерек сияқты. Әуелі бiраз тәжірибелер жасап көрелiк, – деп ашық жауап бере қоймады.

	Шытынай қалған Талас:

	– Сен болмай жатып, кергиiн дедiң бе? Сұрақ өзіңе ашықтан-ашық қойылып отыр ғой. Оны неге елегiң келмейдi? – деп ақ-сары жүзi қып-қызыл болып, кiшкентай шүңiрек көздерi ежiрейе түсіптi.

	Айбар iштей толғана түсіп:

	– Әрине, Талас Қорғанұлы... мiндеттi түрде, соавтор болады, – дедi.



	IV

	Ол аэропорттан тура такси жалдап алып, бiрден «Облздравқа» жеттi. Кешкi жұмыстың аяқталуына жарты-ақ сағат қалыпты. Қолындағы чемоданымен үшіншi қабатқа көтерiлiп, облыстық денсаулық ұйымының меңгерушiсi Ивановтың кабинетiнен бiрақ шықты. Сәтi түскенде, ол орнында екен. Алдындағы отырған хатшысы кiрiп шықты да, Айбарға ұлықсат етiлгенiн хабарлады. Ол бұрышта тұрған киiм iлгiшке үстіндегi плашын шешiп, шемоданын жанына қойды да, өзi iшке енiп кеттi.

	Айдаладай әдемi бөлменiң ең төрiнде отырған, жасы өзiмен шамалас ашаңдау келген ақсары жiгiт орнынан көтерiлiп қарсы жүрдi.

	Қолын ұсынып амандасқаннан кейiн:

	– Виктор Владимирович, – деп өзiн таныстырды. Айбар да жылы амандасып:

	– Айбар Ахметович, – дедi.

	– Отырыңыз, қош келуiңiзбен. Сiздi сырттай жақсы бiлемiн. Облысымызға келгенiңiзге өте қуаныштымын, – деп ол өзінің қонақ жайлылығын байқатып жатты.

	Айбар қысқа-қысқа ризашылығын бiлдiрдi де:

	– Байқаймын, жұмыс уақыты да бiттiп қалыпты. Егер қиын болмаса, менің жағдайымды реттеп берсеңiз екен, – дедi.

	Виктор күлiп:

	– Сiзде не жағдай бар? Барлығы да дайын. Бiрер күн демалғаннан кейiн, өзіңiздiң қалауыңызбен, облыстық ауруханада жұмысыңызға кiрiсiп те кетесiз, – деп жадырай түсіп жайдары сөзiн бiтiрдi.

	Сәл ойлана түсіп оның жүзiне қараған Айбар:

	– Қадiрлi Виктор Владимирович, айтып отырғандарыңыздың барлығы да дұрыс. Бiрақ менің аздаған өтiнiшiм бар, – дедi.

	Виктор көңілдi үнмен:

	– Сұраңыз, Айбар Ахметович, не тiлейсiз, барлығында орындаймын,

	– деп өзінің шынайы ықыласын бiлдiрiп жатты.

	Айбар да көңілденiп:

	– Ризамын! Жалпы мен мынау қаладағы аурухананың жұмысынан жалығып жүрген адаммын. Оның үстiне қазiр, бiреудiң ақыл-кеңесiне зәру болып тұрған дәрiгерлер жоқ. Барлығы да жоғары бiлiмдi, тiптi Москва мен Ленинградтың ординатураларын бiтiргендер, – деп сәл кiдiрiс жасады.

	Виктор:

	– Ненi, қайда бiтiрiп келсе де, сiз сияқты талантты хирургтен үйрену, кiмге болса да, артықтық етпейдi, – дедi.

	Айбар күлiп:

	– Бiздер әуелі келiстiк қой. Менің бiр тiлегiмдi «орындаймын» деп уәде еттiңiз ғой, – дедi.

	– Сөз бар ма? – деген Виктор қарқылдай күлiп; – Уәде орнында. Сұраңыз, Айбар Ахметович, сұраңыз.

	Айбар:

	– Менi шет ауданға жiберуiңiздi өтiнемiн. Егер қазақы аудан болса, тiптi жақсы. Осы өтiнiшiмдi орындаңызшы? – дедi.

	Көзi шарасынан шыға таңырқаған Виктор, тап осындай өтiнiштi күтпесе керек, ол көпке дейiн не дерiн бiлмей:

	– Айбар Ахметович, қалжыңдап отырсыз ғой, – деп күлген болды.

	– Жоқ, барлық шыным осы, – деген Айбар жалынғандай үнмен: – Сiзден өтiнемiн. Осы тiлегiмдi қайтармаңызшы?

	Виктор мәселенiң шындығына көзi жеткеннен кейiн:

	– Апырым-ау, ол жерде жағдайыңыз болмайды ғой. Өзіңiздi өзіңiз бейнетке салып неңiз бар? Түсiнбеймiн. Мұнда сiзге жиi-жиi операция жасаудың да қажетi шамалы, тек консультация берiп отырсаңыз жетiп жатыр. Шаршап келгенiңiздi түсiнемiн. Демалудың жағдайында ойластырамыз, – деп қызықтыра сөйледi.

	Айбар:

	– Мен операциядан да, жұмыстан да қашып отырғаным жоқ. Тiптi өзіңiз айтқандай о жерде жеңiл болмайтынында жақсы бiлемiн. Бiрақ ел арасында болғым келедi. Ауылдағы жағдайлармен тiкелей танысып, көрудi... бiлудi, мақсат етiп отырмын. Сiз менi қинамаңызшы. Жiберуiңiздi өтiне сұраймын, – дедi.

	Виктор өзінің шарасыздығын алақанын жайып аңғартты да:

	– Ал қай ауданға барғыңыз келедi? – деп жымия күлiп алды.

	– Бiр қазақы ауданға жiберiңiз.

	– Бiзде қазақтары молырақ, тек Жамбыл ауданы қана...

	– Мiне соған жiберiңiз?

	– Ойпыр-ай, аудан орталығында қонақ үй де, асхана да жоқ қой. Әбден мазаңыз кетедi.

	– Өтiнемiн.

	– Жарайды.

	Ол дереу телефонын көтердi де, Жамбыл ауданын қосуын сұрап:

	– Ало-о, ало-о... Жамбыл ма?

	– ?!

	– Сiздерге доцент Ахметов көмекке барады.

	– ?!

	– Тыңда, тыңда... ұқыптап тыңда. Ол кiсiнiң не өтiнiшi бар, бәрiн де орындайтын болыңдар. Өте үлкен хирург, аса қадiрлi адам, ұқтыңдар ма?! Ол кiсiнi сәл ренжiтсеңдер, менi ренжiткендерiң?!

	– ?!

	– Солай болсын! – деп телефонын қоя салды. Баладай мәз болып қалған Айбар:

	– Рақмет, бауырым! Ризамын. Онда қалай жетедi? – дедi. Ойланып қалған Виктор:

	– Жаңа машина жiбер деуiмiз керек едi. Бұл жақын ескермеппiз ғой. Медицинаны өзіңiз бiлесiз, көлiк жағына кедеймiз. Қап! – деп кiдiрiп қалды.

	– Қойыңыз, маған ешқандай машинаның қажетi жоқ, – деген Айбар жабыса жалынып. – Аудан орталығына автобус жүредi емес пе?

	– Жүредi.

	– Ендеше не қиналатыны бар.

	Виктор жайма-шуақ жанармен Айбарға сынай қарап:

	– Осыншама жылдардың iшiнде, мәселенi бүйтiп шешемiн деу ойыма келмептi. Жарайды, өзіңiз қалағаннан кейiн, не шара?! Хабарласып тұрамын. Жағдай жайсыз болса, ұялмай телефон соғыңыз, жарай ма? – деп тағы да өзінің iлтипатын бiлдiрдi.

	– Жақсы келiстiк, – деген Айбар орнынан көтерiлiп. – Рақмет!

	Ризамын...

	– Кеше Нина Сергеевна телефон соққаннан кейiн, қонақ үйiнен нөмiр алып қойғамыз, – деген Виктор Владимирович хатшысын шақырып алды да:

	– Мына кiсiнi Толик қонақ үйiне апарып салсын. Және ертеңгi Жамбылға жүретiн автобусқа билет әкелiп берсiн, түсініктi ме?

	Хатшы қыз:

	– Түсініктi, – дедi де шығып кеттi.

	Iле Айбар да қош айтысып алдыңғы бөлмеге шықты. Оны күтiп тұрған жап-жас шофер жiгiт, Айбардың шемоданын алып машинаға қарай бастады. Айбардың өтiнiшiмен жолай соғып, автобустың билетiн де алып, олар қонақ үйiне бiржола келдi. Соңғы жылдардағы Айбардың аса бiр көңілденген сәттерiнiң бiрi болса керек. Ол тап осы қазiр, кереметтей қуанышты сезiмдердi басынан кешкендей едi. Алып қойған нөмiрлерi де жайлы екен...



	V

	Ол келiп жағдайымен танысқаннан кейiн, тiптi аудан орталығына да тоқтаған жоқ. Аса мақтаулы 25-төсектiк Архангелдiдегi ауруханаға бiрақ тартты. Бұл осы аудандағы ең шаруашылығы жақсы совхоздың орталығы екен. Директоры көп жылдардан iстейтiн, Балқар жiгiтi көрiнедi. Бөлiмшедегi аурухананың меңгерушiсi болып, Айбардан төрт-бес жастай ғана үлкендiгi бар, Михаил Серов деген фельдшер басқарады екен. Оны жергiлiктi қазақтар «Миша аға» деп кетiптi. Тiптi совхоздағы бар қазақтың үлкен-кiшiсi, осылай атайтынын байқаған Айбар да оны «Миша аға» дейтiн болды. Орта бойлыдан сәл аласалау, төртбақ денелi Михаилдың тотыққан жүзi, соншама жылы көңілдi жүретiн адам екен. Ол қазақша сөйлегенде, терiс қарап тұрып естiсеңiз орыс сөйлеп тұр деуге аузың бармайды. Қазақшаны еш мүдiрiссiз таза сөйлейдi. Iстеген шаруасына мықымдығы соншама, саман кiрпiштен тұрғызып шатырлап салынған бiр қабатты аурухана үйi, совхоз орталығының көркi деуге болады. Жер жететiн болғандықтан ба, айналасындағы ат шаптырым жердi қоршап баққа айналдырып жiберген. Самал желмен шайқалып, ақ қайыңдар мен көк теректер ырғала тербелiп, жапырақтары уiлдей түсіп ән салып тұр. Оның өзiнде қалай болса, солай отырғыза салмаған, әр қилы ағаштардың түр түрiнен алеялар еккендiктен, өзiнше бiр әдемi сипатымен көз тартады...

	Аурухананың iшi де тап-таза, тiптi дәрi иiсi де сезiлмейдi. Кең бөлмелерде екi-үш төсектен қана қойылған, онда жатқан адамдар да аз. Айбарға аурухананың палаталарын, демалыс бөлмесiн, ас үйiне дейiн аралатып шыққан Миша ағай, оны кешке қарай совхоздың директорымен таныстыруға, көшенiң бас жағына орналасқан конторға ертiп келдi. Ол Айбардың жатар орнынан басқа жағдайын түгел шешiп те үлгердi. Сондықтан директорға таныстыра отырып, совхоздың қонақ үйiндегi шағын бөлменi жеке өзiне алып бермек ойы бар. Бiрақ оны әлi Айбарға айтқан жоқ. Бұлар конторға келсе, директорда даладағы шаруашылықтарын аралап жаңеректе кiрген екен. Ендi бiраздан кейiн, совхоз басшыларының кешкiлiктi жоспарлау жиналыстары басталып кетедi. Мұны жақсы бiлетiн Миша ағай директорға әуелі өзi кiрiп шықты да, көп кешiкпей iшке Айбарды шақырды.

	Ауыл адамдарының қонақжайлығына не жетсiн. Әдейi осы совхозға сұранып келген, медицина ғылымының кандидаты, атын сырттай еститiн белгiлi хирургтi есiгiнiң алдынан қарсы алып, төрде тұрған орындыққа апарып отырғызды. Бұлар бiрталай жөн сұрасып отырып қалды. Директордың аты Камал екен. Өзi Алматының мал дәрiгерлiк институтын бiтiрiптi. Алғашында осы совхозға зоотехник болып келiптi де, үш-төрт жылдан кейiн директорлық қызметке жоғарылапты. Сонан берi қарай шаруашылығы көркейе өскен совхоз, қазiр бүкіл облыстағы ең атақты шаруашылықтардың қатарында есептелiнедi екен. Былтыр Камалдың көп еңбектерiн бағалап, мемлекетiмiздiң ең жоғарғы наградасы Ленин орденiн омырауына тағыпты.

	Айбардың барлық жағдайын естiп бiлген директор, дереу завхозды шақырып алды да алдыңғы бөлмеге шығып, бiраздан соң жайрандай сөйлеп қайыра оралды. Осының бәрi Айбарға түсiнде болып жатқандай, адамдардың мейiрiмiне мас болып, тiптi бала сияқты мәз болып айналасындағы адамдарға жаутаңдап қарай бередi. Кешеден берi өзi көрiп, құлағымен естiп жатқан уақиғаларға не сенерiн, не сенбесiн бiле алмай дал болып отыр. «Ел құлағы – елу» деген осы екен ғой. Ол өзiн осыншама шалғайдағы адамдар бiледi десе, айтып келген адамға сенбес едi. Алдынғы бөлмеден естiлген дабырдан, кешкi жиналыстарына адамдар да жиыла бастағаны сезiледi. Сондықтан Айбар өзінің ризашылығын бiлдiрiп, әзірше қош айтысып шығып бара жатты.

	Миша ағасы мен екеуiнiң көңілдерi көкке жеткендей болып, далаға шыққанда көкжиекке иек артқан күн қызара батып барады екен. Жаңа Миша ағайға шығып бара жатқанда директор, бiлегiндегi сағатын нұсқай, сыбыр ете қалып едi. Соның әсерi болар, Миша ағай сағатына қарады да:

	– Айбар Ахметович, қарсы болмасаңыз, анау орманға шығып, ауылдың кешкi тiршiлiгiн көрейiк?! – дедi.

	Қуана келiскен Айбар:

	– Өте жақсы, дұрыс айтасыз, – деп олар қатарласа жүрiп ауылдың шетiне қарай шығып бара жатты.

	Айбар кешеден берi жүрiп өткен жолдарын есiне түсiрiп, ойдым-ойдым ормандары мол, шетi мен шегi жоқ жап-жазық даланы көз алдына келтiрдi. Сол ақ қайың мен көктерегi араласқан, ойдым ормандардың бiрi, мiне совхоздың шетiнде де тұр. Жерiнiң топырағы майдай жылтырай көрiнетiн қап-қара екен. Ауылдың шетi көкпеңбек болып жатыр. Шымдауыт жердi басқанда, бейне кiлемнiң үстiмен жүрiп келе жатқандай әсер билейдi.

	Манадан берi айналасына сұқтана қарап, көз алмай келе жатқан Айбар ерiксiз тамсанып:

	– Мұндай да сұлу жер болады екен-ау?! – дедi. Басын изеп құптаған Миша ағай:

	– Нағыз малдың жерi ғой. Бостан-босқа есепсiз көп жердi жыртып, даланың қасиетiн кетiрiп отырмыз. Әйтпесе, бұл жерлерге тек мыңғыртып мал өсiрсе, байлыққа шаш етектен батар едiк, – деп өзінің түйген өмiр философияларын жалғастыра түсті.

	Шағын орманның iшi өзi бiр жатқан әлем сияқты. Шықылықтай түсіп кешкi қонақтауына жинала бастаған алуан түрлі торғайлар, тоғайдың iшiн құс базарына айналдырып жiбергендей.

	Айналасына барлай қарап келе жатқан Айбар:

	– Жұмыстан кейiн, нағыз серуендеп дем алатын жер екен, – деп өзінің ойын айтты.

	– Соны ескерiп, – деген Миша ағай да, – әдейi әкеп, көрсеткенiм ғой. Әне, өрiстен малдар қайтып келедi. Қызыл арайға малынған даланың осынау суретi ғажап емес пе? Өзіңнiң туған жерiң қай жақта?

	Әлi де елiтуiнен айыға алмай жүрген Айбар:

	– Мен таулы өлкеде тудым. Оны әлi кең отырып, талай-талай сөз қыламыз. Мынау өңiрдiң табиғаты шынында да, жан дүниемдi магниттей тартып алған сияқты, – деп өзінің табиғатқа деген әсерiнен шыға алмай тұр.

	Миша аға оның жүзiне күле қарап:

	– Табиғаттың сұлу болып көрiнуi де адамына байланысты. Айналамызды сiз ағынша қабылдап тұрсыз. Сондықтан бәрi сұлу, бәрi көркемделе көрiнуде, әйтпесе, келген адамдардың барлығы бүйтiп сүйсiне бермейдi, – деп әрнәрседен қылаң бере сөйледi.

	Сәл ыңғайсыздана күлген Айбар:

	– Көптен берi далаға шықпағандiкi болар. Немесе, ауыл адамдары өздерiңiздiң маған көрсеткен iлтипаттарыңыздың әсерi ме екен, әйтеуiр өз күйімдi, қазiр өзiм де түсiнiп тұрғаным жоқ, – дедi.

	Миша ағай тағы сағатына қарап:

	– Ендi бiткен болар, – дедi.

	– Ненi айтасыз?

	– Сiзге қонақ үйдегi жеке бөлменi әзiрлеп жатыр.

	– Солай ма?

	– Онда кешкiлiкте отырып жұмыс iстеуiңiзге болады. Столы да, тоңазытқышы да бәрi бар.

	– Ой, рақмет, сонша несiне әуре болдыңыздар?

	– Камал қонақжайлы Кавказдың жiгiтi ғой. Оның үстiне осы Қазақ пен Балғар өте жақын-ау деймiн. Өйткенi Камалдың ақсақалдарды сыйлауы, тiптi қазақтардың өзiнен артық десем, өсiрiп айқаным емес.

	– Дұрыс айтасыз. Балғар мен Қазақтың тұрмыс-тiршiлiктерiнде, дәстүр-салттарында, әсіресе тiлдерiнде көп жақындық бар. Балғарлар да өздерiн Қыпшақпыз деп санайды.

	– Солай болар. Қалай, үйге қайтамыз ба?

	– Сөйтсек-сөйтейiк?! Қараңғы да түсе бастады.

	Бұлар ауылға беттегенде, көшелердегi электр жарығы да жарқ ете түсіп жарқырай жанды. Адам тегi қуаныштан да, шексiз таза мейiрiмнен де шаршай ма деймiн, қайтып келе жатқан Айбардың бар тiлегi, денелерiн бос тастап төсегiне жантаюды аңсап келедi. Қонақ үйi екi қабаттан тұратын шағын құрылыс екен. Олар бiрден көтерiлiп екiншi қабатқа шықты. Ендi ғана есiгiн жапқалы жатқан жас әйел iзетпен амандасып, Миша ағайға кiлттi ұсынып жатты. Iшке енген Миша ағайдың өзi де, тап мұндайды күтпесе керек. Шағын ғана бөлменiң iшi жайнап тұр. Еденде қызыл-сары гүлдерi бар паласты, түгелдей еденге жайып тастапты. Бұрышта тұрған тоңазытқыш та жап-жаңа сияқты. Төсек орындары мен бет орамалға дейiн жiбi сынбаған жап-жаңа екендiктерi көрiнiп-ақ тұр. Бiр бұрыштағы шағын столдың үстiне электр самауырыны мен әдемi сервиздер қойылыпты...

	Ендi ғана тiлге келген Миша ағай:

	– Өзіңiзге директордың әукесi қатты түскен екен. Тiптi жататын жерiңiздi хан сарайындай етiп жiберiптi, – деп таңданғанын жасырған жоқ.

	Әбден риза болған Айбар да:

	– Миша аға, мұның бәрi өзіңiздiң қамқорлығыңыз. Ендi тек кереметтей жұмыс көрсетуiмiз керек, – дедi.

	Олар аяқ-киiмдерiн шешiп төрге озды. Миша ағай дереу тоңазытқышты ашып көрiп:

	– Бәрекелдi, мұнда бәрi тұр ғой, – деп пiскен етпен бiр құмыра коньякты де алып шықты. Самауырында қайнаған шай дайын тұр екен. Столды ортаға қойып, бар дүниенi дастарқанға жайып, олар кешкi астарына отырды. Асықпай әңгімелесiп, ұзақ отырып тарқасты...



	VI

	Қазақ «ұзын құлақ» деп аталатын сымсыз телефон, ежелгiдей-ақ жұмыс iстеп кеткен сияқты. Екiншi күні таңертең ертемен, көршi совхоздың бас бухгалтерi көптен берi сырқаттанып жүретiн өзінің iнiсiн, арнайы Айбарға көрсетуге әкелiптi. Осыдан бес-алты жылдай бұрын, тоғызыншы класта оқып жүрген балаға, екi дөңгелектi мотоцикл алып бергенiне осы күнге дейiн өкiнедi екен. Сол мотоциклден жығылған кезде, жiлiншiгi қатты жарақаттанып сыныпты да, сонан берi iнiсi үйiнде мүгедек болып отырып қалыпты. Оң аяғының қызыл асығының тұсынан үнемi iрiң ағып тұратын көрiнедi. Айтуларына қарағанда бармаған жерлерi, көрсетпеген ғалымдары аз сияқты.

	Осының бәрiн Айбарға ұзын-сонар етiп айтып шыққан бухгалтер жiгiт:

	– Өзіңiзден бiр қайран күтiп, үмiтпен келдiк, – дедi.

	– Шамам келгенше көмектесуге тырысып көрейiн, – деген Айбар жанындағы, екi көзi жасқа толып, әбден жүдеп күйзелген жас келiншектi көрсетiп: – Алғашқы сәбиiнен кейiн омырауы қабынған екен, мiне сегiзiншi айға кетiп бара жатқан көрiнедi, жасалған операциядан соң, үзiлмей iрiң ағып тiршiлiгiнiң мәнiн кетiруге айналған. Байқайсыз ба, созылмалы дерт адамның жан дүниесiн ғажап, жiгерiн құм қылғандай қатты жасытады екен.

	Тұрғандар:

	– Айтпаңыз.

	– Атай көрмеңiз, – десiп жатты.

	Айбар қасында тұрған Миша ағайға бұрылып:

	– Екеуiне де сәл қызғылтым етiп, марганцовкамен ванна жасасыншы? – деп тапсырып жатты.

	Бiраздан кейiн Миша ағайын ертiп, iшке Айбардың өзi де кiрiп кеттi. Манадан берi қатты мазаланып жүрген Миша ағай, өзінің жиырма жылға тарта iстеген фельшерлiк тәжірибесiнде, созылмалы iрiңдей қабынған сүйек пен пiлтелене жүйеленiп алған iрiң жолдарына ем қонбайтынын жақсы бiлетiн. Сондықтан болар ол, өзінің көңілiндегi алаңын, Айбармен жеке қалған сәттi пайдаланып:

	– Айбар Ахметович, менiмше «Ер сыналар iс түсті басымызға» ертең біздің мақтауымызды асырып, ел арасына тарататын да, немесе, даттауымызды жеткiзiп, жерге қарататын да осы екi аурудың жайы болмақ. Көрмейсiз бе, аңдып тұрғандай сап ете қалуларын, – деп қайырсыз iс екенiн ескерте сөйледi.

	Тәжірибелi адамның өзiне жаны ашып тұрғанын анық сезiнген Айбар:

	– Аса қатты абыржымаңыз, Миша ағай. Сiздiң айтып тұрғаныңызды жақсы түсiнемiн. Бiрақ, кезiнде бұл iрiндi хирургиямен де айналысып көрген едiк. Тегi сiз байқамаған боларсыз, бұл жайында менің арнайы мақалам «Қазақстан денсаулығы» журналында жарияланған болатын, – деп азды-көптi жұбату айтты.

	Iстеп жатқан iстерiн қоя салып, тыңдап қалған Миша ағай:

	– Сонда қалай, жаңағыларға көмектесуге бола ма? – деп сенер-сенбес күмәнiн бiлдiрдi.

	– Емдеп көремiз, «үмiтсiз сайтан iсi» деген ғой.

	– Жөн ғой, бiрақ немен емдеймiз?

	– Менің бұған арнайы жасаған қоспа дәрмегiм бар.

	– Оны сiз ала келдiңiз бе?

	– Ала келiп не қажетi бар? Ол дәрiлер кез келген медициналық пунктерден табылады. Қазiр мiне, екеулеп сол қоспаны жасаймыз...

	Миша ағай әлi де сенер-сенбесiн бiлмей, Айбардың жанына келiп:

	– Сiз кешiрiңiз, маған сiздiң айтып тұрғандарыңыз қиял сияқты әсер етуде, – деп шынын да, сырын да ақтарып салды.

	Айбар күлiп:

	– Оны мынау екi дәрiнi қосып жасаймыз. Бiрi – 5 проценттiк йод, екiншiсi – 0,02 проценттiк фурациллин. Мұндағы ең үлкен мән мынада: қосылатын йод пен фурациллиннiң өзара мөлшерiне тiкелей байланысты, – деп пипеткамен таза стақанға 5 миллиграмм йодты құйып алды да, оған 25-миллиграмдай фурациллиндi құйды.

	– ?!

	– Қоспаның мөлшерi 1:5-ке қатынасындай болуы шарт.

	Олар осылайша қажеттi қоспаларын дайындап алды да, әуелі жас келiншектi шақырып, омырауындағы жарасын тазалады да, ағып тұратын iрiңнiң жолын жаңағы йод-фурациллиннен жасалған қоспамен, шприца арқылы түбiне жеткiзе бiрнеше қайталай жуып, өте жiңiшке дәкені қоспаға шылап дренаж жасады. Оның үстiн дәкемен жауып, омырауды таңып байлап бердi де, ертең осы уақытта келуiн айтып қоя бердi. Миша ағай жан-тәнiмен көмектесiп жүр. Ештеменi қаға берiс қалдырмай үйренiп алу да, ойында жоқ емес. Ендi жас жiгiттi алып, Айбар әбден сүртiп тазартылған жарақатты қолымен басып көре бастады. Оң аяғының қызыл асығының тұсы әжептәуiр iсiк екен. Қызыл асықтың буыны қозғалмайды деседе болады. Екi жерден үнемi ағып тұратын iрiңнiң жолдары көрiнедi. Баппен бәрiн қарап алған Айбар:

	– Сiздерде қыздыратын лампа бар ма? – дедi.

	– Қазiр, қазiр, – деп ести сала жүгiре жөнелген Миша ағай: – Мiнеки, әлi ұсталмаған жап-жаңа... тiптi екiншiсi де тұр.

	– Жақсы болды, – деп қуанып қалған Айбар, – мұны да жаңағы қоспамен жуып тазартамыз да, онан кейiн салицил қышқылының ұнтағымен апликация жасаймыз. Сондықтан йод-фурациллинмен жуылған жараны, асықпай әбден кептiрiп алмаса, кеппеген йодтың үстiне тиген салициллин терiнi күйдiрiп жiбередi...

	Айбар осы айтқандарын бұлжытпай жасап жатты. Тек бұл жолы, жоғарыда айтқандай iрiң жолдарын қоспамен түбiне дейiн шайып, бiрнеше қайталай жуып болған соң, лампаны жақып 7-8 минуттай буынның тұсын қыздырып қойды. Әбден кепкендiгiн алақанымен сипап көрдi де, аппақ қардай сықырлап тұрған салицил қышқылының ұнтағымен бүкіл буынды айналдыра қалың етiп апликация жасап, дәкенiң сыртынан салафанмен орап, компрес жасай таңып байлап тастады.

	Айбар жас жiгiтке қарап:

	– Қалқам, атың кiм? – дедi.

	– Асқар.

	– Мынаны қозғаушы болмаңдар! Үйге бар да жат. Көп жүрмегенiң жөн. Маған тура екi күннен кейiн келесiңдер, жарай ма?

	– Екi күн бойы ештеме жасамаймыз ғой.

	– Қозғауға болмайды.

	Асқар алдындағы дәрiгерге жапақтай қарап:

	– Аға, айтыңызшы, жазыла ма? – дедi. Оның жүзiне зерделей қараған Айбар:

	– Өзің қалай ойлайсың?! Iшкi түйсiгiң ненi меңзейдi, – деп оған күлiмсiрей түсіп, қайыра өзiне сұрақ қойды.

	– Қайдам?! Қанша ем қолданса да, буынымның iсiгi бiр қайтып көрген жоқ. Өзiм де әбден шаршадым...

	– Қой-й, сен үйтiп күйректiк жасама. Менiмше, жазылуға тиiстiсiң!

	Барлығыда екi күннен кейiн белгiлi болады.

	– Ой, ағатай, егер жазылып кетсем, сiзге өмiр бойы қарыздар болар едiм.

	– Әуелі, жазылып алайық, жарай ма? Сонан кейiн, буының мүлдем қозғалмауға айналған. Мына дәрi буыныңды да жұмсартады. Сондықтан жай жатпай, сағат сайын 10-15 минуттай буыныңа жұмыс iстететiн бол. Бүрсiгүнi келгенде қалай жұмыс iстегенiңдi көремiн.

	– Жарайды, аға.

	Осылайша Айбар мен Миша ағай екеуi де, келер күндердi асыға күтумен болды. Бүгінгі жұмыстарын аяқтап, түскi астарын iшкеннен кейiн, Миша ағай өз шаруаларына кеттi де, Айбар аз-көп дем алмақшы болып, ауылдың шетiндегi аққайындардың арасына келдi. Ол шымдауыт жасауға қызыққаны соншама, аяқ киiмдерiн шешiп тастады да, кiлемдей былпылдаған көгалды басып жалаңаяқ ұзақ жүрдi. Сонан кейiн киiнiп алып, шағын орманды аралап кеттi. Күн сәулесi аз түсетіндiктен, ағаштардың арасы тықырлана, шөбi аса қалың болып өспейтiн көрiнедi. Адамдар көп жүргендiктен, шашырай тараған соқпақ жолдар көп екен. Ол шыңылдаған тыныштықтың iшiнде, ерiксiз өзінің жағдайларын еске түсiрiп:

	«...Шүкiршiлiк етемiн. Талас пен Қарабектiң менi мұқатпақ болып, әдейi жiберген түрлерi ғой. Мұнысы шынымды айтсам, мен үшін керемет болып шыққан жоқ па? Облыста қалмағаным қандай жақсы болды. Онда да не бiр жетiсiп тұр дейсiң?! Адамдардың арасындағы бақастықтан әбден жиiркенiп бiттiм. Әсіресе бұл, қала адамдарының арасында тым көбейiп кеткен сияқты. Әлде, маған солай көрiне ме екен. Не болса да, бiраз демалып қайтатын болдым. Басқаларын тағы да көре жатармыз...»

	Айбар қайыра орманның шетiне шыққанда, күн екiнтi болып қалған екен. Ол өзінің бiрсыпыра жүрiп уақыт оздырғанын, ендi ғана байқағандай. Асықпай жайымен жүрiп ауылға қарай келе жатты...



	VII

	Бұл Жамбыл ауданының жерiнде атақты адамдар көп болатын. Негiзiнен тұратындар, Керейдiң ашамайлы деп аталатын рулары екен. Айбар жергiлiктi ақсақалдардың әңгімелерiнен, қызыл тiлдiге дес бермеген Тоқсан бидiң өткенiн... кешегi соңғы аға-сұлтандық еткен Есенейдi, оның жас тоқалы Ұлпанның әрекеттерiн қызыға тыңдап жүрдi. Тiптi атақты жазушыларымыз Сәбит Мұқанов пен Ғабит Мүсiреповтың да ауылдары, осы ауданның территориясында орналасқан. Ыңғайы келсе Айбар, ол жерлердi мiндеттi түрде аралап көрмек...

	Екi күн өттi, үшіншi күн дегенде, анадағы аяғын емдетiп кеткен Асқар да келдi. Бұрынғыдай емес Миша ағай да, емнiң пәрмендiлiгiне сене бастаған едi. Өйткенi, омырауы қабынған жас әйелдi екiншi рет байлағанда, iрiңнiң тыйылғанын көрiп, кеше ес-ақылы шыға қуанған болатын. Бүгін ертелете келген оның тазартып бiткен жарасын, үшіншi рет қоспамен жуып-шайып, Айбар екеуiнiң қуаныштары қойнына сыймай, тағы да баптап асықпай байлап бердi. Жылға тарта қасiрет шеккен жас әйелдiң қуанышында шек жоқ. Өткен жолдары ол онша сене қоймаса керек. Бүгін бiр тамшы iрiңнiң жоқ екендiгiн көзiмен көргенде, не дерiн бiлмей, бар болғаны егiлiп жылай-жылай үйiне қайтты. Сiрә, «адамның қуанғаны да... қорыққаны да бiрдей» деп айтылатын сөз осындайдан қалса керек...

	Айбардың көңілiн алаңдатып тұрған, бәрiненде бұрын Асқардың аяғының жайы. Емнiң әсерi бола ма, жоқ па, мiне қазiр белгiлi болады. Оның бiрден байқағаны, байлап берген дәкелерi кiрлемептi де, тiптi орындарынан қозғалмаған екен. Саусақтарымен байланған буынды сыртынан басып қараған Айбар, оның iсiгiнiң едәуiр азайғанын аңғарып, басқаларға сездiрмегенiмен өзi асыға байлауды шешiп жатты. Демiн iшiне тартқан күйі Асқар да көз алмай отыр. Миша ағай да төне түскен. Ешкiмде үн жоқ. Тек Айбар ғана асықпай, байлауды бiртiндей ағытып шеше бердi. Дәкенің ақырғы матауы ашылғанда, салицил қышқылының ақ ұнтағы сырғанай, аяқтың астына төселген кленкаға түсті де, бар көрiнiсiмен қызыласықтың буыны ашылып қалды. Бiрден бас салған Асқар:

	– Аға, iсiгi азайыпты, – дедi.

	Айбарды ұмытып кеткен Миша ағай да:

	– Iсiк түгіл, сазара көгерiп талаурағаны да басылыпты, – деп саусақтарымен басып-басып көрiп жатты.

	Манадан берi олардың асықпай көрулерiне мүмкіндiк берген Айбар, буынының үстіндегi қалған ұнтақтарды әбден сүртiп тазартты да, iрiң шығатын жолдарды темiр зондпен шұқып көрдi. Ол бүгін де бұрынғыдай: әуелі iрiң жолдарын йод пен фурациллиннiң қоспасымен жуып, оны көгiлдiр сәулесiнiң қызуымен әбден кептiрiп алды да, тағы да салицил қышқылының ұнтағымен аппликация жасап таңып бердi.

	– Ендi төртiншi күні келесiң, – деген Айбар қуаныштан жарылып кетердей болып отырған Асқарға: – Қалай, ұнай ма? Жазылатыныңа ендi сенесiң бе, жоқ па?..

	Асқар жайраңдай күлiп:

	– Ағатай-ау, сенбегенде ше?! Сiздi осынша түпкiрге, менің тағдырым айдап келген шығар, – деп терiс бұрыла берiп көзiне жас алды.

	– Ну-ну, – деген Миша ағай да. – Айбар Ахметовичтiң, учаскедегi ауруханадан жасқанбай, осында келгенiне бәрiмiз де қуаныштымыз. Мынау не деген қарапайым, оп-оңай ем десеңiзшi?! Нағыз ауылдағы бiздер үшін таптырмайтын дүние екен. Дәрiнi де iздеп жатпайсың, барлығы да өз қолыңда тұр. Ендi мен осы айналадағы «iрiң» атаулының әкесiн танытайын...

	Айбар күлiп:

	– Сөйтiңiз Миша ағай?! Жалпы ауылшаруашылықтарында iстейтiндер үшін, арнайы «Алғашқы дәрiгерлiк көмекке дейiн...» дейтiн кiтапша жазу керектiгiн, жан дүниеммен сезiнiп тұрмын. Алматыға бара кiрiсер шаруамның бiрi осы болмақ, – деп өзінің түйген ойын айтты.

	Бүгінгі хабар желмен де ұшып, дуласа сөз еткен әңгімемен де тiптi ауыл араларындағы жолаушылармен де, жырдай ете айтылып таралып жатты. Күннен күнге Айбар мен Миша ағайдың шаруалары көбейе түсті. Тiптi басқа аудандардан келушiлерде қисап жоқ. Бiр күні дақпыртқа шыдамаған, совхоздың директоры Камалдың өзi де кiрiп шықты. Көп нәрсенi өз көзiмен көрiп, шынайы ризашылықпен алғысын айта тұрып:

	– Архангелдiнiң атын аймаққа, тiптi даңқты етiп жiбердіңiз?! Менен көптеген совхоздың директорлары телефон соғып сұрап жатыр. Рақмет сiзге, Айбар Ахметович, бiз тарапынан тағы нендей көмектер керек, айтып қойыңыз? – дедi.

	Айбар:

	– Маған керегi сiздердiң шынайы сүйiспеншiлiктерiңiз?! Оны сiздер менi бiлмей жатып-ақ көрсеткенсiздер, оған мың да бiр рақмет! Әзiр ештеменiң де қажетi жоқ, – дедi.

	Тау халқына тән қоңғақ мұрындылау ашаң жүздi Камал:

	– Мен Қордай маңында туып өскенмiн. Он жылдықты қазақ орта мектебiнде тамамдаған едiм. Былайша біздің халқымыз туысқандықтары жақын ел ғой. Көп болды шаруадан қолым тимей, Нальчикке де бара алмай жүрмiн, – деп әр нәрсенi аңғарта сөйледi.

	Оны жақсы түсiнген Айбар:

	– Осыдан үш-төрт жыл бұрын Нальчикте демалған едiм. Сондағы көп санаториялардың бiрiнде, менің бiрге оқыған досым, бас дәрiгер болып iстейтiн. Айтпақшы, оның да аты Камал. Қояр да қоймай, көп жылдардан берi шақырып жүрушi едi. Осы жолы Бүкіл Кабарды мен Балкардың жер-суын түгел араладым десем артық айтқаным емес. Бақсанды бойлап, тiптi аспалы жолмен Эльбрустiң басына дейiн көтерiлдiк. Қыз емшектене көрiнген қос шыңы, аппақ болып күн сәулесiменен жарқырай көрiнедi екен. Жанымдағы досым: «Сен Айбар, адал адам екенсiң?! Эльбрустың мынандай көрiнiсi, «тек адал адамдарға қана көрiнедi» дейтiн халық арасында сөз бар. Өзіңнiң адалдығыңды бұрын да бiлушi едiм, ендi эльбрустың арқасында, әбден көзiм жеттi» деп қалжың айтқан едi, – деп үзiлiс жасады.

	Туған жерге деген аялы сезiммен тыңдаған Камал:

	– Шеректе ше? – деп қалды.

	– Шеректiң жөнi бiр басқа, – деген Айбар ағынан жарыла: – тұтасып жатқан бiр халықтың аяулы ұлына айналу деген оңай емес?! Шеректе бiздер, балқар халқының ағартушы-философы ұлы Кязим Мичеевтiң туған жерiнде болдық. Әдемiлеп ескерткiш орнатып қойыпты. Машинамыздан түсіп, жанына келiп тағзым еттiк. Ол кiсiнiң өмiрiнiң соңы, Қазақстанда өткен екен, мен сол жерде естiп бiлдiм...

	Осы жерден әңгіменi жалғастырып әкеткен Камал:

	– Ой, Айбар Ахметович, сiз естiдiңiз бе, жоқ па, бiлмеймiн?! Кязим Мичеевтiң зираты Талдықорғанның арғы жағында Қаратал ауданының жерiнде ғой. Осыдан он шақты жыл бұрын, балғарлар өздерiнше ақылдаса келе, Кязимнiң сүйегiн туған жерiне әкелiп қоюды ұйғарады. Содан республика басшыларының ұлықсатымен, алып келмек болып Қаратал ауданындағы, Кязимның соңғы өмiрi өткен ауылға келiп, мән-жайларын айта бастаған екен, бүкіл ауыл болып жиналып: «өзiмiз тiрi кезiнде де, өлгеннен кейiнде ардақтай күтiп отырған адамымыз. Оның тыныш жатқан мүрдесiн, сонау ит арқасы қиянға жiбере алмаймыз...» – десiп жергiлiктi жұрт отырып алыпты. Содан бiр кiсiлерiн елге жiберiп ақылдаса келе, мүрденi қозғамастан қалдырған екен. Мiне, халық пен халықтың арасындағы шынайы достық деген осындай болса керек, – деген директор әңгімесiн қызықты етiп айтып шықты.

	Оның сөзiн растай құптаған Айбар:

	– Бұл айтып тұрған әңгімемiздi де, сол жолы естiгемiн. Содан ары қарай өтiп, Шеректiң асуына көтерiлдiк. Бұл айтып жеткiзуге болмайтын, аса көрiктi сұлу жер екен. Көз ұшы жетпес төменге қарасаң, басың айналып кетедi. Қайтарда «Көгiлдiр көл» деген әдемi жерде, жергiлiктi адамдармен сұхбаттасып, ұзақ әңгiмелер шертiп, ең аяғы қайтып кетуге мұршамыз келмей, сол арада қонған едiк. Ой-й, Нальчикте өткен күндерiм, өзi бiр жырдай едi-ау, – деп сүйсiне сөзiн бiтiрдi.

	Рақаттанып қалған Камал да:

	– Айеке, Балкардың дәмiн татыпсыз, бұл менi қатты толқытып отыр. Сөз жоқ Шегемде де болған боларсыз? – дедi.

	– Болғанда қандай? – деген Айбар, – Қайсын аға, Кулеевтi айтамын...

	– Түсiнiп тұрмын.

	– Менің досымның көңілдес ағасы екен. Бiздер бiрге барып үйiнде болдық. Қайсын ағаның көңілденгенi соншама, сол күні бiздердi жiбермей қонақ етiп, көп-көп әңгімелер айтты. Бiрақ өзi аса жүдеу, асқазанынан жабысқан дертпен айын санап жүргенiн сездiрмеген екен. Мiнеки, халық айтпақшы; «Көре-көре көсем боласың, сөйлей-сөйлей шешен боласың», – дейдi ғой. Қайсын ағаның өзi бiр ерекше қасиетi мол ойларын соншама дәл жеткiзiп айтатын, әңгімешiлдiгiмен көз алдымда қалып қойыпты.

	– Көрдiңiз бе?! – деп толқи сөйлеген Камал. – Сiз тiптi, біздің халқымыздың ең аяулы ұлымен дәмдес болған екенсiз. Не деген тамаша! Айеке, өзіңiзге бүгін «үйден келiп дәм татыңыз» деп айта келген едiм. Кешке сағат 8-дерде. Миша ағай өзi ертiп келедi. Осыған келiстiк қой...

	– Әрине, директор айтқан соң, келiспей қайда барасың?! – деп күлген Айбар. – Рақмет, мiндеттi түрде Миша ағай екеумiз уақытынан қалмай жетемiз...

	– Жақсы.

	Камал жылдам бұрылып шыға бердi. Оны Айбар мен Миша ағай есiк алдына дейiн шығарып салды. Мiне, осы күннен бастап, Айбарды кешке қарай аяғын жерге тигiзбестен, қонақтан-қонаққа шақырушылар көбейдi де кеттi. Басқа совхоздың шаруашылықтары, тiптi өзара кезекке тұруды шығарған. Көңілдi күндер есепсiз, аққан судай сылдырлап тоқтамайтын көрiнедi. Айбардың қалған уақыты, дәп осылай өтiп жатыр.



	VIII

	Бүгін шырт киiнiп, ақ көйлек, қара костюммен Айбарға ақырғы рет көрiнуге келген Асқар мен оның ағасы тым көңілдi екен. Бұл жолы ағасы өтiне сұрап бiрге көрдi. Буынының айналасындағы iсiгi мүлдем қайтып, iрiң жолдары бiтiп кетiптi. Тек буынның қозғалысы онша емес. Асқардың екi езуi екi құлағына жеткендей:

	– Аға, ендi бұл қайталанбай ма? – деп ақырғы сұрамақшы болып келген сауалын қойды.

	– Ол өзіңе байланысты, – деген Айбар сәл ойланып. – Әрине, мiндеттi түрде күтiнiп жүруiң керек. Күздiң қарасуығымен қыстың аязында, аяқ-қолдарыңды жылы ұстауға тырыс. Екiншi бiр есiңде болатын нәрсе, мынау салицил қышқылының ұнтағын үнемi үйде дайын тұратын болсын, сәл сыздап, буыныңның төңiрегiнде жайсыздық аңғарсаң болды, аяғыңды шым-шым суға салып қыздырып алған соң, әбден құрғатып, тiптi мынандай көгiлдiр лампамен қақтап, жақсылап тұрып салицилкамен аппликация жасап таста...

	– Неше күн?

	– Үш күннен кем болмағаны жөн.

	– Жақсы аға, тура бұлжытпай осылай iстейтiн болам. Өзіңiзбен хат жазып хабарласып тұруға болар ма екен?

	– Е-е, неге болмасын...

	– Жақсы, адрестi кейiн менен аларсың?! – деген Миша ағай сөзге араласып. – Байқаймын, Айбар Ахметович, осы ұнтағыңыз сыздауыққа да, шиқанға да, флегмонаға да мың да бiр ем сияқты.

	– Дұрыс айтасыз, Миша ағай. Осыны өзіңiзге айтып қоямын деп, үнемi ұмытып жүр едiм, – деген Айбар. – Кез келген талаурай қызарған жарақаттың кiрiн кетiрiп, жатарда салицилканы жабыстырып қоя саласыз, ертеңiнде қызарғаны кетiп, өзiнен-өзi жазылады да қалады. Мiне, бұл дәрiнiң кереметтiгi сондай...

	Миша ағай:

	– Мұны бұрын неге бiлмегенбiз? – дедi. Айбар күлiп:

	– Адамдар өткенiнiң несiн ұмытпай жатыр? Ғасырлар бойы ата-бабамыз жинап терген, не бiр асыл мұраларды да аяқ асты етiп, өзiмiзше бiлiмпазданып кеткен жоқпыз ба? Мұның да тарихы сол тәрізді. Әйтпесе, соғыс кезiндегi медицинаның жанын сақтаған дәрiлердiң бiрi, осы салицилка болып табылады, – дедi.

	Миша ағай да келiсiп:

	– Көп нәрсенi құрметтемейтiнiмiз де рас. Бұл да тоқшылық заманының әкелiп отырған, тоғышарлығы болар, – дедi.

	Бухгалтр жiгiт Айбар мен Миша ағайды үшіншi рет үйiне шақырып:

	– Бүгін туыс-туғандарымыз түгел жиналмақ, қарсы бола көрмеңiздер, – деп жалына өтiндi.

	Айбар ризашылығын бiлдiрiп:

	– Үйдерiңiзден бiр емес, екi рет дәм таттық. Бүгін ендi қинамаңыз. Өзіңiз көрiп жүрсiз, мен арақ та, тамақ та жөндi iше алмаймын, босқа отырып шаршаймын. Оның үстiне кейбiреулер, арақ iшпейтiндiгiмдi жақтырмай, әртүрлі сөздер шықарады. Сондықтан, қонақшылық дегендi қойып тұрмын, – дедi.

	– ?!

	Нәумез болып қалған жiгiттiң көңілiн аулаған Айбар:

	– Сiздерде, шiлдехана, той-томалақ деген болмай ма? – деп үзiлiп қалған әңгімесiн жалғастырды.

	– Е-е, неге болмасын?! – деген бухгалтер жiгiт қуанып, – ертең туған iнiмнiң үйiнде шiлдехана болады. Айеке, соған келсеңiзшi, көлiк алып өзiм келемiн...

	– Жақсы.

	– Келiстiк.

	Олар өздерiнше риза болып кетiп бара жатты. Айбар мен Миша ағай өз жұмыстарын жалғастыра бердi. Өйткенi, олар қазiр келiп, қаралып жүрген адамдар саны өте көп. Тiптi ащы iшек пен тоқ iшектерде, операциядан кейiн пайда болған свищтермен де келiп, емделiп жүргендер толып жатыр. Кейiнгi кездерде, Миша ағай йод пен фурациллин жетпейдi деудi шығарған. Тiптi мұнымен совхоздың директоры да айналысып, соңғы кездерде басқа совхоздардан келушiлер өздерiне қажет дәрi-дәрмектердi ала келетiн жайға ауысқан.



	IХ

	Өмiрдiң анық қайнар көзi, халықтың ортасында болатыны, баяғыдан-ақ белгiлi нәрсе ғой. Тiптi ғасырлар бойы жалғасып келе жатқан дәстүр мен салттың өзi де, уақыт өзгерген сайын өзгерiстерге ұшырап, оның нағыз өмiршендiгiне салмақ түсіп отырады. Тiршiлiкке мезгiл-мезгiл ауысып, келiп жататын ұрпақтардың талаптарына қарай, жетiле түсіп, жаңаша сипаттарымен бай түскен ұлттық дәстүрлердi, барынша құрметтей бiлу керек. Өйткенi оның астыңғы ақысында, сол ұлттың жан дүниесiнiң кiлтi, адамдық сапасының тамырымен қоса, оның әмбебап өмiршендiгi де жатады. Сондықтан болар Айбар, ауылда өтетiн той-томалақтарды көргiсi келiп, өзінің жастау кезiнде көргендерiнен не қалып не өзгергенiн, осындай сәтi түсіп тұрғанда барғысы да келетiн сияқты. Ертеңгi болар тойға ол, өзiнше әзiрленумен болды...

	Той төрт бөлмелi етiп салынған, әжептәуiр көлемдi, үлкен үйде өтiп жатыр. Үйдiң үш бөлмесiне лық толған адамдар гу-гу етiп, қуаныш үстіндегi әңгіме-дүкеннiң қызған кезi. Ең үлкен бөлмеде, ауыл ақ-сақалдары мен сыяпатты қонақтар жайғасыпты. Көлемi одан да үлкен залды, жастар жағы ән айтысып, әредiкте ұлттық ойындарға да ауысып қояды. Тойдың ендi-ендi қыза бастаған шағы...

	Айбар ауыл ақсақалдары мен зиялы қауымның ортасында отыр. Әңгіме бұл бөлмеде де, ендi ғана қыза бастаған. Ауылдың «алты ауызы айтылып» болды-ау деген кезде, маңдайы жарқыраған қаба сақалды қария сөз бастап:

	– Айбар шырақ. Өзіңнiң аз ғана күнге болса да, елiмiзге ала келген ырысың мен жақсылығыңды естiп жатырмыз. Адамның денсаулығы – оның басындағы ырысы ғой. Бұл өмiрде денсаулықтан өткен байлық жоқ. Бiздер бала кездерiмiзде, ескi әңгімелерден Лұқпан Хакiм дейтiн аса кемеңгер емшi болыпты дегендi еститiнбiз. Қазiр қай салада болмасын ғалымдар көп қой. Халық кез-келген жаңалықты, оның тiршiлiкке ала келген кәдесiне қарай бағалайды. Бұл жағынан өзіңнiң кәделi ғалым екенiңдi бiзге мойындаттың. Менің сұрамақшы әңгімем, ол жайында емес. Көбiне-көп соңғы кездерде менi мазалайтын бiр ғана нәрсе. Ол адамдардың жан дүниесiндегi, мiнез құлықтарындағы өзгерiстер... Бiздi түсiнбейтiн сырттан келушiлер, «оқымаған... қалыс қалған» десе де, атам заманнан берi қарай: «Малым жанымның садақасы, жаным – арымның садақасы» деп өскен ел едiк. Осы күнгi адамдардың «Үлкендi – үлкен... кiшiнi – кiшi» деп сыйлай бiлмейтiнiнiң кемшiлiк көзi неде? ... Қарағым, осы жайында не дер едiң?...

	Әңгiменi бар ынтасымен тыңдаған Айбар:

	– Сiз өте жақсы айттыңыз, ақсақал. Ар мен ұждан, халқымыздың өзiн-өзi тәрбиелеуде таңдап алған бақыты болатыны рас. Оның дәрiптеушiсi де, ұрпақтан-ұрпаққа таратып үнемi қадағалаушысы да өздерiңiз сияқты ақсақалдары болатын. Сондықтан да біздің халқымыз, ақсақалдарын қатты қадiрлеген. Сiздi тыңдап отырып, менің ойыма келгенi, егер ауылда әрбір ақсақал, осылайша толғана бiлсе, қазiргi адамдардың жан дүниесi мен азаматтық сипатын да, ненiң бар, ненiң жоғалып бара жатқандығын дер кезiнде қадағалап отырса ғажап болар едi ғой. Мен сiздерге не айтайын?! Естiгендерiмдi ме, әлде көргендерiмдi ме? – деп айнала қарап отырғандарға қарап жымия күлiп қойды.

	Жаңағы сауал берген ақсақал:

	– Екеуiнде. Естi адамның көргенi де, естiгендерi де қызық болады, – деп әңгіме желiсiн Айбардың өзiне қалдырды.

	– Қазiргi адамдардың бойындағы кемшiлiктер мен жастардың мiнез-құлықтарындағы терiс қылықтардың жиi айтылатындығы рас, – деген Айбар сәл ойлана түсіп. – Сонда бұл сияқты, жайсыз қылықтардың тамыры қайда жатыр? Кемшiлiктi неден iздестiруiмiз керек. Мiне, бұл – жұрт болып, бүкіл ел болып, ойлануға тұратын мәселе. Өйткенi, халық өзiн-өзi ғана жасайды. Олай болса, осынау маған қойылған сауалды бәрiмiз бiрiге отырып ойласайық, – дедi.

	– Жөн сөз.

	– Сiздер мынаны айтыңыздаршы? Ұясы бұзылған құстың, қызыл шақа балапандарының күйі не болмақ?..

	Отырғандар:

	– Балапан басына...

	– Тұрымтай тұсына кетедi.

	– Құт-берекесi қашып...

	– Азады-тозады да, – дестi.

	– Ал, ендеше кез келген халықтың, құт-берекесi неде? Ақсақалдар тағыда:

	– Береке-бiрлiктерiнде...

	– Ата дәстүрiнен таймай, үнемi адамшылықтан азбауында ғой, – дестi.

	– Мұның бәрi дұрыс қой, – деген Айбар қатты толқанып: – Бiрақ, бәрi дағы жақсы ұғымдарды ғана беретiн, жалпылама сөз ғой. Ал, тiршiлiк табан тiрер дәлдiк пен темiрдей берiк логиканы ғана сүйедi. Жаңағы өздерiңiз айтқан жақсы қасиеттердiң де, кiршiксiз дами, сақталатын орны бiреу-ақ. Ол – ана тiлi! Саны жағынан көп пе, аз ба қандай халық болмасын, Ана тiлiн қадiр тұтпаса, бiрте-бiрте аза берерi сөзсiз. Өйткенi, кез келген халықтың жан дүниесiнiң қуатын жинаушы – аккумуляторы – ана тiлi болып табылады. Қуаты кемiп өшетiн болса, күнде жылу болмақ емес. Күн сәулесiнiң үшеуi, тек жер бетiнiң ғана емес, бүкіл күн жүйесiндегi тiршiлiктiң, қас-қағымда құрып кетуiн тездетедi. Ал, манағы әңгіменiң басында қозғаған, адамның жан дүниесiнiң түкпiр-түкпiрлерiне тiптi күн сәулесi де жетпейдi екен. Өзi жатқан бiр қараңғы түнек сияқты. Ал, түнектi түрiп, жарық түсiрмесе не болады? Халқымыз айтатын: «Көр кеуде...» дейтiн сөз соны аңғартса керек. Күн сәулесi жетпейтiн, адамдардың осынау жан дүниесiне тек сөз сәулесi жетiп қана жарық түсiредi екен. Сол сөз сәулесiнiң құдiретi де тербелетiн алтын бесiк, әр халықтың өзінің – Ана тiлi. Ендеше осы алтын босағамыз бен қара шаңырағымыздың хал-күйі қандай? Дақ түсiрмей әлпештеп отырмыз ба?! Әлде дүние-қоңыздыққа салынып, ойыншық етiп жүрмiз бе, айтыңыздаршы?...

	Ешкiмде үн жоқ. Отырғандар қалың ойға батып, сiлтiдей тынып қалыпты. Ашық тұрған есiктiң алдына келiп, топтала тыңдағандар да, жанарлары жасаурай үн шығарар емес. Өзi де алабұртып отырған Айбар:

	– Аспандағы Айды, бiрақ қағып қолға түсiрмекшi болып, бiрден жан қиналмай ұрпаққа жеткiзер бақытты аңсап, ана тiлiнiң қадiр-қасиетiнен аттадық. Ол аз дегендей, не бiр адамшылықты ғана әлдилейтiн, ата-бабамыздың дәстүрлерiнен безiндiк. Сонан тапқан пайдамыз, мiне бүгінгі өзiмiз сөз етiп отырған – қасiретiмiз. Өздерiңiз жақсы бiлесiздер, халқымыз өсiп келе жатқан ұл-қыздарын бұрын қалай тәрбиелеушi едi? Менiмше, ұлдарын – аймағы болып тәрбиелесе, қыздарын – сездiрмей қана қырық үйден тыю салып өсiрмеушi ме едi. Ер жетiп келе жатқан ұл мен қыздың тәрбиесi, бүкіл ауылға сын болатын. Олардың абыройы өзiн өсiрiп отырған ата-ананың ғана емес, бүкіл ауылдың абыройы саналатын. Ұрпақ тәрбиесiне осыншама жауапкершiлiкпен қарайтын үлкендер де, өздерiнiң жүрiс-тұрыстарына екi шоқып бiр қарап, мағынасы мол, мәдениетi зор өмiр сүруге тырыспаушы ма едi. Мiне, бiздер айтып отырған жайсыз қылықтардың, түп тамыры осында жатса керек, – дедi.

	Манағы әңгіме бастаған ақсақал:

	– Сөзiң жүйелi, санасы бар адамның ойланбауы мүмкін емес. Ендеше, сұхбатымызды онан ары жалғастырайық. Ендi бiзге азды-көптi естiгендерiңдi айтып бер, – деп айналасына отырған адамдарға қарады.

	Отырғандар да ризашылық тiлекпен:

	– Сұраймыз.

	– Өтiнемiз, – десiп жатты. Айбар күлiп:

	– Мүмкін осымен жетер, – дедi. Ақсақалдар:

	– Қазiр ыстық тамақ келедi.

	– Ән де, күй де содан кейiн басталады.

	– Осы сәттi пайдаланайық.

	– Бастап жiберiңiз, – десiп барлығыда қауқылдаса қоятын емес.

	– Ендеше, қысқарта сөйлейiн, – деген Айбар қозғала түсті де жайғаса отырып:

	– Бұл әңгіменi бiр жазушы досымнан естiген едiм. Олар жиi шығып, ел аралап тұрады ғой. Бiрде ол, аты иiсi қазаққа белгiлi, өзiмiздiң Аягөз ауданын аралапты. Бұл өзi бiр... халқымыздың талай-талай тарихтарын арқалап жатқан, ерекше аймақ қой. Онда аттары әйгiлi Қабанбай мен Еспенбет, Кеңесбай мен Барақ сияқты батырлар да, қара сөзге дес бермеген Байқара мен Ақтайлақ, Дулат-жырау сияқты дүлдүлдер де, жұртымыздың терең сезiне бiлетiндiгiнiң куәсiндей махаббат мұңдарын арқалап, ұрпақтарына сыр шерткен Қозы-Көрпеш пен Баян-сұлудың зираттары жатыр ғой. Мiне, менің жазушы досым, осы өлкенiң адамдарымен дидарласқан екен. Көптеген кездесу өткiзсе керек. Бiр ауылда халық үлкен залға лықа толып, қабақат қатты жиналыпты. Бұлар өздерiнiң айтпақшы болып келген әңгімелерiн айтып, ендi көпшiлiктен сауал берулерiн өтiнедi...

	Сонда үлкен залдың ортасынан түрегелiп, сәл алқа жүрiңкiреп шыққан, бiр әдемi жас келiншек:

	– Сiздер айтыңыздаршы? Қазiр бiздер де, кешегi Қажмұқан, Бiржан, Ақан, Балуан шолақ сияқты... мықты адамдар неге жоқ? – дептi.

	Залдың әр жерiнен:

	– Иә-иә.

	– Сонда қалай?

	– Ендi неге тумайды? – десiп гулесiп кетедi.

	Менiң досым, сол жүрген ақын-жазушылардың ересегi болса керек.

	Орнынан түрегеп мiнбенiң жанына келiп:

	– ... Сұрақ өте орынды. Бiрақ менің қалтама салып бiрге алып жүрген Қажмұқан, Бiржан, Ақандарым жоқ. Дәп осы сұрақты, мен сiздердiң өздерiңiзден сұрайын деп тұрмын. Себебi, батырды да, ақынды да, ақылдыны да халық өзi бередi. Ақыл – анадан туады! Бәсе-ау-у, жиналып отырған халайық, сол дүлдүлдер қайда? Қазiр неге тумайды? Айтыңыздаршы? Е-е, бәлем үндемейсiздер ғой. Оның кiнәсiн, көпшiлiк өз орталарыңыздан iздегендерiңiз жөн. Халыққа керек асыл адамдар аспаннан түспейдi. «Халық өзiн өзi жасайды» дейтiн сөз осындайдан қалса керек. Ендеше, мынаны айтыңыздаршы? Қазiр, баласын бесiк жырымен тәрбиелейтiн ана бар ма?

	– Жоқ.

	– Ендеше, бесiк жырын жөргегiнде тыңдап өспеген ұрпақтан, жүрегi ояу адам күтуге болар ма екен?! Мәселе, тәрбиенiң бұзылғандығында болса керек. Сол құнарлы дәстүрлердi қайыра жалғастырсақ, жаңағы аңсай жоқтап отырған асылдарымыз да дүниеге келедi. Қазақ халқы қазiр, өзінің қай кездегiсiнен де өркендi тегi жасарып, тұла бойындағы ыстық қаны жаңғыруда. Өйткенi, ұлан-байтақ жерiмiздi мекен ететiн ел-жұртымыз, тек осы күндерде ғана жiтi араласуға қолдары жеттi. Ендi ғана батысы-шығысына, терiстiгi-күнгейiне қыздарын ұзатысып жатыр. Бұл сүйектiң жаңғырып, халықтың тегiнiң тазаруы деген сөз. Тек, тәрбиенi қатты қолқа алсақ, еңсесi биiк рухы таза ел болатын күндерiмiз алда тұр. Осыған әрқайсысымыз ат салысуымыз керек. Жауабыма қанағаттандыңыздар ма?

	Залдағылар:

	– Дұрыс!

	– Ақ төсекке барардың алдында...

	– Арақ iшудi де жою керек, – десiп шұрқырасып кеттi. Мен де олардың айтқандарын сөзсiз құптадым деген едi...

	– Досымнан естiген әңгімем осы. Ал ағайын, ендеше қол жуайық, – деген Айбар ақсақалдарға сөзiн тамамдап, басын иiп iзет бiлдiрдi.

	Манағы ақсақал:

	– Қарағым, көп жаса. Жауабың нақты айтылды. Ендiгi мiндет өзiмiзде жатыр, – деп аралата су құйып келе жатқан балаға қолын ұсынды.

	Шынында да ас қайырылысымен-ақ, ән мен күйдiң тиегi ағытылып кеткендей болды. Орта жастағылардың арасында айтыс басталып кеттi. Бiраз желпiне сергiген ақсақалдар да ән айтып отырды. Жастар жағы тiптi керемет. Осылайша ауыл шiлдеханасынан жұрт, таң әбден ағарып атқанда тарасқан едi. Бұл отырыстан алған Айбардың да, ләззаты мен ризашылығында шек жоқ...



	Х

	Түнiмен құйған ақ жауын, таңертеңде себелеп тұрды. Аспанның бетiн тұтастыра бүркеген сұрғылт бұлт, қоңыр күздiң де тамамдалғанының айғағы сияқтанды. Бұл қаракүзде тынбай жауатын Сарыарқаның сарала жаңбырының хабаршысы едi. Айбар келген айдан аса уақыттың iшiнде, төпелей жауған алғашқы жаңбыр десе де болады. Қоңыр күздiң жайлылығының арқасында, көптеген шаруашылықтар егiн орақтарын аяқтап та қалған. Бiрақ жиын-терiн бiтiруге үлгере алмаған тәрізді...

	Айбар таңертеңгi шайын iшiп, дастарқанын жинап жатты. Ол түнде бiраз отырып шаруа iстеген едi, күндегiсiнен бiрсыпыра уақыт кешiрек ояныпты. Сырттан есiк қағып, iшке Миша ағай кiрдi. Қолында жап-жаңа резинка етiгi бар.

	– Фу-у, – деп сырттағы күннiң жиiркенiштiлiгiн бiлдiргендей ол: – Басталды. Осыдан ендi бiр жетi жауады. Әйткенменде мұнысына да рақмет! Биылғы күздi жаман деуге болмайды.

	– Келiңiз, жоғары шығыңыз.

	– Жоқ, жылдам киiн.

	– Қайда?

	– Конторға директордың өзi бастаған бiр тоғыз күтiп тұр.

	– Мынау етiгiңiз не?

	– Саған алып келдiм.

	– Бәрекелдi, оның керегi не?

	– Керегiн, қазiр сыртқа шыққанда түсiнесiң?

	– Ой, Миша ағай-ай, тағыда сiздiң маған жасап жүрген қамқорлығыңыз ғой.

	– Жоқ., мен емес. Тап етiктi берiп жiберiп отырған директордың өзi. Мұндай жауында біздің көшелер, аяғыңдағы бәтеңкеңдi сөзге келмей сыпырып алады. Бұдан былай бала-шағамызға дейiн, тек етiк киемiз. Ендi қайтқаныңша, бұл етiктi өзің де тастамайсың.

	Киiнiп болған Айбар:

	– Жақсы ендеше, – деп аяғына шап-шақ етiктi киiп алды.

	Олар конторға келсе, директордың кабинетiнде адамдар толып отыр екен. Есiктi ашып жаба салған Айбар:

	– Жиналыс болып жатыр ғой, – дедi. Сөйткенше болмай iштен шыққан Камал:

	– Айеке, кiрiңiз. Сiздi күтiп отырмыз, – дедi.

	Айбар шошып кетсе керек, сiлейген бойы орнынан қозғалмастан тұрып қалыпты. Өңi қуқылданып кеткен. Оның жайын ендi ғана түсiнген директор:

	– Ғафу етiңiз, бұл қуанышты жағдай! Сiз басқаша түсiнiп қалдыңыз-ау деймiн. Мүлдем жақсылық жағдайға жиналып отырмыз, – деп қатты абыржый жалбақтап жатты.

	Ендi қана өз-өзiне келген Айбар күлiп:

	– Ту-у, зәрем ұшып кеттi ғой, – дедi.

	Кабинетiне оны қолтықтай кiрген Камал отырғандарға;

	– Айекеңдi қуантамыз деп отырып, шошытып алғанымызды көрсеңiздер, – деп қарқылдай күлiп, төр жаққа бос тұрған екi орындыққа, Айбар екеуi қатарласа отырып жатты.

	Сөз бастаған совхоздың парторгi Қайырбек:

	– Бүгін далада бәрiбiр шаруа жоқ болған соң, күннiң жауынын пайдалана жиналып отырмыз. Себебi бiреу ғана. Ол өзіңiзге рақмет айтудың мәселесi. Мынау отырған адамдардың бәрi совхоздың активтерi, – деп жағалай отырған адамдарды түгелдей таныстырып шықты.

	Сәл өредiктi пайдаланған Айбар:

	– Соншама дәрiптеудiң қажетi не?! – деп өзінің қарсылығын бiлдiрдi. Сөзге жiтi араласқан Камал:

	– Айеке?! Мұндай жағдай бiзде де жиi болып тұрмайды. Менің осында iстеген бәленбай жылдың iшiнде, алғаш рет болайын деп отыр. Құрмет шынымызды айтсақ сiзге емес, еңбегiңiзге риза болып жатқан көпшiлiктiкi. Сiз ешқандай қарсылық көрсетпесеңiз екен. Бiз де елмiз ғой... жұртпыз ғой. Әрберден соң, бұл өзiмiздiң адамдығымыз үшін қажет! – деп ендiгi қарсылықты үзiлдi-кесiлдi қойдыру үшін, шешiле қатты сөйледi.

	Айбар:

	– Қойдық! Бiттi! – деп отырғандарға күлiмсiрей қарады. Сөзiн жалғастырған Қайырбек:

	– Сiздiң аз қана күндерде, ұлан-асыр етiп жасаған шаруаларыңызды аудандағы басшылар да, облыстағылар да бiлiп отыр. Бүгінгі өзіңiзге көрсетпек аз қана құрметiмiздi солармен келiскен едiк. Мынау алтындап жасалынған ағаш папканың iшiнде, сiздiң бүгіннен бастап осы совхоздың «құрметтi азаматы» екенiңiздi куәлендiретiн диплом жатыр, – деп әдемiлеп қоңыр еменнен жасалынған папканы ашып директордың қолына ұстатты.

	Камал орнынан түрегеп:

	– Айеке, құттықтаймын?! – деп iшiндегi дипломды қобдишасымен ұсынып Айбардың қолын алды.

	Бiресе қолындағы дипломға, бiресе отырғандарға толқи қараған Айбар:

	– Сiздерге не дейiн?! Ауыл-аймақ, ел-жұрттарыңызға рақмет, – деп орнына отырды. Жағалай отырғандардың барлығыда бiрi қалмай түрегеп келiп, Айбардың қолын алып құттықтап жатты. Әрқайсысы өз пiкiрлерiн бiлдiрiп сөйлемеген адам жоқ. Қысқа-қысқа сөйлеп, тақ-тақ еткiзе құттықтап болғандар, кiдiрместен орындарына отырып жатты...

	Тағы да сөзiн жалғастырған Қайырбек:

	– Мынау папкада, совхоз басқармасы мен партия және көсiподақ ұйымының, бiрiге отырып жарияланған алғыс пiкiрлерi бар. Мұның көшiрмелерiн жеке-жеке етiп, республикамыздың Денсаулық министрлiгiне, сонымен қоса, өзіңiз iстейтiн ғылыми-зерттеу институтына да жiбердiк, – деп өзi келiп Айбардың қолын алып, папканы табыс еттi.

	Осылайша Айбарды ыстық ықыластарына бөлеген ауыл адамдары, контордағы «қызыл бұрыш» бөлмесiне ұйымдастырылған шайға отырысты. Өзге-өзге болса да, Айбар тап осыншама құрметтi күтпеген едi. Бiрнеше рет толқып, жанарлары жасаурай, көмекейiн кептеген ойпыл-тойпыл сезiмдер, бiраз уақытқа дейiн шеңгелдей қысып, тiл қатуға мұршасын келтiрмей қойды. Отырыста көп-көп жақсы сөздер айтылды. Шайдың соңында, ұзын шнурымен жалғастырылған шағын ғана «Легенда» атты магнитафонды тарту еттi. Бүкіл отырыстың, тап осы қазiргiге дейiн сөйленiлiп жатқан сөздердiң түгелдей жазылғандығын айтып, Камал қолындағы «касеталарды» қоса табыстады. Мiне, совхоздың ғалым-дәрiгердi шығарып салуы, осылай болған едi. Осыдан соң екi-үш күннен кейiн-ақ, облыс орталығында өтетiн кеңеске жиналған Камал, машинасына отырғызып Айбарды өзiмен бiрге ала кеткен едi.



	ХI

	Айбар Алматыға келгенде, Алатау бөктерi сарала тартып, өзінің әдемi бiр сұлу шағын басынан өткiзгендей сәтте екен. Әйтсе дағы жылы күндер мұнда да өтiп кеткен тәрізді. Бiрақ, әрине Солтүстiк Қазақстанның ауа райымен, тiптi де салыстыруға келмейдi. Оның қасында, бұл жақта әлi жаз деуге болады. Айбар үйiне жетiп бiрер күн демiн алғаннан кейiн, Мәлікке телефон шалған едi. Бүгін сенбi болғандығын пайдаланып, олар жаңеректе тау бөктерiндегi алма бағына келген. Екеуi де жиналған кезде үзiлмей қалған алмаларды iздестiрiп, бiраз жердi аралап шықты. Тым құр алақан да емес, бiр-бiрiне анадайдан тауып алған алмаларын көрсетiп, жол жағасына қалдырып кеткен машиналарына қарай келе жатты...

	Содан бiр бұрылыстағы тыныштау жерге келiп жайғасты. Айбар өзінің көрген-бiлгендерiн қысқа түрде әңгімелеп бердi. Оның шынында да, жақсы демалып қайтқанын жүзiнен ап-анық байқауға болар едi. Айбардың әңгімелерiн қызыға тыңдаған Мәлік:

	– Сiздiң сағыңызды сындырмақшы болып, «ағайындарыңыз» ауылға барып тозып келсiн десе, рухани өсiп келген екенсiз, – дедi.

	Айбар:

	– Ауылда да, қаланың да өздерiне лайық, проблемалары жетедi ғой. Әйтсе де ауыл адамдарының дарқандығы ерекше, – деп тағы да есiне алып, өзінің ризашылығын бiлдiрiп жатты.

	– «Жас күнінде қыздардың бәрi жақсы, жаман қатын қайдан шығадының да» сырақысы тектес нәрсе ғой.

	– Жә, кәнеки, – деген Айбар жолдасының жүзiне тура қарап, – институтта қандай жаңалық, нендей өзгерiстер бар? Барлығы орнында ма? – дедi.

	Жымия күлiп жауап қатқан Мәлік:

	– Олар бiр жаққа кетiп қалды дейсiз бе? Барлығы да орнында жүр. Нина Сергеевна «оргметодотделге меңгерушi болып барады екен» деп дүңкiлдетiп едi, әзірше орынша iстеп жүр. Айтпақшы, өткен жұмада... ғылыми кеңестiң алдында, министрліктен қатысқан адам, сiздiң «совхоздан ұйымдастырған» алғыс қағазын оқыды, – дедi.

	Оның жүзiне адырая жалт қараған Айбар:

	– Сен не деп отырсың?! Айтып отырған «ұйымдастырғаның» не? – деп жақтырмай қалды.

	Мәлiк:

	– Маған несiне ашуланасыз?! Дирекция жағынан да, Қарабек пен Тахирдiң тараптарынан да, әңгіме институтта осылай таралып жүр. Тiптi, Қарабек айтатын көрiнедi; «... Бұл Ахметов деген, бүгінгінiң Алпамысы болды. Отқа салсаң жанбайды, суға салсаң батпайды. Жүйкесiне тисiн деген жерден де, жайнай жадырап шыға келедi, мұның не сайтаны бар?» деп салы суға кете, қатты қапаланып жүрген тәрізді. Мiне, институттағы жаңалықтың ең үлкенi осы, – дедi.

	– Е-е, солай де? – деп бiраз ойланып қалған Айбар: – Журналдағы

	«Сұхбат» жайында қандай сөздер бар?

	– Жасырын сыбыр-күбiрге қарағанда, келесi бiр ғылыми кеңестердiң бiрiнде талқыламақ ойлары бар көрiнедi.

	– Iм... iм... – деген Айбар: – Онда профессор Караусовтан да хабар келген екен ғой, – дедi де қатты ойланып-толғанып қалды.

	Мәлiк:

	– Ол жағын бiлмеймiн, – дедi.

	Олар тағы да арлы-берлi серуендеп ұзақ жүрдi. Мәліктiң де көңіл күйінде бiр мұң бар. Бiрақ әзірше айтқысы келмейтiн сияқты. Айбар да нағыз қудалаудың ендi ғана басталатынын iштей сезiнедi. Бүгінгі естiген әңгімелерiнiң төркiнi соған жетелейдi. Бiрақ ол қазiр қасындағы Мәліктiң көңіл күйіне қайран болып келедi. Оның аздап көңілiн көтергiсi келiп:

	– Мәлік! Сен мынандай әңгіме естiп пе едiң? – дедi. Мәлiк:

	– Қандай? – деп оның жүзiне қарады.

	– Анада, өзің бiлетiн жазушы досым айтып едi, – деген Айбар өзiнен-өзi iшек сiлесi қата күлiп алды да: – Нағыз мықты қазақтар солар болса керек. Тiршiлiк шiркiн, толқи тулаған теңiз болса, олар үшін жұлығынан аспайтын шалшық сияқты. Бұрын егер естiмесең, мынау бiр ғажап дүние... тыңдашы?

	– Тыңдап келе жатырмын.

	– Жоқ, сен жай ғана емес, менi көңілденiп тыңда... Мырс етiп күле қалған Мәлік:

	– Сiзде қызық екенсiз. Ал ендi айтсаңызшы? – дедi.

	– Аякөз маңын мекендейтiн, Найманның «Малтабар» дейтiн бiр руы болады екен. Олар өзi шетiнен «Қожанасыр сүрейлi» болса керек. Соның аңшысының қызығын айтып едi. Сол есiме түсіп келедi.

	– Ал ендi айтсаңызшы?

	– Аңшы адам қансонарда түлкi аулауға шығады. Астында жарата баптаған торы аты бар. Соңында ерген құмай тазысы бұлаң қағады. Қансонардың аты қансонар... iз шалуға жеңiл ғой. Кешiкпей жаңа қана жүрiп өткен түлкiнiң iзiне түседi. Iздiң сорабы бiр топ қарағаншидi сақалай ойға тартып келедi. Әлден уақытта алдымен жортып iзбен кеткен құмай тазы, шидiң арғы жағынан «қызыл кербездiң» өзiн дiрдектете қуып келедi екен. Ат үстінде келе жатқан аңшыға қарамастан, қызыл түлкi тура тартып оқша зулап келедi. Оның қол созым жерде ғана келе жатқанын көрген аңшы, тiптi оп-оңай-ақ ендi қанжығасына байлап алатындай-ақ сезiнедi. Бiрақ оған қарар түлкi жоқ, әлi де бұрылмастан тура тартып келе жатыр. Аңшы тақымындағы шоқпарын оңтайлай бередi. Осы кезде арқан бойындай қалғанда, зып етiп түлкi-қуың iнiне де кiрiп үлгiредi. Өз ақынын тежей алмаған тазы, жанынан зу ете қалып бiраз жерге дейiн барып, қайтадан оралады. Бұл кезде аңшы атынан түсіп, түлкi сiңiп кеткен жерге қараса, бiр емес, үш бiрдей iннiң ауыздары адырайып жатыр. Көп ойланбастан дереу, iнiнiң бiреуiнiң ауызын басындағы тұмағымен тығындайды да, екiншiсiнiң аузына тазысын отырғызып қояды. Атының тiзгiнiн тазысының мойнына байлай салады да, өзi үшіншi iннiң аузына шөп-шалам толтырып бұрқырата түтiн салады. Өз ойынша: «түлкiнi ендi қанжығасында» деп ойлайды. Тiптi көңілденгендiгi соншама, ыңылдап өлең айта бастайды...

	Әлден уақытта салдыр-күлдiр еткен артқы жағына қараса, басына тұмақ киiп алған түлкi өрге қарай қашып барады. Оның артынан мойнына байланған торы атты жетелей қуған, құмай тазы да тырмыса тартып қуа жөнеледi. Қанша айтқанмен торы ат, аңға мiнiп жүрген жылқы емес пе, бiраздан соң тазыға күш түсiрмей бiрге шауып отырады. Содан жаяу қалған аңшы iзбен келе жатады да, тақ-тақ жолға шыққанда iздiң сорабынан да жаза басып қалады. Сонда ол кетiп бара жатқан жолаушылардан айқайлай сұрап:

	– Ау, айтыңдаршы?! Жолдарыңда тұмақ киген түлкi, ат жетелеген тазыны көрдiңдер ме? – деп жар салатын көрiнедi. Естiп келе жатқандардың жауап қатуға мұршалары келмей, iшек-сiлелерi қатқанша күлiп, мәз-мейрам болатын көрiнедi...

	Мәлiктiң де iшек-сiлесi қатып:

	– Мынауыңыз, ғажап екен?! Бiрiншi рет естiп тұрмын, – деп қайыра күлiп мәз болады.

	Осылайша олар әрненi әңгіме етiп, кешке қарай үйлерiне қайтады. Келесi дүйсенбiде, Айбар жұмысына да шықпақ. Оны күтiп тұрған институттағы бар қызықты, өз құлағымен естiп, өз көзiмен көруге асығатыны да рас. Өйткенi күрмеуi түйiлген нәрсе, қалайда шешiлуге тиiстi.



	ХII

	Қарабек күзден берi қарай, Тахирдi асқазан хирургиясына баулып жүрген. Хирургия деген де, үлкен өнер, тек қолыңды жаттықтырғаннан жақсы хирург болуың екi талай. Мұнда да ақындардағы сияқты, иә, композитор мен суретшiлер тәрізді, жаратылысына табиғаттың өзi берген талант көзi болу керек. Қазiргi уақытта мұны ескерiп жатқан жан жоқ. Тiптi медицина институтына да топтап алып, топырлата қабылдағанмен сол адамдардың бойында дәрiгерлiк икем мен iшкi түйсiктiң ыңғайы бар ма, жоқ па, оған назар аудармайды. Соның салдарынан дәрiгер мамандықтарының iшiнде, оны өнер деп түсiнуге шамасы келмейтiн икемсiздер көп-ақ.

	Бүгінгі өтiп жатқан асқазан операциясының жасаушысы Тахир де, оған көмектесiп жатқан Қарабек болатын. Ертелете бастаса да бұлардың операциясы, тым ұзаққа созылып кеттi. Икемсiз қимылдарымен, қиып алған асқазаның етегiн Тахир қайта-қайта тесiп алып, екi рет тесiктi аттатып қайыра кестi. Осы әрекеттерiнен мүлдем абыржып қалған ол, орындарын алмастырды да, операцияны өзi бiтiруге кiрiстi. Бiрақ асқазан хирургиясына бертiнде араласқан Қарабектiң өз жағдайы да белгiлi ғана дәрежеде болатын. Мынау операция үстіндегi қайта-қайта қаталасу, оған да әсерiн тигiзбей қойған жоқ. Оның үстiне тым созылып кеткен уақыт та, операция жасап тұрғандардың асығуына ықпал етпей қоймайды. Осы жағдайсыздықтардың әсерi болса керек, Қарабек iшектi асқазанмен жалғастырып бiткен соң, асықпай тексерiп қараса... iшектiң бақытын терiс қаратып тiгiп қойған екен. Ол қайта-қайта тексерiп көрдi. Бiрақ амалы қанша, өзi жiберiп алған қателiгiн, көзiмен көрiп қолымен ұстап тұр. Оның өзiне-өзi ренжiгендiгi соншама, өзегiн өртеген ашудан жарылып кетердей, мүлдем сабырынан айрылып қалды. Бүкіл денесi қалшылдай түсіп, саусақтары дiр-дiр етедi. Ол дереу телефон соқтырып Таласты шақыртпақ болып едi, жаңа ғана оның министрлiкке кеткенiн хабарлады. Ендi не iстеу керек? Қарабек қатты толғана ойланып қалды. Ол жалған намыстың бәрiн қойып, ендi тек қана Айбарды шақырып келуге жiбердi. Жалпы хирургтер арасында бұл мамандықтың қиындығынан болар, өте қатты ескерiп, қадағалай сақтайтын жазылмаған заңдылықтар көп. Соның бiрi, бөлiмшеде операция жүрiп жатқанда, қолы бос хирург ешқайда да ұзап кетпей, әр кез көмектесуге әзiр отырады. Көптеген айлар бойы өзiн операциядан аластатса да, Айбардың ежелгi әдетi болып кеткендiктен, бөлiмшеде операция жүрiп жатқан кезде ол көбiнесе орнынан табылуға тырысады. Бүгінгі операцияның тым созылып кеткенiне, оның өзi де алаңдап отырған. Осы кезде кабинетiне асыға басып кiрген Маша:

	– Айбар Ахметович, сiздi операция бөлмесiне шақырып жатыр, – дедi.

	Абыржып қалған Айбар да:

	– Кiм шақырып жатыр? – деп қайыра сұрады.

	– Қарабектiң өзi...

	– Қазiр-қазiр, – деп орнынан тұрған Айбар, аяқ киiмiн ауыстырып кидi де, Машамен бiрге операция бөлмесiне келдi.

	Оны сойған қасқырдай ыржалаңдап қарсы алған Қарабек:

	– Айбар, жылдамырақ жуынып көмектесуiң қажет болып тұр, – дедi.

	Ол ештеме де қайырып сұрамастан:

	– Құп болады, – дедi де жылдамдата жуынып келiп, үстiне операциялық халатын киiнiп те үлгiрдi.

	Үндемей тұрған Қарабек, өзінің рухани күйрей жеңiлгендiгiн iштей мойындап, бiрақ Айбардың бойындағы артықшылықтың не екенiн әлi де түсiне қоймаған тәрізді. Оның ойынша Айбар, «қайда барса алдынан тек жақсылық күтiп тұратын, жолы болғыш жандай» көрiнедi. Өмiрдегi Қарабектiң ең басты қателiгi де осы болатын. Адамды ақ адал еңбек қана мұратқа жеткiзетiндiгiн, ол тiптi де мойындап көрген емес.

	Айбар келе тексерiп көрдi де:

	– Қолдарыңды жуып, биялайларыңды ауыстырып киiңдер, – деп Қарабек пен Тахир келгенше, бүкіл операция үстіндегi дәкелердi жаңартып, айналасын ұқыптап тазартып та үлгердi. Қолдарына жаңартып резина биялай киген Қарабек те келiп үндемей көмектесуге кiрiстi. Олардың қателiктерiн бiрден түсiнген Айбар, көп ойланып жатпай шешiмдi тез қабылдады да, iске кiрiсiп кеттi. Мiнтей-мiнтей кесiлген асқазанның етегi тым шолтырайып қалыпты. Сондықтан ол, жанындағыларға тек қана У-тәрізді етiп жалғасатынын Ру-дың әдісiн пайдаланатындығын айтты. Операция Айбардың басқаруымен үн-түнсiз жүрiп жатты. Тегi өз шаруасын бiлiп iстеген адамға, ешқандай да қиыншылық қарсы тұрып қасарыса алмайтын тәрізді. Ол бiрден асқазан мен iшектiң жалғасқан тұсын, қысқыштармен қысып-қысып алды да, қандауырмен бiрақ тартып қиды да лақтырып тастады. Бөлек қалған iшектiң екi ұшын, ұлтабар жақындағысын төменiрек апарып ащы iшекке жалғады да, ал негiзгi ащы iшектiң өз ұшын асқазанмен жалғастыра тiктi. Осылайша әне-мiне дегенше операцияныда бiтiрдi. Олар киiмдерiн ауыстырып, үндемеген бойлары операция бөлмесiнен шыққан едi.

	Айбар коридорға шыға берiп:

	– Операцияның протоколын өздерiңiз жазып тастайсыздар ма? – деп Қарабек пен Тахирге бұрыла қарап жөн сұрады.

	Қарабек:

	– Айеке, рақмет... өзiмiз жазып тастаймыз ғой, – дедi.

	– Ендеше мен, – деп лып ете қалған Тахир, – журналды алып келе қояйын...

	Басқадай сөзге ауыспаған Қарабек пен Айбар өз кабинеттерiне кеттi де, Тахир жүгiре басып операцияның протоколдарын жазатын журналды алып келуге жөнелдi. Оқыс болған бұл жағдай институттағыларға жылдам таралып үлгердi. Ертеңiнде мұны Талас та естiдi. Ол сөз жоқ, өзінің институтта болмағанына қатты өкiндi. Әйтпесе Айбардың алдында Қарабектi мүрит етпей, операцияны өзi жасар едi ғой. Бiрақ амал бар ма, өмiрдегi болып жататын уақиғалар, тек өз заңдылықтарына қана бағынады...



	ХIII

	Коридорда асықпай жай, сыбырлай сөйлесiп келе жатқан Талас пен Нинаның әңгімелерiнде, әлде қандай бiр құпиялы сыр бар сияқты. Жүрiп келе жатып, әредiк-әредiк тоқтай қалып... бiрiн-бiрi соншама ұқыпты тыңдауға тырысады. Олардың осыншама iштей түсiнiсiп сөйлескен қимыл-әрекеттерiнде, бiрiн-бiрi толық құптай ұғынысқандық анық байқалады. Олар сол бойы келiп, Таластың кабинетiне кiрдi.

	Талас өз орнына жайғаса отырып, манадан бергi жайдары қалыбын өзгертпестен:

	– Нина Сергеевна, кезiнде мен сiзге айтпап па едiм. Бұл бөлiмге түбiнде өзіңiз бармай, оның iшi де, тындыруға тиiстi iсi де, байқадар тауып оңалмайды дегенiм қайда? Әйтсе дағы істің мәнiн түсiне тұра, барлық жайды бiле тұра, әртүрлі себептермен бұл мәселенi бiрталай уақытқа созып алдық. Бiрақ оқасы жоқ, ендi мiне сәтi түскен тәрізді. Бүгіннен бастап сол бөлiмнiң меңгерушiсi мiндетiн, өзіңiзге жүктейiн деп отырмын, – деп байыппен Нинаның жүзiне қарады.

	Директордың сөзiн қатты толқи тыңдаған Нина Сергеевна:

	– Рақмет, Талас Қорғанович, көп рақмет! – деп бүкіл жан дүниесiнiң ризашылығын, ол албырай нұрланған жүзi мен мейiрiмге тола жасаураған жанарларыменен ұқтырғандай едi.

	Оның риза күйін түсiнiп ұғынған Талас:

	– Менің де өзіңiзге айтарым, тек қана рақмет! Мiне, қанша жылдардан берi қарай, бiр мақсат, бiр тiлекпен қызметтес болып келе жатырмыз. Еш уақытта алдымнан шығып, пiкiрiмiз үйлеспей қалған күнімiз жоқ. Көп жағдайда бiздердiң осылай болуымызға, тiкелей өзіңiздiң ұстамды ақыл-парасатыңыз екенi де сөзсiз, – деп ағынан жарыла сөйлегендей сыңай танытты.

	Нина Сергеевна өзiлге шаптыра, күлiмсiрей қарап:

	– Өмiр дейтiн мықтыны, ақырын басып, еппен ашып парақтағанға не жетсiн, – деп сыңғырлай күлiп алды.

	Бұл сөздiң астарынан көп нәрсенi аңғарған Талас:

	– Өте дұрыс айтасыз! Тым орынды сөз, – деп көмекейiмен күлген директор: – Орайына қарай ескертiп жатқаным ғой. Бiз үшін еппен қана iстейтiн тағы да бiр шаруаның туындап тұрғаны да рас. Әй-й-й, осы тiрлiкте, сiрә шаруа таусылып бiтуi мүмкін емес-ау...

	Директордың сөз мәнерiнен түсiне қойған Нина Сергеевна:

	– Оған несiне қам жейсiз, Талас Қорғанович, қандай iсте болмасын әдептен озбасақ болғаны да, – дедi.

	– Жо-жоқ, о не дегенiңiз?! – деген директор креслосына ыңғайлана отырып: – Кез келген шаруаны тындыратын, тиiстi адамдар бар ғой. Бiзге ашық кiрiспей-ақ, сыртынан ие болсақ та жетiп жатыр емес пе? Сiрә, сiз әлi көрмеген боларсыз?..

	Елең ете қалған Нина:

	– Ненi, Талас Қорғанович?! – деп оның жүзiне қарады. Талас тартпасынан алып:

	– Мынау журналда Айбар Ахметовтың мақаласы бар. Мiнеки мақаланың сөзбе-сөз аудармасы, көз жүгiртiп танысып шығыңызшы? – деп журналдағы асқазан суреттерi қоса берiлген беттерiн ашып, оның орысша аудармасын қолына ұстатты.

	Өзi орнынан түрегелiп кiтап сәресiне әлдененi ұзақ iздестiрдi. Бiрақ iздеген кiтабын таба алмаған соң, қайыра орнына келiп диктофонмен Розаны шақырды.

	Кiдiрместен iшке енген Роза, бұйрықты күткендей есiк алдында қалт тұрып қалды.

	– Розочка! Мен манадан берi iздеп, Сергей Сергеевичтiң «этюдiн» таба алмай қойдым...

	– Юдиндi айтасыз ба?

	– Ие-е.

	– Қазiр, мен сiзге тауып берейiн, – деген Роза кiлтi аузында тұрған шкафты ашып, – мен оны iшiне қойған едiм. Сыртында тұрса, бiреу-мiреу қызығып ұстай кетуден қашпайды.

	– Дұрыс-дұрыс! Бұл айтып тұрғаның, әбден болатын жай.

	Роза қолындағы кiтапты ұсынып:

	– Мiнеки, Талас Қорғанович?! – дедi.

	– Рақмет.

	Ол кiтапты алып жатып:

	– Розочка, дереу Мардан, Бектұр, Қарабектi шақыра қойшы?! – дедi де, өзi қолындағы кiтапты парақтай ашып үңiле бердi.

	Көп нәрсенi қабағының астымен көрiп отыратын Талас:

	– Қалай екен? – деп басын көтерiп, Нина Сергеевна жаққа назар аударды.

	Бiрден жауап қатқан Нина:

	– Керемет! Мақаланың көлемiнде көлдей етiп берген екен, – дедi.

	–Иә-иә, – деп құптай сөйлеген Талас, – мәселе осы мақаланың кереметтiгiнде болып тұр ғой. Айбар ешкiмдi де елемек түгіл, заңды түрде қажеттi лұқсатты да алмаған. Тiптi оны қажет деп санамаған тәрізді. Бiрақ, институттан шығатын кез келген мақала... тиiстi ұлықсат алмауға қақысы жоқ қой. Бұл сөз жоқ, ғалымға тән этиканы бұзғандық! Бiрақ оны бұздым деп жүрген Айбар жоқ. Анада Мардан Есiмбековичтi әрең тоқтаттым, әрине оныкi де жөн. Институттың ғылыми саласын басқарып отырғаннан кейiн, ең бiрiншi тәртiп бұзушылыққа жауап беретiнде сол екенi рас. Сондықтан оның ашуының сырында әбден түсiнуге болады. Адамға шара қолдану қайда қашар дейсiң, әуелі, ақ-қарасын анықтап, мәселенi ғылыми кеңесте қараған жөн. Материалдарын өзіңiз дайындарсыз деген едiм. Қазiр, олар да келiп қалар, осы мәселенi дұрыстап шешуiмiз қажет...

	Осы кезде кабинетке қағанақтары қарқ, сағанақтары сарқ сияқты, дуылдаса Мардан бастаған Бектұр мен Қарабектер кiрдi.

	Мардан сол екпiнiмен:

	– Ие-е, шақырды деген соң келiп қалдық! Кәнеки бiз шайқалтпас, бiз тындырмайтын не бар? – деп отырғандарға ереуiлдей қарап шықты.

	Оны Талас та құптаған болып:

	– Пай-пай, тарландарым-ай! – деп қойды. Майыса сөзге араласа кеткен Қарабек:

	– Бә-ле, Нина Сергеевна да осында екен ғой, – деп жанындағыларға қарады.

	Талас өзінің жанына Марданды жақындау отырғызып:

	– Әй, кәрi бозым-ай.., өзіңнiң сергек көңілiңнен ежелгi серi мiнездерiңдi танығандаймын. Бәрiне де түсiнемiн, терең толғанып та түсiнемiн, – деп желпiндiре түскендей көтермелеп қойды.

	Бектұр мен Қарабектер де қау-қаулап:

	– Ие-ие.

	– Солай, солай...

	– Бiтер істің басына...

	– Жақсы келер қасына, – десiп бiраз қақпақылдата барып тоқтады.

	– Ту-у, өздерiң тiптi өлеңдетiп жiбердiңдер-ау! Берi жақынырақ отырыңдаршы? – деген Талас та жадырай түсіп: – Жақсы жинала қалыппыз, өздерiңiзбен ақылдаса шешетiн бiр-екi мәселе болып тұр...

	– Фу-у, Тәке-ай, – деген Мардан сәл басқашалау түсiнiңкiреп: – Ақылдаса, кеңесе болдық емес пе?! Бiз бүгін әрқайсысымыз, өз атқарар мiндеттерiмiздi айқындамақ болып келдiк.

	Сөл қолын көтерiп шытынай қалған Талас:

	– Пә-пәс, сабыр етiңiз, Мәке!– дедi.

	– Мәкең дұрыс айтып отыр, – деген Қарабек те, – ендi осы жалтақтай беретiн не бар? Жетер жерiне жеттi емес пе?..





Нинаға қарап көзiн қысқан Бектұр:

	– Ой-й, Қареке-ау, жалтақтаған деген не сөз, онан да созбақтаған деу әлдеқайда жөн емес пе? – деп шымши тартып әзiл айтқандай болды.

	Қарабек те бiрден ашу шақырып:

	– Жә, осы қашанда торғай аулаған мысықтай, көзiңдi ашып-жұмып отырудың қажетi не, түсiнбеймiн, – деп байқап отырғанын тiлге тиек еттi.

	Сылқ-сылқ етiп күлген Бектұр:

	– Өзің тiптi шытынап отырсың ғой. Адам қалжыңға да екiлене түсе ме екен? – деп жымия жан-жағына қарап қойды.

	– Қалжыңның да қалжыңы бар, – деген Қарабек әлi де бұртыңдап. – Орны жоқ жерде айтылған әзiлде не береке бар дейсiң?..

	– Әй, тек! – деген Мардан жеки сөйлеп; – Бұларың не?! Бала болып кеттiңдер ме? Кәнеки, тынышталыңдар...

	Манадан берi қызықтай қарап отырған Талас маңғаздана жайғасып, креслосына көтерiлiңкiреп отырды да:

	– Жә-ә, iске кiрiселiк! Бiрiншiсi, тез бiтетiн шаруа. Кешегi газетке шыққан хабарландырудың мерзiмiн күтпей-ақ, Нина Сергеевнадан бүгіннен бастап бөлiм меңгерушiсiнiң мiндетiне кiрiсе беруiн сұрағалы отырмын. Өйткенi бұл бөлiмнiң жұмысын жандандырмай болмайды. Уақыт болса өтiп барады, бұған қалай қарайсыздар? – деп аңыра тыңдап қалғандарды әңгімеге шақырды.

	Қопаңдасып қалған олар:

	– Тұп-тура қараймыз!

	– Тiптi, талқылаудың не қажетi бар?! – десiп бiрден Нинаның қолын алып құттықтай бастады. Жылы сөзге толқымайтын жан бар ма? Нинаның төбесi көкке жеткендей болып, қуаныштан көңіл күйінiң айран-асыры шықты. Оның осы жағдайын қалт жiбермей, анық аңғарып отырған Бектұр:

	– Тек ендi тойға әзiрленуiмiз керек, – дей күле Нинаның жүзiне қарады.

	– Әрине, Беке, дұрыс айтып отырсыз, – деп iле жауап қатқан Нина Сергеевна да. – Сөз бар ма? Сiздер секiлдi достарды, қазiрден бастап шақыруға әзiрмiн.

	– Бә-ре-келдi! – деген Талас та қостап. – Береке бiрлiкке не жетсiн?

	Мен қуанып отырмын.

	Толқи сөйлеген Нина Сергеевна:

	– Сiздерге шын жүрегiммен алғысымды айтқым келедi. Рақмет! Осыншама жақсы орта, жайдары жандармен өмiр сүрiп жүрген тағдырыма ризамын. Өздерiңiздiң алдарыңызда қарыздармын, – деп жүрек жарды ықыласын бiлдiрдi.

	Оны қолпаштай құптаған Бектұр да:

	– Нина, өте тауып дәл айтып отырсыз, – дедi.

	– Ал, достарым, – деп сәл-пәл ойлана толғанып қалған Талас, жан-жағына асықпай қарап. – Келесi мәселенiң төркiнi басқалау. Оны да келiсе отырып шешуiмiз керек. Бұл мәселенi жан-жақты етiп дайындап жүрген Мәкеңе сөз берейiн...

	Мардан өз сөзiн көтерiңкi леппен бастап:

	– Бұл мәселенi өздерiңiз де егжей-тегжей бiлесiздер ғой. Ол Айбар Ахметовтың салып жүрген лаңы жайлы. Тексере келгенде, оның мынандай заңсыз әрекеттерi анықталып отыр. Бiрiншiсi, өзi iстейтiн бөлiмше түгіл, институтты да керек етпестен, өзінің анау жаңалықсымағын өнертапқыштар комитетiне жiберген. Сiрә, жеке дара шауып, бәйге алғысы келетiн тәрізді. Онысы бола қоймас! Екiншiсi, тәжірибе қорытындысы айтып жүрген идеясын қуаттамайды. Операция жасаған иттерiнiң көпшiлiгi өлiп қалған. Үшiншiден, әрекеттерiнiң ең ауыры деуге болады. Ол институт басқармасының ұлықсатынсыз, әлi дәлелденiп бiтпеген iстi, баспа сөз бетiне жариялап, өзiн даңқты етпек болған бассыздығы. Материал келесi ғылыми кеңестiң талдауына әзiр. Қысқаша баяндаманы Ахметовтың өзi жасайды. Оның оппонеттерi болып, Қарабек пен Бектұр сөйлейдi. Әзiргi менің ұсынатын пiкiрiм, мұндай жалған данышпанды институт қабырғасынан аластауымыз керек, – деп ойын тамамдады.

	Iле қостаған Қарабек:

	– Өте дұрыс! Мiне, тек осылай iстеуiмiз керек, – деп мәселе дәп осылай шешiлiп бiткендей, тiптi жайнаң қағып, жадырап сала бердi.

	– Бұл мәселенi шешуге ешқандай қарсылығым жоқ, – деген Бектұр қипалақтап: – Әйтсе дағы ескертетiн жайлар бар. Мәселен өнертапқыштар комитетiне жаңалығын өз атынан жiберуге автордың құқы бар. Оны терiс әрекетке жатқызуға бола қояр ма екен?..

	Манадан берi үндемей тыңдап отырған Нина Сергеевна ендi ғана сөзге араласып:

	– «Институт қабырғасынан аластау» деген, меніңше артықтау айтылған сөз болар, – дедi.

	Қызарақтап қалған Мардан:

	– Ал өзгенi қоялық. Сонда соңғы әрекетi, мақаласын ұлықсатсыз журналға бастыруын қалай түсiнемiз? Бұл тiптi ғылыми этиканы бұзғандық қой, – деп сыңар езулей барып тоқтады.

	– Жоқ, жолдастар, – деген Нина Сергеевна. – Мен тiптi де Мардан Есiмбекович айтып отырған ұсынысты дұрыс дей алмаймын. Ол әуелі партия мүшесi, мүмкін кiнәсi де, қатесi де бар шығар. Бiрақ тым асыра сiлтеуге болмайды, – дедi.

	Мардан шарасы таусылғандай, тыжырыңдай келiп:

	– Мен басында-ақ айтпап па едiм, – деп директорға қарады.

	– Мәке, Мәке! – деп бiрден картасын ашқысы келмеген Талас. – Бала боп кеткеннен саумысыз? Қалай болса солай сөйлеуге болмайды ғой. Бiздер әзірше кеңесiп отырмыз ғой. Менiмше осылай жан-жақты пiкiрлесуден артық не керек? Ендеше, келiсiп алайық. Көңіл-күйдiң эмоциясын екiншi қатарға ауыстырған жөн.

	Күмiлжiп қалған Мардан:

	– Жо-жо... жо-ға-а, – деп директордың мынау қоян бұлтағына түсiне алмай, мүлдем ойынан шатасқандай тұтығыңқырап қалды.

	– Қоя тұрыңыз! – деген Талас басқаларға бұрыла берiп. – Мәселенi өте орынды талқылап отырғандаймыз. Менiмше, Нина Сергеевнаның айтқандары да жөн. Тiптi, Бектұрдың ескерткендерiнiң де артықтығы жоқ. Бiздер бүгінгімiздi ғана емес, ертең көпшiлiктiң пiкiрлерiн де естуiмiз керек. Қажет десеңiздер, талқылай келе тiптi шара қолданудың да қажетi болмас...

	– Сонда немене? – деп жалаңаш етiне шоқ басып алғандай күйінiп кеткен Қарабек. – Оның алдында ешкiмнiң де авторитетiнiң болмағаны ма?

	– Ие, соны айтамын-ау, – деп қостап кеткен Мардан да: – Шынында да солай болғалы тұр. Маңдайыңнан ұрып, көзiңнен шұқып жатса да, түк те емес тәрізді.

	– Ал ендi, кiшкене сәл сабыр етейiкшi, – деген Бектұр бұрылып, – Нина Сергеевнаның өз пiкiрiн тыңдайық?!..

	– Мен де ерекше бiр пiкiр жоқ, – деген Нина Сергеевна да, оның түлкi бұлаңын түсiне қойып, – жаңа Талас Қорғанович, айтқан жоқ па? Талқылай келе тиянақты шешiмi де табылар, алдын ала байбалам салмай соған тоқтауымыз керек...

	– Қалай десеңiздер де, мен бұған келiсе алмаймын, – деп Мардан көзінің астымен директорына баспалап қараса, ол мұның сөзiн елiте құптай қалыпты. – Ол қалайда жазасын алуға тиiстi. Оның дәлелi де бар, себептерi де жеткiлiктi. Мынау отырған қос оппонет, өздерiнiң сөздерiнiң соңында тиiстi жазаны мiндеттi түрде ұсынулары шарт...

	– Бәсе-бәсе, – деп қозғалақтап кеткен Қарабек. – дұрысы осылай, мен мiндеттi түрде айтамын.

	Сөзiн асыға жалғастырған Мардан Есiмбекович:

	– Әзірше шешiм былай болсын. Оны аға ғылыми қызметiнен босатып, жай дәрiгерлiкке ауыстырайық. Бұған көнгiсi келмесе, арызын жазсын да жүре берсiн, – деп өзінің директорының алдындағы ерекше тапқырлығына масаттанып та қалды.

	– Мiне, мыналарың тiптi ақылға да қонатын тәрізді, – деп елден бұрын қолдай ала жөнелген Талас отырғандарға көзінің қиығын тастап:

	– Әлi де ойланып көрейiк?! Мұның өзi де қаталдау емес пе? Нина Сергеевна, сiз қалай ойлайсыз? – деп оған көз жанарын тiктей қадап үнсiз қалды.

	– Мен бе? – деп қайыра сұрап алған Нина Сергеевна сұсты қабақтан жасқанса керек: – Әзірше, мен бәлен дей алмаймын...

	– Қалайша? – деп зiлмен сұраған Талас Қорғанович. – Сiздiң позицияңызды түсiнбедiм ғой...

	Нина пәс дауыспен:

	– Талқылай келе деген жоқсыз ба? – дедi. Шыдамы бордай тозған Қарабек:

	– Нина, сен не өзің баламысың? Бiр ұғымды бәбiсекше, қайталай бересiң?! Жиналған соң бiр шешiмге келiсуiмiз қажет қой. Жарайды, алғашқы ұсыныстан ат-тоныңды ала қаштың, ал ендi соңғы ұсыныстың несi ұнамай отыр, – деп қыңыр тартып дегендей кiнәлай сөйледi.

	– Жарайды, өздерiңiз бiлiңiздер, – деген Нина Сергеевна күмiлжи түсіп; – Айтқандарыңыз болсын...

	– Мiне, сөз емес пе? – деп ендi ғана араласқан Бектұр отырғандардың ығына қарай жығылып; – Онда осыған барлығымыз келiселiк? Қалай дейсiз, Талас Қорғанович?

	– Егер істің жөнi осы болса, мен қайда барар дейсiңдер, – деген Талас жанындағы диктофонға бұрылып; – Роза! Естiп отырсың ба?..

	– Иә-иә... Талас Қорғанович, естiп отырмын.

	– Дереу Ахметовты осында шақыра қойшы?!

	– Жақсы, қазiр...

	Директор сұқ саусағымен диктофонды «дың» еткiзiп өшiрдi де:

	– Келiп, өз құлағымен естiсiн, – деп Айбарға осынау отырған төрт қара көздi де көрсетудi де ескермей қалған жоқ.

	Мардан кейiп:

	– Мұңыныз тiптi ақылға сыймайды, – деп өзінің жақтырмай отырғанын жасыра алмады.

	– Ендi қайтейiн, – деп кеңкiлдей күлген Талас, – Көңілшек болғаннан кейiн... не дерсiз?! Баяндаманы өзi жасайтынын бүгіннен бастап естiсiн...

	– Гуманизм деңiз?! – деп өзінің сырт ұстағанситын қылықтарын жасырғысы бар Бектұр да қипақтап. – Ақтығы қардай, пәктiгi нәрдей нағыз биiк гуманизм осы...

	Астарлап айтылған сөздi ауырлау қабылдайтын Қарабек те;

	– Сiздiң көпшiлдiктерiңiзден тартып жүрген бейнетiмiз де аз емес-ау. Әсіресе, Мәкең тiптi күйіп жүр. Шырқыраса да, шырылдаса да әйтеуiр жол тауып кете бередi, – деп өзінің Марданға деген ризашылығын да бiлдiре кеттi.

	Талас барлық сөздi жағымды қабылдып:

	– Әрине осы отырған өздерiңiз болмасаңыздар, мен кiммiн?! Биiктей ұшар қанатым да, қажетiне қарай қондырар құйрығым да өздерiң екенiнде дау жоқ, – деп бiр қойды.

	Бектұр еңкейiп Қарабекке сыбырлап:

	– Бiздердi «құйыршығым» деп отыр, көрдiң бе? – деп сықылықтай күлiп алды. Қарабек тiстене оған қарағанмен, ештеме дей қойған жоқ. Осы кезде кабинеттiң есiгi ашылып, арғы жағына кiрiп келе жатқан Айбардың тұлғасы көрiндi.

	Айбар босағадан озбай:

	– Иә, келiп тұрмын, – дедi. Ол барлығына жағалай қарап шықты да, басқа ештеме деген жоқ. Қасқыр көрген танадай тым-тырыс отырған топ та бiрқыдыру үнсiз қалды. Осынау тыныштықты бұзған Марданның дауысы қарлыға шығып:

	– Ей, бала... аман-сәлемiң қайда? – дедi. Айбар қабағын шытынып:

	– Сiз немене, түсiңiзден шошып оянғаннан саусыз ба? – деп мысқылдай езу тартты.

	Бектұр:

	– Хыққ-хыққ-хыққ... – iшiн тарта бетiн басып күлiп жатыр. Ұялған тек тұрмастай:

	– Сырттан кiрген адам отырғандарға сәлемдеспеушi ме едi?! – деген Мардан ежiрейе түсті.

	Айбар күлiп:

	– Мана таңертеңгi конференцияда ғана бiрге отырдық емес пе? – дедi.

	– Е-е, артық болып кетер дейсiң бе?! – деген Мардан ытырына: – Сiбiрсiген кеселiн көрдiңдер ме? Әнеки, үлкенге iзет, кiшiге құрмет дегеннен жұрдай...

	Айбар шынайы ашуланып:

	– Сiз не сандалып отырсыз?! Тiл жағыңызға сүйенген өтiрiк уағызыңызды, шайнап әуелі басыңызға жағыңыз, ұқтыңыз ба? Сiздi де бiр халықтың ақсақалы дейдi-ау, – деп манадан берi мұртынан күлiп отырған директорға қарады.

	–?!

	Айбар тағы да сөзiн жалғап:

	– Мен «шақырды» деген соң келiп тұрмын. Сөздiң жүйесiне ауысайық, – дедi.

	– Еее, саған керегi сөз жүйесi ғой, – деп кiжiне сөйлеген Мардан.

	– Сенiмен сөз жүйесi тамамданған тәрізді, тек iстер істің шарасы қана қалмаса...

	Айбар:

	– Жарамсақтан-жарамсақтан жазған жан. Менiмше бiр жылдан берi iстелiп жатқан шара да аз емес сияқты. Бұраудың да сұрауы бар болуға тиiстi. Қазiр менің тек тiлiм ғана бар, аяқ-қолымды матап қойғандарыңызға қашан?! Сондағы менің кiнәм не? Әуелі соны айтыңыздаршы? – дедi.

	– Ә-ә, солай ма, – деп мардымси күлген Мардан. – Келесi бейсенбiде, анау «жаңалық сымағыңды» ғылыми кеңесте қараймыз. Сонан соң, бұл шаңырақтың астында қалу-қалмауыңды анықтаймыз...

	– Ессiз сорлы, былтыр қана менің алдымда кемсендеп өзің жылап едiң, – деген Айбар тiстенiп, – Жаман адамға жақсылық жасасаң, сорың болып алдыңнан шығады дейтiн осы да?! Бiрақ Мардеке, есiңiзде болсын, бұл шаңырақта қалу-қалмауымды мен өзiм ғана шешемiн. Өйткенi бұл менің азаматтық құқым! Ал мынау сiз сияқтылармен бiрге жұмыс жасауға ар-ұжданым жiбере ме, жоқ па... ол жағын әлi ойлануым керек.

	– Жә, артық сөздi доғаралық, – деген Талас ендi ғана сөзге араласып.

	– Айбар шырағым, өте орынды айтып тұрсын. Бұл жағын барынша ойланғаның жөн. Менің шақыртқаным сол, келесi ғылыми кеңестiң баяндамашысы өзің боласың, соны ертерек есiтсiн деп шақыртқан едiм...

	– Бұл «қамқорлығыңызға» рақмет. Ендi мен боспын ба?

	– Боссың! Бiрақ ойланамын дегенiңдi, қазiрден бастап ойланғаның жөн, ұқтың ба?..

	– Оған қам жемеңiз?! Уақыт өзi көрсете жатады...

	– Бар, бар... боссың!

	Айбар шығып кеткеннен кейiн де олар бiрсыпыра отырысып барып тарасты. Әрқайсысы әртүрлі күймен iштей назаланып шыққан болатын. Қарабек пен Мардан өздерiнше қағанақтары қарық сияқтанса, Бектұрда үн жоқ. Мүлдем көңілi жер болғандай, кетiп бара жатқан Нина Сергеевнаны Талас кiдiрттi де, өзгелерiне ұлықсат еттi. оған әртүрлі бiр қағидаларды сыбырлай сөйлеп айтты да, көп ұстамай оны да босатқан едi. Осылайша шағын ғана директораттың мәжiлiсi аяқталғандай болатын. Толғағы ұзақ шешiмнiң не болары әлi де белгiсiз...



	ХIV



	Адамды шаршататын да, өмiрiн көңілсiз ететiн де сiрә, адалдығы аз қатынастар мен арамзалығы мол әрекеттер болса керек. Жылдан асып бара жатқан қақтығыс Айбарды да, өр нәрседен көңілiн қалдырып қажытқан да сияқты. Бiрақ iстер амалы қанша, оның ешкiмге тигiзген залалы жоқ болса да, iстеген адал еңбегi үшін күйіп жүр. Бұл да болса, Әділетi жоқ уақыттың сиқы шығар...

	Айбар алдаңы болатын ғылыми кеңеске дайындалып, өзінің кабинетiнде әжептәуiр отырып қалғанын байқаған да жоқ. Тiптi бөлменiң iшi алакөлеңкеленiп, күн де кешкiрiп қалған тәрізді. Ол алқын-жұлқын болып кабинетке кiрген Тахирге ақырған күйі қарап қалыпты. Тахирдiң өңi қашып:

	– Айбар Ахметович! Бүгінгі операция жасаған адамның жағдайы жаман. Өзіңiз барып көрсеңiз екен? – дедi.

	– Неткен операция.

	– Жарық.

	– Кiм жасап едi?

	– Қарабек жасап, мен көмектескен едiм.

	– А, сен не, кезекшiмiсiң?

	– Иә, бүгін кезекшi едiм.

	– Жақсы, қазiр барамын.

	– Жылдамыр-ақ, Айбар аға, – деген Тахир жылдам бұрылды да Айбар да iле шығып палатаға келдi. Аурудың өңi аққудай болып, суық терге шыланып сұлық жатыр екен. Ол дереу тамырын ұстап көре салып:

	– Қан құю керек! Қанды екi тiзбектен қос барлауға бiрдей жiбермесе болмайды. Жылдам алып келiңдер! – деп Тахир мен медбикенi жүгiртiп жiбердi. Өзi палатаның медбикесiмен екеулеп жүрiп, қан қысымын көтерiп, жүрек жұмысына көмектесетiн дәрi-дәрмектердi еге бастады. Жүгiре жеткен Тахирлер де, бiрiншi группалы қанды тiзбекке жалғастырып, екi қолының барлауына қоя бастады. Әрең дегенде қойылған қан тамшылары тырсылдай құлап үзiлiп кетпек өмiрдi жалғастыруға жанталасып жатқандай. Қанның бұршақтай құлап жиiлеген тамшылары молайған сайын, аурудың тамыр соғысы да жақсара бастады. Бiраздан соң, өз-өзiне келе бастаған сырқат, Айбарды көрiп жанарынан қуанышын аңғартты. Айбар да жылы қабақпен, «барлығы да дұрыс болады» дегендей ишарат жасады. Ауру басын изеп, езу тартқандай сыңай танытты...

	Айбар жаныңда тұрғандарға дереу операцияға дайындалу керектiгiн айтып, өзi де киiмдерiн ауыстыруға кабинетiне кеттi. Ол дереу операция бөлмесiне келiп, бiрден асыға қимылдап жуына бастады. Оған көмектесуге Тахир де жуынып жатыр.

	Ендi ғана есiн жиған Тахир:

	– Айбар аға, сiздiң кете қоймағаныңыз қандай жақсы болды, – деп өзінің ризашылығын бiлдiрдi. Жан ұшыра қимылдаған анастезиологтар да наркоз аппаратын қосып үлгiрдi. Бұл кезде халаттарын киiп, әзiр болып қалған Айбар мен Тахир де, өздерiнiң iсiне кiрiсiп кеттi. Бүгін таңертең қана тiгiлген терiдегi жiптердi жылдамдата қиып, шаптың тұсындағы операциядан кейiнгi жарақатты ашып та жiбердi. Жарақаттағы ұйыған қандарды ысырып жiберiп, иненiң жасуындай қана артерия тамырынан ұрып тұрған қанды, Айбар бiрден қысып тоқтатты да, қалған шаруаларын асықпай тындыра бастады. Көп кешiкпей операцияны да бiтiрдi. Бұл кезде аурудың қан қысымы қалыптағы жағдайына келiп, адам өмiрiне төнген қауiп-қатер алыстап та кеткен болатын.

	Айбар кабинетiне келiп үйiне телефон соқты:

	– Ало-о...

	– Да-да.

	– Нәзiкен бұл мен қой.

	– Естiп тұрмын. Осы уақытқа дейiн қайда жүрсiң?

	– Жаңа ғана операциядан шықтым.

	– О не қылған операция?

	– Таңертең жасалынған екен, содан қан кетiп...

	– Иә, дұрыс болды ма?

	– Жарақатын қайыра ашып, қан ағып тұрған тамырды тауып тоқтаттық. Қазiр жағдайы жаман емес.

	– Не қылған операция? Кiм жасаған?

	– Жай шаптың қана жарығы. Қарабек жасапты.

	– Ой, сенде ес жоқ. Ол сұмырайдың өзiн неге шақырмадың? Үйiнде жайбарақат отыр ғой. Шаптың жарығын жасай алмай жүрiп, асқазанның жаңалығын ашпақ, бұл не деген Әділетсiз заман?! Соншама жаның аши қалды ма?..

	– Кiмге?

	– Қарабекке деймiн де?!

	– Бұл арада Қарабектiң қатысы қанша, жаным-ау?! Дереу iске кiрiспесең.., адам өмiрi үзiлгелi тұр ғой. Жарайды Нәзiкен қазiр мен бiраздан соң келемiн.

	Дауысы жұмсарып сала берген Нәзiкен:

	– Жарайды, шаршаған да шығарсың, тезiрек кел, – дедi.

	– Жақсы...

	Айбар телефонды қойып, үйiне қайтуға жинала бастады. Есiк қағып iшке енген Тахир:

	– Рақмет, Айбар аға! Ауру да оянып, өзiне-өзi келдi. Барлық жағдайы жақсы,– десе де өзiнен-өзi жасып, қипақ қағып тұр.

	– Онда дұрыс болған екен.

	– Айта көрмеңiз! Масқара бола жаздадым. Жақын тума ағайыным едi. Шұрқырай шулаған жасөспiрiм балалары да көп. Зәремнiң ұшқандығы соншама, ес-ақылымнан айырылып қала жаздадым. Сiздiң болғаныңыз қандай жақсы болды.

	Оның жүзiне Айбар жылы жанарымен сипай қарап:

	– Саспа, барлығы да жақсы болады. Уақытта едәуiр болып қалған екен. Мен қазiр үйге қайтамын. Өзің осындасың ғой, мүмкін Қарабекке телефон соғып жағдайды айтарсың, – дедi де стол үстінде тұрған сумкасын қолына алды.

	Жалбырақ қаққан Тахир де:

	– Мiндеттi түрде, Қарекеңе қазiр звандаймын. Сiзге рақмет, – деген ол Айбарды далаға дейiн шығарып салды. Онымен жылы қош айтысқан Айбар, көшенiң екiншi бетiндегi автобустың аялдамасына келдi де, жолыға кеткен бос таксиге отырды да үйiне тартты. Жеңiл машинаның жайлы жүрiсi, оны әртүрлі оймен тербетiп келе жатты.

	«...Хирургия дегенiң осы. Аяғыңды анық басып, ақырын жүрудi қалайды. Әйтпесе сәт сағымда-ақ апай-топайыңды бiрақ шығарады. Үлгiре алмай қалатын болсаң, жазықсыз жанның өмiрi үзiлiп... ғұмыр бойы көкейiңнен кетпейтiн өкiнiшiң көңілiнде қалады. Сондықтан ол өзiне жүрдiм-бардым қарайтындарды кешiре алмайды. Хирургияға тек салқын қанды ұқыптылық қажет. Мұны бойына сiңiрiп қадетiне айналдырмаған хирург, қолында ұстаған өткiр пышағы бар жас баладай, өзiне де өзгеге де қауiптi...»

	Тоқтай қалған машинаның екпiнiмен, ойлап келе жатқан оның ойлары да үзiлiп кеттi. Таксиске тиiстi пұлын төлеп, рақметiн айтты да асыға басып үйiне қарай жүрiп кеттi.



	ХV

	Тiршiлiктегi алма-кезек ауысып жататын уақиғалар, «спираль бойымен қайталанып отырады» дейтiн ұғым рас болса керек. Оның мазмұны мен сапасын уақыттың өзi шешер, ал формасы ұқсайтындығына күмән келтiруге болмайтын сияқты. Өйткенi институттың тап осы конференция залында, бұдан тура екi жыл бұрын, шiлденiң ыстығына қарамастан, бүгінгі Айбардың тiршiлiк жағдайын ауырлатып тұрған уақиғаны, жандарын сала «iздестiру керек» деп шешкен едi. Ендi сол мәселенi, шешпекшi болған адамды қараламақшы болып жиналып жатыр. Мiнеки бассыз кеткен қоғамның баспалдақтары, осылайша ырғалып сықырлай беретiн көрiнедi...

	Алматыға күздiң қара суығы да түсе бастаған. Кешеден берi сiркiрей жауған жаңбырдың арты қарға айналып, қорғасындай басқан сұрғылт бұлттар аспан бетiн тұтастыра қымтап алыпты. Күзгi киiмдерiне ауысқан адамдар да, көрер көзге бiртүрлi болып көрiнетiн тәрізді. Олар бiртiндеп институттiң конференция залына жиналып жатыр. Адамдардың қимыл-әрекетiне сыртынан қарап тұрсаңыз, әр қилы жайларды көрiп, олардың мiнез-құлықтарындағы кемшiлiктердiң әлi де молдығына таңырқамау мүмкін емес. Осы жиынның өзiне әркiм әртүрлі мақсатпен келе жатқандығы көрiнiп-ақ тұр. Бiреулер қарқылдай күлiсiп жырғағандай болып келе жатса, кейбiреулер екi-екiден тұра қалысып күбiрлеседi де, айналасына жалтақтай қарап алып асыға басып жөнелiседi. Әнеки залға қарай Талас, Мардан, Қарабектер де көтерiлiп келе жатыр. Таластың ештемемен шаруасы жоқтай, жолыққандармен байсалды амандасып байыппен басын изейдi. Айдаладай залдың iшi адамдарға лықа толыпты. Сахнаның алдыңғы тұсында, өзiне тапсырылған шаруаларды әзiрлеп Мәлік жүр екен. Ол экранға үлкейтiп түсiрiлген аппаратпен баяндама кезiнде, керектi суреттердi көрсетiп тұрмақ...

	Талас пен Мардан келе сахнадағы арнайы дайындалып қойған столдың жанына барып жайғасты. Гулеп тұрған залдың iшi де бiрден тына қалды. Алдында жатқан қағаздарға қарап сәл кiдiрген Талас, орнынан көтерiлiп отырғандарды бiр шолып өттi де:

	– Жолдастар! Кезектi ғылыми кеңесiмiздiң жұмысына кiрiсейiк. Өздерiңiзге белгiлi, күн тәртiбiнде бiр-ақ мәселе ғой. Ол осы институттың аға ғылыми қызметкерi, Айбар Ахметовтың баспасөз бетiнде жарияланған «Асқазан хирургиясының жаңа әдісi» атты мақаласын талқылаймыз. Алып-қосарларыңыз бар ма? – дедi.

	Залдан қолын көтерiп ұлықсат алқан Мәлік:

	– Жаңа әдістi ғылыми жетiстiк ретiнде талқылаймыз ба, жоқ әлде, ұлықсатсыз баспа бетiнде жарияланды деп, жазалаймыз ба? – деп орнына отырды.

	Залдың әр жерiнен:

	– Ие-е.

	– Шынында да.

	– Осыны ашығырақ айтсаңыз екен, – десiп қалды. Мәлiк орнынан қайта көтерiлiп:

	– Екiншiден, журналист жүргiзген сұхбатпен, ғалымның өзi жазған ғылыми мақаланы шатастырмаған жөн. Менiмше, баспа бетiнде жүргiзiлген сұхбат ешқандайда ғылыми мақала болған емес, – деп айнала отырғандарға көз жүгiртiп шықты.

	Талас орнынан сәл ұмсына түсіп:

	– Әй, бала, сен не ғып сұңқылдап кеттiң? – дедi. Мәлiк оған тайсалмай қарап:

	– Көпшiлiктi шатастырмай, істің дұрыс айтылуын сұрап, сұңқылдап тұрмын, – дедi.

	Залдағылар гулесе шулап, дүркiресе дуласып барып саябырланғандай болды. Жұртты тыныштыққа шақырған Талас Қорғанович:

	– Ой-пыр-ман-ой-й, осы біздің жастардың бiлгiштерiн-ай?! Ал, сұхбат-ақ дейiк! Сөз баяндамашы автордың өзiне берiледi, – деп орнына отырды. Сiлтiдей тына қалған залды бiр шолып өткен Айбар:

	– Асқазан, өңеш, ұлтабар жолдарындағы, сан алуан зақымды дерттердi хирургиялық әдіспен емдеуге кiрiскенiмiзге, тұп-тура бiр ғасырдан артық уақыт өтiптi. Ол осы мезгiл аралығында, небiр қым-қиғаш кезеңдермен қарама-қайшылықтары мол асулардан асып өзінің өнегесi мол тарихын жасапты. Оның бүгінге дейiн жүрiп өткен өрiсiн, өзара ұқсастықтары мен үндестiктерiне орай шартты түрде үш кезеңге бөлiп қарастырып жүр, – деп бiр таныстырды.

	Талас оған еңсерiле бұрылып қарады да:

	– Ұзақ сонарды қой да, қысқарта сөйле! – дей берiп едi. Оның сөзiн iлiп әкеткен Мардан:

	– Бұл не өзi?! Елдiң бәрi бiлетiн жайды езудiң қажетi бар ма? – деп өзiнше мардамсый айналасына қарады.

	Айбар да оларға сұқтана қарап:

	– Өзiн-өзi «Ғалыммын» деп санайтын жандардың, ғалымға тән этикасы болуы керек. Бүгін менің ғылыми жұмысым ғана емес, сонымен қоса тағдырым да талқыланып жатыр. Олай болса, соңғы рет сөзiмдi бөлмелерiңiздi қатаң түрде талап етемiн, – дедi.

	Залдан:

	– Бұл біздің де айтар талабымыз.

	– Кимелегендi тоқтату керек, – дестi.

	– Ендеше, – деген Мардан жуаси сөйлеп: – Малтамызды езiп таң атқанша отырайық...

	Тағы да залдан:

	– Уақытты бос сөзбен алмаған жөн.

	– Кәнеки, Айбар жалғастыра бер?! – деген дауыстар естiлдi.

	Талас пен Мардан ұйымдасып келген топ бар ма дегендей, залдың iшiн шола қарап шықты. Қарсылық сөздердiң көбi, өздерi жете танымайтын жастар жағынан түсіп жатқанын анық аңғарды.

	– Онда, былай болсын, – деген Айбар күлiмсiреп: – Айтқалы отырған мәселемiздiң тарихи деректерiн, қолдарыңыздағы журналдағы сұхбаттан оқырсыздар?! Мен бiрден алып қашпа сөзге айналып жүрген шаруаның өзiне кiрiсейiн. Мәлік, экранға 1-шi суреттi түсiршi?

	Бiрден жарқ ете түсіп жанған экранда, түрлі түсті бояулармен салынған асқазанның суретi, тайға таңба басқандай болып жарқырай көрiнедi. Оның төменгi етегiнде орналасқан сынық сызықтың кесiндiсiн де анық байқауға болады.

	Айбар сөзiн ендi қана жалғастырып:

	– Бұрын кез келген асқазан операцияларында, тек түзу немесе қиғаш сызықтардың бойымен кесiп келген болсақ, ұсынып отырылған жаңа әдістің ең құнды ерекшелiгiнiң бiрi, осынау зигзактiң, яғни сынық сызықтың бойымен кесудi талап етедi. Екiншi, ескерiлетiн тағы бiр ерекшелiгi, осы зигзактiң баспалдығының биiктiгi мiндеттi түрде 1-1,5 сантиметрден артық та, кем де болуға тиiстi емес. Мiне, ұсынылып отырған осынау сынық сызықтың көмегiмен, бұрын соңды асқазан хирургиясында болып көрмеген, конус тектес кесiндiнiң формасын жасауға мүмкіндiк аламыз. Бұл бiзге келешекте жасалынатын клапанды, немесе, басқаша айтқанда жом-сфинктрдi жасауға көмектесетiн болады. (2-шi сурет). Тағы да бiр есте ұстайтын тетiктi ерекше бөлiп айтқым келедi. Ол конустың iшекпен жалғастырылатын енi iшектiң енiнен тұп-тура 0,5 сантиметрдей кеңiрек болғаны жөн (3-шi сурет). Асқазанның етегi осылайша кесiлiп тiгiлгеннен кейiн, жалғанатын iшектiң ұшын, конустың баспалдағының биiктiгiндей етiп, олардың сыртқы қабыршақ қабаттарын (4-шi сурет) жымдастыра тiгемiз. Содан кейiн барып, конус пен iшектiң барлық қабаттарын кетгутпен жәрмей тiгiп, ұмсындыра инвагинациялап операциямызды аяқтаймыз. Пайда болған жасанды клапанымыздың кесiкiнiн, мынау 8-шi суреттегiдей қырынан жарсақ бастан аяқ айқын көруiмiзге болады. Мiне, ендi осы принциптi өзгертпей, әдістің екi түрiн қоса айтып кеткен жөн сияқты. Егерде дерт қызыл өңештiң етегiнде, немесе, асқазанның жоғарғы жақында орналасса, сынық сызықты асқазанның жоғарғы жағына пайдалана отырып, мұнда ендi конустың iшiне қызылөңештiң ұшын ұмсындыра тiгiп, операцияның екiншi түрi жасалынады (9-10-11-шi суреттер). Өздерiңiз жақсы бiлесiздер, кейде дерт ұлтабардың ұшын қоса қамтып жатады. Сол кезде кәдiмгiдей, У-тәрiздес етiп Ру-дың модификациясын пайдаланамыз, бiрақ жасап алған конусымыздың арқасында, мұнда да асқазан мен iшектiң жасанды клапан арқылы жалғастырамыз (12-шi сурет). Демек, дерттiң қай тұста қалай орналасуына орай, сынық сызықты қолдана отырып, бiр принциппен үш түрлі әдістің модификациясы ұсынылады. Көңіл қойып тыңдағандарыңызға рақмет, – деп барынша қысқарта сөйлеген баяндамасын аяқтады.

	Талас:

	– Болдың ба? – дедi.

	– Болдым.

	– А-а, анау эксперименттерiңнiң жайын кiм айтады? Әлде одан айтар ештемең жоқ па едi?

	– Е-е, неге болмасын...

	– Ендеше, – деген Талас күлген болып: – Онда бiр жола айтып шық.

	– Ұсынылып отырған әдістi, тәжірибе жүзiнде он сегiз итке операция жасап көрген едiк, – деген Айбар терең тыныстап пауза жасады да:

	– Оның он бiрiнiң қорытындысы өте сәттi деуге әбден болады. Ал, жетеуi әртүрлi себептермен өлiп қалды. Өлген иттердi тексерiп көргенде екеуi – түсiнбей өт жолын қиып байлап тастағандықтан, өтпен уланған iш құрылысы саржалқақтана қабынып кеткен. Бiреуi – операциядан кейiн қан кетiп өлсе, ал қалған төртеуi – наркоздың дұрыс берiлмегендiгiнiң салдарынан өлгендiктерi анықталды. Мiне, өздерiңiз де байқап отырған боларсыздар, тәжірибе жасалынған жануарлардың жазым болғанына, жаңа әдістің ешқандай да қатысы жоқ. Барлығы да техникалық қателiктердiң себебiнен өлген. Олай болса, тәжірибенiң өзiн жаттығып алмай бiрден операцияға неге кiрiстiң дейтiн заңды сұрақ тууы мүмкін. Бiлетiн адамдар айта кетер, бұл экспериментке арнайы ұлықсат берiлмей, көптеген қиыншылықтарды бастан кешуге тура келдi. Мұны айта берсе сөз көбейiп кетедi. Сондықтан қол ұшын берген, экспериментальдық бөлiмнiң меңгерушiсi, Бектұр Настеновичке өзiмнiң алғысымды айтуға ұлықсат етiңiздер! Оның үстiне осыншама күрделі тәжірибенi, екi-ақ адамның жасағанынан да, тiлеулестiктiң барынша аз болғандығы өзiнен-өзi түсініктi болса керек...

	Гулеп кеткен залдың iшi:

	– Бұл қалай?

	– Көмектесуге көңіл жоқ...

	– Ал, талқылауға тайлы-таяғымыз қалмай жиналамыз, – десiп шуылдаса барып тоқтады.

	– Тыныш, тыныш! – деген Талас бұрыла қарап. – Ұзақ өмiр сүргендер бар ма?

	Iле жауап қатқан Айбар:

	– Тәжірибеден шыққан иттердi, алты айдан артық асырауға ұлықсат жоқ екенiн өзіңiз жақсы бiлесiз ғой. Сондықтан 7-8-шi айдан кейiн иттер өлтiрiлiнiп, оның iш құрылысын тексере отырып, барлық өзгерiстердi протоколға алдық. Белдеулене бiткен жасанды клапандардың айқындылығы соншама, оларды суретке түсiрiп, өзiмiз үлкен қуанышқа бөленгенiмiз рас, – деп жауабын бiтiрдi.

	Талас орнынан түрегелiп:

	– Қанеки, кiмде сұрақ бар? – деп бiраз күттi де: – Ендеше, мынаны айтшы? өзіңе Хейдiң әдісi таныс па? Болса оның өзгешiлiгi неде? Жаңағы өзің айтқан ұзындық өлшемдерi, қалай өлшендi? Әдістің прототипi бар ма? Бар болса, бұл әдістің одан не артықшылығы бар? Тәжірибенiң фото және рентген суреттерiн көрсете аласың ба? – деп сұрақты бұршақтай жаудырды.

	Нина Сергеевна орнынан:

	– Журналға жариялануға асығыс емес пе? – дедi. Iле Мардан да:

	– Жариялау үшін институттың ұлықсатын неге алмадың? Бұл ғалымға лайық әрекет емес екендiгiн бiлмедiң бе? – деп күпие түсті.

	Талас:

	– Тағы кiмдерде сұрақ бар? Сұрақ қойыңыздар? – дедi. Алдыңғы қатарда отырған Қарабек:

	– Осының жаңа әдіс екенiне күмәнiң жоқ па? – дедi. Талас отырғандарға жағалай қарап:

	– Тағы да...

	– Тағы да кiмде сұрақ бар? – дедi. Залдан бiреу:

	– Қайырып анастомоз жасау, антифизиологично емес пе? – дедi. Талас:

	– Тағы да.

	– Кәнеки...

	– Ал сұрақ жоқ болса, ондап жауапқа көшелiк, – деп мiнбеде тұрған Айбарға қарады.

	Айбар отырғандарға күлiмсiрей қарап:

	– Менің ұсынып отырғаным, бүтiндей түрi мен түсiнiгiне дейiн өзгешiлiгi бар жаңа принциптегi әдіс болса, ал Хейдiкi тек кәдiмгi Бильрот әдісiнiң модификациясы қана деп ұққан жөн. Оның үстiне менің ұсынып отырған әдісiм, одан тек формасымен қана емес бүтiндей мазмұны мен болмысы түгіл, тiптi алдына қойған мақсатымен де ала бөтен өзгеше деуге болады. Кей асқазанды трубка тәрiздендiре кесiп, оның көлемiн молырақ қалдыруға ғана тырысады. Ал, асқазан мен iшектi кәдiмгiдей жай ғана жалғастыра салады. Олай болса, жаңа әдістің өзгешiлiгiне жоғарыда жан-жақты тоқталған тәріздімiн.

	Залдан:

	– Жөн-ақ.

	– Қайталаудың қажетi жоқ, – дестi.

	Айбар өзiне берiлген басқа сұрақтарға жауап қайырып:

	– Ұзындық өлшемдерi көз мөлшерiмен алынады.

	– Бұл әдістің прототипi Антон Ивановичтiң әдісi деуiме болады.

	– Одан артықшылығы, мұның оңай да қарапайым шешiмi дер едiм де, ал алдына қойған мақсаттарының бiрдей екендiгiн ескертемiн.

	– Түсiрiлген фото және рентген суреттерi бар. Бiрақ, арнайы рентгенолог жасамағандықтан, бәрiнiң де сапасы төмен. Институтта фото және рентген лабораториялары бола тұра, оны пайдалануға рұқсат етiлмегенiн айта кетудi парыз санаймын.

	– Журналға жарияланғаны, бәлкiм ертерек те шығар, бiрақ бұл ғылыми мақала емес. Бар болғаны, тек сұхбат екенiн ескертемiн.

	– Ой, сен өзің не деп жалтарып тұрсың? – деп кимелей сөзге араласқан Мардан; – Жазылған мазмұны мен берiлген суреттерiнiң бiрiн-бiрi аша түскендiгi соншама, тiптi ғылыми мақала емес деуге болмайды...

	Талас:

	– Тыныш!

	– Тыныш! – деп тәртiпке шақырды.

	– Мүмкін, – деген Айбар «мырс» күлiп жiбердi де: – оған айтар дауым жоқ, Мәке. Тегi жақсы жазылған болар. Рұқсат неге алынбаған дейсiздер, шын мәнiне келсек, ол менің жауапкершiлiгiм емес қой. Сiрә, редакция алқасына сiздердiң ұлықсат қағаздарыңыздың қажетi болмаса керек. Оны менен гөрi редактордың өзiнен сұрағандарыңыз жөн.

	– Сөз емес пе?

	– Дұрыс айтады, – дестi.

	– Ақыры Қарабектiң қойған сұрауына айтарым сол, – деген Айбар оған күлiмсiрей қарап: – әдістің жаңа екендiгiне де, оның түбегейлi өзгеше екендiгiне де күмәнiм жоқ. Мүмкін, қарсы болып жүргендердiң арқасында, неше алуан кедергiлерге жолығар, бiрақ ерте ме, кеш пе өмiрдегi өз орнын табарына сенемiн...

	– Жә, жолдастар, – деген Талас сәл кiдiрдi де: – Жауап қайтарылды. Ендi оппонентерiн тыңдап көрейiк. Сөз бөлiм меңгерушiсi Қарабекке берiледi.

	Мiнбеге жүгiре басып шыққан Қарабек:

	– Бiз өзiмiздiң бөлiмде, Ахметовтың әдісiн талқылаған болатынбыз, – деп жан-жағына жалтақтай қарап алды да: – Бұл әдістің күмәндi жақтарын сонда да ескерткен едiк. Өйткенi, асқазан конусының ұшын қайырып жасанды клапан жасау, бүкіл физиология заңдылықтарына қарсы. Сондықтан да болар, автор: «Антифизиологично емес пе?» – деген сауалға жауап та бере алған жоқ. Ал егерде, осы айтылып жатқан жасанды клапан, асқазандағы астың iшекке өтуiн бөгемесе, тiптi мұны «открытие» деген жөн. Өкiнiшке орай, олай бола алмайтындығының ең дәлелдi себептерi, рентген қорытындыларының сапасыздығы, көптеген иттердiң өлiп қалуы, тiптi өзгенi қойғанда, өлi ешқандай байсалды эксперименттiң жасалынбағандығын айтсақ та жетiп жатыр. Ал, айтылып жатқан әдістің идеясына келетiн болсақ, ол көктен түскен жоқ. Бұдан бiраз жыл бұрын, Ахметовтың Моисеевпен бiрге iстеген уақыттарының жемiсi екендiгiнде дау жоқ. Ал, екiншi бiр көңіл аударатын жағдай, Антон Ивановичтiң өзi де өз әдісiн еш жерде мойындата алмай, ұзақ жылдардан берi бiр өзiнен басқа ешкiмнiң жасамайтындығы да жай нәрсе емес.

	Залдан:

	– Ашып айтсаңыз екен? – деген Мәлік дауыстай жалғастырып: – Моисеев өз әдісiн адамдарға жасады ма?

	– Иә-иә, жасады...– дей берген Қарабектi тағы да кiдiрткен, залдың соңғы жағынан жеткен дауыс;

	– Әйтеуiр, Антон Ивановичтiң жасаған адамдары қырылып қалған жоқ қой? – дедi.

	– Тыныштық! – деген Талас. – Сөздi бөлмеңiздер, артынан сұрайсыздар да, сөйлеуге де қақыларыңыз бар ғой.

	Қалайда сасқалақтап қалған Қарабек:

	– Жо-жоқ! Антон Ивановичтiң әдісiнен болыпты деген жаманатты естiгенiм жоқ. Әйтсе дағы бұл әдістің әлi ойланатын жерлерi көп. Ал, Ахметовтың идеясы iске аспай жатып баспа бетiне шығаруы, бұл барып тұрған өрескелдiк. Сол үшін Ахметов өз жазасын мiндеттi түрде алуға тиiстi.

	Мардан:

	– Қандай жаза ұсынасың? – дедi.

	– Менiмше, – деп қипақтап қалған Қарабек не болса, ол болсын дегендей батылдана түсіп: – Оны аға ғылыми қызметкер мiндетiнен босатып жай дәрiгерлiкке көшiру керек!

	Ол шулап кеткен залдағылардың дауыстарына қарамастан, жүгiре басып мiнбеден түсіп те кеттi. Ол орнына отыра берiп;

	– Ғылымды Мардан мен Қарабек өркендетер! – деген ажуаны анық естiдi, бiрақ мойнын бұрып қарауға да жүзi шыдамады.

	Ендi мiнбеге Бектұр көтерiлiп:

	– Менің айтарым қысқа. Бұл әдістi егер шыныменде жаңа әдіс десек, оның әлi де жан-жақты зерттелiп бiтпегендiгi көрiнiп-ақ тұр. Ендеше, дұрыстап жағдай жасап, әлi де тексеру керек. Ал, осыдан кейiн ештеме шыға қоймаса мен де Қарабектiң пiкiрiне қосыламын.

	Ол да бөгелместен түсіп кеттi, Залды бiрқанша уақыт тына қалған тыныштық өз үстемдiгiн жүргiзiп тұрды.

	Тыныштықты сейiлткен Талас:

	– Тағы да сөйлейтiн адам бар ма? – дедi.

	Жан-жағына жалтақтай қарап, орнынан көтерiлген Мардан:

	– Ахметовтың осынау идеясымағымен аласұрғанына, мiне екi жылдан асып барады. Ол маған да бiрнеше мәрте келген. Оның дәлелдерi аз, тұжырымдары да түсініксiз болғандықтан, тәжірибе жасауға арнайы рұқсат берiлмегендiгi рас, – деп аз-кем кiдiрiс жасады.

	Залдан:

	– Оныңыз жөн болған.

	– Мұныңыз қамқорлық екен.

	– Әрине, мұндай идеяны сiзге түсiну қиын-ақ.

	– Жақсы нәрсенi құптау, әдетiңiзде жоқ нәрсе ғой, – десiп әр жерден қақпақылдатып әкеттi.

	Көздерi ежiрейе түсіп қып-қызыл болып кеткен Мардан:

	– Шулап отырған бұлар кiм өзi?! – дей берiп едi. Талас булыға түсіп:

	– Жалғастыра берiңiз?! Кәнеки, ары қарай... – дедi.

	– Тiптi әлi, он екi де бiр нұсқасы жоқ нәрсенi апарып журналға жариялау... бұл барып тұрған бассыздық. Ендi мiне қаншама уақытымызды босқа кетiрiп, бағанадан берi керексiз нәрсенi сөз ете керiлдесiп отырған жайымыз болса мынау...менің де айтарым, Қарабектiң ұсынысын қолдаймын...

	Талас қабағын шытып:

	– Тағы кiм сөйлейдi? – дедi.

	– Жоқ!

	– Онда Ахметовке қорытынды сөз...

	– Ғафу етiңiз, – деген Мәлік орнынан тұрып; – Маған ұлықсат етiңiзшi?

	– Сөйле!

	Жылдам шығып мiнбеге көтерiлген Мәлік:

	– Уақытымыз босқа кеттi деу ұят. Егер талқылаулар осылай болғанда, бiздердiң жетiстiктерiмiз де анағұрлым мол болар едi. Жалпы бұл әдістің негiзгi принципi баяғыда-ақ өмiрге келген. Тiптi операциялық әдіс ретiнде клиникада қолданғанына да көп болды. Тек бұрынғы прототиптерiнiң кемшiлiгi сол, олардың техникалық орындалуының табиғи еместiгiнде жатса керек. Ал сол қиындықты, аса сәттi жолмен Айбар өз әдісi арқылы жақсы шешiп отыр. Оған көз жұмбайлық жасауымыз, тек бiздердiң мәдениетсiздiгiмiздi көрсетсе керек. Әйтпесе бұл әдіс, тәжірибе жүзiнде дәлелденбек түгіл, клиникадағы сынақтан да баяғыда өткен. Маған салсағыздар, барлығымыздың да абыройымыз болмақ. Сондықтан жаза-маза дейтiн сайқымазақтықты қойып, бел шеше барлығымыз да iске кiрiсуiмiз қажет. Көп болып осыны ойластырайық, – дедi де түсіп кеттi.

	Талас:

	– Тағы да, сөйлейтiн адам бар ма? – дедi. Орнынан тұрған Нина Сергеевна:

	– «Жай дәрiгерлiкке түсiру» дегенге қарсымын, – деп Талас жаққа көз салды да, оның бұзылып кеткен өңiн анық байқап: – Аға ғылыми қызметкерлiгiнен босатып, уақытша кiшi ғылыми қызметкерлiкке ауыстыра тұру керек.

	Ол да орнына отыра кеттi. Оның сөзiн үлкен назармен тыңдап отырған Талас, тап осы пiкiрдi iлiп әкетудiң керектiгiн анық сезiнiп:

	– Мiне, бұл пiкiрге тоқтауға болады. Әйтпесе, алдыңғы пiкiрлер тым асыра сiлтеушiлiк. Бiрер айдан кейiн, тәртiбi дұрысталса, қайтадан өз орнына көтерiледi. Солай емес пе? – деп залдан да қолдаушылардың дауыстарын естiп қалды.

	– Ендi сөйлеушi бар ма?

	– Жоқ!

	– Онда Айбар қорытындыла. Қайыра мiнбеге көтерiлген Айбар:

	– Мен манадан берi айтылып жатқан артық-кем пiкiрлерге тоқталғым келмейдi. Өйткенi, ол пiкiрлердiң өздерi де сын көтерер қалде емес. Бар айтарым сол, мұнан техникалық орындалуы жағынан аса күрделі, Антон Ивановичтiң әдісiнен де, ешбiр адам шетiнеп көрген жоқ. Ендеше мақсатымыз дұрыс жолда деп есептеймiн. Жаңағы Мәлік айтқандай, ертеңнен бастап клиникаға қолдануға жасқанбай-ақ кiрiсер едiм, – дедi де сөзiн аяқтап орнына барып отырды.

	– Мен де бiр-екi ауыз пiкiрiмдi айтайын, – деген Талас Қорғанович,– орнынан түрегелiп; – Босқа уақыт жоғалттық дегенге өз басым келiспеймiн. Мұндай қызу қанды ғылыми кеңес, тiптi де болып көрген емес. Ал шынында да ғылыми кеңестер осылай өтуге тиiстi. Өйткенi талқылауы әлсiз жерде, нағыз шындыққа көз жеткiзу қиын. Жалпы жаңа идея айтуға әркiмнiң де қақысы бар. Бiрақ баса төстеп кетуге болмайды ғой. Қай қоғамда болмасын, ең әуелі керегi тәртiп пен заңдылық екенiн бәрiңiз де жақсы түсiнесiздер?! Әзірше, әдіс жайында бәлендей қоюдан бас тартып тұрмын. Дұрыстап тексерiлсiн, деген пiкiрдi қолдаймын. Ал, оның ғалымға тән емес қылықтарын, тағы да ескерусiз қалдыра алмаймын. Сондықтан, соңғы айтылған Нина Сергеевнаның пiкiрiн, кеңестiң мүшелерiне дауысқа саламын. Олай болса «уақытша Ахметовты аға ғылыми қызметiнен босатып, кiшi ғылыми қызметке ауыссын» дегендерiңiз қолдарыңызды көтерiңiздер?! – деп өзi тұрып санай бастады.

	Талас:

	– Қостаушы – 18 адам.

	– Қарсы шығушы – екi адам.

	– Бiр адам қалыс қалды, – деп сол орнында тұрған күйі берiлген дауыстың жайын хабарлады.

	– Ендеше, көпшiлiк дауыспен осы шешiм қабылданды. Ертеңнен бастап, ғылыми кеңестiң шешiмiн негiзге ала отырып, институттың бұйрығы жазылатын болады. Талқылауға қызу ат салысқандарыңызға рақмет. Кеңес осымен өз жұмысын аяқтайды.

	Отырғандар ду ете түрегелiсiп, бiртiндеп тарай бастады. Айбар мен Мәлік өздерiнiң аппараттарын жинастырып жатыр. Кейбiреулер Айбарға келiп көңілдерiн бiлдiрiп жатыр. Бұлар жаққа анда-санда көз қырларын тастап қойып, жайымен әңгімелесе Талас пен Мардан да кетiп барады. Қарабектiң көңіл хошы мүлдем түсіп кеткендей жалғыз қалыпты. Бектұр өзінің ескi әдетiне басып, жарқылдай күлген болып Нина Сергеевнаның жанында кетiп барады. Жалпы ғылыми кеңестiң бiткен кездегi көрiнiстерi осындай едi...



	ХVI

	Хирургия институттында өткен осынау оқиға, қалада медицина қызметкерлерiнiң арасында бiрсыпыра уақыт әңгіме болып жүрдi де, бiрте-бiрте ол да ұмытыла бастады. Соңғы ғылыми кеңес нағыз қарашаның қара суығына тап болса, ендi мiне қара жердi ақ пердесiмен қымтай қыс та келген едi. Бiрақ институт басшылары өздерiнiң пендешiлiк әрекеттерiн бiр сәтке де тоқтатқан жоқ. Үнемi тырсылдай тамған тамшыдай бiр нүктенi түрткiлеп соғумен болды. Олар тiптi дұшпандықтың астыңғы ағысына ауысып, Айбардың соңына бұрынғыдан бетер түсіп алған. Оны әлденеше рет шақырып, өзінің өтiнiш берiп кетуiн де сездiрген болатын. «Жағдай жасап тәжірибенi жалғастыру қажет» деген пiкiрлердiң сөз жүзiнде қалып қойғалы қашан. Айбар қайта-қайта барып жүрiп, әрең дегенде министрдiң өзiне де кiрiп шыққан едi. Бiрақ одан да ешқандай қайранның болмайтынын, Айбар өз құлағымен естiп байқағандай болды. Оның анық сезiнiп көңілiне түйген бiр мәселесi, тап осы кезде еш жерден шындық iздеп уақыт кетiрудiң қажетi шамалы екен. Осылайша Айбардың көп нәрседен көңілi қалып жүрген болатын. Ол тiптi өз еркiмен жұмыстан босауын сұрап, өтiнiшiн де жазып қойған едi. Бiрақ көп жылдардан берi iстеген институтын қимай, әрi ойланып берi толғанып жүргенiне де бiраз уақыт болып қалды. Тек өзінің инерциясымен жүрiп жатқанын да ол жақсы түсiнедi... Бiр күні аяқ астынан дирекцияға шақыра қалды. Келсе директордың кабинетiнде, оны күтiп бiр адам отыр. Томардай қана болып көрiнгенiне қарағанда бойы пәс, қаңылтақтай қана шағын денелi адам болса керек. Еңгезердей болып iшке енген Айбарға қадала қараған, оның тұздай сазарған кiп-кiшкентай жылан көздерi ұнамады.

	Бейне осы кабинеттiң иесi өзi сияқты:

	– Жоғары шығып, жақын отырыңыз, – дедi. Айбар оның жүзiне мысқылдай қарап:

	– Неге отыруға тиiстiмiн. Сiз кiм едiңiз? – деп сол тұрған жерiнен қозғала қоймады.

	Ендi қана сәл жасқанғандай сыңай танытқан бейтаныс адам:

	– Ғафу етiңiз, әуелі танысып қоялық. Мен осындағы «Медицина газетiнiң» арнаулы тiлшiсi едiм, – деп орнынан түрегелiп қолын cозды.

	– Ә-ә, ендi мынауыңыз жөн, – деген Айбар да түсiн жылытып, созған қолды алды да: – Шақыртып отырғаныңызға қарағанда, менiмен таныс боларсыз?

	– Айбар Ахметов сiз ғой.

	– Ие.

	– Менің аты жөнiм, Александр Кондров.

	– Өте жақсы, сыртыңыздан естуiм бар, – деген Айбар күлiмсiреп: – өзіңiздi iздеп барсам ба деп жүр едiм, менi iздеп келгенiңiз... шынымды айтсам, сәтi түскен iстей қуанып отырмын.

	– Ендеше, ашық сөйлесiп әңгімелесейiк.

	– Сұрай берiңiз...

	– Рақмет.

	– Тек маған мынаны айтыңызшы?

	– Сұраңыз.

	– Менi өзіңiз iздеп келiп отырсыз ба, жоқ әлде, институттың басшыларының шақыруымен бе?

	– Оған қам жемеңiз?! – деген Кондров еркiнен тыс күлген болып. – Баспаны құрметтейтiн болуыңыз керек?

	– Әрине, оған сөз бар ма?!

	– Ендеше, – деп Кондров тағы да күле сөйлеп. – Саспаңыз, барлығыда «Темiрдей» болады.

	– Қандай болса да, – деп оның жүзiне тура қараған Айбар: – Менің ештемеден де сасатын жайым жоқ. Сiз, Шоқан Уалихановтың еңбектерiмен таныс шығарсыз?

	Бiр түрлі болып сасып қалған Кондров:

	– Жоқ! Таныс емеспiн, – дедi.

	– Өкiнiштi-ақ, – деген Айбар терең күрсiнiп; – Ол дүниеде бар-жоғы... отыз жылға жетер-жетпес өмiр сүрген жан едi. Сол Шоқан: «Шындық қанша иiлiп майысқанымен, ешуақытта сынбайды», – деген екен. Сол айтқандай менің iздеп жүргенiм де шындық. Тап қазiргi уақытта, оның жолы ауыр екенiн жақсы түсiнемiн. Бiрақ, сiз сияқты қалам ұстап, халыққа ақиқат таратуға ұмтылып жүрген жандардың жүректерi таза болатындығына күмәнiм жоқ.

	Кондров күлген болып:

	– Сiз тек хирург қана емес, философиялық пәлсапаға жетiк сияқтысыз. Кейбiр естiгендерiмдi ендi анық түсiнгендеймiн. Айтыңызшы? Қазақ Совет энциклопедиясына мақала жазып тұрасыз ба? – деп қадала қалды.

	Айбар мұны өзiне үлкен абырой санайтындығын сездiре:

	– Барлық томдарының да авторымын деуiме әбден болады, – дедi.

	– Сонда қалай?

	– Өзіңiз сияқты, сонда iстейтiн журналистердiң айтуларына қарағанда, менің жазған материалдарым ұнайды екен. Сондықтан болар, менi олар да молырақ тартуға тырысады.

	Кондров кекете сөйлеп:

	– Ол жағы көрiнiп тұр. Бiр өзіңiз отыздан астам мақала жазған екенсiз, олармен азды-көптi таныстығым бар, – дедi.

	Айбар да күлiп:

	– Сырттай танысып келсеңiз, көп нәрсенi бiледi екенсiз қой, – дедi.

	– Бiраз нәрсенi бiлемiн, – деген Кондров та күлген болып. с – Бiлмейтiнiмдi сұрап алайын деп келген едiм.

	– Жолыңыз болсын!

	– Жақсы, онда iске кiрiселiк.

	Олар үш сағаттан аса сөйлесiп ұзақ отырысты. Әңгіме үстінде әр-түрлі сәттер де болып жатты. Кейде шытынасып та қалып отырды. Әйткенмен Айбардың жақсы байқап сөйлегенi, Кондровтың ақиқат iздеп келмегенiн анық түсiнгендей едi. Көп нәрсенi өзiне ыңғайлай бұрғысы келгенiне, Айбар темiрдей тегеуiрiндi логикасымен қақпандай қысып, түйсiгi таяз жанды сiлiкпесiн шығарып әбден әуреледi. Кондровтың көгiлдiр түймедей дөп-дөңгелек көздерi талай рет ежiрейiп, қаны қайнап шекесiне тепкен сәттерi аз болған жоқ. Оның аяйын деп отырмағанын анық ұққан Айбар да, қылтасына қыл бұрауды салқандай, әңгіменiң соңында, тiптi шыңғыртыңқырап та алған едi. Осылайша тiлшi мен екеуiнiң арасындағы әңгіме тым жарасымды болды деу өте қиын. Әйткенменде, әңгіме барынша анық, әр нәрсенi өз атымен атап, ештеменi бүгiп қалған жоқ болатын. Оны қалай етiп жазады, ол тiлшiнiң мойнындағы тiкелей парызы едi. Әңгіме бiтiсiмен Айбар, салқын қоштасып шығып кеттi. Неге екенi белгiсiз, Кондров сол орнынан қозғалмаған күйі, әлде кiмдi күткендей кабинетте жалғыз өзi қалып қойды. Оның бұл қылығына басында мән бермеген Айбар, шыққаннан кейiн қайта-қайта есiне түсiрiп, әртүрлі ойша жорамалдарын жасады. Ол Таластың сол кабинетте бiрге болғанын, қазiр анық түсiнгендей сияқты. Өйткенi оның кабинетiнiң қапталында, демалу үшін жасалынған қоржын бөлменiң бар екенiң Айбар бiлетiн едi. Ол сезiктене ойланған сайын, сол бөлме есiне қайта-қайта түсе бердi...



	ХVII

	Оның тiлшiменен сөйлескенiне де, мiне жарты айдан асып барады. Зымырай құлдырап өтiп жатқан уақытта тоқтау жоқ сияқты. Бұдан ары төзуге болмайтынын анық түсiнген Айбар, бiр күні әкелiп өтiнiшiн өткiздi. Қолына тапсырған өтiнiштi Роза, амалсыз қабылдап:

	– Сiз асығыстық жасап тұрсыз-ау, – деп күйзеле қатты қиналды.

	– Жо-жоқ, осылай iстеуден басқа шара жоқ, – деген Айбар. – Бұлармен дауласып, тартыса беруге уақытым да жоқ. Оның үстiне шындықтың мәртебесiн үстем етейiн деп отырған, жоғарғы орындардың жағдайлары да шамалы. Қазiр нағыз тамыр-таныстықтың сөзi жүрiп тұрған заман ғой. Айға шапқан арыстандай жанталасуға, тiптi денсаулығым да көтерер емес. Егер шындық шынымен-ақ құрып кетпесе, Москвада қағаздарым жатыр ғой, бiр жағдайы болар...

	– Жо-ға, дегенiм ғой, – деп толқи сөйлеген Роза. – Тiптi барлығы да нақақ! Басқа жұрттар да соны айтып жүр. Сондықтан жұмысты өз еркiңiзбен тастап кету, менiмше ертерек сияқты.

	Айбар оның жүзiне мейiрлене қарап:

	– Көңілiңе рақмет! Бұл менің түбегейлi шешiмiм. Бұдан ары ырың-жырын болып жүрудiң қажетi бола қоймас. Мынаны бастығыңызға бере салыңыз, қуанып қалсын, – деп арызын қалдырды да шығып кеттi.

	Айбар коридорға шыққанда қана, жан дүниесiнiң алай-дүлей күймен азынап кеткенiн сезiнiп, толқығаны соншама, тiптi өзiн-өзi билей алмай келе жатқанын анық аңғарған едi. Оның ойын онға бөлген жамырай шулаған сансыз сұрақтар:

	«...Әдiлет қайда? Кешегi қойша қырылған көп адам, сол Әділеттi қоғамның жолына бастарын тiккен жоқ па? Заманның өзi қалай болып барады? Шындықты iздер орынның қалмағаны ма? Кiмге барып, мұңымызды шағамыз? Ауыр заман, арсыз уақыт қашан бiтер екен».

	Тынысы тарылғандай жайсыз сезiнген Айбар, бiрден далаға шықты да ауланың iшiне келдi. Анандай жерде шылым шегiп отырған Мәліктi көрдi. Оның жанына барып тоқтаған Айбар, буындары құрып ауырлап тұрған денесiн, орындыққа сылқ еткiзiп тастай бердi. Көпке дейiн ештеме деп үн де қатқан жоқ. Сол отырған бойы қыбырсыз қалды...

	Әлден уақытта үнсiздiктi бұзған Мәлік:

	– Қалай? – дедi.

	– Солай?! – деген Айбар терең күрсiнiп; – Институттан кетуге, арыз берiп шықтым...

	– Қойыңызшы?! Сонда қайда бармақсыз?

	– Ешқайда да...

	– Аға ғылыми қызыметi құрысын?! Мынау жұмысыңызды аяқтамайсыз ба?

	– Оны маған кiм аяқтатқалы отыр? – деп қайыра сұраған Айбар: – Жо-жоқ, бұлай жүре беруге болмайды. Ертең олар басыма пәле ұйымдастырудан да қашпайды. Хирургия дегендi өзің бiлесiң ғой. Бiрде болмаса... бiрде қателеспеу мүмкін емес...

	– Ыңғайлы жұмыс табылмай... қиналып қалмасаңыз?!

	– Көремiз.

	– Иә, орташа қабiлеттiлердiң қалай-қалай сыбайласып, мәселенi қалай шешетiндерiн көрдiңiз бе? – деген Мәлік ызалы үнмен. – Айтқандарым келдi емес пе?! Мұндай тоғышарлар ешуақытта да, алдарына түсіп орағытқан адамды кешiрмек емес. Расында да байқаған жөн. Менi де қырларына алып жүр. Олар әрекетiн мұнымен қана бiтiрмейдi. Тiстеген жерлерiнде тiсiн қалдыруға тырысатын осылар...

	Айбар күлген болып:

	– Сен тiптi қапырықтатып жiбердiң ғой. Өзiм әлi де үмiтiмдi үзбеймiн. Қалайда шындық өз орнын табуға тиiстi, – дедi.

	– Ылайым солай болсын, – деген Мәлік те:– менің де тiлер ақ тiлеуiм

	– Әділет. Бiрақ сол шiркiннiң ауылы алыстап тұр ғой...

	– Сонда немене, түбiнде Әділет жеңерiне сенбейсiң бе?

	– Өзіңiз ше? – деп оның жүзiне қараған Мәлік: – Тұтқиылдан ерекше бiр өзгерiс болмаса, қоғамның жайы бұл күйінде тұрғанда сену қиын. Қазiргi май-шелпекке батып отырғандар, тыныштықтарын бұза қоймас?! Қай заманда да, қалыптасып қалғанды өзгертуге тырыспайтындығы белгiлi ғой. Сондықтанда, олардың жаңалыққа «жә» деп көне салғандарын көрген емеспiн.

	– Сонда маған не iсте дейсiң?

	– Күрес, тек қана күресу керек! Ешкiмнен де жарылқау күтудiң қажетi жоқ. Үдете түсіп, толассыз күресу керек.

	– Күресу керек дейсiн, – деп ойланып қалған Айбар. – Сонда қалай, қайтiп күресу керек? Маған соны айтшы?! Мен әзірше күресудiң амалын таба алмай отырмын. Тiптi шынымды айтсам, алғашқы кездегiдей емес, құштарлығым да суи бастаған тәрізді. Бүйтiп ашқан жаңалығы да, ғылымы да құрысын, басым қатты, – деп әбден қажыған сыңай танытты.

	– Сабыр, сабыр, сабыр етiңiз! – деген Мәлік шынайы жанашыр пейiлмен. – Соғып өткен дауылдан айыға алмай шайқалып тұрсыз ғой. Уақыт емшi – мұның да емi табылар. Менiмше, бұл тiршiлiкте анда-санда асау тайдай тулап алғанда артық емес сияқты. Шынымды айтсам, өзiм сiздiң жағдайыңызға қатты қызығамын...

	– Әрине, – деген Айбар күлiмсiреп. – Бұл да адамға тән қасиет! Бiреудiң шеккен азабы – екiншiсiне қызық сияқтанып көрiнуi де мүмкін.

	– Айтып отырғаныңызды түсiнемiн, Айеке, – деген Мәлік те езу тартып.

	– Өз басыңа түспеген соң әзеуреп отырсың ғой демексiз. Мүлдем олай деуге болмайды. Таңыңды атырып, күніңдi батырғанына мәз тiршiлiктiң не қызығы бар, айтыңызшы? Бұл тек пендешiлiгi бықсыған, ешкiмге де қажетi жоқ, күйкi тiрлiк қой. Адамдардың осындай халiн, Абай атамыз былай демеушi ме едi:



	Жүректе қайрат болмаса,

	Ұйықтаған ойды кiм түртпек?

	Ақылға сәуле қонбаса,

	Хайуанша жүрiп күнелтпек.

	Аспаса ақыл қайраттан,

	Тереңге бармас, үстiрттер.

	Қартыңның ойы шар тартқан

	Әдетi жеңiп күңгiрттер...



	Айбар күлiп:

	– Пәс-пәс, тұра тұр достым?! – дедi де: – Есiңде шығар, мынау жайды да айтқан сол Абай емес пе:



	Мен боламын демеңдер,

	Аяқты алшаң басқанға.

	Екi көзiң аларып,

	Құр қарайсың аспанға.

	Бiр ғылымнан басқаның,

	Бәрi де кесел асқанға.

	Үйткен адам жолығар,

	Кешiкпей-ақ тосқанға...



	– Мiне көрдiң бе? – деген Айбар сөзiн жалғастырып: – Бұл шалмен байқап қалжыңдаспасаң, өзiңдi қырғай шалып омағастырады. Оның ойы жатқан бiр, қым-қиғаш таусылып бiтпес, қарама-қайшылықтар десе болғандай...

	– Олай болмаса, Абай – Абай да болмас едi қой, – деген Мәлік ерекше тұрған бiр ұғымға мән бере сөйлеп. – Байқайсыз ба? Абай атамыз:

	«Бiр ғылымнан басқаның...» дейдi. Сенсеңiз де, сенбесеңiз де сiздiң басыңыздағы мен қызығып отырған, ғылым емей немене? Әйтпесе, осынша қиыншылыққа ұшырап жүргенде, бiреуден ат, бiреуден шапан сұрап отырған жоқсыз ғой.

	– Солай екенi солай ғой?! – деген Айбар әлi де келiсе қоймай. – Әйтсе дағы, бiздер өмiрге тым көтерiңкi қарайтын сияқтымыз. Басқа түсіп отырған мынау көлеңке де, сол көтерiңкiлiктiң салдары ма екен деп те қаламын...

	Мәлiк те:

	– Өзіңiз бiлесiз?! Әйтеуiр ой толқыту үшін айтып жатқаным ғой. Әйтпесе, iш қазандай қайнағанмен, қол ұшын берер дәрменiм болса, аянар ма едiм, – дедi.

	– Қой-ей, достым мынауың не? – деген Айбар, оның иығына бiлегiн арта салып: – Күреске шақырып отырған батырымның түрi не болып барады. Бiз жаситын дәнеме де жоқ. Өзің айтқандай күресу керек! Ертең Орталық Комитетке барамын... Мiне өстiп, күрестi бастай беремiз...

	Мәлiк:

	– Қашанда тiлектесiңiз екенiмдi бiлесiз ғой, – дедi.

	Олар осылайша әңгімелерiн түйiндеп орындарынан көтерiлген едi. Мәлік өз шаруаларымен клиникаға кеттi де, Айбар кiтапханаға бармақ болып, жоғары қабатқа қарай көтерiлiп келе жатты....



	ХVIII

	Мәлiк клиникаға келiп, өзінің азды-көптi шаруаларымен жүрiп қалды. Бiрақ жаңағы Айбардың «институттан кетуге өтiнiш берiп шықтым» деген дауыс ырғағы бiр секунд та құлағынан кетпей қойды. Ол аз уақыттың iшiнде сан алуан ойлар кештi Ақырында өзінің қалайда араласу керек екендiгiн, Мәлік жан дүниесiмен анық сезiнгендей шешiмге келдi. Ол дереу жылдамдата басып директордың кабинетiне келсе, алдыңғы бөлмеде Роза өзi қана отыр екен. Екiншi қабат есiгiнiң ашық тұрғанына қарағанда, Талас бiр жаққа кеткен болу керек. Сәл кiдiрiп қалған Мәлік:

	– Роза, директор өзіңде ме? – дедi.

	Оның алабұртқан жүзiне барлай қараған Роза:

	– Жаңа қана министрлiкке кеттi. Иә, жайша ма? – деп орындық ұсынып, отыруын сұрады.

	Ендi қана сабасына түскендей, орындыққа отырып жатқан Мәлік:

	– Айбар саған «өтiнiшiн» бердi ме? – дедi.

	– Иә, манарақта берiп кеткен.

	Ести салысымен орнынан ұшып түрегелген Мәлік:

	– Қазiр қолыңда ма, әлде директорға берiп қойдың ба? – деп шыр ете қалды. Оның жайын жақсы түсiнiп отырған Роза:

	– Мәке, сабыр етiңiз. Мен де бiрден апарып ұстата салуға батылым жетпей, не iстерiмдi бiлмей отыр едiм, – дедi.

	– Ой, рақмет! Мынауың дұрыс болыпты. Естiгеннен берi есiм шыға көп ойланып, бiр әрекет етуiмiз қажет ғой деген тұжырыммен өзіңе келген едiм. Арыздың директордың қолына тимегенi қандай онды болған. Олардың көктен сұрап жүргендерi, жерден-ақ табылғандай қуана-қуана «қанағаттандырылсын» деп қолын қоятындығына күмәнiм жоқ.

	Ойланып қалған Роза:

	– Ал ендi не iстемексiз? – дедi.

	– Оны әлi өзiм де бiлмеймiн, – деген Мәлік жiгерлi сөйлеп; – Бiрдемесi болар. Елмiз ғой, бiз де жұрт емеспiз бе?

	– Қайдам?! – деген Роза күрсiнiп. – Бел шешiп кiм қолдай қояр десiз?! Барлығымызда бiр басымыздың қамымен кеткен күйдемiз қой. Оның үстiне күштiнiң сөзi де, iсi де жүрiп тұрған заман болса, мынау?! Кiм мұндай уақытта «жалаңтөс батыр» бола қалар дейсiз...

	– Оның бәрi де түсініктi. Сонда да ойланып iстесе, бiр жағдайы болмауы мүмкін емес, – деген Мәлік ойын ашығырақ айтып: – Тiптi, тым құрығанда, институттың қабырғасында қалдыруымыз қажет. Жаным-ау, бiтiп тұрған шаруаны тамамдатпау, осы институтта iстеп жүрген барлығымызға да сын. Қазiр барып парткомның хатшысымен ақылдасып көремiн. Сен әзірше арызды жасырып ұстай тұр, жарай ма?

	– Жақсы-жақсы, оған мазаланбаңыз. Әрекеттерiңiзге кiрiсе берiңiздер. Қажет десеңiздер мен де партия мүшесiмiн ғой, – деген Роза өзінің де ат салысуға әзiр екендiгiн сездiрiп. – Бiрер ауыз пiкiр айтуға, атып жiберсе де шыдайтындығымды бiлiңiз! Көпе-көрнеу Айбар тәрізді адамды нақақ күйдiруге болмайды.

	Естiгенiне таң-тамаша болып, бар болмысымен рақаттана күй кешкен Мәлік, орнынан қалай тұрып кеткенiн өзi де аңғармай:

	– Рақмет, Роза! Бұл сөзiңдi хатшыға мiндеттi түрде айтамын. Ризамын! – деп кiдiрместен шығып бара жатты...

	* * *

	Мәлiк коридорға шыққанда, қарсы жақында келе жатқан Марданды көрдi. Неге екенiн бiлмейдi, әйтеуiр Марданның қарасын көрсе иттi көрген мысықтай жиырыла қалады. Бүкіл өн-бойында тiтiркенбейтiн бiрде-бiр клеткасы қалмайтын сияқты. Оның өзiне жасаған ешқандай жаманшылығы да жоқ. Бiрақ өз басының қамы болмаса, азаматтыққа тән үлкен орында отырғанына қарай, Марданның ел қуанарлық ештемесiнiң жоқ екенi рас.

	Мардан оны көрмегенсiп, тура барып кабинетiне кiрiп кеттi. Ерiксiз баяулап қалған Мәлік, iштей сан-сапалақ ойға кетiп: «Көртышқан?! Тiршiлiк иiсiн сезсе iнiне ұмтылатын көртышқан неме?! Көрдiң бе, алшағыдай басып жүруiн. Жақсылық атаулыдан жаны қалмай шошитын өзiмшiл пақыр. Осыдан үш жыл бұрын, сол Айбардың жалғыз өзi жеке дара пiкiрiмен орнында қалғанын неге ойламайды. Жо-о-оқ, бұл сорлы бiлмейдi емес, бәрiн де түсiнедi, қазiр Таласқа ерекше қызмет етiп жүргенi де, әлi де болса iстей тұру үшін жасап жүрген айласы. Кешегi өзiн арашалап қалған жанға жаудай болып тию арқылы директорды таң-тамаша қалдырмақ. Жiгерiңдi құм қылып, елi-жұртыңды аздырып отырғанда осындай көртышқандар-ау! Тiстенгенмен тап қазiр бұларға iстер шара жоқ. Заман осылардiкi болып тұр. Қолдан келер дәрмен жоқ, не iстерсiң?»

	Өз ойымен әлек болып келе жатқан Мәлік, парткомның хатшысының кабинетiне есiк қақпастан кiрiп келгенiн, iшке енгеннен соң қана аңғарып қалды. Нина Сергеевна оның жүзiне таңырқай қарап отырып қалыпты. Орнынан жылдам көтерiлген Балқия:

	– Жақсы Нина Сергеевна, мен қайта берейiн?! Жаңағы өзіңiзге айтқандарым, көңілiмде жүрген ауыр тастай дүние едi. Бiр жағынан соны өзіңiзбен ақылдасқаным ғой, – дедi.

	Орнынан көтерiлген Нина Сергеевна да:

	– Жарайды, Балқия. Келгенiң дұрыс болды. Бiрталай дүниеге көзiмдi ашқандай, жақсы әңгімелер айттың, тағы да ойласа жатармыз, – деп оны есiкке дейiн шығарып салды.

	Төрге озбастан тұрып қалған Мәліктiң қасына келген Нина Сергеевна:

	– Мәлік Мәдиевич, жоғары шығыңыз, отырыңыз, – дедi. Ендi қана тiл қатқан Мәлік:

	– Кешiрiңiз?! Сiрә, әңгімелерiңiздi бөлiп жiбердiм бе? – дедi.

	– Жо-жоқ! Дәп біздің әңгімемiз аяқтала бергенде кiрдiңiз, – деген Нина Сергеевна наздана қалжыңдап. – Кiрiп келгендегi жүзiңiзден аңғарғаным, әлде неге қатты толқумен кiрдiңiз ғой...

	– Дұрыс байқапсыз, Нина Сергеевна, – деген Мәлік те: – Сол қатты толқуға мәжбүр еткен жайды өзіңiзбен ақылдасуға келдiм. Мұны тiптi арнайы парткомның хатшысы ретiнде тыңдауыңызды өтiнемiн.

	Елеңдеп қалған Нина Сергеевна:

	– Жақсы, Мәлік Мәдиевич, құлағым да, ынтам да сiзде! Әйтеуiр жайшылық нәрсе ме? – дедi.

	– Қалай десем екен? – деп сәл кiдiрiп қалған Мәлік. – Сiрә, мұны жай қана шаруа деп айтуға болмас. Бүгін Айбар Ахметович, өзiн iстеп жүрген қызметiнен босатуды сұрап, директорға өтiнiшiн апарып берiптi. Сонда қалай? Бұл сұмдық қой. Менiмше асқазан хирургиясының бөлiмшесiне, бәрiмiзден де бұрын ең қажет адам Айбар Ахметович екенiн бәрiмiз де бiлемiз. Мiне, сол адамды қудалауға түсiрiп, не түрлі ашық та, жабық та iстер iстелiнгелi, мiне айлар емес, бiрнеше жылдарға созылып барады. Әрине бұдан ары төзуге оның мұршасы жоқ. Бiздер болсақ.., баспалап әрқайсымыз өзiмiздiң бас пайдамызды ойлап жүрмiз...

	– Ну-ну...

	– Сәл сабыр етiңiз! Менiмше коллектив өзінің сөзiн айтар мезгiл жеттi. оған қолдау жасап қамқорлық көрсету партия және көсiподақ ұйымдарының тiкелей мiндетi болса керек. Мiне, менің ақылдаспақ болып келген жағдайым осы! Егер қажет болса, жазбаша түрде жазып қалдыруыма да болады.

	Қатты ойланып қалған Нина Сергеевна:

	– Жақсы айтып отырсыз Мәлік Мәдиевич! Ақылдасу үшін келгенiңiз де жөн. Мен жаңа қана Айбардың өтiнiшi жайлы Балқиядан естiдiм. Оның да келген мақсаты Айбар жайында екен. Тiптi кейбiр айтуға болмайтын сырларын да жасырған жоқ. Ол да «қорғап қалайық» дегендi айтты. Мiне, өзің де соны айтып отырсың. Мұның барлығыда жақсы екенi дау тудырамайтын мәселе, оны мен де түсiнiп қана емес, бар адамдық болмысыммен қолдап та отырмын. Ал, ендi осыны iс жүзiне қалай асыруға болады? Кәнеки, соны ойланып көрелiкшi? – дедi.

	Мәлiк күлiп:

	– Сiз партия ұйымының хатшысысыз ғой, – дедi. Қабағын шытына сөйлеген Нина Сергеевна:

	– Құрметтi Мәлік Мәдиевич, бiздер ашық сөйлесуге тырысып отырмыз ғой. Олай болса, әр нәрсенi өз атымен атап әңгімелесейiк. Сiз өте жақсы бiлесiз, қазiр мекемелердегi партия ұйымының хатшыларын қалай сайлайтынын?! Шынын айтсақ, олар тек мекеме басшыларының ұсынған адамдарын ғана бекiтедi. Оның үстiне партия ұйымының хатшысының да тағдыры сол мекеме басшыларының уысында қалады. Кәнеки, батыр болсаң бўра тартып көршi? Сондықтан бiздер қалайда қазiргi жағдай мен iс жүзiндегi шындыққа құлақ аспай, оны мойындамай iске кiрiсе алмаймыз. Айбар үшін мен қайғырмай жүр дейсiз бе? Бүкіл аудандық партия ұйымынан бастап, министрлiктегiлер де жақсы бiледi. Бiрақ ешкiм де ештеме айтқылары жоқ. Сiз өмiрдi терең түсiнетiн адамсыз, сондықтан ақылға жеңдiрiп iстейтiн нендей шара бар, сол жақын ойластырып көрелiк. Лап берiп лаулап тұрған отқа түсіп кету батырлық емес. Менiмше, Айбар өтiнiшiн бермей қоя тұру керек. Сонда жайлап, ақырындап, iс iстеуге болатын шығар. Менің берер кеңесiм осы, – деп сөзiн бiтiрдi.

	Мәлiк соншама анық айтылған әңгімеге ештеме де қоса алмай:

	– Рақмет, Нина Сергеевна! Айбармен мен де сөйлесейiн, сiз де сөйлессеңiз екен? – деп орнынан көтерiле бастады.

	Нина Сергеевна сағатына қарап:

	– Бүгін тым кеш болар, ертең сөйлесуге тырысамын, – дедi.

	Мәлiк бiр түрлі тұманның ортасында келе жатқандай, ауыр сезiммен далаға шықты. Ол бүгін, кейде адамдардың жақсылыққа ұмтылғанымен, iс жүзiнде дәрменсiз күйін ұққандай. Оның себебi неде? Қанша бұлқынғаныңмен замана шеңберiнен шығып кете алмайтын, өмiр шындығын мойындаған сияқты. Бiрақ өмiр шындығы да, осылайша жалғаса беруге дәрменсiз екенiн, тек көңілiнiң түкпiрiндегi түйсiкпен қана сезiнiп келе жатыр. Өйткенi қоғамымыздың мақсаты мен принципi қазiргi жағдайларды қолдамайтындығы айдан анық. Ол осыдан қана үмiт күтетiн сияқты...



	ХIХ

	Айбар бұрынғыдай емес клиникаға ерте келудi қойған. Уақытымен келiп... уақытымен қайтып жүр. Бүгін сәл жұмысына кешiгiңкiреп келдi. Бiрақ оған да жүрiп келе жатып бұзыла салатын, қала транспортының салдары болды. Ол келгенде таңертеңгiлiк болатын шағын жиналыстар аяқталып, әркiм өз шаруаларына кiрiсiп те кеткен екен. Айбар бiрден кабинетiн ашып кiрдi де, сырт киiмдерiн асықпай шешiп, аппақ етiп үтiктеп қойған халатын үстiне кидi. Мұнтаздай таза халатты киген сайын, Настя тәтейдiң (сестрахозяйка) сүйiспеншiлiгiн, өзiне деген құрметiн ол әркез жан-жүрегiмен сезiнетiн. Қарапайым жанның осынау шынайы жасайтын қамқорлығын, кейде бөлiмше меңгерушiсi Қарабектiң өзi де күндеп қалатынды. Ондай кезде Настя тәтей, қартаң тарта бастаған әйелдiң мейiрiмдiлiгiне басып, алдап-сулап әзiл-шынын араластыра қалжыңмен құтылатын-ды.

	Айбар бойына шақ аппақ халатты киiп, арлы-берлi кабинетiнде бiраз жүрдi де, аяқтап қалған ғылыми мақаласын бүгін бiтiрiп тастамақ оймен орнына келiп отырды. Осы кезде есiктi қағып iшке енген Мәлік:

	– Айеке, сәлеметсіз бе? – деп қолын ұсынып жатты. Орнынан тұрып, Мәлікпен жылы қол алысқан Айбар:

	– Иә, есен-саумысың?! Қалай, нендей жаңалық бар? – дедi.

	– Өзіңiздешi? – деп қарсы сұрақ қойған Мәлік: – Бүгінгі «Медицинская газетаны» көрген боларсыз?..

	– Жоқ! Онда не бар екен? Сәл тосылып қалған Мәлік:

	– Онда өзіңiз жайлы мақала шығыпты, – деп турасын айтуды жөн көрдi.

	– Қойшы?! – деп Айбар да қуанғандай, иә абыржығандай күй кешiп;

	– Шындығында да бұл жаңалық, оны оқуым керек қой...

	– Мiнеки, – деп Мәлік газеттi оның қолына ұстатты.

	«Реклама және фактi» деп үлкен етiп терiлген тақырыбын дауыстап оқи бастаған Айбар:

	«...Когда А.А. Ахметов дал республиканскому научно-популярному журналу «Знание и Труд» пространное интервью под интригующим заголовком «Новая методика в желудочной хирургии» в Казахском научно исследовательском институте хирургии, где автор работает старшим научным сотрудником, раздались радостные звонки:

	– Поздравляем с открытием! Но почему в медицинских журналах об этом ни слова?..

	– Какое открытие? – растерялись в институте. – Знать ничего не знаем...

	Однако что написано пером, того не вырубишь топором. Айбар Ахметович Ахметов предлагает сразу три новых способа операции желудка. И не только предлагает. Давая характеристику так называемой болезни оперированного желудка, или демпинг-синдрома, автор одновременно критически оценивает положения и выводы по этой проблеме в монографических трудах таких отечественных ученых, как Е. И. Захаров, А. Е. Захаров, А. А. Бусалов, А. М. Бирюков, Г. Д. Вилявин и Б. А. Бердов. Дескать, никто из этих ученых не добился клапанного принципа, или жома-сфинктрера, при создании анастомоза между желудком и двенадцатиперстной кишкой или желудком и тонкой кишкой.

	Стремясь проложить или прокладывая новые пути в науке, весьма некрасиво умолять достигнутое в этой области другими, возвышая себя. Это элементарно. Настоящий ученный, дерзкий в замыслах, всегда скромен в самооценке и, разумеется, честен. В данном же случае старший научный сотрудник выдал желаемое за действительное.

	Судя по хвалебной публикации, осуществленной без ведома руководства института, в нарушение всех правил и требований, представляется, будто методика отработана. Но как можно считать ее отработанной, если по раз рекламированному способу резекция желудка произведена лишь в эксперименте у десяти собак. Причем более половины погибли. Как заявил руководитель лаборатории, делалось все тайком, протоколов опытов он не видел, и ничего не подписывал.

	Наше время, время бурного развития науки, предъявляет особые требования и деятельности исследователя, и на первый план выступает коллективная работа. Ондако Ахметов отвергает коллективизм...» – деп Айбар көлемдi мақаланы ары қарай iштей оқып кеттi.

	Ол барынша қаралап жазған жамандаулар мен жазғыруларға аса кiдiрместен, тек мазмұнын байқап қана көз жүгiртiп өттi. Мақаланы оқып бiткен соң бiрсыпыра уақыт ойға шомып отырып қалды. Тiптi қасында отырған Мәліктi де ұмытып кеткен сияқты...

	Әлден уақытта Мәлік:

	– Ие, Айеке, мақала қалай екен? – дедi. Айбар ендi қана оған күле қарап:

	– Өзің қалай дер едiң? – деп қайыра сұрады.

	– Әрине, – деген Мәлік күмiлжiп. – Оңып тұрған ештеме де жоқ...

	– Жоқ, мүлдем олай емес, – деп өз пiкiрiн бiлдiрген Айбар: – Менiмше мақала менің пайдама жазылған сияқты. Бұл мақаланы оқыған әрбір байсалды оқырман, iздестiрiп отырған істің маңызды екендiгiн түсiнбей оқулары мүмкін емес. Олай болса, маңызы зор проблеманы iздестiрiп отырған адамның, тiптi қателескенiнiң өзi iштей қанағаттандыратын сезiм тудырмай қоймайды. Қашанда күллi iзденiс атаулы, көптеген қателесулердi басып өтiп, не бiр қиыншылықтарды басынан кеше отырып мұратына жетпек. Ендеше, қателесу зерттеушiге айып емес. Байқайсың ба, тiптi жамандау үшін жазылып отырған мақаланың өзiн де жаман ба әлде, жақсы ма, оны сөз етпеген жағдайда да, шындықтың иiсi аңқып тұр ғой. Аз ба, көп пе қалай орындалса да, жасалынған эксперимент те бар. Ал, осының бәрiн бiр арнаға түсiрiп жазуға тырысқан Александр Кондровтың да еңбегi жоқ емес. Тек оның сырттай нұсқау берушiлердiң ықпалымен кеткендiгi ол өз алдына бөлек әңгіме...

	Үн шығармай ұқыппен тыңдаған Мәлік:

	– Мүмкін. Айтып отырғандарыңызды жүйесiз дей алмаймын. Бiрақ сiздiң оппоненттерiңiз сiз ұғынғандай маңыз бермейдi ғой. Оларға керегi жамандап жазылған мақала. Ертеңнен бастап тағы да талқылауға кiрiседi. Өздерiне қажеттi жерлерiн бадырайта баяндап, сiздiң үлкен «даңққұмарлығыңызды» әшкерелеуге тырысады. Сөйтiп өздерiнiң «адал да, адамгершiлiктi жандар екенiн» тағы да паш етiп, бұзық жанды жазалауға үгiттейдi. Сөйтiп өзіңiздi заңды түрде талқылап жұмысыңыздан босатады, – деп әзiл-шынын араластыра ойын айтты.

	Ұқыптап тыңдаған Айбар да:

	– Айтып отырғаныңның бәрi де дұрыс. Керек десең, мақаланы сол заңды етiп шара қолдану үшін де жаздырып отырғаны түсініктi. Дүниенiң не болып бара жатқанын түсiнбеймiн, тiптi ақиқаттың жаршысы дейтiн газет беттерi де әбден ыластанып бiттi. Үкiметтi алдап, өздерiнiң бас пайдалары үшін, iрi орындарды жайлап алған қулардың ашса алақандарында, жұмса жұдырықтарында отыр. Бұл не деген сұмдық?! Мiнеки, жетпiс жылға жақындап қалған октябрь революциясы, осындай сұмдықтарды дамыту үшін жасалынбағаны белгiлi ғой. Қайда барып, мұңымызды кiмге айтамыз? Шырмауықтай шырмалып жатқан, жойқын бiр қап-қара тұңғиық. Бұл әлi талай адамды, өзінің тереңiне батырып, жылымдай жұтпай тына қоймас...– деп қатты күйзелiп отырып қалды... Осы кезде «шыр» ете қалған телефонның дауысы, тым ащы шыққандай болып естiлдi. Өз ойларының әлегiнде отырған Айбар мен Мәлік те селк ете түскендей ыңғайсызданып қалды. Безек қаққан телефон үстi-үстiне шырылдай бердi. Асықпай трубканы көтерген Айбар:

	– Ало-о, ало-о?! – дедi.

	Ар жақтан Розаның дауысы:

	– Айбар Ахметович, сiз бе? – дедi.

	– Да-да, тыңдап тұрған мен ғой...

	– Есенсiз бе?

	– Роза, сау-саламатсыз ба?

	– Өтiнiшiңiзге қол қойылды.

	Қуанып кеткендей жадырай түскен Айбар:

	– Солай ма?! Өте жақсы болған. Мен бiраздан соң келiп алармын, – дедi де телефонды қоя салды.

	Елендеп отырған Мәлік:

	– Неменеге сонша қуанып кеттiңiз? – дедi. Айбар оның жүзiне барлай қарап:

	– Ертеңнен бастап боспын, – дедi.

	Мәлiк бiраз отырды да шығып кеттi. Жалғыз қалған Айбар, не iстеп не қоярын бiлмей бiрсыпыра уақыт қозғалмастан отырып қалды. Есiк қағып iшке енген Айнаш:

	– Айбар аға, сiздi завотдел шақырып жатыр, – дедi. Түсiнбей қалған Айбар:

	– Кiм дейсiң? – деп қайталап сұрады.

	– Сiздi, Қарабек шақырып жатыр.

	– Қайда?

	– Кабинетiне.

	– Жақсы, қазiр барамын.

	Айнаш тез бұрылып жөнелдi. Алдындағы қағаздарын жинастырып қайыра тартпасына салып жатқан Айбар, бүгін бiтiрмекшi болған мақаласының жайына қалғанын анық сезiнгендей едi. Осылайша ол өзінің бөлiм меңгерушiсiне асықпай жинала бастады...

	* * *

	Бiрден кiрiп келген Айбардан, күбiрлей сөйлеп отырған Қарабек пен Тахир абыржып қалды. Екеулерi де бажырайып оның жүзiне қарап, еш өзгерiсi жоқ екенiн, жабырқаған жайды байқай алмай отырғандарына таңырқасып қалған тәрізді. Оларға алма-кезек қараған Айбар да, күлiмсiрей түсе күлiп қалыпты. Осынау қас-қағымдай уақыттың iшiнде, олар өзара тiл қатыспай ұғынысқан едi.

	Ендi қана өзiн билеп, жымың қаққан маскасын киiп үлгiрген Қарабек:

	– Айбар Ахметович, отырыңыз?! – дедi.

	– Рақмет, – деп алдындағы тұрған бос орындыққа отырып жатқан Айбар:

	– Жайша ма? Өзіңiз шақырып жатыр деген соң келiп едiм... Жылмаңдаған Қарабек:

	– Аздап әңгіме болып тұр. Анау «Медицинская газетада» шыққан мақаланы оқыған боларсыз? – деп Айбардың жүзiне барлай қарады.

	Айбар сабырлы қалпы:

	– Оқыдым, өте жақсы мақала, – дедi. Қарабек шытынай түсіп:

	– «Атың шықпаса – жер өртенiң» кебiн киiп отырмыз. Бүкіл Одақ көлемiне күлкi болдық. Оның нендей жақсылығы бар екенiн мен түсiнбеймiн, – деп жанындағы отырған Тахирге қарады.

	Ендi қана сөзге араласқан Тахир де:

	– Иә-ә, аса ұят жағдай. Туған институмыздың беделiне қара дақ жаққандай күйдемiз, – деп терең тыныстап күрсiнiп қойды.

	Жанар таудай бұрқ ете қалған ашуын өзер ұстаған Айбар:

	– Күрсiнiстерiңiзге қарағанда ұяттан өлердей болып отыр екенсiздер ғой. Өйтiп қажып қайтесiздер, сабыр етейiк, – деп көңіл айтып ажуалай сөйледi.

	Ытыранып қалған Қарабек:

	– Мана бөлiмшенiң профоргi болған соң Тахирдi шақырып, өзара ақылдаса келе, мынандай қорытындыға келiп отырмыз. Соны өзіңiзге ескерту үшін шағырған едiм, – деп бiр қойды.

	Айбар күлiп:

	– Ол ақылдаса шешiлген қорытынды айтыла жатар. Бiз бiр бөлiмшенiң адамдарымыз ғой, мақаланың артық айтқаны, терiс кеткен жерлерi жоқ па, қандай пiкiрлерiңiз бар? – деп әңгіменi сабырлы арнаға түсiруге тырысты.

	Қарабек те ашылып:

	– Шынымды айтсам, Кондров жолдас өзіңiздi даттап отырып, мақтап алған тәрізді. Әрине қатты кеткен жерлерi де жоқ емес, – деп кiдiрiп қалды.

	Тахир де сөзге араласып:

	– Мақаланың кем-кетiгi де бар шығар, бiрақ сынап отырған жағдайы шындық қой. Сондықтан бiздер үшін жетiсiп тұрғаны шамалы, – дедi.

	Айбар оның жүзiне жақтырмай қарап:

	– Сен көптiң атынан сөйлегенiңдi тоқтат! «Елдiң қамын жеген – Едiгем-ай, шiркiн. Қарай-гөр... бүкіл институт үшін күйінiп отырғанын. Сен бұл мақала үшін мақтануың керек. Үлкен iзденiстер жолында қателеспейтiн жан болмайды. Бiрақ оларды еш уақытта да, адамзат қауымы кiнәлап көрген емес. Өмiр бар жерде iзденiс те талпыныс та болуы әбден заңды құбылыс. Неменеге қайта-қайта ұялып отырғаныңды айта бересiң, арсыз неме! Тоқтат! Үнiңдi естiмейтiн болайын. Адам қайтiп қана, осыншама таяз жан дүниесiмен ақ халат киiп, қалайша дәрiгер болып қызмет iстеуге болады? – деп сөзiн бiтiрдi.

	Қипақтап қалған Қарабек:

	– Негiзгi әңгімеге көшейiк. Бiздер ақылдаса келе мынаған тоқтап отырмыз. Шығып қалған мақаланы талқыламаса болмайды. Оны өзіңiз жақсы түсiнесiз, Айбар Ахметович. Сондықтан осы жұманың аяғында, бөлiмше қызметкерлерiнiң арасында талқыламақпыз. Осыны өзіңiзге ескертейiн, – деп күмiлжи түсті.

	Айбар күлiп:

	– Қареке, тағы да кеш қалып отырсыз. Мен ертеңнен бастап жұмыста болмаймын, – дедi.

	Көздерi жыпылықтай абыржып қалған Қарабек пен Тахир:

	– Иә.

	– Қайда боласыз? – десiп көрер көзге сасқалақтап қалды. Бұлардың күйін түсiне қойған Айбар:

	– Министр боламын, – деп оларды ажуалай сынап, екеуiнiң жүзiне алма-кезек қараумен болды. Қарабек пен Тахир бiр сәтке не дерiн бiлмей бөгелiп қалды. Әлден уақытта сойқан қасқырдай ыржалақтай күлген Қарабек:

	– Айеке, қалжыңыңыз ба, әлде, шыныңыз ба? – дедi.

	– Менде қалжыңның бола бермейтiнiн бiлесiз ғой, – деген Айбар сықылықтай күлiп алды да; – мүмкін бiрер айдың iшiнде Марданның орнына замдиректор болып келетiн шығармын. Талқылаудың мәнi сонда қалай болмақ? Кәнеки, бөлiмше басшылары ойланып көрiңiздершi?..

	Қарабек екi көзi ежiрейiп төбесiне шығып кетiптi. Тахир мойнын iшiне тартып бiр-ақ уыс болып бүрiсе түскен. Не сенерлерiн, не сенбестерiн түсiне алмай отырған екеуiнде өң жоқ, естерi шығып кеткендей күйде отыр. Айбар өзiне-өзi риза қалыппен мысқылдай күлiп, iштей жиiркене сан қилы ой кешiп отыр.

	«...Қандай екi жүздi сорлылар едi. Ендi болмаса менің аяғыма жығылуға әзiр отыр. Сiрә, жан дүниелерiндегi ақ пен қара араласып кеткендiктен, бұл бейшаралар ажуаны да түсiнбейтiн болса керек. Өйткенi үнемi жағымпазданумен күн кешiп келе жатқан соң, өздерiнше ой түюге дәрменсiз де болар. Құрысын! Осы ақымақ еткенiмде жетер, істің мәнiн айтып кетейiн...»

	– Сiздер неге үндемей қалдыңыздар? – деген Айбар сәл кiдiрдi де:

	– Саспаңыздар! Мен бұл институттан мүлдем кететiн болып отырмын. Жаңа арызыма директордың қол қойғанын, Роза телефон соғып айтты. Сондықтан бұл аптаның аяғында менi талқылап уақыттарыңызды жоғалтпай, өз шаруаларыңызды жалғастыра берiңiздер...

	– Солай ма? – деп әзер дегенде тiлге келген Қарабек: – әрине, онда талқылаудың қажетi жоқ. Жақсы Айеке, ендеше боссыз...

	Айбар шығып кеттi. Қарабек пен Тахир жаңағы ажуа болған күйлерiн есiне алмай, Айбардың кететiнiне мәз болысып өзара қолдарын алысып жатыр. Бейне барлық бақыт ендi қана бастарына ошарылатын сияқты. Мiнеки тоғышарлықтың сиқы осыншама лас күйге ауысқан. Олардың мақсаты да, өмiрге қойған талабы да, тек өз бастарының аманшылығы мен жеңiл тiршiлiк етудiң мұраты қана...





ЭПИЛОГ




	«Ничто великое в мире не совершается без страсти»

	Г. Гегель



	Бұл жағдай Айбарға, тiптi де оңай тиген жоқ. Алғашқы кездерде ол ешқайда шықпай, көп уақытын үйiнде өткiзiп жүрдi. Бiраздан соң бұған да етi үйрене бастаған сияқты. Бастапқыдай емес, өзiн-өзi ұстап, «еркiмен жатып... еркiмен тұрып» дегендей, әжептәуiр дем алып қалғанын анық сезiне бастады. Бiртiндеп жазу столында көбiрек отырып, бұрыннан қолы тимей жүретiн бiрнеше ғылыми мақалаларын ыңғайлап тастауға кiрiстi. Бос уақыттарын кiтап оқуға жұмсады. Тiршiлiкте кездесетiн көп нәрселердiң байыбына ендi қана түсiнгендей, бұлтаңы мол өмiрдiң бiрсыпыра жағдайларын қайыра қарап шыққандай әсерде жүр. Оның қолынан түспейтiн негiзгi кiтаптары Ф. М. Достаевскийдiң отыз томдық академиялық жинағы едi. Ол «Ағайынды Карамазовтарды» асықпай үшіншi рет оқып шықты. Әсіресе оған Федор Михайловичтiң «Жазушы күнделiгi» атты публистикалық шығармалары қатты ұнады. Тiптi қайбiр күндерi бiр мақаланы қайта-қайта қайыра оқып таң-тамаша қалып жүрдi. Осынау орыс орны ерекше жұмбақ жазушының, телегей теңiз бiлiмi мен өмiрдегi көз көрiп құлақ ести бермейтiн құбылыстарды, түйсiгiмен тап басып танитын алабөтен қасиетiне тәнтi болып қана қоймай, соның көмегiнiң арқасында көп нәрселердi өзi де анықтай бастаған тәрізді...

	Адамдардың бойындағы азаматтық сипаттар, нағыз қысылтаяң шақтарда анық аңғарылатын сияқты. Айбарға деген Нәзiкеннiң қатынасы ұрынғысынан да нәзiк, бұрынғысынан да мейiрiмдi қарым-қатынастарға көшкен. Нәзiкеннiң айтар ақыл-кеңесi бiреу-ақ: «Ештемеге де саспа, жақсылап демiңдi ал?! Аштан өлiп, көштен қалып жатқанымыз жоқ. Екi қолға бiр жұмыс қайдан болса да табылады. Сендей дарынды хирургтi әлi-ақ, өздерi жалынып шақыратын болады...» деп Айбарды сабырлы қалыпқа көшiрiп, көңілдi жұмыс iстеуiне мүмкіндiк жасаған сөз жоқ әйелiнiң шынайы адамгершiлiкке толы қасиетi едi...

	Үш-төрт жылдан берi дұрыстап дем алмаған Айбар, тiптi өзінің денсаулығы үшін дер кезiнде болған жағдай екенiн ендi-ендi қана түсiнiп жүр. Көптен қол үзiп кеткендей болып жүретiн ауыл-аймағына да барып қайтты. Онан келiсiмен Нәзiкеннiң дайындап қойған төрт жолдамасымен, семьясы түгелдей Ыстықкөл жағалауына демалуға кеттi. Бұлар үшін бүйтiп демалу көптен берi аңсап жүрген армандары болатын. Шындығында да олар тiршiлiктiң бар қызығын осы жазда қана танып сезiнгендей күйде едi. Өмiр атты құдiреттiң жұмбағы да, жан бiткендi тамсандырып қоятын қызығы да, бала-шағасымен жаз аяғында Алматыға оралды. Ол өзінің өмiрлiк жарының қадiр-қасиетiн де осы жазда әбден ұғынғандай едi. Оның адалдығы мен адамшылығына бас игендей, өзiн өмiрдегi ең бақытты жанға балап, мерейлi кезеңдерiн бастан кешкендей күйде болатын...

	Оның жұмыстан босағанына бесiншi ай тола бергенде, кеше министрлiктен шақыру қағазы келiптi. Барып ұсыныстың мән-жайымен танысқан Айбар, бiр жұмадай уақыт iшiнде асықпай жауабын бердi. Сонымен келергi айдан бастап, Онкология институтының асқазан бөлiмшесiне кiшi ғылыми қызметкер болып баратын болды. Бұл ғылыми-зерттеу институты, кезiнде республикадағы ең жоғарғы категориялы емдеу орны ретiнде, атағы бүкіл одаққа әйгiленiп, тiптi ВОЗ-дың тiкелей тапсырмаларын орындайтын, Отанымыздағы елеулi ғылым орны болатын. Бiрақ оның қазiргi күйі әбден тозып титықтаған жағдайда едi. Бұныңда мұндай күйге ұшырауына, сол баяғы тоғышарлық, әркiм өз әлiн бiлмейтiн өзiмшiлдiктiң өртiмен күйдiрген. Ондаған жылдар бойы, тек қоңырси күйген иiсiнен басқа, адам қызығатын ештемесi де қалмаған мекемеге, Айбар не болса да келмек...

	Оның Онкология институтында iстегенiне де жылдан асып барады. Уақыт шiркiнде тоқтау жоқ, зымырай зулап өтiп жатыр. Өмiр өз заңдылығымен, осы аз қана уақыттың iшiнде талай-талай өзгерiстердi жасап та үлгердi. Айбардың байқауынша соңғы кездерде, оның танитын көптеген адамдары о дүниеге аттанып кеткендерi қаншама десеңiзшi! Әсіресе, мақаласы шыққаннан кейiн алты айдан соң А. Кондровты мотоцикл соғып сүйреткен күйі жан тәсiлiм берген. Бұл өлiм медициналық қауымдардың арасында әртүрлі болып таралып жүрдi. Ес-түсiн бiлмей кеткен Кондровтың өзi кiнәлi екен деушiлер көп болатын. Осы өлiмнен кейiн, тура алты айдан соң операция столында көз жұмған Мардан да бұл дүниеден өтiп кеттi. Ең өкiнiштiсi операцияны Талас пен Қарабек жасапты. Мiне, ендi Талас Қорғанов өз кабинетiнде құлап, аяқ астынан жазым болған...

	Өмiрде кейбiр сәттерде аңызға ұқсас уағиқалар да болып жатады. Әйтпесе мынау аралары алты айдан қана тұратын үш адамның өлiмiн, қандай себептермен түсiндiруге болады. Үшеуi де кешегi жазықсыз жанға қиянат жасаған адамдар едi. Ендi мiне үшеуi де жоқ. Тiптi Айбарға кейбiр атақ мәртебелерi биiк адамдар да келiп, осы уақиғаларға мән бере әңгіме етiсiп жүрдi.

	Айбар бұрынғыдай еңбегiнен ләззат алып, анау-мынау қаңқу сөздермен iсi болмай, өз шаруасын тиянақты iстеп жүрiп жатты. Соңғы рет бiр Москваға келгенiнде, анау жұмысының жағдайын байқап көрiп едi, әлi дағы Караусовтың шеңгелiнен босай қоймаған екен. Ол профессор Караусовтың өзiне кiрiп шықпақшы болып институтқа келгенмен, сырттай әркiмдермен әңгімелескен соң, онымен жолығуды ертерекке санап кездеспестен кетiп қалды.

	Бұл кездерде қоғамда көп өзгерiстер болып жатты. Жылдар қана аралатып, Отанымыздың үш бiрдей басшысы дүние салды. Совет халқы өзінің сүйiктi Коммунистiк партиясының айналасына бұрынғысынан да топтаса түсті. Неше түрлі қиындықтардан жол тауып, көптеген қателiктердi бастан кешiп есейе түскен партиясына, халық бұрынғысынан бетер үмiт артқандай едi. Мiне, осы кезде өткен партиямыздың Апрель пленумы, бүкіл Отанымызды жаңа ырғақ, жаңа үн, жаңа серпiлiстерге шақырды. Нағыз социалистiк шындыққа бет-бұрыс жасау керектiгiн дүниежүзiне жария еттi. Әр нәрсенi өз атымен атап, халықтық демократияның жаңа жолдарын көрсетуге ұмтылды. Мұның өзi сексенiншi жылдың орта кезiндегi бүкіл әлемдiк маңызы бар iске айналды. Сонан берi қарайғы әрбір күннiң алып келiп жатқан жаңалықтары, тiптi ондаған жылдармен пара-пар түскендей едi. Тiршiлiктерiнiң мазмұнын еңбекпен қана бағалайтын жандар үшін, бұл ұлан-ғайыр мерекедей көпшiлiк арасында кең түрде қолдау тауып, айлар өткен сайын марқая жетiле бердi. Адамдардың көкiрегiнде сөнiп қалған үмiт оты жанғандай, ерекше талпыныс пен жiгерге бет бұрған халық, әлi де ескi қадетiнен босай алмай қиналып та жатыр. Бiрақ ұлы дария үстiнен сең жүргендей, қоғамымыздың асты мен үстi түгелдей қозғалысқа түскен. Осынау кезеңдi басынан кешiп жүрген Айбардың да, алдындағы жылдардан күтерi мол. Партия бастаған батыл әрекеттерге бел шеше кiрiсiп, өз үлесiн қосуға тырысуда...



	Алматы – Москва.

	Мамыр, 1997 ж. – Қаңтар, 2002 ж.





МЕДИЦИНАЛЫҚ СӨЗДЕРДIҢ ТҮСIНДIРМЕСI:




	Анастомоз – асқазан мен iшектi жалғастыра тiгу.

	Анестезиолог – наркоз беретiн дәрiгер.

	Астения – жүйкенiң жұқару белгiсi.

	Гипогликамия – қандағы қанттың азаюы.

	Грыжа – жарық.

	Демпинг-синдром – астың аш iшекке қотарыла құлауынан туындайтын жайсыз белгiсi.

	Жом-сфинктр – асқазан-iшек жолдарындағы бунақ.

	Лейкоцид – қанның ақ түйiршiгi.

	Медсестра – медбике.

	Коллапс – талықсу.

	Инвагинационный анастомоз – сұғындыра қайыра қайып тiгу.

	Поджелудочная железа – ұйқы безi.

	Эритроцид – қанның қызыл түйiршiгi.





	Оглавление

	Пролог

	Бірінші бөлім

	ТОЛҒАНЫС

	ЭКСПЕРИМЕНТ

	Екiншi бөлiм

	АДАМ ЖАНЫ – СЫР САНДЫҚ

	Үшiншi бөлiм

	ТОЛАССЫЗ ТАРТЫС

	ҚУДАЛАУ

	ЭКСПЕРИМЕНТ

	ЭПИЛОГ

	МЕДИЦИНАЛЫҚ СӨЗДЕРДIҢ ТҮСIНДIРМЕСI:





