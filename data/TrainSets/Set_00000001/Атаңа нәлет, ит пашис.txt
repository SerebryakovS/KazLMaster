	ББК 84Қаз7-7

	A90



	A90 Атаңа нәлет, ит пашис. Майдан әзілдері.

	Құрастырған: Мұхамедия Жұмағалиев-Алматы. «Ол-Жас баспасы» ЖШС, 2005-72 бет.

	ISBN 9965-651-11-6

	Бұл кітапта сол бір сұрапыл соғыс жылдарының суреті, майданның маздаған от-жалыны уытты сөз, езу тарттырар күлкі арқылы көрініс тапқан. Ұтқыр әзілдер жауынгерлеріміздің ерлігін, жасымас жігерін, қажымас рухын паш етеді.



	© «Ол-Жас баспасы» ЖШС, 2005 ж.





Атасы мен немересі




	– Ата, соғыс деген не, сөгіс деген не?

	– Соғыс деген – қан, сөгіс деген – жан.

	– Соғыс пен сөгістің айырмашылығы не?

	– Айырмашылығы жер мен көктей, балам. Көзбен ататынды – соғыс дейді, сөзбен ататынды – сөгіс дейді. Сенің жасыңда мен сөгіс көрген жоқпын, соғыс көрдім. Қан майданның өзінде қатар шауып Буденныймен бірге насыбай атқан мен.

	– Кәдімгі Буденныймен бе?

	– Күйдіргі-ау, бағанадан бері мен саған не деп тұрмын?

	– Адам сенбейтін сұмдықты айтып, айниын дегенсіз бе? Қыз алысып, қыз берісіп, Буденныймен құда болғандай сөйлейсіз ғой, жүдә?!

	– Құдадан да құрметті командирім болды. Ал қайтесің?

	– Қатар шауып қайда бардыңыздар?

	– Қырғын соғыста қыз қуу ойнады дейсің бе? Таршылықта таныстық. Ақырзаман соғыстың алғашқы жылында аспанда пашистің айырпланы қаптап, тастөбемізден тарсылдатып атып, тасын домалатып, әбден әбігерге түсірді. Атпен өкшелеп қуып, таяқпен соғып алатын түлкі емес. Енді қайттік? Бір күні жаудың айыр құйрық айырпланы бытырасын бүрке бастады. Ызам келіп: «Әй, атаңа нәлет! Абайлап атсаңшы, көзімді шығарасың ғой! – деп айқайлағанымша болмай, алыстап кетті. Астымдағы атыма қамшыны басып, соңынан қуа жөнелдім.

	– Айырпылан аспанда, сіз жерде, қалай қуасыз?

	– Жаудың жаман айырпланына жете алмаса, ат мінгеннен не пайда?!

	– Әйтеуір жеттіңіз бе?

	– Құйындай құйғытып, таяп қалдым. Арамыз таяқ тастам жер. Атайын десем, атым үрке ме деп қауіптеніп келем. Ойланатын не бар, асауды ұстағандай, ала мойнына арқан лақтырдым. Ту сыртымнан біреу: «Тақымға басып тарт!» деп айғайлады. Шіреніп кеп, шіркін-ай, тақымға салып тартқанымда, жаудың жайрағыр самолеті құлындай кісінеп, алдымда тұра қалды.

	– Сөз саптауыңызға қарағанда, самолет сауып, қымыз ішкен сияқтысыз?

	– Сөзді бөлме, балақай! Содан самолетті сайға байлап қояйын деп тұрсам, біреу иығымнан қағады. Қарасам, Ворошилов пен Буденный! «Маладeс, Мамырбаев Мақа! Дай насыбай шақша!» – деді. Несін аяйын, шақшамды суырып бердім.

	– Насыбай атты ма?

	– Атқанда қандай! Ернінің астына екі-үш түйірін мытып жіберді де: «Паһ, Паh! Maлaдeс, Мамырбаев!» – деп, күнге сығалап түшкірді.

	– Ойпырай, ә?!

	– Сен күлме, балақай! Содан былай қарай олар тек менің насыбайымды ғана атып тұрды.





«Штыгі барын жаза сал»


	Соғыс жылдары... «Социалистік Қазақстан» газеті жазушы Сәбит Мұқановтан Кеңес Одағының батыры Төлеген Тоқтаров туралы Совинформбюро хабарларына сүйеніп, шағын суреттеме беруді өтінеді. Сәбең – майдан жүзін әлі көрмеген қаламгер. Осының аз-ақ алдында алдында ғана жазушы Әлжаппар Әбішев Калинин майданын аралап қайтқан екен.

	Суреттемені жазып, машинисткаға бастырғалы Жазушылар одағына Сәбит Мұқанов келеді. Дәлізде әріптес інісін жолықтырған екен:

	– Әй, Әлжаппар, осы сен білгішсің, әрі майданға барып, соғысқандарды көріп қайттың, соғыс iсiнiң бүге-шігесіне дейін білесің, мына жазбамды оқып шықшы, – деп қолжазбасын ұсыныпты.

	Оны оқып шыққан Әлжeкeң шек-сілесі қатып күліпті Сәбеңнің көзінше.

	– Әй, сен неге күлесің? – депті Мұқанов аң-таң болып.

	Мына тұсын қараңызшы: «Төлеген автоматтың штыгімен немістің майорын іштен түйреп алып, басынан асыра лақтырды», – деп жазыпсыз. Сәбе-ау, автоматта штык атымен жоқ қой, – дейді Әбішев.

	– Әй, ендеше штыгі барын жазып жібер, – депті алып жазушы, аңқау Сәбең асыға сөйлеп.





«Мені алдай алмайсыңдар?


	Жазушы Дмитрий Снегин Алматыда туған азамат. Соғыстан бұрын да жас ақын ретінде көпке таныла бастаған қаламгер. Соғыс кезінде генерал И. В. Панфиловтың қол астында қаһармандық көрсетіп, командир ретінде тез өскен офицер.

	Д. Снегин соғыс жылдарының бірінде майданнан Алматыға демалысқа келіпті. Майдангер жерлестi алматылықтар әр мекемеге кезекпе-кезек кездесулерге шақырып, жауынгерлік эпизодтар айтқызады. Талай кездесуге Қазақстан Жазушылар одағы басқармасының төрағасы, классик жазушы Сәбит Мұқанов әріптес інісі, майор Дмитрий Снегинді өзі бастап барыпты.

	Бір кездесудің соңында сөз сөйлеген Сәбит Мұқанов:

	– Бауырлар, біздің ардақты Дима соғыстан аман-есен капитан болып оралсын деп тілейік – депті.

	Сонда майдангер Д. Ф. Снегин:

	– Сәке, немене, мені «разжаловать?» еткіңіз келіп тұр ма, мен қазір майормын ғой. – деген екен қарқылдап күліп.

	– Жоқ, сен мені алдама, капитан майордан жоғары болса керек. Өйткені генерал-лейтенант деген генерал-майордан жоғары тұр ғой... – депті Сәбең ақталғансып...





«Сіздің де байыңыз кеп қалар»


	Отан соғысының өжет батырларының бірі Рақымжан Қошқарбаев әзілкеш, ақжарқын, моюды білмейтін, қылжақсыз жүрмейтін азамат еді.

	Рақымжан аузынан тараған күлдіргі бір әңгіме мынадай:

	– Менің Сыздық деген жездем болды. Арбиған, аңсағай, ұзынтұра, арық. Жан баласының аңқауы, ақкөңіл. Соғыс басталғанда оны әскер қатарына шақырады. Ауылдық кеңес төрайымы боп көптен қызмет атқарып келе жатқан, ел-жұртқа сыйлы бір жеңгеміз бар еді. Сол кісі: «Өзге өзге, нақ мынау Сыздықты әскерге шақырған соң-ақ халқымыздың жағдайының ауыр екенін аңдау қиын емес екен!» – депті.

	Сыздық жездеміз көппен бірге азаматтық борышын атқаруға аттанды. Майданнан үйіне хат келіп тұрыпты. Соғыс аяқталып, жеңісіміз тойланған соң, солдаттар үйді-үйіне қайта бастайды. Оның жасындағылар аулына баяғыда оралады. Бірақ Сыздықтан елге қайтам деген хабар-ошар болмайды.

	Сөйтсек, жездемiздiң бөгелісінің жөні бөлек екен. Штабтағылар: «Темір жолға билет жазайық, аулыңа жету үшін қай стансадан түсесің?» – деп сұраса, жездеміз: «Балхаш станса», – дейді. Писарлар картадан Балхаш деген стансаны әрі іздеп, бері іздеп таба алмай дал болады. Анық адресі жоқ сарбазды айдалаға жіберуге штабтағылар тәуекел ете алмайды. Сөйтіп, Сыздық өз болімінде құдайдың еркесіндей сайран салып, жүре береді. Жасы мосқал кісіні жаңа алынғандармен ойынға, жаттығуға салмайды. Күндердің бір күнінде Сыздық солдатханада шалқасынан жатып, іші пысып зеріккен соң, ыңылдап өлең айта бастайды: «Бертісім, менің Бертісім!»

	Жерден жеті қоян тапқандай қуанып, желпілдеп Сыздық штабқа жүгіреді:

	– Станса нашол, Бертіс! Бертіс! Не Балхаш, – деп хабарлайды. Шынында да Балхаш қаласының іргесіндегі темір жол стансасы Бертіс деп аталады. Барар жері анықталып, сарбаз жолға шығады. Үйіне «Келе жатырмын», – деп жеделхат жібереді. Туған-туыстары, бәйбішесі, балалары – бәрi қарсы алады. Бəрі кезектесе қол беріп, көрісіп амандасады. Сыздық бір сәтте өзінің бір санын айқара құшақтап тұрған шапаты денелі әйелді шашынан сипап:

	– Бәйбіше, жыламаңыз, құдай бұйыртса, сіздің де байыңыз әскерден келіп қалар, – деп жұбатыпты. Сөйтсе, әлгі әйел өзіміздің апамыз, Сыздықтың өз бәйбішесі екен, – деп күлдіретін Рақымжан.





«Ой, сондағы ұялғаным-ай!»


	Құсайын – алпыстың асқарына қадам басқан қарт майдангер, мінезі әпенділеу. Қашан көрсең де ауылдың қушыкештері Құсекеңді құрметтей ортаға алып, кеу-кеулеп жатқаны. Мұндай кезде бәлсіну жоқ, «ал, Құсеке!» десе болғаны, шағын денесін қаршығадай қомдап қойып, жұқалтаң жүзі жайнап, кішкентай қыр мұрнының екі қанаты делдиіп, әңгіменің тиегін ағыта жөнеледі.

	Бірде Құсекең селдір мұртын майпаздай сипап қойып, әңгіме бастаған-ды.

	– Білесіңдер ме, бұл ауылда соғыста мына мен сияқты соғысқан бірде-бір адам болған жоқ.

	– Білеміз ғой, Құсеке, білеміз.

	– Ойбай-ау, о не дегеніңіз, Қүсске, – деген дауыстар жан-жақтан жарыса шығып, Құсекеңді қоздырып жібергені. Сол-ақ екен, Құсекең көзсіз батырдың өзі болды да шықты.

	– Бір күні, – деді ол жұқалтаң жүзін түнертіп, – біздің рота пашистердің бір батальон әскерімен соғысып кеп кетті.

	– Ойпыр-ай, ә! – дейміз жағамызды ұстап.

	– Содан қоршауда қалу қаупі төнді. Бәрібір өлім деп ойладым да, бір тәуекелге бел байладым. Сосын командирге:

	– Маған екі пулемет, екі қап оқ тастап, шегініңдер, – дедім. Айтқанымды айнытпай орындап, әлгілерді қалдырып, жолдастарым кейін жылжып кетті.

	– Содан? – деді тыңдаушылардың бірі тағатсызданып.

	– Содан соғысып жатырмын, қарсы алдымда қара құмырсқадай құжынаған пашист солдаттары, өршелене оқ атамын. Мен атқан сайын қоғадай жапырылып құлайды сұмдар. Әбден қызып алған болуым керек. Бір кезде біреу иығымнан қағады. Қарасам, еңгезердей емістің генералы екен. Сұқ саусағымен мен жусатып тастаған солдаттарын нұсқап тұрып:

	– Айын, свайын, қырып салдың, Құсайын, – дегені әлгінің. Ой, сондағы ұялғаным-ай!





«Жаумен бетпе-бет»


	Құсекең соғыс жайлы сөйлеп отыр. Анда-санда белдігін түзеп қояды.

	– Сөйтіп, айсыз түнде алға қарай жылжып келеміз. Қолымызда мылтық, кранатадан басқа қап, арқанымыз да бар. Сыбдыр шығармай мысықша басамыз. Мақсатымыз – жау жағынан тіл әкелу. Шамасы, он шақырымдай бауырымызбен жер сызып жылжыдық білем. Бір кезде бүкіл айдай әлем жарқ ете қалды.

	– Астапралла! – деді залда отырған бір кемпір.

	– Бұл «ракет» деген көкке ұшатын от екен. Аспанға іліп қойғандай ұзақ уақыт асылып тұрып алды. Жерге түскен ине көрінеді. «Лажыс!» – деді командиріміз. Жата-жата қалдық. «Перот!» – деді бір кезде. Тұра салып алға ұмтыла жүгірдік. Бір жығылып, бір тұрып ұшып келеміз. Бізді немістер көріп қалды білем, оқты жаудырып жіберді. Нағыз жазды күнгі жауын сияқты төпелеп құйып кетті. Ара – арасымен жүгіріп келеміз. Оқ «ыж» етіп бетіңді, құлағыңның түбін сызып өтеді. Оны елейтін уақыт па? Тіпті басымдағы темір каскамды да шұрқ-шұрқ тесіп, ақыры ұшырып жіберді. Бір мезгілде жан ұшырып келе жатып, бірдеңеге күп беріп түстім де кеттім. Есім ауып қалды. Әлден уақытта барып есімді жидым, Көзімді сәл саңлаулап ашсам, мына ғажапты қара, көп жылқының ішінде жатырмын. Байқаймын, біздің жылқыларға ұқсамайды. Құлақтары салпиған, алдыңғы аяқтары артқы аяқтарынан биік бір ғаламат хайуандар.

	– Ой, аллай!

	– Бәрі маған осқырына қарайды. Сөйтсем, жүгіріп келе жатқанда, ет қызуымен емістердің ішіне қойып кетіппін ғой. Менің түсіп кеткенім жердің астынан қазған қоралар екен. Жан-жағыма ұрлана қарасам, еңгезердей бір еміс тап жанымда мал жайлап жүр. Екі көзі жолбарыстың көзіндей от шашады. Мен артынан жайлап бардым да: «Әп, бәлем!» – деп бас салдым.

	– Ойпырм-ай!

	– Сол жерде шартта-шұрт жұлқыласып алыса кеттік. Біресе мен шығам үстіне, біресе ол шығады. Не керек, бір күн, бір түн алыстық қой. Жан беру оңай ма? Ақыры қазақша іштен шалып алып, тақыр жерге періп кеп жібердім.

	– Oh, шіркін!

	– Күл-паршасы шықты. Есін жиған соң сөйлетермін деп, қапқа тығып алдым. Дәл үш метр екен. Үш бүктеп әрең сыйғыздым.

	– Ой, иттер-ай, ұзын болады екен-ау оздері, – деп, көзі ақшиып тыңдап отырған бағанағы кемпір таңдайын тақ еткізді.

	– Енді жүре берем дегенде, екінші жақтан тағы бір еміс келіп қалды. Арқанды мойнына лақтырып кеп жібердім. Мүлт кетті. Еміс өзіме тарпа бас салды. Мен кеңірдегіне қарай мысықша атылдым. Нағыз торпақтай бұлтиған жұтқыншағына жабыстым. Уысым толды. Мыжғылап сығып жатырмын, сығып жатырмын, тағы да сығып жатырмын, бір уақытта қыр ете қалды да: «Тұншықтым!» – деп айғай салды.

	Осы кезде Какен деген баланың:

	– Өздері қазақша біледі екен ғой? – деп мырс етіп, күліп жібермесі бар ма!..

	Құсекең әңгімесін бұзғанын ұнатпай, әрі қарай айтпай қойды.

	Біз:

	– Қап! – деп, өкініп қала бердік.





Граната лақтыру


	Ауыл адамдары клуб үйіне жиналып, соғыс ардагерлерімен кездесу өткізген салтанатты жиындардың бірі болатын. Сөз кезегі Құсекеңе келеді. Елтірі тымағын қолтығына қысып алып, мінбеге жайғасқан ол ұзақ сөйледі.

	– Соғыста кранатты жақсы лақтырғандар ғана лақтырады. Қысылтаяң кездерде Құсайынның қарымы алысқа барады деп ылғи да маған лақтыртатын және оны бет албаты лақтыра беруге тағы болмайды. Командир «Огон!» дегенде лақтырамыз, «Лажыс!» дегенде жатамыз.

	Құныпeрeн болған Құсекең: «Міне, былай», – деп әлгі жерде қимылға көшті... «Огон!» деген команда естiлiсiмен, – деді ол граната ғып жұмырлап алған тымағын аузына апарып, – кранаттың от алдырғыштығын тістеп жұлып алатынбыз да, дереу құлашты сермей лақтыратынбыз. Сосын «Лажыс!»деген команда бойынша былай жата қалатынбыз.

	Тымағының бауын тістен жұлып алып, оны граната ғып құлаштай атып ұрғаны. Құсекең мінбенің астына қойып кетті. Бір-екі минуттай уақыт өтті. Граната жарылды-ау деген мезгілде ғана Құсекең қайта түрегелді.

	Жұрт қыран-топан.





«Қолым күйіп қалды»


	– Құсеке, әлгі немістердің өз гранатасын өздеріне лақтырғаныңызды айтыңызшы!

	– Иә, қолыңызды қалай күйдіріп алғаныңызды айтыңызшы!

	Құсекеңнің әңгімесіне құлақтарының құрышын талай-талай қандырғандар залдың әр тұсынан айқайлай дауыстап, өтініш жасады.

	– Айтамын ғой, айтамын бәрін де, – деді көпшілік қолпаштаған Құсекең қанаттана желпініп. Зал қолма-қол сілтідей тынды. Құсекең әңгімесін бастап кетті.

	– Не керек, кезінде шайтанша қимылдайтын шапшаң болдық қой. Қазір қартайып, қайратым қайтқан шағым бұл. Мен сіздерге сол шапшаңдығым жайлы айтып берейін.

	– Емістермен бір күні тағы да тақау келіп, қақтығысып қалдық. Мұндайда менің лақтырғанымның көп пайдасы тиеді. Соны байқап қалған жау тағы мені құртпақ болса керек. Тұп-тура маған қарай ысқырып бір пәле зулап келеді. Краната екенін біле қойып, жерге түсірмей қағып алып, кері лақтырдым. Сөйтіп өз кранаттарымен өздерін ойрандадым. Антұрған ыстық екен. Қолым күйіп қалды.

	Тағы да қыран-топан болған көпшіліктің күлкісіне Құсекеңнің шаруасы болған жоқ. Еңсесін тік ұстап, көңілі марқайып, мінбеден масаттана түсіп, орнына қарай одыраңдай беттеп бара жатты.





Бомбрабишік


	– Отан соғысында от кешкен кездерім жайлы ойласам, не бір керемет ерліктерім еске түседі, – деп бастаған-ды бұл жолы Құсекең әңгімесін.

	Мұндайда маңындағылардың Құсeкeңe құштарлана қарасып, бөрідей шулап, кенедей жабыса қалатын әдеттері.

	—Айтыңыз сол ерлігіңізді...

	–Иә, құлағымыз сізде, Құсеке!

	– Соғыстың алғашқы жылы. Жаудың бетінің жаман кезі. Олар өңмеңдеп алға ұмтылады. Біз қасарысып қарсы тұрамыз. Сондай кезде пашистердің бомбрабишігінен көрдім-ау көресіні, әбден. Өйткені бар ғой, – Құсекең мүлгіп тыңдап отырған бізді енді өзіне қаратып алып, қанаттана сөйледі. – Пашистер алдымен бомбрабишіктермен бомбыралап ес-ақылыңды шығарады. Бомбыралап-бомбыралап алып, артынан қарақұрттай қаптап кеп кететінін қайтерсің найсаптардың.

	Бір күні запыранымды қайнатып, ызасы әбден өтіп жүрген бомбрабишіктерге бір керемет көрсеткім келді. Ары ойлап, бері ойлап, үлкен командыpлaрдің біріне: «маған арқан керек» деп өтініш еттім.

	– Оны қайтесің?! – деп, аң-таң қалды жолдастарым.

	– Шұрқ етпеңдер, – дедім оларға.

	Үлкен адамдардың аты үлкен адамдар ғой.

	Құдай тілеуіңді бергір, мені сыразым түсініп, кәдуілгі өзіміздің қыл арқаннан бірнеше арқанды алғызды да, алақаныма салды. Содан кезекті жау шабуылын тостым. Ол күні біліп қойды ма, жоқ, өздері бірдемеге бөгелді ме, әйтеуір емістер бізге тиіскен жоқ. Бірақ айқас ертеңінде ерте басталды. Тағы да сол алдымен антұрған бомбрабишіктер төбемізге төніп келіп бомбыралап, ойран сала бастады. Сол сәтте алдын-ала оңтайлап қойған арқандарымды антұрғандарға қарай лақтырып кеп қалдым. Жылқының ішінен қашағанды қалт жібермейтін қазақтың баласы емеспіз бе. Бір жерде жаудың бес бомбрабишігін бұғалықтап түсірдім. Қолға түскен лөтшіктер үсіген торғайдай бүрісіп, жапақ-жапақ қарайды маған. Ал, қалың жау қоғадай жапырылып қашып бара жатты.





«Маладес, Құсайын!»


	– Мен бытырда істегенмін, – деген-ді енді бірде Құсекең. – Бытырмен бытырлатып танкі атқанда, төбеге ұрғандай тоқтаушы еді.

	Өз сөзіне масаттанған Құсекең кішкентай көзін ойнақшытып, аз-кем отырып қалған-ды.

	– Құсеке, бытырыңыз не? Ол қандай нәрсе? – дестiк осындай сәтте білуге құмартқансып, сыналай сұрақ қойып.

	– Ой, өздерің ештеңе білмейтін кеще екенсіңдер ғой, түге. Мылтық қой ол, мылтық, – деді Құсекең күйіп кетіп.

	– Е, е, қайдан білейік, Құсеке, – дейміз монтансып.

	– Білмесеңдер біліп қойыңдар. Онымен талай танкіні талқан еткен мықтың мына мен боламын. – Құсекең қоразданып қойды.

	Одан әрі сөз жарыстырудың қажеті жоқ. Өйткені Құсекеңнің өзі-ақ қамшы салғызбайды.

	– Бір күні тағы да қып-қызыл майдан болды. Бұл жолы жайшылықтағыдай жаяу әскер емес, емістің тегірлерімен айқастық-ай келіп. Тегірдің аты тегір емес пе, жолдастарымның көбі шығын болып кетті. Қаным қайнап, көзім жайнап, окопта жата алмай, анадай жерде келе жатқан тегірге атып тұрып қарсы жүгірдім. Жақындай бере бытырмен басып қалдым. Антұрған қалш-қалш етіп орнына тұрып қалы. Іле екіншісі, одан кейін үшіншісі. Қойшы әйтеуір, жүгіріп жүріп, бірінен соң бірін құрттым-ай келіп. Бір кезде «Мaлaдес, Құсайын!» деген дауыс шықты. Қай жақтан шыққанын аңғармадым. Қарауға мұршам да жоқ. Тағы бір-екі тегірді талқандап едім, «Маладес, Құсайын!» деген әлгі дауыс тағы естіді. Қарасам...

	– Сталиннің өзі болды ғой! – деді жігіттердің бірі.

	– Қайда, Сталинге жұрттың бәрінің қолы жете бере ме. Өзіміздің Рокоссовский, төбеме төніп келіп, қалықтап тұрған вертолеттен басын шығарып, айғайлап тұр екен. Біз де күліп, «Маладес, Құсекең!» деп көтермелеп қойдық.





«Тым құрыса тұқым қалдырсаңдаршы!»


	– Мен өзім салт аттылар эскадронында қатардағы қылышкер едім. Мәскеу түбінде генерал Доватордың қол астында талай шайқасқа кірдім. Мен де емістерді көріп танып қалдым, емістер де менің кім екенімді қылыш сілтесімнен ерекше есте сақтапты... оны кейін білдім. Кезектi атойға қойып кеттік. Кезіккен ата жауды ата-ата құйғытқан күйімде оңға қарай ойыса шаба беріппін. Сөйтсем, алдымда бір салт атты еміс қана қалыпты. Өзі де таудай екен. Атының жалын құша, жалына үн қатты. Қазақшаға судай екен:

	– Қырмағаның қалмады-ау, құртасың ба түгел? Құсайын-ау, тым құрыса емістен тұқым қалдырсайшы! – дегені ғой.

	– Аяп кеттім де, атымды бұрып алып, кейін тарттым, – депті өнеркәсіп училищесінің шәкірттерімен кездесуде сөз сөйлеген бұрынғы майдангер Құспанов Құсайын ақсақал.





«Үйреніскен жау атысқанға жақсы»


	Құс сүтінен қымыз ашытып, соғымға оларды сойғанда бұзбай түгелімен сүрлеп, бір ғана төсімен тұтас ауылға түстiк бергенімді айтпай-ақ, одан кейінгілерді айтсам да жарап қалар, – дейді құсбегі Құсайын Ошақбайтегі – Ұлы Отан соғысы басталған жыл. Өзіміз алдыңғы шепте, окопта жатырмыз. Сонымен бұл неміс деген пәлемен алғаш рет бетпе-бет кездесетін күн еді. Құдайға құлдық. Дінім таза. Бес уақыт намазым бар. Екіндінің кезі болатын. Олар да жамбас құртша жорғалап, ажал айдап жылжып келеді. Қысқасы, атуды бастадық-ай десеңші! Кейде оң жақ көзімді, кейде сол жақ көзімді, кейде екеуін де жұма қоям. Қаншама атысқанымыз есімде жоқ. Кенет басы «Ойбаймен» басталған бір таныс дауыс құлағымды жарып барады:

	«Айн, свайн, драйн.

	Ағатайым, күн-айым.

	Неміске де тұқым керек,

	Қырасың ба, Құсайын?»...

	Сол кезде барып мен борап тұрған оққа қарсы жүрдім. Мені білетін соншалықты кім болды екен деп жан-жағыма қарасам, ешкім жоқ. Тек көз ұшында қол көтеріп бір неміс тұр. Құсекең оған қарасын ба, көзді тарс жұмды да бытырлатып ата берді. Оқтарым әлгі немістің оң жақ, сол жағынан зу-зу етіп отіп жатыр. Бір кезде неміс соңғы демін алды да, одан бетер жан ұшыра шыңғырды.

	«Ағатайым-ай, кеше ғана үйленіп едім!» – дегенде барып өзімнің Әтіркүлім есіме түсекеткені. Сорлыны аяп кеттім. Ол да мен сияқты жас болса керек. Дереу винтовкамды бұра салып, қалғандарын қыра бастадым.

	– Құсеке, сол жылдары өзіңіз немістерге тұқымдыққа қалдырған немісіңіз әлі тірі дейді. Сол рас па?

	– Әрине тірі. Батыс пен шығыс немістерінің басын қосып, ағайындарын ынтымаққа шақырып жүрген де сол. Кезінде менің атқан оғым жазатайым әлгі сорлыға тиіп кетсе ғой, олардың күні не болар еді. Міне, сондықтан, балақай, біздің қазакеңнің «Үйреніскен жау атысқанға жақсы» деген сөзі содан қалған!?

	Ал, біздің оңтүстік өңірде барды жоқ деп айта бастасаң, «О, Құсайын, өтірігіңе болайын, соқ, Құсайын!» деген сөз мәтелге айналғалы қашан!..





Алакөлдің ақиық Ақбаласы


	Жетісудың Алакөл өңірінде Қозбақов Ақбала деген аңқылдақ ақ көңіл, темірден түйін түйген ұста, Отан соғысында ерен «ерлік» көрсеткен батыр, цирк палуаны Бедиомен күреске шыққан азамат өмір кешкен. Талай тарландар арамыздан кетіп, батырларымыз сара-сарып болып барамыз. Топырағың торқа болғыр ол кісі де дүние салды. Руы – Уақ, бәйбішесі Несікен – Қыпшақ қызы. Әпкеміз жездемізге сай еді.

	Қозбақов (Ақаңның ел арасында аты емес, көбінесе фамилиясы айтылады) Отан соғысынан 1944 жылы қол-аяғы сау, басы бүтін, еш жеріне оқ дарымай ерлікпен елге оралды. МТС-та көп жыл ұста болып істеді.

	Ол кісі, шынында да темірді терiше илейтін еді. Қолы қалт етсе, шолпы, шөміш, бәкі. пышақ, самаурынға керней, қысқыш, қалақ дегендеріңді әшекейлеп жасап, ағайын-туыс, дос-жарандарына ауылдарды аралап жүріп таратушы еді.

	Қозбақов соғыстан оралып, дем алып жүрген кезі еді. Ол уақытта колхозда жалғыз трактор болатын. Ол оттықпен от алатын. Көктем кезінде қалың жаңбырда жер жыртып жүрген трактор сөніп қалады. Ақбаланың соғыстан әкелген шал кейіпті оттығы (зажигалка) болушы еді. Ол кезде елде сіріңке тапшы, қоламтаға шоқ көміп, бір үйден бір үй тамыздық алып жүрген кез. Қозбақовтың оттығы есіне түскен бригадир түнделетіп атпен Ақаңа келеді. Тракторды оталдырып алуға оттығын сұрайды. Сонда Ақаң:

	– Бұл зажигалканы сен жаға алмайсың. Бұның тілі бөлек, оны маған немістің генералы сыйға тартқан, – деп шақпағын бермейді.

	– Ақа, онда өзіңіз тұтатып беріңіз, атқа мінгесіп барайық, – дейді бригадир.

	– Сталиннің қабылдауында болған, Жуковтың алғысын алған маған сен калай мінгесіп жүр дейсің?! – деп Ақаң ашуға басады.

	Амалы таусылған бригадир қосарлы ат әкеліп, Ақаңды стандағы тракторға апарып, шақпағымен от алдыртыпты.





Жуковпен кездесу


	Соғыстың қызып тұрған кезі. Қозбақовтың бөлімшесі алғы шепте.

	– Бір күні, құдай сақтасын, рукапашныйға кіріп кеттік. Шайқас таңға жуық басталған. Сілтеп келем, сілтеп келем. Біраз терлегеннен кейін одан сайын сілтедім. Таң атты ма, күн шықты ма білмедім, ет қызумен сілтей бердім. Қолымдағы штыкавай бесатар. Штыгімен іліп келем, қырып келем. Әлде бір уақытта:

	– Пастой, Қозбақов! Пастой! – деген дауыс құлағыма жетті. Неде болса пәшістерді қырып тынайын деп сілтей бердім. Әлден уақытта иығымды зілдей бір салалы саусақтар бүріп:

	– Жолдас Қозбақов, тоқтатыңыз! – деп қазақшалап, жұлқып қалды. Артыма қарасам, Армия генералы Жуков екен.

	– Слушаюс, жолдас Армия генералы! – деп шес беріп, штыгімді ішке тарта қалдым Жуков таңырқай жоғары қарады. Мойын бұруға болмайды, қоқайып смирно тұрмын.

	– Бұл иттің балаларын басыңнан асырма, таста! – деді генерал. Ол не екен деп, төбеме қарасам, штыгімде бір еңгезердей неміс ілініп тұр екен. Әлгіні лақтырып тастап:

	– Служу Советскому Союзу, За Сталина! – дедім. Айнала толған өлік, бірен-саран қалған немістер қашып барады.

	– Жарайсың, Қозбақов! Ерлігіңе разымын! – деп арқамнан қақты.





Қозбақовтың тілге баруы


	– Алдыңғы ерліктерімді көрген кәмәндiрiм мені көзінің қарашығындай сақтаушы еді. Әмбеде қорқады білем, бұрындары басқармаған кәмәндiрлердің талайын атып тастағанымды естіген болуы керек, алдымда бәйек қағып тұрады. Бір күні Сталиннен ерекше тапсырма алып келіпті. Үлкен бір операцияға дайындалу үшін тіл әкелу керек екен. Кəмəндірім шақырып алды да:

	– Жауынгер Қозбақов! Сталин жолдас сізге үлкен сенім артып отыр. Жаудан тіл әкелу керек. Қасыңызға 3-4 жігіт алып, таңдап отырып немістің бір əпитсерін алып келіңіз, – деді.

	Олай-пұлай болып кетсем, мұсылмандығын жасасын деп бір қазақ жігітін, үш орыс жігітін алдым да генсекоускийден 200 грамнан тартып алып, жүріп кеттік. Нейтральный паласадан өте бере оқ борап берді. Жігіттерді жан-жағыма жинақтап, тәуекелге салып по пластунский жылжи бердік. Біздің баратынымызды естіп қойған болуы керек, бір рота тосып жатыр екен. Еңбектеген бойы арасына кіріп кеттік. Қасымдағылардың үшеуі оққа ұшты, қазақ жігіті жараланған екен, оған:

	– Сен осы жерде қозғалмай жата бер, – дедім де, – я, құдай, қолдай гөр! – деп ақыра атып тұрып, рукопашныйға бастым. Сілтеп келем, сілтеп келем. Әй, сілтедім-ау, шегінуге болмайды. Сілтеп келем. Әлгі ротаны құрттым-ау дегенде, қара-құрым неміс қаптады да кетті. Көптің аты көп емес пе, қырық-елуі жабылып, қолымды қайырып байлап алды. Байқасам менің рукапашныйымды наблюдательный пункттен немістің генералы қарап отырыпты. Ерлігіме сүйсінген болуы керек, «мерт болып кетер, жарақаттамай байлап, алдыма алып келіңдер» деп тапсырма беріпті. Алдына алып келгенде ыза кернеп бір жұлқынып қалып едім. Қолымды байлаған арқандары бытыр-бытыр үзіліп кетіпті. Қасындағылары автоматтарын кезей бергенде, генерал екі саусағын жоғары көтерді.

	Қасындағы тілмашынан:

	– Осынша ерлік істеп жүрген кім екен? – деп сұрапты.

	– Қатардағы жауынгер қазақ Қозбақовпын, – дедім.

	– А, Қоспақ, зер гут! Ондай ұлтты естімеппін, – деді.

	– Ұлтым – қазақ, руым – Уақ, өзім – Қозбақовпын.

	– Касак, Уфак, Коспак, очень интересант, – деді де, офицеріне қарап бірдеңелерді ызалана зекіп айтып жатты.

	Тілмашы:

	– Батыр болса, осындай болсын! Коян жүрек, қалжасыз туған көжектер! Бір Қозбақовты жабылып жүріп әрең ұстадыңдар! Егер немісте осындай мың Қозбақов болса, орыстарды баяғыда жеңетін едік! – депті.

	– Жау болса да батырдың аты – батыр, мұндайларды өлтіруге болмайды. Мынау маған Гитлердің өзі сыйлаған зажигалкасы еді, соны саған сыйға тартамын, – деп, қалтасынан шақпақ алып қолыма ұстатты.

	– Мен насыбай атамын, шақпағың беш тиын. Мен тіл апаруым керек, – дедім. Тағы да қасындағыларға қолын сілтеп-сілтеп, зекіп, бір унтер әпитсердің пагондарын өзі жұлып тастады да, тілмашына бірдеңелерді айт, – деді.

	– Саған қарсы жіберген ротадан тірі жалғыз кәмәндірі қалыпты. Осынша солдатты мерт еткізіп, біздің қатарда жүруге хақың жоқ, шіріген жұмыртқа! Тілге сені беремін, – депті.

	Сонымен əпитсерді алдыма салып, автоматты он солдаты нейтральный паласаға жеткізді. Жолшыбай жараланған Төленбегімді арқалатып, өзімізге жеттім. Полк түгел сапта тұр екен. Уралап қоя берді.





Қозбақов Сталиннің қабылдауында


	– Алла берген айбаттың, құдірет берген қайраттың арқасында талай ерлік жасадым ғой, – дейтін Ақбала жездеміз. – Соның бәрін Сталин естіп-біліп жатады екен. Бір күні маған Совет Одағының Батыры атағын өз қолымнан беремін деп Сталин арнайы самолет жіберіпті. Летчигі жалғыз екен. Қасына отырып алып ұштық та кеттік. Есіл-дертім жауды жеңу болған да, ауылды ойламаппын да. Самолетке отырып біраз ұшқаннан кейін ел есіме түсіп, летшікке «ауыл жаққа тарт» дедім. «Уақытында жетпесек Сталин ренжиді ғой» деп летшік қарсылық білдірді.

	– Сені Қозбақовқа жіберген екен, саған мен қожа! Жауабын өзім беремін, оттамай ауылға тарт, – деп қатуланып едім, жан керек екен, ауылға қарай тартып берді. Екі күн ұшқанда, Шыбынды тауының төбесі көрінді. «Көмекке» қарай тарт дедім. Ауылдың үстін айналып жүрміз. Егін орған, шөп шапқаң қатын-қалаш. Ішінен Несікен (әйелі) мен қызым Күләшті қараймын.

	Ахау, айдай ақыным,

	Алысқа кетті-ау жақыным.

	Жыламаған пенде жоқ,

	Алла берсін ақырын.

	Балалар айдап өгізді,

	Әйелдер мінді атқа да.

	Аман-есен оралсын

	Ардағым менің Ақбала, – деп, Нескенім Күләшімді құшақтап, зарлы әуенге салып отыр екен. Көңілім босап, көзімнен жас парлап қоя берді. Әлден уақытта:

	– Ақбала, Ақбала Арысым, әне, аспанда! – деген Несікеннің дауысын естідім.

	Сөйтсем, менің көз жасым Несікеннің етегіне тамыпты. Қонуға амал жоқ. Тағы да ауылды бірнеше айналып, самолет қанатын қағып-қағып қош дегендей болды да, Мәскеуге қарай қайта тарттық. Кремлдің тура ішіне келіп қондық. Кілең генералдар қарсы алды. Сталиннің кабинетіне келдім. Кабинеттің іші ат шаптырым екен. Стекең төрдегі орнынан көтеріліп, қарсы жүрді.

	– Ассалаумағалейкум, жолдас Қозбақов. Ерлігіңді естіп жатырмыз, – деп төс қағыстырып, – Maлaдeс, Қозбақов. Ерлігіңді естіп жатырмыз, – деп арқамнан қақты. Қасында Ворошилов бар екен. Ол да келіп қолымды қысты.

	– Баяғыда, жолдас Ворошилов, жирен қасқа алаяқ айғырыңыз бар еді. Сізге әйтеуір бір жолығармын деп ойлап жүруші едім. Мынау сізге тартуым, – деп, анда-санда шайқастан қол босағанда соққан төрт күміс тағаны шегелермен ұстата бердім.

	– Иосиф, қазақтардың осындай салты бар, тартуыңа рахмет, Қозбақов, – деп, Климент Епіреміш тағаларға таңдана қарады.

	– Жолдас Қозбақов! Жаудың бетін қайтардық, қазақтарға мың да бір рахмет! Әлия, Мәншүк, Мәлік, Тоқтар, Бауыржан, Талғат, мына тұрған өзің, – деп Стекең тағы арқамнан қақты. – Генштабтың ұйғаруы бойынша генерал Жуковтың тікелей өтінішімен Сізді елге қайтаруды ұйғардық. Кеудеге алтын жұлдызды тағып, еліңе батыр атағын ала бар, – деді.

	– Жолдас Сталин, өз туған халқым менің батыр екенімді өзі де біледі. Ал, жұлдызды алтын болса өзім де соғып аламын. Қазақтың сәлем-сауқат дейтіні болады, елге қалай құр қол барамын?! – дедім.

	– Сөз тапқанға қолқа жоқ! Клим, Қозбақовты ертіп барып қалағанын беріп, жолға сал, – деді.

	Ворошилов үлкен бір қоймаға апарып кіргізді. Ойлап, ойлап, алдымен ақсақалдар мен әжелерге – қос-қостан шапан-бөрік, кимешек-жаулық, жалбырлы көйлек, саптама етіктер, әйелдерге – бөртпе шәлі, камзолдар, балаларға базарлық, қойшы әйтеуір, бүкіл ауылға жетерлік екі вагон жүк тиеттім. Әдірісін жазып, қолдарына бердім.

	Ворошилов:

	– Жүк бара жатыр, мынаны өзің ала кет, – деп, бір шәй дорбадай алтынды қолыма ұстатты. Мына Күләштің алтын тісін сол алтыннан салдырдым, – деп отырушы еді Ақаң.

	Ал, екі вагон жүк жолда келе жатқан болуы керек.





Жүрісінен тану


	Бірде Жеңіс күні мерекесінде Жұмабек ағайдың үйінде болғанымда, ағайдан майданда көрсеткен ерліктері туралы айтуды өтіндім. Ол бір сәт ойланып алды да:

	– Бір күні барлауға шықтық. Жау шебіне жақындай бергенімізде, қарсы алдымыздан үш неміс солдаты шыға келгені бар емес пе. Екеуі – алда, біреуі – артта. Біз немістің мундирін киіп алғанбыз. Кім екенімізді біліп қоймасын деп, оң қолымды ербең еткіздім де, әлгі құрғыр «хайл» деген сөз тіліме оралмай сасқалақтап, «ассалаумағалейкум», – деппін.

	– Алейкумассалам, – деді соңғы «неміс».

	– Қазақша білетін ол не қылған неміс?

	– Сөзді бөлме, оның екі немісті айдап келе жатқан қазақ екенін жүрісінен таныдым, – деді Жұмабек ағай.





«Көзіме тиіп кетсе... »


	– Екі жақ аңдысып, шабуылға шығуға бұйрық күтіп окопта жатқанбыз. «Бұл иттер не істеп жатыр екен? Қарайыншы», – деп дүрбіні алып көтеріле бергенімде, жау оғы құлақ түбімнен зу еткені. Ызы болғаным соншалық – орнымнан қарғып тұрып, жұдырығымды түйіп: «Атаңа нәлет, сұм фашист, оғың көзіме тиіп кетсе қайтесің?» деп айғай салдым, – деді Жұмекең.





Ел басқарған Жәку


	Ұлы Отан соғысының бәленбайыншы жылына арналған медальдарды майдангерлерге үлестіргенде, Жәку Шахмановтың майданда болып, от кешіп келген бір құрдасы құр қалыпты. Ашу қысқан ол ауылдық Кеңес үйіне келсе, алдынан кеудесінде медалі жарқыраған Жәку шыға келеді.

	– Ау, Жәке, сен майданда болған жоқ ең ғой, мына медаліңе жол болсын, – дейді олгi Жәкеңе.

	– Уа, құрдас, сен де қызық екенсің. Жеңіс күніне жеткізген Сталин Мәскеуде болғанда, мен ауылда ел басқарған Жәку емеспін бе? Сен өзің соны білмей қайда жүргенсің?! – депті.





Қаржымбайдың айтқандарынан


	Бірде Беркімбаев Қаржымбай ағамыз соғыста жүріп немістердің қолына тұтқынға түсіп қалады. Құдай сәтін салып бір күні тұтқыннан қашып шығыпты. Содан артына қарамастан жүгіріп, әбден өкпесі өшкенше тоқтамайды. Шамасы келгенше ұзай береді. Бірақ әлі құрып орман ішінде бір ағаштың түбіне құлай кетеді. Сөйтіп жатып көзінің ілініп кеткенін байқамай қалады. Бір уақытта шошып оянса, ішінде бір офицері бар он шақты неміс солдаты қоршап алыпты.

	– Ойбай-ай, құрыдым-ау, енді қайтейін, тірідей өлдім-ау, – деп сасқанынан – майн, фрайн, Беркімфайн Қаржымфайн, – депті немісше сөйлеген болып. Сонда аналар тұрып:

	– А, а, а, Беркімфайн Қаржымфайн, ендеше есен-барен, елен табен, – дейді шуласып. Аңтаң болған Қаржымбай әлгілердің бетіне қарайды да қуанып кетеді. Сөйтсе олар да өзіміздің ағайындар екен. Немісше киініп қашып келе жатқан көрінеді.

	***

	– Мен өздерің газеттен оқыған «айн, цвайн, драйн, қырамысың, Құсайын?» деп неміске тұра ұмтылған Құсайынмен соғыс аяқталғанша бірге болдым, – дейді Қаржымбай. – Бірде маған ұшқыш бол деп жатыр, мен келістім, бірақ қасыма сені алам дедім Құсайынға. Сонымен екеуміз соғыс самолетінің бір күн о жер бұ жерін шұқып көріп, оп-оңай меңгеріп ұшып кеттік. Жаудың позицияларын, танкілерін, қоймаларын, олар өтіп жүретін көпірлерін күнде бомбылап тас-талқан қыламыз. Күнде осы. Бір күні самолетімізге снаряд дәл тиіп быт-шыты шығып қирап, өзіміз төмен зулап бердік. Енді өлген жеріміз осы болды ғой деген ой келді. Сөйткенде жұп-жұмсақ бірдеңеге күмп ете түстім. Басымды көтеріп алып: «Ау, Құсайын бармысың?» – деп айғай салдым. «Бармын, аманмын, сен ше?» – деп, ол да ышқына айғайлады. Қарасақ, майданға апара жатқан бір состав мақтаның үстіне түсіппіз.

	* * *

	– Енді бірде дивизия командованиесі «сен аспаз бола тұр» деп өтінді. Тағы да келістім. Сонымен Құсайын екеуміз аспаз болып шыға келдік. Пісірген тамағымыз тіл үйіреді. Жауынгерлер күнде алғыс айтады. Бір күні жауынгерлер түскі тамағын алаңсыз ішіп жатқан. Қарасақ, немістің он шақты танкісі таяу келіп қалыпты. Ойланбастан жүгіріп барып, ожаудың сабын танкінің шынжыр табанының арасына тығып жібердім де, бұрап кеп қалдым. Шынжыр үзіліп кетіп, екпінімен келе жатқан танкі оқыстан еңкейіп барып шөңгерілді де қалды. Ал, Құсайын келіп оқ ататын ұңғысын ожаумен бір беріп қағып түсірді. Қалғандары айналып алып тұра қашты. Содан Құсайын екеуміз әлгі екі ожауды Рейхстагқа орнатып кеткенбіз. Енді амандық болса, ожауды алып келіп, мұражайға тапсырмақ ойым бар, – дейді Қаржекең.





«Маладес, Қыдыш, маладес!»


	Майданнан жаралы боп 1941 жылдың аяғында оралған Қыдышты ағайын-ажын боп қуана қарсы алып, тышқан мұрның қанатып, той жасайды.

	Қыдыш батырлығы үшін медалін шинелінің омырауына тағып қайтқан екен.

	– Иә, Қыдыш, мынау медальді не үшін алдың? Ауылдастарың естісін, жас балалар жаппай білсін... әңгіме шерте отыр! – деп қиылыпты ауыл ақсақалының бірі.

	– Калинин қаласын қорғап жатқанбыз... Пәшістер дамыл бермеді, көз аштырмай шебімізді атойлады. Жаяу әскер жалпақ далада, орман шетіндеміз.

	Неміс тағы да нөпір боп тап берді. СВТ-дан, ал, оқты жаудырайын. СВТ – өзі оқталатын винтовка. Төпеген оққа шыдасын ба, жаудың өлгендері жер тезек боп қалды. Тірілері дүркірей қашты-ай кеп...

	Осылай күні бойы үш рет жау атойын тойтардым. Күн батарда тұмандай тұтасып жау тағы тап берді. Оң жағыма қарасам, бірде-бір қызыл әскер тағы жоқ боп шықты. Қорқақ иттер, қопарыла шегініп, тайып отырыпты... Жалғыз ғана жас солдат Вəнка қалыпты, ту сыртымда отыр екен.

	– Қыдыш аға, саспаңыз, оқты өзім жеткізіп тасып берем. Ана cайда патрон толы он жәшік бар! – деді.

	Мен тағы да төлеп оқ атқылап бердім. Өлермен пәшістер омақаса құлап жатыр. Мен нөсерлете оқ төгем... Айналайын Вәнкем зыр жүгіріп, сайдан жәшік-жәшік патронды әкеп үлгірді.

	Күн де ұясына кірді, жау да жер жастанды...

	Қарным ашқанын сонда ғана сездім. Мұз боп қатқан дүмбіл нанымды қойнымнан алып, кеміріп отыр едім, бір ыстық алақан оң иығымнан қағып тұр екен. Қарасам – маршал Ворошиловтың өзі! «Маладес, Қыдыш, маладес! Сенше соғыссақ, жеңіс жақындайды!» – деп, осы медальді төсіме қадады.





«Мен – қазақ!..»


	Жаралы жауынгерлерді брезент шатырлы машинаға тиеп, тылдағы госпитальға әкеле жатады. Алдыңғы бұрышта бір қазақ жауынгері отырады. Топты басқарып келе жатқан старшина әлгі жаралыға қарап:

	– Что, боец, озяб что ли? (Иә, жауынгер, тоңып-жаурап қалдың ба? ) – деп сұрайды.

	Сонда орыс тілін шала білетін әрі шамшыл жауынгер қазақ старшинаға қадала қарап:

	– Какой озяб, я – казах! – депті.





«Хал-жағдайымыз жаман емес»


	Марыдағы танк училищесінде оқып жатқан лейтенант Мәжит Бәженовке Жайық бойындағы жұбайы Жібектен хат келіпті.

	«Мәжит, бізді ойлап уайымдай берме. Құдайға шүкір, хал-жағдайымыз жаман емес... Жалғыз сиырды сойып алдық!» – деп жазыпты әзілкеш әйелі.





«Өзім-ақ түзетіп алайын... »


	Танк училищесі бастығының саяси қызмет жөніндегі орынбасары подполковник Севрюков училище тыңдаушысы лейтенант Мәжит Бәженовтың отбасына – жұбайы Жібекке арнайы хат жазыпты.

	«Сіздің күйеуіңіз лейтенант М. Бəженов жиі-жиі тәртіп бұзады, шаһарға қыдырып кетеді... Сабаққа жөндеп қатыспайды, сіз жолдасыңызға әсер-ықпал жасап хат жазыңыз... Өзіңіз оқытушы-ұстаз екенсіз, біз сіздің көмегіңізді күтеміз» – деп өтініш білдіріпті подполковник Севрюков...

	Мәжит бір күні кешкіде курстас қазақ жігіттерін жинап алып жұбайы Жібектің училище басшыларына қайтарған жауабының көшірмесін оқытыпты.

	«Біздің Мәжиттің әскерде қызмет еткеніне төрт жылдан асып барады... Сол мерзім ішінде жөнге сала алмасаңыздар, енді қайтейін... Үйге қайтарып жіберіңіздер, өзім-ақ түзетіп алайын!» – депті әзілге жүйрік, ақылды қазақ әйелі...





«Қолым ауырлап кетіпті»


	Барлаушылар ротасының жауынгерлері әлсін-әлсін жау тылына тапсырмамен барып, тіл әкеледі. Сол ротадагы Қымызбаев Қыдырбай деген барлаушы екі иығына екі кісі мінгендей дәу бітімді жігіт екен. Ол тапсырмамен не бір алыс түкпірге барса да, ешуақытта құр қол оралмайды екен: қашанда тіл алып қайтатын болыпты.

	Рота командирі өзгелердің жолы болмаса да, Қымызбаевтың ақжолтайлығына сеніп, ешнәрсеге алаңдамайтын әдеті екен. Бірақ бір Қызығы: Қымызбаев жау тылынан тілді арқалап қайтады екен, әрі әлгi қолға түскен неміс екі күннен кейін ғана есеңгірегенінен айығып, тілге келіп, тілмәшпен сөйлесіп, білгенін әзер-әзер түсіндіреді екен. Бір емес, бірнеше рет солай болғанына назар аударған рота командирі:

	– Жауынгер Қымызбаев, сен әкелген «тілдің» ылғи әуелінде тілсіз болатыны несі? Әлде саған кілең есі ауғандары кезіге ме? – деп сұрапты.

	Сонда Қымызбаев:

	– Жолдас командир! Біріншіден неміс тылындағы менің қолыма кілең түйедей-түйедей ірісі түседі, айдасаң, айдағаныңа көне бермейді, жетелесең шенгiншектейді. Мен ондайда ызам келіп, құлақ-шекеден бір-ақ рет төмпештеп, соғып-соғып алам да, есеңгіреген қалпында арқалай жөнелем. Бұрынырақта өйтпеуші еді, осы соңғы әкелген «тілдерім» тілінен айрылып қала беретінді шығарды, ертеңінде ғана есін жияды иттер... тегі, қолым ауырлап кеткен ғой деймін, – деп түсіндіріпті қазақ жауынгері.





«Тарыдай шашып жіберіп...»


	Әбекең деген ақсақалдың ұлы майданда танкіші боп соғысып жүр екен. Соны естіген көрші шал:

	– Иә, Татышың танкіс екен... Қалай соғысып жүргенін хатпен хабарлап тұра ма? – деп сұрапты.

	Сонда жауынгердің әкесі:

	– Біздің Татыш танкісін тазалағанда таңертең тарыдай шашып жіберіп, түсте жинап алады екен де, зеңбірегін орнына қондырып, шайқасқа қайта кірісіп кетеді екен... Татыштың танкісін көш жерден таныған пашістер тығыларға қуыс таба алмай, есі шығады екен.

	Командирі солай деп хат жазып еді, үйдегі балалар жыртып тастапты, – депті өкініш білдіріп.





Ой, қызық-ай!


	Жорық жолдарында жүріп, талай күлкіге қарық болдық қой. Бірде ефрейтор Шмельков екеуміз «тіл» әкелу үшін немістер тұрған селоға жер бауырлап жеттік. Шеткі үйдің бірінде еңгезердей неміс күзетшісі тұр екен.

	– Көрдің бе? Әне!

	– Көрдім. Автомат асынып алыпты.

	– Жо-оқ, ананы көрдің бе?

	– Неменені?

	– Қазды.

	– Қазды? Бізге қаздың керегі не?

	– Ұстау керек.

	– Кімді?

	– Қазды.

	– Ей, есің дұрыс па? Қазың не-ей, сенің? Бізге қаз әкел деп тапсырған жоқ қой!

	– Жоқ қазды ұстау керек.

	Ефрейтор Шмельков еңбектеп барды да, бұтаның түбінде тұрған қазды ұстап алды.

	Сосын мытып-мытып, қазбен қосылып екі-үш рет «га-галай» дауыстады. Қаздың даусын естіп неміс күзетшісі «Дер Ганс! Дер Ганс!» деп, өңмеңдеп жетіп келмесі бар ма?

	– Дер Ганс деген немене?

	– Дер Ганс дегеннің қазақшасы – қаз деген сөз. Сөйтіп әлгі дер Гансті, тфу... қазды қуалаған фашисті бас салып ұстап алдық та, «Дер Гансті» қоя бердік.

	«Дер Ганс» болмаса қайтер едік?





«Кабинаңның қақпағын аш»


	– Жұман, ағаң жауға есесін жібереді деп ойлама. Шегебайдың қуы аспанға көтерілсе, пәшістерде зәре-құт қалмайтын... Оңнан келгенін оңнан, солдан келгенін солдан баудай түсіремін. Иісі пәшістің самолеті маған беттеуді қойды. Қапысыз ер бола ма, бір күні қарсыласқанын қағып тастап, қайтып келе жатыр едім. Өз самолетім бұрқ етті. Көк жалынға көміліп шыға келді. Сөйтсем, немістің ұшқышы төменде, бұлт арасында бұғып тұрып атқан екен. өлуге болмайды, ойлануға мұрша жоқ. Фриц менің астымнан өте берді. Жанған самолетімді тастай салып, қарғып кеттім. Жаудың төбесінен кабинасына барып топ ете түстім. Өзін желкесінен қапсыра мытып, жерге лақтырып жібердім.

	– Е, құдай берді! – деп, қаптап келе жатқан фашист самолеттерін бытырлатып, тoп-тобымен топылдатып, жерге домалатып едім-ай кеп. Жаулар іле айламды сезе қойыпты.

	– Бұл Әлгі Шегебайдың қуы – Құрекең! Дәл өзі! – деп, лап қойысты. Көп жабылған соң коя ма? «Мессершмидтімді» жандырып жіберді. Неде болса, төменге секірдім. Үстімде осы қара күпәйкем. Екі шалғайынан мықтап ұстап, кере қойып едім, ағып кеп жерге топ ете қалдым. Сілем қатып, шаршаған екенмін, өліктей қатып, ұйықтап қаппын. Оянсам, қара тасты құшақтап ұзақ жатыппын. Содан самолетке қайта отырып, қайта кірдім шайқасқа. Біздің полкта маған ұқсас қара тұмсық бір қысық көз бар еді, командир мені сонымен шатастырып жүр екен. «Осыншама жауды қырғанда, маған бір медаль да бұйырмады. Менің орденім қайда осы?» – деп күңкілдеп едім командиріме, «Болады, тауариш Шегебаев!» – деген. Ол әңгімені өзім де ұмытып кетіппін.

	Бір күні дабыл қағып тұрғызды.

	Истребительмен тағы тарттым жауға қарсы. Жаңа ғана аэродромнан көтерілсем, оң жақ қапталымнан біздің истребитель қуып жетті. Бұрын көрмеген ұшқышым секілді, өзінін мұрты бар. Кекселеу кісі. Маған ымдайды.

	– Кабинаңның қақпағын аш! – деген секілді. – Бұнысы несі? – деймін.

	Несіне қорқайын?! Кабинамның жылжымалы қақпағын кейін сырғытып ем, жоғарыдан зулап кеп, бір дорба сарт ете түсті. Әлгі кісі қол бұлғады да, шығысқа қарай бұрылып, қайтып кеттті. Дорбаны ашып қарасам, іші толған орден мен медаль. Бір табақ қағазға: «Шегебаев жолдас, баяғыдан бергі тиесі орден мен медальдарыңыз мынау. Азырқанбай қабыл алыңыз. Ағаң Ворошилов», – деп жазыпты. Сөйтсем, әлгі келген со кісінің өзі екен ғой...





«Соғыста соған кім қарайды?!»


	Майданнан госпитальға кеп түскен мұртты солдат Мылтықбаевтың төңірегіне жиналған жаралы жас жігіттер: «Қайда соғыстыңыз? Қалай жараландыңыз?» – деп сұрапты.

	Сонда ешкінің асығындай ғана шамдағай, шапаты жігіт ағасы:

	– Белостоктан айрылдық, Минскіні қалдырдық. Смоленскіде табан тіреп тұра алмадық. Шегініп келеміз, шегініп келеміз. Ішім оттай күйеді, қаным қайнайды... Бір күні ыза болдым да, генерал Рокоссовскийдің штабына тарттым. Адъютанты қазақша білетін өзіміздің Өскеменнің қазақ-орысы екен.

	– Иә, ағай, жайшылық па?! Не шаруамен келдіңіз? – деп, асты-үстіме түсіп сұрап жатыр.

	– Генерал Рокоссовскийге айтатын құпия бір шаруам бар. Жолықтыр! – дедім.

	– Жарайды! – деп, қожайынына кіріп шықты.

	– Кіріңіз! Күтіп отыр сізді! – деді адьютант.

	– Жауынгер Мылтықбаев! Сәламатсыз ба? Қандай құпия шаруа айтпақ едіңіз? – деп, орнынан тұрып, өзіммен құшақтасып көрісті. Өзі де бір түйедей биік кісі екен... Құшағына кіріп кеттім...

	– Жолдас генерал! Шегіне-шегіне әбден ызам келді. Пашістерді тоқтатудың тәсілін тауып келіп отырмын, – дедім тайсалмай, қолымды шекеме апарып.

	– Ал, баяндаңыз. Ақырын сөйлеңіз. Құпиямызды біреу-міреу естіп қалып жүрер... – деп, генерал еңкейе түсті құлағын тосып.

	– Жаудың шабуылын тойтару үшін маған он екі солдат, он екі автомат, бір бронепоезд берсеңіз жетеді! – дедім.

	– Бұл қиын емес! – деп бәрін бергізді.

	Бронепоездың маңдайына өзім отырдым. Оң қапталға алты жауынгерді, сол қапталға алтауын отырғызып ап:

	– Перот! Алға! – деп, қалың жауға қарсы тиіп-ақ бердім.

	Оқты қардай боратып келеміз. Пашістер тырқырап қашып берді. Жау орманға қашты, біз соңынан салдық. Дұшпан қалың батпаққа жалт бұрылды, біз де оқыс бұрылып көз жазбаймыз. Немістер тауға беттеді, біз де өрледік.

	– Ақсақал, сіздердің мінгендеріңіз арба емес, бронепоезд еді ғой! – депті бір қуақы солдат.

	– Ол қалай бұрылады? – Оттамай тыныш отыр. Соғыс кезінде соған кім қарайтын еді? – депті Мылтықбаев міз бақпастан.





«Оң қанатта сен барда...»


	– Жолдас сержант, генерал Жуковтың өзі сізді мақтапты ғой, рас па? – деп сұрапты бригада қызметкері, бөлімше командирі Шөмішбаев Əленнен.

	– Кеше Ключево селосын жаудан бес рет азат етіп, бес рет айырылдық. Кескілескен ұрыста аққан қаннан аппақ қарлы дала қызыл жосадай жол-жол боп қалды...

	Алтыншы рет бөлімшемді түгел көтеріп, сау қалған бес жауынгеріммен фашистерді автоматпен төлеп айдап шығып, күндізгі позициямызға қайта орнықтық...

	– Осылай, жолдастар, оңдырмай соқсаң, қаптаған жау да шыдамайды! – деп, маңдай терімді жаңа ғана сүртіп отыр едім.

	– Шөмішбаев жолдас, жарайсың! Совет Одағы атынан алғыс жариялаймын! Бригаданың оң қанатында сен жүргенде, майдан командованиесінің көңілі еш алаң болмайды! – деп, генерал Жуков қолын созып тұр екен! – депті бөлімше бастығы Шөмішбаев сонда шімірікпестен.





«Атойлауға серпін алып...»


	1942 жылы жазда КСРО қорғаныс министрі И. Сталиннің бұйрығымен майдан даласын тастап қашқандарды ұстайтын торуыл отрядтары құрылды. Бұл майдан шебінен алыста, тыл түкпірінде 25 шақырымдай жерде орналасқан.

	Оңтүстік майданның торуыл отряды бірде алдыңғы шептен қашып бара жатқан бір жауынгерді ұстайды. Бұл өзі грузин халқының бір тайпасы – мегрел жігіті екен. Бұлар қазақтың шаншарлары секілді шетінен қушыкеш, тапқыр, сайқымазақ болатын көрінеді. Мегрел солдатын торуыл отрядының бастығының алдына дедектектiп алып келіседі.

	– Жауынгер, майданнан неге қаштың?

	Сонда сайқымазақ мегрел солдаты:

	– Жолдас полковник! Мен қашқан жоқпын. Жауға атойлау үшін артқа аздап шегініп, серпін алайын дегенім еді, – депті.





«Сен тым құрыса бір рет аузыңды ашсаңшы...»


	Полк командирі екінші эшелонда уақытша тыныстап жатқан бір батальонға келеді, жауынгерлермен сырласады.

	– Кәне, қандай арыз-шағымдарың бар? Жасырмай айтыңдар! – дейді полковник.

	Батальон командирлері де, сарбаздары да іркіліп отырып қалады. Сәлден соң бір жауынгер – грузиндердің қушыкеш мегрелі түрегеліп:

	– Жолдас полковник! Соңғы кезде біздің ботқамыз шөмиiп кетті, нормасынан әлдеқайда төмен, – депті.

	– Cтаршина қайда?

	– Мен.

	– Менің гвардияшыларымның қарны ашушы болмасын. Ботқасын бұдан былай екі есе етіп беріңдер! Бұйрық түсінікті ме?! – депті Полковник.

	– Дәл солай! Түсінікті, жолдас полковник.

	– Кәне, гвардияшыларым менің! Енді қандай өтініш-тілектерің бар? – депті батальонға қайрыла полк командирі. Тағы да солдаттар мен командирлер қалт етпей, отырып қалады. Сонда әлгінде сөйлеген мегрел екінші рет сөйлейді орнынан үшып тұрып:

	– Жолдас полковник! Соңғы кезде азанғы және кешкі шайдың қант-шекері де, неге екенін білмейміз, кеміп кетті... – депті.

	– Старшина, естідің бе?! Шекерді де екі еседен беретін бол менің гвардияшыларыма! – деп бұйырыпты. – Ал, тағы да қандай өкпе-наз, арыз-шағымдарың бар? – депті полк командирі батальон алдында.

	– Арыз жоқ! Айтарымыз айтылды! – деген дауыстар шығыпты әр тұстан.

	– Ал, онда менің өздеріңе айтқалы келген бір тілегім бар. Соны айтайын: осы отырған өжет жауынгерлерден біреуің ғана, атап айтам, әмір-бұйрықсыз өз еркін білдіріп, жау тылынан тіл әкелуі тиіс... Кәне, кім тілек-еркін білдіреді? – деп, сөз тастапты полковник батальонға.

	Жапада-жалғыз жау шебінен өтіп, тіл әкелу оңай шаруа ма, ондай тәуекелге көзсіз батыр ғана барар болар... Жиналып отырғандардың бәрі де жым-жырт отырып алады.

	Сонда әлгі мегрел жауынгер қасындағыны шынтағымен түртіп: :

	– Жолдас Иванов, сен тым құрығанда бір рет аузыңды ашсаңшы... Мен ыңғайсызданып отырмын. Бір түгілі екі рет сөйледім ғой, – депті.





«Қашан бітер екен?»


	Майдандағы бір топ солдат штаб алдында әңгімелесіп отырады.

	– Осы соғыс қашан бітеді? Соны кім біледі екен? – деп сұрапты біреу.

	– Бас қолбасшымыз Иосиф Сталин біледі! – дейді екіншісі.

	– Содан кейін бас қолбасшының орынбасары маршал Георгий Жуков біледі, – дейді үшіншісі.

	– Жуков қазір біздің майданда жүр. Соның шоферіне айталық, орайын тауып, сұрасын маршалдан. Соғыстың қашан аяқталатынын тек солай ғана білеміз! – дейді старшина.

	Маршал Жуковтың жүргізушісіне жолығып, майдангерлер өтінішін айтады.

	– Жарайды, бірдеңе ғып сыр тартып көрейін, – деп, шофер штабқа кетеді.

	Ертеңінде маршал Жуковтың жүргізушісі мынадай әңгіме айтып келіпті.

	– Түнімен майданның әскери кеңесінің мәжілісі өтіпті...

	Сағат түнгі төртте ғана аяқталды. Маршал ұйқыға жатарда:

	– Таңғы сағат алтыда оят! Алдыңғы шепке барамыз! – деп бұйырады адъютантына.

	Азанда адъютанты маршалды ұйқысынан әзер оятыпты.

	Сонда ұйқысын аша алмай, басын жаңа көтеріп есінеп отырған маршал Жуков:

	– Атаңа нәлет мынау соғыс қашан бітер екен осы?! – депті.

	Жүргізуші солдаттарға оны айтқанда, майдангерлер ду күлісіпті.





«Атаңа нәлет, ит пашис»


	Шағын ғана бір ауылда емес, бүкіл елде, бұрынғы Кеңес Одағы кеңістігінде Ұлы Отан соғысы ардагерлерінің саусақпен санарлық қана қалғаны айдан анық. Жеңіс күні қарсаңында мектепте мерекелік кездесу өткізетін кез де жақын қалған.

	– Ойпырмай, ауылдағы санаулы ардагерлердің айтатын әңгімелерін балалардың бәрі жаттап алатын уақыт болды ғой, бір свежий ветеран тапсаңдаршы, – деді мектеп директорының тәрбие жұмысы жөніндегі орынбасары.

	– Оу, айналдырған жүз шақты түтіні бар шағын ауылдан жаңа ветеранды қайдан таппақпыз?! Енді төрт-бес жылдан соң осы көз алдымызда жүрген ақсақалдарымызға зар болармыз, – деп, шу ете қалды сынып жетекшілері.

	– Неге жоқ жаңа ветеран?! – деді денешынықтыру пәнінің мұғалімі Бақытбек. – Ана Саябек ақсақал ше? Мереке сайын медальдарын жарқыратып тағып шығады. Кителінің өңірінде «ГТО», «БГТО» значоктарына қоса юбилейлік медальдары қаншама? «Соқыр көргенінен жазбас» дегендей, білетіндерің Базын, Дорлда, Смағұл шалдар... Дабай, Сәкеңді шақырайық кездесуге.

	Сәкең соғыстың соңына таман резервтегі әскер қатарында болыпты да, майданға әне кіреміз, міне кіреміз деп тұрғанда соғыс аяқталып қалыпты. Онысын кім білген. Оның үстіне кездесуге шақыра барғандарға «Соғысқа қатыспап едім» деп Сәкеңнің өзі де ештеңе айтпаған. Келісімін беріпті.

	Зат толы оқушы. Ішін-ара ата-аналар да бар. Сахнадағы президиумдағылардың қақ ортасында – кителінің өңiрi значок, медальға толып, жарқ-жұрқ еткен Саябек ақсақал...

	– Ендігі әңгімені ауылымыздағы ардақты ақсақалдардың бірі – Ұлы Отан соғысының ардагері Сәкеңнен тыңдайық, – дейді кездесуді жүргізіп отырған мұғалім.

	– Біз өзі разбеткеде служит қылдық, – деп бастады әңгімесін ардагер ақсақал. – Мен барлаушылардың кəмəндирімін. Бір күні жау жақтан «тіл «әкелуге тапсырма алдық.

	– Айттым емес пе, оқушылар тың әңгіме тыңдайтын болды, – деп сыбырлайды Бақытбек.

	Сәкең өзі айтып отырған әңгімесіне өзі сеніп, әбден көтеріліп алған. Орнынан атып-атып тұрып, қос қолын кезек сермеп қояды.

	– Жаныма төрт-бес жігітімді ертіп омбы қарда жер бауырлап по-пластунский жау орналасқан бағытты бетке ұстап, жылжып бердік. Алдымызда анау – біздің ауылдың шетіндегі мая жиналған төбе сияқты дөңді асып түссек, арғы жағында – пәшістер. Өрмелей жылжып, дөңнің төбесіне де келіп қалыппыз.

	Түн ортасы. Пәшістерді қапыда қолға түсіреміз деп ойлағанбыз ғой, қайдағы?! Дөңестің ұшар басына жетіп арғы етекке көз салсам, сізге өтірік маған шын, оптыбаймайыт... пәшістер біздің жаққа қарай қара құртша қапта-а-ап келеді екен, – деп, Сәкең барлаушы бар даусымен атой салып тұр.

	– Ойбай, Сәке, жақсы, жақсы, өзге бір әңгіме бастаңыз – деп, тоқтау айтқан мұғалімдерді де тыңдар емес. Қара құртша қаптаған пәшістер көз алдында тұрғандай елеуреп алған.

	Жан-жағында отырған мұғалімдер жаужүрек барлаушыны етек-жеңінен тартқылап, иығынан басып, арқасынан қағып, тоқтатып алғанша қайран Сәкең де талай пәшістің ата-бабасның сыбағасын беріп үлгерді.

	Кездесуден соң мектеп директоры:

	– Оy, Сәке, балағат сөздеріңізбен балалардан ұят болды-ау, – десе.

	– Ей, қайдам, атаңа нәлет ит пәшіске баяғыдан қаным қарайып жүр еді. Өзім де байқамай қалыппын. Кешір, күнім, – деген екен.





Көреген сақтық


	1945 жылы соғыстан кейін Потсдамда одақтастар конференциясында Сталин, Черчилль және Трумен бас қосқанда, Ұлы Британияның премьер-министрі:

	– Генералиссимус Сталин, Ялтада жолыққанымызда, «Егер Гитлерді тірідей қолға түсірсек, одақтастар қандай жаза қолдануға тиіс?» – деп сізден сұрағаным бар еді. Бұл жөнінде не айтасыз? – депті. Сонда Иосиф Сталин:

	– Мен бұл жайында халықпен ақылдасып үлгіре алмап едім. Бірақ оқасы жоқ... әне, біздің солдат осы залда күзетте тұр ғой. Содан сұрайық, – деп, кеңес солдатын генералиссимус қасына шақырыпты.

	– Жолдас жауынгер! Мына Черчилль мырза «Егер халықтардың осыншама қанын төккен қаныпезер Адольф Гитлер қолымызға тірідей түсер болса, қандай жаза қолданғанымыз əділ?» – деп сұрап отыр. Сен қалай ойлайсың? Асықпай-аптықпай өз жауабыңды берші, – депті.

	Сонда кеңес солдаты:

	– Ол қиын шаруа емес. Ұсталған Гитлерді халық көп жүретін көшедегі жалпақ қабырғаға тұрғызып қою керек те, темір сүйменнің бір басын қып-қызыл боп қызарғанша от-жалында ұстап, Бас фашистің төсіне сүйменді суық басымен бойлата қабырғаға қағу керек.! – депті.

	Қызба қанды Черчилль әлгі жауапты естісімен шыдамсыздана:

	– Сүйменді отқа қыздырып не керегі бар еді?! – деп сұрапты.

	Сонда кеңес солдаты:

	– Мұнда мықты есеп бар: Гитлерді қабырғаға қаққан сүйменді одақтастар суырып алып тастамасын! – деген екен.





Қияметтегі хикая


	Фашистің бір солдаты өліп, о дүниеге келеді. Мәңкүр-нүңкір мен Сайтан екеуі әлгіні тергеудің астына алады.

	Сайтан фрицке бұйыра бастады:

	– Жүр былай... тозаққа...

	– Ой, қорқам.

	– Кімнен?

	– Партизаннан.

	– Бұ жақта партизан жоқ.

	– Е, онда қорқынышты емес... Сайтан фрицті тағы да тергей жөнеледі.

	– Қалай, қай кезде өлдің? Айт жаныңның барында.

	– Бізге орыс тілін үйретіп жатты.

	– Сосын? Сосын орыс тілін былай жаттай бастадық.

	Первый урок

	Здесь говорат по-русски: рубль, копейка, чай, самовар, водка, хорошо!

	Вы говорите по-русски? Да я говору – порусски! Это вопрос? Да, это ответ. Да, нет. Мой рубл, наш самовар, мой водка... Обедать. Беда.

	Второй урок

	Я хорошо говору по русски: доброе утро, добрый день, доброго вечир... Мое поштение. Здрастуй, Гражданин. Гражданка. Товарищ. Товарищка, господин, господа, госпожа, госпожи. Очень хорошо. Давай хлеба, давай курицу, давай яйца. Давай сала. Ну живо. Тащи скорее. Мы остановились. Вы остановились. Они остоновились.

	Третий урок

	Кто этот гражданин? Кто вы? Большевик? Сознавайся, сволощ! Где спратан хлеб? Куда дели сало? Ну, давай молоко. Где партизан? Не скажешь – расстреляим. Кто этот? Активист? Инженер? Техник? Монтор? Директор? Доктор? Журналист? Солдат?

	Давай есть что есть. Давай пить. Водки нет? Плохо. Очень плохо. Разгром. Кого? Кому? Куда? Когда?

	Өстіп орыс тілін үйреніп жатқанымызда, тас төбемізден снаряд түсті.

	– Өлеріңнен бір күн бұрын кіммен сөйлестің?

	– Ганспен.

	– Не деп?

	– Ганс маған «Соғыс бітіп, Германияға қашан барар екенбіз?» – деді.

	– Сен ше?

	– Мен Ганске «Одан гөрі о дүниеге баруымыз тез сияқты» дедім. Сосын Ганс айтты. «О дүниеде де орын қалды дейсің бе? Фашистер тола шығар».

	Осы кезде есіктен ентігіп Мәңкү-нүңкір келді.

	– Әй, Сайтан, бұдан бөлек фашистердің бір дивизиясы келіп тұр. Ohx! Олардың бәрін тергеп, тозақтың отына өртеп біткенше, өзіміз де өліп тынатын шығармыз.

	– Бұ дүниеден о дүниеге келген қай дивизия?

	– Жаңадан жасақталған дивизия ше?...

	– Оу, ол дивизия Совет командованиесінің есебі бойынша, алдағы август айында тозаққа түсуі керек еді ғой. Ерте кеп қалғандары қалай?

	– Өздері ғой асыққан.





	Қалыбы 70×1081/32 офсеттік басылыс. Шартты баспа табағы. 4,5.

«ОлЖас Баспасы» ЖШС, 480009, Алматы, Абай даңғылы, 143.

«Print-S» баспаханасында басылып шыққан.





