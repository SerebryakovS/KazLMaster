	Қаусылхан Қозыбайұлы

	Жаңа жайлау





	ПОВЕСТЬ





І




	Иен далаға жағылған ағаш отынның жарығы шылбыр бойы жерден ары оза алмай тұр. От жарығы одан арғы жағын əдеттегі түннен арман қоюлата түсті.

	Үн-түнсіз отырған адамдарға шатқал іші аласұрып жатқандай. Бірде жыртқыш аңдардың салдыр-сұлдыр еткізіп бірін-бірі қуып жүрген дүбірі естілсе, енді бірде құлаққа олар өзеннен шалпылдатып өтіп келе жаткандай дыбыс келеді. Кейде сүркейлі, қорқынышты үндер шығады. Мына, тұстарынан үкінің адамша сақылдап күлген даусы естілді.

	«Бір сұмдық болып жүрмесе игі еді» деп Қабен анасының айтып берген бір əңгімесін еске түсірді. Мұның əкесі өлетін жылы қыстауларында бір үкі түн ішінде үйлерінің сыртындағы шоқпартаста дайым күлген екен. Əкесі өлгеннен кейін əлгі үкі күлгенін қойыпты. «Үкінің күлгені тегін болмайды»– деп əжесі өзіне де, өзге көршілеріне де осы əңгімені айтып берген. «Бұл сұмның күлгені қайсымызды жұтар екен» – деген ойға да келді Қабен.

	– Сен мына үкінің күлгенін естідің бе?– деп қасында отқа тесіле қарап ойда отырған Мөңкінасынға қарады. Оның өңінде де қобалжу тұр. Ол мағынасыз ғана күлімсіреп:

	– Естідім, – деді, Қабенге оның əдеттегі еттілеу қысық көзі үлкейіп ұясынан шығып бара жатқандай көрінді, дауысы да басқадай шықты.

	Осы бір арпалысып жатқан «қауіпті дүниені» елең құрлы көрмей отырған жалпақ жаурынды, орта жастарға келіп қалған, қырма сақалды, шаршы денелі қарасұр адам. Ол жарым кездей мүйіз сапты сары пышағымен еліктің шикі жіліншігін бір салып үзді де майын алып, мылтығының шақпағын майлай бастады.

	«Бұл батырлық емес, барып тұрған бейғамдық. Мына кісі «барлық іс құдайдан» деп қарайды. Өмір бойы жан баспаған шатқалға келу деген не, оның үстіне мұның аюы мен қабаны, қасқыры мен қабыланы, шүйе бөрісі қалың болады деп өзі айтады. Одан басқа қандай жыртқыш барын өзі де білмейді. Осыған үш адам келу барып тұрған көзсіздік қой» – деген ой екі жігітте де отыр. Екеуі дауыс шығарып сөйлеуден де қорқып отыр. Тек отқа отынды үздік-создық салып қойып, бір-біріне қарап езу тартып күлген болады. Ал, не үшін күлді, оны өздері де білмейді.

	Дөңгелек мыс тоғаның сақылдап қайнағанын өзеннің сарылы оларға естіртпейді. Қызыл талды отқа бастыра салып жатқан Қабенге:

	– Қабен, отыңды ақырын жақ, етің бабымен піссін, түн ұзақ қой, – деп саңырауға сөйлегендей даңғырлап сөйледі əлгі қарасұр адам. Ол отқа қызған жалпақ маңдайын білегімен бір сүртіп, көп еңкейгендіктен талмаурап қалған етті де, бақал мойнын жараған бурадай екі жағына ырғап-ырғап қойды. Мылтығының шақпағын қондырып ары-бері жүргізді де, масасын шық еткізіп басып, қасындағы жығылған қарағайға сүйей салды. Екі бала жігіттің бетіне кезекпен қарап шықты. Екеуі де баяғыларынша зорлана жымыйған болды. Екеуінің үрейленіп отырғанын ол сезе қойды.

	– Қане, түздің түлектері! Əндетіңдер! Неғып жат ауылға түскен қолбала келіншектей отқа қарап мөлиіп отырсыңдар!– деді қолының майын тақыр жарғағының өңіріне сүртіп жатып.

	Екі бала жігіт əлгіндей емес, мұның сөзінен бойларына қуат кіргендей орындарынан қозғалақтап күліп қойды. Бұл реткі күлкілері нағыз қуаныштың сергек күлкісі болды.

	– Бадымжап аға! Бұрын аң аулап жүргенде осы жерге келдіңіз бе?– деді көңілдене сөйлесе де көкірегінде дір жатқан Қабен.

	– Мен емес, менің əкем де келіп көрмеген, – деді ол. Бадымжаптың əкесінің атақты аңшы екені ел аузында аңыз болып кеткен. Жас болғанымен Қабенге де, Мөңкінасынға да қанық.

	– Ойпырай! Сонда бұрын жан баспаған көр шатқалға бірінші рет із салған біз үшеуіміз болдық-ау, Бəке, мына шатқалдың іші аю, қасқыр, қабландардың ұясы ғой. Сондықтан да бұған жалғыз-жарым мерген қалай келе алсын. Тіпті бүгін жүрген жеріміздің өзі сұмдық қой, – деген Мөңкінасынға:

	– О, қоян жүрек! Қорқып тұрсың-ау өзің, – деді Қабең.

	– Кім қорқып тұр, жаңа ғана үкінің дауысын естіп алдағы үлкен көзің шарасынан шығардай болып кеткен сен емес пе едің, өзің қорқып тұрып өзгені қорқақ дейсің тағы. Бұлар өзара қызарақтаса қалды.

	– Жə, болды, сөз емес сөзді қойыңдар, екеуіңді қорқады десе, мен емес, біздің бригадада бір де адам сенбейді, мергендік ең қауіпті қызмет. Мерген əр алуан жыртқыш аңдарға кездеседі, олармен алысады. Сонда «мергендікке жарайтын осы екеуі» – деп бригададан екеуіңді қосты. Менің де таңдағаным екеуің. Егер осы екеуің болмағанда мен де бұл жерге келмеген болар едім, – дейді Бадымжап оларды қайрап.

	Бадымжап орнынан тұрып от жарығынан оңашаланып қарағай арасына қарай жүрді. Бейне ананың етегіне оралған жас баладай екі бала жігіт те қарбалас тұрып солай тартты. Екеуі де бағанадан бері қысылып отырған сияқты. Екеуінің қорыққанын сезген Бадымжап от басына қайта отыра бере:

	– Қараңдаршы! Менің батырларымның сезбестен жатқанын, – деді отқа таяу жерде ұршықтай иіріліп жатқан дəу екі қара ала төбетке қарап, – бұлар нағыз қорықпайтын батырлар, сен екеуіңде қорықпағанмен сəл тіксіну бар ма қалай?

	– Бəле, Бəке, кісі өз елінде, өз жерінде отырып та қорқа ма екен. Мен тіпті ойыма ешнəрсе алғаным жоқ, – деп Қабен кəперсіз жандай жарғақ дорбадан ақ қасықты алып тасыған тоғаның сорпасын сапыра берді. Мөңкінасын оның есіп тұрғанына іштей күлкісі келіп Бадымжапқа қарап жымиып қойды.

	– Еттерің бабымен піссін, жаман шалдарың шаршап қалыпты. Сəл көзімнің шырымын алайын, – деп Бəкең əдейі жантая кетті.

	– Бəке, ет те пісіп қалды. Жеп алып бір-ақ жантаялық, – деді Қабен оның жантаюына қосылғысы келмей.

	Бір мезетте жар қабақтың асты жылқы қуғандай тасыр-тұсыр болды да кетті. Арсылдап иттер де ұмтылды. Қабен мен Мөңкінасын тарпа бас салып сабайтындай Бадымжаптың үстіне қона кетті. Қарулы Бадымжап бұлқына екеуін көтере түрегеліп:

	– Үй, жігіттер, бұларың не?– деді отта қисайып жатқан тоғаның тұтқасынан көтере беріп.

	– Ойбай, Бəке, не болып қалды?– дегенді екеуі жарыса айтты.

	– Не болушы еді, бізді торып жүрген аю,ал сонда сендердің бас салып мені сабайтындарың не? Осыны айтты да көбірек жел тиіп шелдері қызарып тұратын көзінен жас аққанша күлді. Екі итін шақырып алды. Екі қара ала «ешнəрсе жоқ» дегендей құйрықтарын бұлаңдатып, иелеріне кезек-кезек қарап қойды. Олардың от жарығынан жасылданып тұрған көзі ана екеуіне тағы да үрей ала келгендей болды.

	Осы жылдың көктемінен бері қарай Бадымжап бұл екеуін аңшылыққа баулып келеді.Содан бері жайшылықта бұл екеуіне аң атудың əдістерін тəптіштеп айтып беретін.Азулы аңдарды атуда, айқасып қоян-қолтық келгенде қандай амалдар қолдану керек екенін де түсіндірген. Содан бері олардың кейбір албырттық жерін, батылсыздық еткен жерлерін байқап келеді. Бүгін де аюдың ізіне түсіп келе жатып:

	– Егер осы аю мына бұтаның ішінен шыға келіп мені бас салса қайтер едіңдер?– дегенде Қабен:

	– Мен ту сыртына атша мініп, асауша құлақтар едім, – десе, Мөңкінасын:

	– Жаман адам жолдасын жауға береді, біз аюға сізді беріп қойып қарап тұрамыз ба? – деген болатын. Бадымжап сол сөзді еске алды білем:

	– Е, мен сендерді қорқып кеткен екен десем, аюға бермейміз деп құшақтап жүр екенсіңдер ғой, бірақ сол аюға жұмсайтын ана құралдарыңды орындарыңа тастап, құр қол ұмтылғандарың болмады, – деді көзінің жасын бармағымен сүртіп жатып.

	Бадымжаптың сөз төркінін сезе қалған Қабен:

	– Жоқ-ау, мынау емес пе мені баса көктеп өте шыққан, – деді орнында қалған мылтығына қарап.

	– Е, жаманнан қатты, сен мылтығыңды алып тап бердің, – деді Мөңкінасын кекете сөйлеп. Мұндайда екеуінің бірінен-бірі көретінін Бадымжап жақсы білетін. Осы таяуда ғана екеуі бес итпен аңға шығып үш итті қабанға жардырып өлтіргенде де екеуі бір күн айтысып біріне-бірі кінə таға алмаған болатын.

	– Жарайды «батырлар» бүйте берсеңдер сендерді аю емес түз мысығы да жеп қояды. Мерген ең алдымен сергек, қағлез болуы, ұмытшақ болмауы керек. Сергек, қағлез болмаған мерген үйден шықпайды, аң жайылымға шыққанда ол ұйқының ұясында жатады. Ұмытшақ мерген аңнан бұрын адамды арандайды, – деді. Қабен анада мылтығында оқ барын ұмытып керегеге іліп қойған жерінде, кішкене бауыры масаны басып қалып, жабықтан шыққан оқ белдеуде байлаулы тұрған атының үстіндегі ерінің қасын опырып кеткен болатын. Дəл сол кезде де осы сөзді айтқан.

	– Екінші, – деді Бадымжап, – мерген адам, саспайтын сабырлы, қозғалмайтын жүректі болу керек. Сасқалақ адам делбіректеп жүріп тастан да ұшып кетеді. Ал жүрексіз адам «тие ме, тимей ме?» деп отырып қолы қалтырап оқты далаға жібереді. Мұндай жандар азулы аңдарға жем болып қалуы даусыз. Қане айтыңдаршы, батыр адам несімен батыр? – ол екеуіне де сұрақ қоя қарады.

	Молдасының алдында иманшарттың ежігін шығара алмай отырған оқушыдай:

	– Күшімен батыр, – деді Мөңкінасын жалпақ бетіне жапсыра салғандай тəмпіштеу бауырсақ мұрнын шүйіре бір тартып.

	– Жоқ, жүректілікпен батыр, – деді Қабен үлкен шегір көзін ойнақтатып.

	– Ал сендерде сол мергендіктің төрт мүшесі түгел ме?– олардан үн жоқ, – сендерде көбі бар, азы жоқ, бірақ ең керектісі кемшіл мұның «қорқақсыңдар, жүрексізсіңдер» деген сөз екенін екеуі де сезіп отыр.

	Бадымжап жайшылықта ақжарқын, əзілқой болғанымен, бір істі істейім деп бет алып аузына алса, оны орындамай тынбайтын сіңісті əдеті бар екенін бұл екеуі де əбден білетін. Аң атуға Балақ тауға келгендеріне бесінші күн болғанда, түнде қырбақтап қар жауды да, сол түні Бадымжаптың астындағы атын аю жеп кетті. Мұны көрген Бəкең «сенің теріңді жаймасам, терім жайылсын» деп ант ішіп ізіне түскен. Жолда неше жерде бойын көрсе де оқ шығара алмады. Тобымен жүрген қоңыр аңдарға мылтығын кезеп те қоймады. Міне ұдайы үш күн жүріп ақыры ат жүре алмайтын жерге келгенде, жолдастарының да атын қалдырып жан баспаған құз, күн шалмаған шатқалдарға түсіп жүріп бүгін қас қарая аюды жаралы етіп отыр. Көңілі енді жай тапқандай болған ол содан кейін ғана бір еліктің текесіне оқ шығарды.

	Енді міне екеуінің қорқақтығын қайда апарып тиянақтарын кім білсін. Оның осы жайын білетін Қабен:

	– Рас, Бəке, біз əлі жүрек тоқтата алмаған екенбіз, мұны мойындаймыз, – деді Бəкеңді көңілдендіргісі келіп.

	– Е, солай ма екен. Онда ана еттеріңді түсіріңдер, – деп Бəкең жадырай қалды, – бұл шатқалда жыртқыш аңдар көп, бірақ олар бізге тиісе алмайды. Жолбарыстай екі итіміз бар, менің шашымның бурылын қоспағанда құралды үш азаматпыз. Кімнің тісі батады?!– деп күліп қойды.

	Еліктің туралған қара кесек еттерін бақал саусақтарымен толтыра шеңгелдеп 3-4 қарбытты да ыстық сорпадан бірнеше ұрттап, тояттаған қырандай шалқалай бір кекіріп қойды.

	Бадымжап бағана жігіттердің қорқып отырғандарын біліп оларды сынау үшін «көз шырымын алайын» деп көсілгенде, аяғымен бір үлкен тасты теуіп төмен қарай домалатып жіберген болатын. Екі бала жігіттің үрейін алып салдыр-сұлдыр етіп дүбірлеген де сол тас болатын. Бірақ, Бəкең онысын бұларға айтпады.

	***

	– Ал жігіттер мықты болыңдар, оқ оңай жерінен тимеген сияқты. Аю сол ат жеген қанды ауыздың дəл өзі, – деді Бəкең қырбақ қар үстіне шашып жіберген күрең маржандай қанға қарап тұрып. Кеш, қас қарайып бара жатқанда ғана, қыратқа отырып қарсыдан аюдың бойын бір рет көріп, Бəкең оқ шығарған болатын. Қарсы беттен ұшқан оқ тиген аю баж етіп келіп осы қалың жынысқа еніп жоқ болған. Қуып жүрген аю ма, емес пе, оған көздері жетпеген еді.

	– Бəке, сол екенін қайдан білдіңіз?– деді оның сол аю екен дегеніне нана қоймаған Қабен.

	– Міне, сол жақ артқы аяғының сырт жақ бір башпайы жоқ, – деді ізден көз алмай келе жатқан бетінде. Мөңкінасын мен Қабен бір-біріне қарап күліп қойды.

	– Бəке, оңай жеріне тимегенін қайдан білдіңіз?– деп екі жігіт таңырқай қатар сұрады.

	– Міне, қараңдар, – деді шақырып алып, – із бірнеше жерде тура басылса да, бірнеше жерде екі жағына теңселіп шалыс түсіпті.

	Дағдылы екі қара ала ізді иіскеп қойып алға тартты. Бəкең екі итті шақырып алды.

	– Жаралы аю долы келеді. «Баласын алдырған аюдай» деген сөз бар емес пе? Баласын алдырған аюдың жүрегі жаралы болса, бұның оқ тиген денесі жаралы. Жаралы аю мынадай жынысқа тартқанда оның ізімен өкшелеп қуу дұрыс емес. Ол осы жынысқа бекінді. Жараланып бекінген аю дайым қайта ізіне қарап жатады. Үстінен түсіп қалғанда қатерлі болады, – деп Бадымжап жас шəкірттеріне орайлы жерін тауып сабақ өтті.

	– Мен анау жермен барып, ана қарсыдан із шалайын, одан өтпегенде осы шатқалда болғаны, сендер осы жерде болыңдар, – деп екі итті алып, ізді тастап шатқалдың желкесіндегі ашықпен тартты...

	– Ей, Қабен, жерді қойып ағаштың басына шығып отырсақ қайтеді. Аюдың түтінге ұшатынын білесің. Шыға келгенде оқ шығарсақ үлгертпей жүрмесін, – деді Мөңкінасын. Өзі де осы ойға келіп тұрған Қабен:

	– Ай, су жүрек, қорқайын деген екенсің. Шықсаң шығып ал қолайлы жерге, бірақ тым биікке шығып алып, аюдың кеткенін көрмей қалатын болма.

	– Сен қайтесің, шығасың ба?– ол шықпаса мен де шықпайын деп намыстанып тұр. Үйткені ертең ауылға барғанда Қабен оны тоғыз саққа жүгіртіп мазақтауы алдында жаюлы жатқан ас жаулықтай екені өзіне аян.

	Қайсы ағашқа шығуды байқастап тұрған Қабен:

	– Жоқ, мен осы жерде болам, – деді өзін Мөңкінасын алдында ысылған, ақыл-ойлы, батыл аға көрсетіп жүретін Қабен, – сен шығып ал, жүрексінген адам мылтықты жақсы ата алмайды, – деді тағы да ақыл айтып. Мөңкінасынға қарағанда бірер жас үлкен, мергендік жағынан да аздап парқ ететін. Мөңкінасын да Бадымжап жоқ жерде дайым оның сөзінен шықпай, аға деп ақыл тұтатын. Бірақ Қабеннің кейбір өзін көрсеткіш еспе мінездеріне шыдамай екеуі оңай қызарысып қалатын. Сəл жым-жыртықтан кейін Мөңкінасынның шықпағанын көріп:

	– Мөңкінасын! Бəкең көрінбейді ғой, ағашқа шығып қарап көрші, – деді Қабен. Ағашқа шығуға себеп таба алмай тұрған Мөңкінасын бағанадан бері көңіліне бүгіп қойған бір аққайынға бейне бала аюдай барпаңдап өрмелей жөнелді. Қабен де ыңғайлап қойған ағашына баяу басып бара жатыр еді.

	– Қабен, əне Бəкең шақырып жатыр, – деп ол қайта түсті. Қабең Бəкең «із шалам» деген қарсыға қарап еді, қорымның арасынан марғасқа текедей болып қасқа маңдайы көзге түсті. Ол құлақшынын қолына алып шақырып отыр.

	Екі жігіт оқтаулы мылтықтарын қолдарына алып Бадымжаптың ізімен өрге қарай өрмелеп келеді.

	– Байқа, мына қарда тайып кетіп немесе мылтығыңның масасын бұта іліп қалып аюдан бұрын мені басып салып жүрме, бері қатарға жүр! – деді Қабен артында өзінің ізімен өкшелеп келе жатқан жас болса да етжеңді, əрекеті орамсыз Мөңкінасынға. Ол Қабенмен қатарласа беріп:

	– Қабен, аю қасымыздан тап берсе қайтер едің?– дейді ойындағысын айтып.

	– Қайтушы ек, қарсыласқан жаудан қашқаның өлгенің, шап беріп құлақтан аламыз да пышақ саламыз, – дейді өрге қарсы ентіге сөйлеген Қабен.

	– Ай, үйте алмассың!– дейді Мөңкінасын тер басқан етті қабағын жеңімен сүртіп.

	– Бəле, енді қашып құтылмақсың ба? Аю қабаннан қиын емес. Қабан тісімен бір-ақ еседі. Ал, аюмен адамша күресуге болады. Оның екі құлағы қолыңа ілінсе асау құнан, дөненнен күшті емес. Оған жүрек керек, айла керек, егер тіктесе кетсе неғұрлым іштей кіріп пышақпен есу керек, – деді. Ол өзінің Бадымжаптан естігендерін, өз қолымен істеген адамдай етіп айтып, жалпақ танауының етегі де желбіреп кетті... Жайшылықта жатып атар Мөңкінасын өзі қара тер болып келе жатып:

	– Қабен, ей қарашы Бəкеңнің денесіне, – деді үлкен тастың үстіне жүресінен отырған Бадымжапқа қарап, – енді ана басындағы жарға құлақшынына қысқалау екі құлақ орната салса, нағыз түлеген қоңыр аюдың өзі емес пе, – Бадымжаптың денесі шынында да дөп-дөңгелек шаршы. Оның үстіне аңға шығарда жарғақтан жасалған мешпет-шалбарын, жарғақтан жасалған байпағы мен жылмақтай шақайын, жарғақ құлақшынын киіп алғанда нағыз аюдың бейнесі. Осы тұлғаны көргенде Қабеннің көз алдына аю елестеп кетті білем:

	– Жоқты табады екенсің, – деп күле берді.

	Бұлар келгенде Бадымжап үлкен бір қожыр тастың астындағы бір топ тас жарғанға екі итті байлап қойып отыр екен. Жерді иіскеп қойып тырбанады.

	– Е, аюды əкеліп індетіп қойдым. Жас батырларды сынайтын кез келді. Мына үлкен қара аланы алдыға салып қайсының кіресің?

	– Қане, Қабен, жаңа аюмен алысу оңай деп едің ғой, ал енді алысып көр, – деп Мөңкінасын сықылықтай күліп жата кетті.

	– Е, сен немді бітіргелі келіп едің, кірсек екеуіміз тең кіреміз, – деді өзінің жаңағы бір ауыз сөзін ұстай алып күлкі етіп жатқанына ызаланған Қабен.

	– Аз демалыңдар, қазір аюдың інге жататын уақыты болған жоқ. Мұның інге келіп кіруіне қарағанда жарасы жеңіл болмады. Іннің басқа аузы жоқ көрінеді. Алдымен мына үлкен қара аланы жіберелік, аю тірі болса итпен алысып іннен шығуы да мүмкін, болмағанда бір дыбыс аламыз.

	– Қабен дереу темекі бұрай бастаған еді. – Қоя тұр, оттың исін алса аю шықпайды, – деді Бадымжап жас аңшыларға тағы бір сабақ өтіп.

	Үшеуі үлкен қара аланы босатып қоя берді. Ит кідірместен лып етіп інге еніп кетті. Бадымжап мылтығының шақпағын қайрып іннің желкесіне шықты. Қабен де осылай. Ал Мөңкінасын арпалысқан кіші қара аланы ұстап тұр. Ешбір дыбыс жоқ. Серігінің жалғыз кеткеніне жаны ашығандай кіші қара ала тырбанып, жұқа тілдерімен салпыйған езуін жалай түсіп қыңсылайды.

	Əлден уақытта үлкен қара ала жерде тіміскілеп өкпесін соға тілін салақтатып жетіп келді де бір қыңсылап алып жəне інге кіріп кетті.

	– Қап, шығып кеткен болды-ау, – деді Бадымжап аңырып, – жақсы қарап тұрыңдар. Ит қай жерден шығар екен, – Бұлар жаңағы ит келген жаққа қарасып тұрып қалды. Ит анадай жердегі бір аршаның арасынан шыға келіп тұрып қалды. Бадымжап итті шақырып жетелеп алды да ит шыққан жерге барып қайта оралды.

	– Аю інде болды. Іннің аузы екеу болғаннан кейін бұның бұрмалары көп болғаны. Ал, аю өле қойған жоқ. Екі итті де алдыға салып үңгірге енелік. Аю тірі болып қайрат көрсеткенде де оны алуға болады. Мылтықтарыңа оқ басып, пышақтарыңды оңтайлап алыңдар. Үңгір іші кең болса мылтық жұмсаймыз, тар болса пышақ қолайлы. «Алдардан таяқ жеген Құлан мен Түленге» ұқсап қалмайық, – деп Бадымжап құлшынып кетті.

	– Бəке, түймені аламын деп түйеден айырылып жүрмейік, бір аюды алам деп бір адамды жазым етіп жүрмесек, – деді батылсызданған Мөңкінасын.

	– Болды. Сендер кірмей-ақ қойыңдар, өңдеріңе кіре қалған екенсіңдер. Мұны көріп тұрып тастап кету аңшы үшін үлкен намыс, – деп Бадымжап алысқа түсетін балуандай ұршықша иіріліп ширай түсті.

	– Бұл не дегеніңіз, Бəке, жауға сізді жалғыз жіберіп қойып қалай шыдармыз. Мына мен барамын, – деді Қабен. Екі итті алып Бадымжап пен Қабен кіріп кетті. Үңгірдің дəл аузындағы аз жері тар, қожыр-қожыр қақпа тас екен, бір неше метр жерге еңкейіп еңбектеп жүрді. Одан өткен соң тіпті кəдімгі жер үй сияқты. Бадымжап пен Қабен сияқты шағын бойлы адамдар, үй ішінде жүргендей кетіп барады. Қабен кірерін кірсе де «неткен намыскер, неткен өлермен адам, өзін де, өзгені де аяу дегенді білмейді. Осы аюды ала алмадық десек бізді бригада қуып жіберер ме еді» деп бір ойланса, «Бадымжаппен бірге аюмен алысыпты» деген ертеңгі ауылда болатын дүрліккен қызық əңгімелерді есіне алып қорқынышты ұмытып та барады.

	– Қабен, сен менен он қадамдай кейін жүр. Егер мен аюмен айқасып қалатын болсам, онда мылтық жұмсама, жүрегіңді тоқтатып қанжар жұмса, – деп алға қарай тартып берді Бадымжап.

	Төбедегі қожыр тастардың кейбір жерінен үңгір ішіне едəуір саңылау да түсіп тұр. Көз үйір болғандықтан ба, барған сайын ала көлеңке жарық болып келеді. Алдарынан тіпті терезелі үйдей жарық түсіп тұр. Айналасы недəуір кең де жарық. Дəл осы тұста əдейілік терезе орнатқандай үлкен тесік тұр. Қабеннің жүрегі недəуір орнығып қалды. Үлкен қара ала алда безіп барады. Кіші қара ала дəл əлгі жарық жерге келгенде тоқтап қалды да, оң жағындағы бір баспалдақ қожыр тасқа қарай иіскелеп қарғып шықты. Минут өтпей-ақ арыс-ұрыс ете түсті. Бадымжап жалт бұрылып Қабенге тоқта дегендей қолмен ишара берді. Үлкен қара ала да жетіп келіп əлгі жерден ырғи жөнелді. Ит кеткен жақ арыс-ұрыс болды да кетті. Қаңқылдаған дауыс шықты да бір жақ шекесін қан жауып кіші қара ала қашып шықты, оның артынан шегіне арсылдап үлкен қара ала да келіп қарғыма тастан құлап түсті. Бейне аспан күркірегендей күрілдеп ақырып өгіздей сары аю тікесінен тік Бадымжапқа қарай атылды. Аю Бадымжапты басып қалғандай болды. Қабеннің аюдың ақырғанын естуге ғана шамасы келген болатын.

	– Қабен, сал пышақты!– дегенде барып шала-шарпы ес кіргендей көзін ашып еді, Бадымжап өр жағында, аю еңіс жағында тіктесіп сіресіп тұр екен. Екі ит те қылтадан жұлып жатыр. Қабенді ерлік қысты ма, қорыққаннан ба, мылтықты тастай беріп пышағын ала ұмтылды. Ол жетіп пышақ ұрғанша аю бір гүр етті де сылқ етіп құлап түсті. Ағынмен келген Қабен аюдың үстіне міне жығылды. Бадымжап оны пышақтағалы жатыр деген оймен:

	– Болды, терісін бүлдірме, – деді қарысып қалған қолын құлақтан əрең жазып. Көріністе Бадымжаптың денесі көзге икемсіз иілмейтін құрыш сияқты. Ал жасы қазір қырықтың алтысына келсе де ол бейне бала мысықтай орамды жылдам. Аю ə деп өзіне атылғанда-ақ лып беріп іштей кіріп, пышақты дəл қазантолмастан салып, өр жағына ырғып шыққан екен, аю жанталасқан ет қызуымен қайта ұмтылғанда, екі құлақтан да алып үлгіріпті.

	Екі иығынан демалып қара тер басқан Қабен:

	– Бəке, мынауыңыз тым орынсыз батырлық, мынадай тар жерде мына дəумен алысу өте қауіпті ғой, жүрегіңіз ет емес, темір екен. Сірə, – деді кең танауы желбіреп.

	– Орынсыз ерлік аңғалдық, орынсыз аңғалдық ақылсыздық. Ойланбай істеген іс орға жығатыны шын. Бірақ батылсыздықтың батпаққа батыра беретінін де ойлаған жөн.

	Ауызбен айта білген жақсы, одан гөрі іске асыра білген абзал, – деді Бадымжап шəкіртінің өзінің орынсыз батырлық істегеніне сын айтып отырғанына разы болып. Оның аюға келіп міне түскеніне қарап:

	– Сенің ісің маған қарағанда да орынсыз аңғалдық. Ол сенің желкесінен қысып ойнайтын жеңгең емес, айла керек бұған, – деді. Өзін аңғалдар қатарына қосқысы келмеген Қабен шынына көшті:

	– Жоқ, Бəке, мен оны əдейі бас салмадым, сүрініп кетіп құлап түстім.

	– О, сасқалақ сары, мен орынсыз ерлік істеді десем, көдеге сүрініп жүр едім деші, – деп Бадымжап көмекейі көрінгенше қарқылдай күлді. Қабен бар сырын бір-ақ ақтарғанына өзі өкінгендей екі беті ду етіп қысылып қалды. Оның жасып қалғанын сезе қойған Бадымжап:

	– Мұның да ерлік, ешкім де анасынан аюмен алыса туған емес, жүре-жүре жүрек бітеді. Ақыл аспаннан жаумайды, бəрі де үйренудің, істеудің нəтижесі, – деп оның көңілін аулай сөйледі. Бұл кезде қорқырап жатқан аюдың үні де өшкен болатын. Бұлар аюды аударып-төңкеріп қарай бастады. Кешегі оқ кетіп бара жатқан аюдың тура оң жақ жауырынының сөгерлігін сөгіп өтіпті. Қабен ақырын ғана ұрланып аюдың сол жақ артқы аяғын көріп жүр.

	– Бəке, қоңыр атыңызды жеген қанды ауыз мынау болмады ғой, – деді күліп.

	– Тек, – деді Бадымжап қабағын шыта келіп аюдың сол жақ артқы аяғын көріп, – енеңді ұрайын шын көрмедің бе, жоқ шалыңды мақтай алмай тұрмысың. Бəсе, жануар қарагердің кегін бұған жіберсем, оның төрт аяғы менің төбемде ойнамай ма, жануар мал еді ғой, төрт текені теңдеп мініп алғанымда түстік жолға белі босамайтын ғой. Қайран жануарым-ай, жолға қамшы алдырмаушы еді, – деп атына қатты қамықты.

	Қабең Бадымжаптың ізге шеберлігіне аң-таң болды. Ол неше күннен бері осы ізге түсіп келе жатып талай шытырман аюдың іздеріне соққанда Бадымжап кейде түсіп, кейде ат үстінен «міне біздің аю былай кетті» дегеніне кейде нанса да, кейде нанбаған еді. Қазір оған шоқынып тұрғандай.

	– Қане, мынаның тері-тарамысын жайып, өтін алып қоялық. Өзі келіп тиіскен жауды осылай істеу біздің ата салтымыз, – деді шынын қалжыңға орай сөйлеген Бадымжап. Бұлар аюды сойып жатқанда үлкен қара ала үңгірдің аузына барып қайта келіп қыңсылай берді. Одан ешкім де секем алған жоқ.

	– Əлгі қу семіз əлі күзетте тұр-ау, – деп Қабен күліп қойды.

	– Бар сен оған, шалды аю жеді енді екеуіміз кіріп аюды алайық де, не дер екен, – деді. Қабен ауызға қарай жүріп кетті де, кідірмей жүгіріп келіп:

	– Ойбай, Бəке! Жаман болды, үңгірдің аузы тас бекіп қалыпты, деді алқына сөйлеп.

	– Қап, əттеген-ай, əлгіні басып қалып сорымызды қайнатпаса игі еді, – деп Бадымжап əлгі терезе сияқты ауыздан мысықтай ырғап шықты. Қабен жылап жіберді, тырмысып ол да шықты.

	***

	Мөңкінасын олар кіріп кеткеннен кейін дал болып біраз тұрды, уақыт аз өтсе де ұшқыр ой талай-талай белестерді асып оралды. «Малымды бағып немесе көп ішінде ойнап-күліп егінімді салып жүре бермей, осы аңшылық деген бəлеге қайдан кірістім» дегенде, Бадымжаптың аңшылық жайлы ауылдағы қызықты əңгімелері есіне келді. Одан да айығып, үңгірге кірген мына екеуінің хал жайына оралғанда «Бадымжап қой піскен бас, ал ана Қабенді айтпайсың ба» дегенде оның көзіне кеше оның қарасын ғана көрген үлкен сары аю Бадымжапты жұлқа бір-ақ лақтырып, Қабенді шырылдатып қып-қызыл ала қып талап жатқандай болып көрінді. Көзінен жастың қалай, қашан шыққанын өзі де сезбей қалды, тіпті аузы тар үңгірге қалай кіріп кеткенін өзі де сезген жоқ.

	Тұла бойын қорқыныш билеп, аяғын аңдай басып келе жатқанда аюдың адамша ақырып гүр ете түскен дауысы естілді. Артына айналуға да мұршасы келмей тыпырлап шегіне берді Мөңкінасын. Бір кезде аю оның дəл белінен алғандай болды. Дауысы да шықпады. Сəлден кейін есі кіріп тыпырлап еді, аю келіп басын иіскеледі, тағы да тыныш жата қалды. Аю итше қыңсылап кетіп қалды. Жандəрмен артына қарай шегініп еді, əлгі белінен тістеген аю жіберер емес. Аю тағы да басынан иіскелеп қыңсылап кетіп қалды....

	Бадымжап Қабеннен бұрын жетті. Үңгірдің аузы аман екен, еңкейіп ішіне таман ене беріп еді, тасқа тіреліп тұрған табан қолына іліне кетті. Дереу сіріңке шағып жіберді. Мөңкінасын бейне саждаға бас қойған адамша сұлық жатыр. Мақталы қаптал шапаны түріліп етегі көрінбейді. Оның өзін-өзі байлап кептеліп жатқанына ызасы келген Бадымжап, қорқып кетер деп те ойламады. «Не боп қалыпты, сау ма?» деген Қабенге де жауап қайырмай:

	– Немене, аюға бас ұрып шоқынып жатырсың ба? Жоқ жер астында не бар деп тың-тыңдап жатырсың ба? Ары қарай жүр! – деп зекіді......

	Аюға қайрат көрсеткенді қойып, өз басын алып жүре алмағанына ыза болған Мөңкінасын жарылып кетердей өзін-өзі іштей кінəлап: «бүйтіп жан болғаным құрсын, ел бетін не деп көремін. Құрбы-құрдас алдында қандай масқара болдым» деп түтігіп отыр. Жығылған үстіне жұдырықпен ұрғандай:

	– Ай, былшыйған арам ет, аю сиған жерге симадың-ау, – деп күледі Қабен.

	– Өзі сияды, мұның ана «үлкен» жүрегі симай жатыр, – деп Бадымжап мырс-мырс күлді. Кенет екеуінің үстіндегі киімдеріне қарап, – мына киімдеріңді қарашы! Тау-тасты кезіп жүрген адам осылай киіне ме, аязда ат үстінде жүрген жылқышылардың киімі ғой мынау, – деп оларды кінəласа да осы жайлы оларға бүгінге дейін бір ауыз сөз айтпағанына іштей өзін де кінəлап отыр.

	***

	Сары аюды алғаннан кейін Бадымжаптың кегі қайтқандай болды. Не бары екі күн ішінде үшеуі отыз тау теке, оншақты қабан алды. Қалың аңның ішіне кіріп алған Бадымжап кеткісі келмесе бұрын екі-үш күнде бірерін тауып ата алмайтын жас мергендер мына қалың аңға келіп күніне біреуі 4-5 тен құлататын болды. Бұлар осы қызықта жүргенде бастапқы қорқу, алағызу дегендер естерінен шығып кетті. Тіпті олар түнгі түстерінде де сандырақтап жатқан адамдай «Əне теке құлап түсті! Бəке! Бəке! Əне қабан! Құлағынан ал, құлағынан» деп ұйқысырайтын немесе тастардан тайып кетіп өздерін аю бассалып селк етіп оянатын. Таң атуын асыға күтетін.

	Бəрінен бұрын тұрған Мөңкінасын от жағып шəугім асты. Желсіз шатқал іші тым тырыс. Бауыры орман жамылып, мұздан тақия киген жан-жағындағы заңғар шоқылардың қайсысына қараса да өзіне құлап келе жатқандай көрінеді. Дəл қазір тастан-тасқа соғылып, тулап жатқан өзеннің үні болмаса, өзінің жаққан отының тік көтерілген ақшулан түтінінен басқа ешбір қыбыр жоқ. Таудың сонау ұшар бастарына, бойына қарап үлестіргендей бірте-бірте күн шұғыласы қона бастады. Осыған қызықтай қарап отыр еді ол, дəл арт жағынан қорым сылдыр ете түсті, жалт қарады. Тік жаламаның қабырғасындағы тепсеңде құйрығын шыпжыңдатып тұрған тау ешкі, құдды оны таңырқағандай қарап тұр. Ол орнынан қозғалып мылтығын ала беріп еді, ешкі қатты пысқырып қалды. Дəл оның қасынан арбаның дөңгелегін ортасынан бөліп басына киіп алғандай үлкен бурыл бас теке керіле түрегелді. Қызығып кеткен Мөңкінасын ұйқыда жатқан жолдастарын оятпастан, мылтығын көтере серте ұстап басып қалды. Бүкіл шатқал күңіреніп кетті.

	– Қаш, қаш! – деді Мөңкінасын басын жұлып алған жолдастарына мəз бола күліп, көк ала теке онда бір, мұнда бір соғылып домалап алдындағы тепсеңге гүрс ете түсті. Əлгі жерден 40-50-дей таутеке жапсарлай қашып бір кетік мойнақты асып кетіп жатыр.

	– Ай, аусар! Тақ құлағымның түбіне келіп атқанын қарашы! Құлағымның жарғағын жыртып кетті-ау дейім, – деп Қабен екі құлағын қолымен басып, басын шайқап қойды......

	– Жə, жігіттер аңды атып жатырмыз. Екі ат арғы тауда қалды. Ал осы еттерді ауылға жеткізудің өзі бір мəселе. Сары аю қоңыр атты жесе де, бізді қалың ырғынға енгізді. Егер оған өшікпегенде біз бұл жерге келе алмайтын едік. Ендіге жұмыс – көлік жүре алатын жол қарастыру, – деді Бəкең шəйін ұрттай отырып.

	– Бəке-ау, қайдағы жол, анада салт атпен жүре алмай атты қалдырдық емес пе? Осынша аңды неге ата береміз?– деді Қабен.

	– Біз дайын аюдың жүрген ізімен жүрмейміз, жол жоқ жеріне жол саламыз. Бүгін бір адамды осында қалдырып, ана аю алғанға дейін екі адам жол шалайық, – деді Бадымжап. Бұлар келгелі бірнеше күн болса да осы маңда бірнеше жерге жаңа аттар да қойылып қалды. «Аю алған», «Қабан қамалған», «Ізге түскен», «Теке құлаған», «Теке асқан», «Ашмойнақ» т.б.

	– Мен қалайын, – деді Мөңкінасын.

	– Жарайды. Сен қал, – бүгін мына екеуіміз сол жерге дейін көлікпен жүруге болатын жолды көрейік. Ал «Аю алғанның» ар жағындағы өзіміз ат қалдырып кеткен ана қабырға болмаса, бер жағы оңай. Соның маңынан жылқы жүретіндей жол шығып қалар, ел аспаннан жол тауып айға ұшып жатқанда, біз Тянь-Шаньның бір-екі-үш қабатынан ат жол сала алмасақ ұят болар. Жə, енді осыған келдік пе? Сен аңшылық етпе, мына сойылмағандарын соя бер, – деп Бəкең шəйін ішіп болып орнынан тұрды...

	***

	Бадымжап жолдастарын көлік əкелуге қайтарғалы бүгін үшінші күн, жауырынын ұстарамен тілгендей қақ жарылып түскен жарғағын шешіп алып жамап отыр. Өзінің кеше кеште көк ала қабанмен болған айқасы есіне түсіп өзінен-өзі мырс етіп күліп қояды.

	Кеше күн батар алдында ғана атқан аңдарын бір жерге үйіп қойып жалаңаш қосына қарай келе жатыр еді. Дəу бір көк ала қабан өр жағындағы кішкентай ғана алаңда 5-6 мегежінді шырқ иіріп жайылтпай тұр екен. Қабан өр жағына тым таяу тұр. Бадымжап аң атудың əдістерін өте жақсы біледі. Бірақ аңды көргенде құмарлығы сонша, қауіп-қатер дегенді ұмтып қалады.

	Иіс ала қалған қабан жалпақ танауын шүйіріп құйрығын қоқайта қорс етіп қалды. Көзі тұнып кеткен Бадымжап айырылып қалмайын дегендей басын кезеп басып қалды. Оқ тиген қабан жұлдыздай ағып жетіп келгенде Бадымжап орнынан да тұруға үлгере алмай ұзынынан жата қалды. Қабан тұмсығымен жаурын ортадан бір түйіп өте шықты. Ол орнынан ұшып тұрып, мылтығына оқ салмақ еді, ісініп қалған жез шықпай қалды. Қабан аққан беті аяқ жағындағы айқаса жығылған екі үлкен қу қарағайдың ортасына барып тоқтады. Қайта оралуға тоң мойын шіркін бұрыла алмай тұрған сияқты. Екі ит оқ атылған заман қалың топқа кетіпті. «Басынан күш алып» кеткеніне ыза болған Бадымжап мылтықты тастай беріп пышағын ала ұмтылды.

	Артынан ажал төнгенін сезген қабан қорсылдап дөңбектен секіре бергенде Бəкең де қарғып мінді. Сол қолы бір құлаққа іліне кетті. Тақым емес, арқасына сауысқан қондырмайтын тау тағысы жан ұшыра дөңбектен Бəкеңді ала ырғыды. Бəкең бірнеше жылдан бері талай қабанды құлақтап осылай басып соққан болатын. Көптен бері осындай дəу қабанға кезігуі де бірінші рет. Бəкеңнің етті де бақал сирағы жерге тимеді. Оның қапелімде ұрған пышағы деген жеріне тимей былқылдақ сүбеге барып қадалып, қайта қолына келді. Денесін пышаққа демеген Бəкең ауып түсіп қалды. Сəтіне жараса ол қабанның алдына түспей мына жағындағы бір қарағайдың далдасына түсті. Бəкеңнің сол қолы қабанның құлағына жабысып қатып қалыпты. Жан таласқан тағы асау қорсылдап құлындай шыңғырады. Жанын оңай тапсыра салу намыс сияқты. Азулы тентек бар айбатын көрсетіп, қауғадай басындағы бітік көзі шатынап, орсиған тістерімен қу дөңбекті араша тілгілеп барады.

	Бəкең пышақты құрқылтайдан отыртпақ болып оңтайланды. Пышағына оралып алған бір нəрсе қолын алға жібермей жүр. Сол қолы да қарысып қарымы кетіп барады. Бəкең де сасайын деді. Дауыстап иттерін шақырды. Дағдылы иттер келген беті қабанның тірсегі мен шабынан алды. Жан ашуы оңай ма, бұлқына күш алған қабанның құлағы қолынан шығып кетті. Екі ит бірі алдан, бірі арттан қамалап жібермей жүр. Қабан да əбден ашынып алыпты, иттерге айбар шегіп жанталасады. Оңтайланып алған Бəкең бір орайлы жерден мысықтай атылып, қарғып мініп құлақтан қайта басты да, пышақты дəл жүректен құлаштай ұрды. Қабан шыңғырып барып ұзынынан түсті. Бəкең жарғағының екі өңірі жалбырап алдында жүргенін енді көрді. Көк ала қабан мана тұмсығымен бір түйіп басынан күш алып кеткенде оның жарғағын қайыс белбеуімен бірге тіліп түскен болатын. Аброй бергенде шалбардың бауы аман қалыпты, болмаса Бəкең ышқырына оралып неше омақасатын еді. «Жауды жеңгеннің жарасы білінбейді. Егер басымнан күш алдырып, жарғақ пен белбеуді тілдіріп, өзін ала алмағанда үлкен намыс еді» деп жарғағына ине шаншыған сайын күледі.

	Бəкең орнынан тұрып ұзын қайыс арқанды төрт бүктеп белін буды да «Теке асқанға» қарады. Неше күннен бері оқтан құтылған текелер сол кереге тастан асады да жоқ болады. Бəкең сол кереге тасты асуға құмартып неше келсе де, асып шығатын жол таба алмай-ақ қойған. Міне тағы да келіп барлай шолып тұр. Жаңа ғана бір топ теке асқан қабырғамен не дəуір жеріне келіп еді. Бірақ ені екі метрден артық жаламаға келіп бөгеліп қалды. Қырсыққа біткендей екі түп ырғай дəл əлгі жалтыр жаламаның екі жақ шетіне бітіпті. «Əттең, сəл қол жететін жерге өнсе кім өртеп жіберер еді мұны, онда осыдан ұстап өтуге болар еді-ау! Неге ғана құдай бұған қаумет беріп, сақал, мұрт бермеді екен» деп кейіді. Алған бетінен оңай қайта қоймайтын Бəкең орнынан күлімсірей түрегелді. Беліндегі ұзын қайыс арқанын шешіп алды да, текенің сақалындай сүйір өнген бір түп ырғайға кең жасап шалмасын жая тастады. Жасынан шалмаға да дағдыланған қолдың сілтеген арқаны қалаған жерінен барып, ұзақтай жайыла түсті. «Ім, бабың табылды, тұйыққа қамалып өткел таба алмайтын мен қайсы заманның адамымын» деп масаттана жымыйып қойды. Арқанда сомалай тартып, ырғайдың дəл түбіне келтіріп бұра тартты. Жұлынып кетер ме деген күмəнмен күшейте тартып көрді. Ырғай неше Бадымжап асылса да былқ етер емес. Арқанның өзіне сенімді екінші ұшын өзі тұрған жақтағы ырғайдан мықтап байлады. Сірі шақайын шешіп беліне байлады да, кідірмей тартқан арқаннан ұстап байпақшаң өтуге бел байлады. Арқаннан қос қолдап ұстап өтіп келеді. Асты ұшпа жалама екі метрден артық жерден өткенше талай ойлар кеудесіне кіріп жүрегін тырналап шықты. Кейбір ойлар денесін шанышқақтап түйресе, енді бірі тұла бойына өрт қойып жібергендей лап беріп ду ете түседі. Міне қас қағымда өте шықты, сонда да əлгі ұшқыр қиялдар маңдайынан шып-шып тер шығарып жіберіпті. «Е, көрсін деп көз берсе, ойлансын деп ми берсе оны істете алмау мақұлық хайуанның ісі. Жолсыз жерден жол табу адамның ғана қолынан келеді. Дайын жолмен мал екеш мал да жүреді» деп шақайын тарта отырып масаттана мыйлықтай күледі. Екі иті ар жақта қыңсылап құйрықтарын бұлаңдатады. Өзіне қарай өтпек болады. «Ғар»¹ деп оларға зекіп тастады.

	Бадымжап кереге тастан өтіп кезеңшеге шыққанда топ-тобымен тұрған текелер дүркірей қашты. Бадымжап біріне де оқ шығарған жоқ. Мылтығын иығына сүйеп отыра кетті.

	«Қарт Тянь-Шань, ішке бүккен сырың көп екен-ау» деп айналасына таңырқай, қызықтай қарады. Мұз жамылған, ара тісті ақ бас шоқылар əдейі жасаған қой қораға ұқсайды, ал, Бадымжап соның есігінің аузын алып тұрған шопаны сияқты. Неткен сұлу табиғат. Ақбас шоқылардың бауыры шалқақ кер қабырға, одан төмен киіз үйдің басқұрындай дөңгелене өскен жасыл қарағай. Қатпар-қатпар жылғалар жарыса келіп бұдырмақ шалғынды дөңестерге айналады. Сай тағаны дөп-дөңгелек көк жазық. Ортасын қақ жарып аққан кішкентай өзен, əр жылғадан жылжып түсіп жатқан ноқтадай күміс бұлақшалар, жартастағы үйірге түскен текелердің мүйізі бейне қураған аршадай көрінеді.

	«Ай, қарынбай, қораны келістіріп-ақ жасапсың. Есігің де берік. Бірақ есігіңнің осы ашылғаны ашылған, міне мен, менің заманым ашады» деп масаттана қарады ол айналаға. Бірақ мына жаламалар мен шатқалдан жол салуға көзі жетпегендей болды.

	Осы жылы көктемде егіншілер мен малшылар арасында, бригада мен фирмалар арасында болған көктеу, жайлау таластарын есіне алды. «Кемінде он қора қойдың жайлауы» деп мөлшерледі осы өңірді. Оның осы қиялын астыңғы жағында тасырлаған дыбыс бөліп жіберді.

	Бұғының бір бұзауын үш қасқыр тықсыра қуып келеді. Жанұшырған бұзау бө-бө деп өкіре береді. Екі құлағын жымырып алған көкжал аузын арандай ашып бүктеле жүгіріп жетіп те қалды. Бəкең мылтығын алып көлденеңдей берген қасқырдың алдыңғысын көздеп тартып жіберді. Бұрын естілмеген айбарлы дауысқа бүкіл алқап жаңғырып, алқап іші тасыр-тұсыр дүрбелең болды да кетті. Қанды сілекейі шұбырып келе жатқан көкжал омақасты. Соңындағы екі бөлтірік өз бетіне кетті. Шыбын жанын қоярға жер таба алмай келе жатқан бұзау қарағайдың шетіне іліне бере артына қарап қойып жоқ болды.





ІІ




	Мал жайлауға түріле көшіп, тау алқабына барып қонғалы бірнеше күн болды. Егіс көліктері де босап топ-тобымен жайлауға кетіп жатыр. Күн еңкейіп барады.

	Бригада орталығының сыртындағы үлкен арық бойына біртіндей жиналып он шақты адамның басы құрала қалды. Жиналғандардың əр қайсысы күрең құндақты тоғыз атар мылтықты бірінің қолына бірі алып мақтасады.

	– Шіркіннің құндақ ағашы қандай жақсы!

	– Талын көрмеймісің, – дейді біреуі шақпағын суырып, мылтықтың ішіне сығалай қарап, – тіпті ұсталмаған мылтық екен.

	– Бəкең жаман сентаралмен-ақ қырып салушы еді, енді мына тоғыз атармен айналысса бітіп жатыр ғой. Бəкең биыл өз жайлауында болады– десіп жиналғандар Бадымжапқа аудан жағынан сыйға берілген тоғыз атарды жеткізе мақтап жатыр.

	– Е, бұл ежелден аю мен қасқырдың, қаблан мен қабанның сорына жаралған адам ғой, – деп Бадымжаптың құрбысы ұзын сақал Құрманбай да қостап қойды.

	– Иə, мен халық малының жауын құртуға жаралғанмын, сен сияқты жайлау қоримын деп топты малды қырып тастамаймын, – дегенде қасындағылар ду күлді. Құрманбай екі қолын артына ұстап шырт еткізіп бір түкіріп алды да жүріп кетті.

	Құрманбай осы бригаданың жер қорушысы, асқан тоң мінез морт адам: «істе» дегенді бітірмей тынбайды. Бірақ ол кісіде ойланып істеу деген өте аз кездеседі. Өткен күзде жер қоруға шығарып «Құрманбай аға! Қыстауға бір малдың тісін тигізбеңіз» деген бригадирдің сөзін мықтап ұстаған ол көрші фирманың қыстау жаққа барып қалған 100-ге жақын жылқысын «жерден шөп жұлдырмаймын» деп қуалап, тіпті сулығын жамылып алып үркітіп, қысаң жерден оншақты жылқыны құлатып, бес жылқы өлген болатын. Бадымжаптың айтып тұрғаны сол еді.

	– Бəке, – деді бір жас жігіт қолындағы манаполкасын көтере, – «мерген болам десең бес оғыңның үшеуін нысанаға ат» дейді екен ғой. Мылтығымызды сынап көрсек қайтеді?

	– Қане, мылтығыңды алдымен мен көрейін! – деп Бадымжап оның мылтығын қолына алды да айналасына жағалай қарады, тұсаулы тұрған қоңыр аттың арқасындағы бармақтай қызарған жерін бір сауысқан қонып алып мазалап жүр екен. Аралығы недəуір алыс болса да, аттың арқасында секеңдеп отырған сауысқанды тартып қалды. Сауысқан көтеріле беріп қанатын екі-үш рет қақты да топ ете түсті. Ұсақ балалар шұрқырай жүгірді, – ал ендігі кезек сенікі, – деді мылтығын өзіне беріп.

	– Мергендігіңізге дауым жоқ. Бірақ мына шіркін «қарғаның қаз болам» деп шатын жыртып алғанындай атты атып алып жүрмесін! – деді сырт жақтан келіп қалған Ли хатшы.

	Бұлар қызыса келе манаполкамен сіріңкенің қабын дəлдеді. Бадымжап, Ли секретарь бастаған бірнеше адамдар 150 метрден аудармай тигізді. Енді сіріңкені қырынан қойып атты. Бұған Бадымжаптан басқасы тигізе алмады. Ең соңында атқан Ли хатшы қатарынан екі атып екеуінде де тигізді.

	– Ли хатшы, өрен мерген екенсіз ғой, – деді бағанағы бір жас жігіт таңданып.

	– Ли хатшы бұрын сегізінші армияда болған емес пе? Егер халық азаттық армиясының жауынгерлері мерген болмаса, бір кездегі Жапон сұмырайлары мен гоминдаңның неше миллиондаған əскері оба келіп қырылды ғой деймісің, – деді, Ли хатшынын азаттық ұрыс кезіндегі көп əңгімелерін естіген Бадымжап.

	– Нағыз мерген мына Бəкең. Біз үйдің қасындағы қанша атса қашпайтын байлап қойған нысананы атып отырмыз, ал Бəкеңнің жүрегі бəрімізден үлкен.Ол өзіне қарсы ұшатын аюды, қабанды қорықпай атады.Жаңағы аттың арқасындағы сауысқанды қалай түсірді. Өзіне өзі сенеді. Егер «атқа тиіп кетерме екен» деген ой болса олай тимейді. Не атқа тиеді, не оқ далаға кетеді. Бəкеңде арыстанның жүрегі, мысықтың аяғы, қыранның көзі бар. – Ли хатшы Бадымжапты сыртынан да осылай бағалайтын.

	Барлығы батарына таяған күннің астында даңғырлап сөйлеп келе жатқан екі атты адамға күн сала қарап тұр. Екеуінің де жетегі бар.

	– Ау, мынау менің мергендерім ғой, – деді бəрінен бұрын таныған Бадымжап. Аттылар таяп келіп аттарынан түсіп қол беріп сəлемдесті. «Ойбай-ай, мынасы не?» деп балалар шу ете түсті. Екі аюды аузын кергіштеп атқа артып алыпты. Алты-жеті күшік шу-шу етіп қыңсылайды.

	– Мұны қалай ұстадыңдар? – деген хатшы мен Бадымжапқа екеуі жарыса жауап беріп жатыр. Еспелеу Қабең Мөңкінасынға есе берер емес, оны қағып қойып, ініне тұзақ құрып ұстағандарын, қалай құлақтағандарын, қалай буындырғандарын еспелей тұрып айтып шықты.

	– Асудың жолы бітті ме? – деген Ли хатшыға:

	– Бітті, мал бер жағында енді 4-5 күнде асады, – деп екеуі тағы да таласа-тармаса жауап берді.

	– Ал, Бəке, шəкірттеріңіздің алғаш рет аю алғаны үшін той жасамайсыз ба?

	– Қане, хатшы, бірлікте өткізерміз, – деді Бадымжап шəкірттерінің аюды əкелуімен бірге олардың қолданған əдістеріне разы болып.

	– Бəке, ертең дайын болыңыз. Біз де сол жерге баралық, сіздің жаңа мылтығыңыздың дауысын да сонда естілік, – деді Ли хатшы. Барлығы бригадаға қарай беттеді. Ыштандарын тізеден жоғары түріп алған балалар ауылдан шүйінші сұрағандай, «Аю, аю! Тірі аю! Аюдың баласы!» деп озаңдап олардың алдына түсе жапа-тармағай дызылдасып жүгірісіп кетті.

	***

	Жылқыға артылған малшылар көші ирек жолмен құздың басына қарай тартып барады. Көш соңында бөліп-бөліп қорасымен айдалған ақ қойлар бейне тау бауырына шөккен ақша бұлттарға ұқсайды, көш бұлт үстінде кетіп бара жатқандай көрінеді. Қазыланып қалған жуан аттар қара тер болып барлығы да құбақан түске айналыпты. Алдарына бала алған əйелдер, көш аттардың əуенімен ғана жүріп келеді. 7-8 минут жүріп барып бір демалдырады. Қабырға жолмен иіріле айдалған қойлар қозысынан көз жазып қалады да, у-шу болып маңырап шатқалды басына көшіреді.

	Тянь-Шаньнің жылқының қартасындай қабат-қабат ақ бас шыңдарының осы бір қойнауы бірінші реткі келген қой дауысына таңырқағандай аңырып, жаламалары қой үніне үн қосып бірге шулайды.

	Қой жүрісіне шыдамы кеткен балалар күзекшін құнан, шолақ құйрық тайларын тебіне түсіп қойларды өрге қарай ықсыра айдайды.

	Əрбір қораның қоныстарын белгілеп болған Ли секретор сал шаруашылық бригадасының жауаптыларын сол қоныс басына қалдырып, өзі Бадымжап екеуі дəл кезеңде көш алдында отыр.

	Көш ат жетелеген қазақ, моңғол келіншектері:

	– Қайнаға «ерулік» даяр шығар?– деп Бадымжапқа əзілдей өтеді.

	– Жөн, келін, жөн! Еруліктерің даяр, – деп бүгін күндегісінен де өте көңілді жүрген Бадымжап қарқылдай күледі.

	– Қане, Бəке, атқа қоналық. Келіндерің «жаңа жұртта мал сойдырмайды», ол ата салты. Тыңнан қоныс беріп отырған мейірі кең ақбас ана – Тянь-Шань ерулігін де өзі берер, – деді Ли секретор шылбырын еріне салып жатып.

	– Қопарыла көшіп отаулары келіп жатқанда қарындағы майын бастамайтын ана бола ма, анау алдымыздағы кер тастан-ақ біздің он қосқа ерулік шығып қалады, – деп Бəкең жымыя күліп солай тартты. Қарағайдың желкесіндегі кермен екеуі қабырғалап келеді.

	– Бəке-ау, мына жер бұғының қорасы ұқсамай ма? – дейді Ли секротор тағы да бұғының бір қу мүйізін аттан түсіп алып жатып.

	– Биыл бұл жайлаудың кірімі ұшан теңіз болады. Аңшылық емес, осы мүйізден-ақ пəлен миллион доллар кіріміңіз келе береді. Мұны əлі малшылардың отынша теріп арқалап əкелгенін көрерсіз. – Өзінің осы жерді тапқанына ішін қуаныш кернеген Бəкең насыбайын көңілдене атып, үзеңгі бауын соза шіреніп қойды.

	– Біздің бұл қонысты табуымыз жаңа бастама. Мына ақ бас құздардың арты да бүтіндей мұз емес, осындай алқаптар мен қойнаулар бар шығар.

	– Бұл таулардың барлығы да қарлы таулар ғой секретор. Суы бар жерге шөп өспейтін заң жоқ. Жасырынып жайылып жатқан жайылымдар көп қой. Бірте-бірте бəрінің де шымылдығы түріліп, беттері ашылады.

	– Бəке, мына жердің шөбі он қора қойға ырық бере қояр ма екен. Кеште бақташылар мен бригадирлерді алып бір ақылдасып көрсек. Тұра табылғанда бір екі қос жылқы да келтірсек. Біріншіден, жазғы жайлау үнемделсе, екіншіден, қысқы қыстау кеңиді. Əрі бұл жердегі бақташыларға қымыз болсын.

	– Табылған сөзге талдаудың керегі не. Бұл жердің күнгейінде де күндіз қой жусамайды. Өте салқын. Осы жерден қайтқанда кəрі саулығың ту қойдай болып қайтуына мына мен кепіл. Мұнда бір ғана кемшілік бар, ол – жауын, жауын көп болса керден құлама көбірек болар ма екен. Егер мықты бақташылар болып сол жағын кезінде қолдан бермей отырса, жылқы жыра салып тойынады. Бұл нағыз қой мен жылқыға жаралған жер, – деп Бəкең өзі бастай алмай келе жатқан сөзін Ли секретор бастап берген соң ақтарыла кетті.

	– Меніңше осы мал етекке қайтқанша ана бала мергендеріңізді, керек болса басқа бригадалардың мергендерін де алдырып, осы жерге орналастырсақ. Өзіңіз айтқандай бұл жердің жыртқыш аңдары аз емес қой, – дегенде Ли секретор, басқа бригадалардың мергендерін əкелуіне іші тарая қалған Бадымжап:

	– Оған өзіміз де жетісеміз ғой, – деді алдына тесіле, – қараңыз, секретор, – алдындағы көлеңке жамылған кертасқа қарап. Ли секретор қабырғада аяңдап келе жатқан атының тізгінін тежей тартып тұра қалды да:

	– Қане, Бəке, мынаны аласыз ба? – деді мойнындағы бес атарын алып жатып.

	– Жоқ, өзіңіз атыңыз, бірақ, мен əнеу кезеңшеге жетіп алғанша оқ шығармаңыз. Мен бас киімімді қолға алғанда ғана атыңыз, – деп Бəкең аты мен иттерін осы жерге қалдырды да, Бейне еңіске қарай жүрген аюдай көржеңдей басып зыта жөнелді. «Бала мінезді қызық адам» деп Ли секретор оның жүрісіне де қызыға қарап отыр...

	Ли секретор ең шетіндегі текені атып қалды. Қалған текелер жапырыла қашып Бадымжаптың алдына жетіп келді. Бəкең арт-артынан екі оқ шығарды. «Па! Біздің ақсақал аңның қалай қашатынын да біледі екен-ау» дейді Ли секретор өзінен өзі оған разы болып.

	Бұған үш текені екі атқа бөліп теңдеп алып қайта оралғанда əр бұлаққа орналасқан қой ауылдарының түтіні көкке көтеріліп созылып жатты. Қаптай жайылған қойлардың шалғыннан жондары ғана көрінеді. Жүк артып, мініліп келген аттар да енді жіберіліп жатыр.

	– Жарайды, Бəке. Міне, біздің «жаңа жайлау!» – деді жер көркіне жараса қалған малды көрген Ли секретор.



	1961 жыл, Құлжа – Үрімжі.





