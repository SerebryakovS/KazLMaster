	Жұмəділ Маман

	Көпірдегі көкжалдар





	 (Хикаят)





	«Жүз табыт əзірленсін, біреуі менікі болсын!»

	Жоу Роңжый

	(Қытайдың бұрынғы премьер-министрі)



	Бұл хикая айтылған уақыт та алыстап барады. Алыс дегенге тым арырақтағы аңыз-ертегі екен деп қалмаңыз, бері... Қазір ойлап көрсем, арада ондаған жылдар жылыстапты. Онан бері де көп істер көрінбей, көп сөздер айтылмай, көп түйіншектер шегенденген бойынша шешілмей кетіп жатпай ма?!... Соларды ойлағанда «қойшы, құрысын!» дей салайын десең, оған қалайдан-қалай арым айғыздалып, дəтім шыдамады. «Көрмейін десем көзім, айтпайын десем аузым, тыңдамайын десем құлағым, жүгінбейін десем жүрегім бар» дегендей, көкірегім ояу адам болғандықтан талай-талай тарпаңдарға жолығып, талай-талай тартыстар мен таңғалыстарға куəгер болыппын! Бүгінгі мынау көпір көмейінде ескі кенептей етегінен сетінеп жатқан оқиғалар сол құпиялар мен құбылыстардың бір шеті...





1




	– Ей ағайын, үш тəуліктен бері қабағыңды ашып бетіме түзу бір қарамай, əбден зəре-құтымды ұшырдың ғой!– деп таңертеңгі шəйға отырған Асқар шынтағын илектеніп жатқан үлкен сары ала сырмаққа аса барып, жамбастай берді.

	Есік жақтағы жаңа орнатылған жуан келідей дулығалы шойын пештің қос өкпесі тесілердей қызарып, үстіндегі үлкен қара шəугімді алдымен қалтырата безгектей қалшылдатып, артынан бұрқ-сарқ мөңкіте бастады. Пеш жақтағы жарықшақ ағаш есіктен ақмұнар аяз кеулеп тұр. Оны қазан-аяқ қамымен томпаңдап жүрген 13-14 жасар тұлымды қыз елеген де жоқ.

	– Алмаш, анау азынаған пəлеге даладағы көмірден босаған кендір қапты кере салшы, балам,– деді ескі ыңыршақты оң қолтығына басып, арқа жонын пешке бере қырын отырған шүңгіл көз, қырқылжың бурыл сақалды Сабыралы отағасы сол қолын иығынан асыра артына сілтеп.

	Асқар енді Сабыралының жанына жаңа ғана келген кісіше өзі төрін тұтас алып отырған аядай жалғыз ауыз жер үйге айнала көз салды. Алдыңғы күні өзі бекіткен сынық əйнекті жартыкеш терезеден күңгірт көлеңкелі үй ішіне алтын бұрғыдай бұратылып сарғыш сəуле құйылып тұр. Шыр айналған жұмыр сағымның өзегі қым-қуыт қылаулаған шымыр-шымыр шіркей іспетті шаң-тозаң... Сол тозаңды нұр төрдің қиыс шетінде тұрған арбадай ағаш төсекке соғылып барып, бұрыш-бұрышқа кіріп зым-зия ғайып болып жатыр. Төсектің төр жақ басында өңі түскен 4-5 көрпе-жастық жинаулы тұр. Жарылып-жарылып тұрған сабансыз қара сылақты қабырғаның ортасына қағаздай жұп-жұқа алаша андыз-андыз ағаш қазықпен керіліпті. Сол қазықтардың бірінде қалақшадай қара домбыра, екіншісінде күйелеш-күйелеш болып əбден кірлеп мыжырайған кешегі кербез ақ қалпақ ілулі тұр. Есік жақтағы бір бұрышта қабырға тамға сүйелген үш сирақты үстелсымақта кір-қожалақ шыны-аяқ. Алды шикі кірпіштен қаланып, арты тоң топырақпен толтырылған көтерме сұпының үстіне қалың қамыс төселіп, жаймалап сабан салынған. Сабанның бетін үлкен ескі қара ала текемет бір-ақ жауып, көлденең тасталған ұзын құрақ көрпе көрсетпей тұр. Пеш түбіндегі үйілген кесек-кесек тас көмір үстінде сабы ұңғылығынан опырылып, дүзі жапырылған қара балта жатыр. Онан əрі сүйеулі көксойыл көсеу тұр...

	Асқардың арқасында кең əскери сары тысты ішік. Сабыралының иығында қашанғы қара сеңсең тон. Оның ескі тысы жуықта ғана сөгілгені айғыз-айғыз тігісінен мен мұндалап көрініп тұр. Бірін-бірі көздерімен бағып, көңілдері алай-дүлей болып отырған екі қарттың алдыларындағы қоңыр ала жасанды жарғақ дастарқанда екі-үш дөңгелек қара бауыр нан мен бір тəрелке кедір-бұдыр кірпіш прəндік. Нанның арасынан жұлдыздаған жұпыны қағазды бір уыс кəмпит көрінеді. Кішкене кетік ақ шыныға толар-толмас құмшекер салынып, бетіне сабы майысқан сарғыш темір қалақ шаншылыпты.

	Тынбай тулап тұрған үлкен қара шəугім кішкене Алманың əрең ұсатып салған күрек шəйінің лезде қан сорпасын шығарды. Қалың қара шеке нанды сағағы ойылған сары мойын бəкісімен қырып, Асқардың алдына əдемілеп тураған Сабыралы:

	– Кəне, алыңыз, А. меңгеруші! Бізден қал сұраймын деп келіп өзіңіздің күйіңіз əбден кеткенін де көзім көріп отыр, түге. Бұл молада биыл құрт-май құрыған. Тым құрыса таңдайыңызға жұмсақтау сүтті шəй де құя алмай, Алмаш екеуміз əбден қысылып отырмыз,– деп бəкісінің майлы мүйіз сабымен сол жақ шықшытындағы қалың да қайратты сақалын қышырлата үйкеп-үйкеп жіберіп, оң қолымен шəй ұсынды құрметті қонағына. Шəйді жылдам қолына алған Асқар меңгеруші шыныны дастарқанға қайта қоя салды да, Сабыралының күсті қолынан шап беріп үнсіз ұстай алды. Екеуінің де жанарларынан жасын ойнағандай бір күшті жарқыл пайда болып, артынан жас парлады. Дастарқанның бір шетінде екі беті алмадай албырап, бауырсақ танауы шып-шып тершіп, қарақаттай қарашығы жаудырап отырған тұлымды Алма бастары түйісе иықтасып, бір-біріне қадалған бойы еріндері дір-дір еткен екі атасына кезек-кезек қымсына, ұмсына қарай берді...

	Сілтідей тынған жым-жырттықты аласа балшық үйдің дөдегесінен ортасына қарай топырақ саулатып, асыр сала жүгірген тышқандар бұзып жіберді. Үшеуі де тосын төбеге қарады. Дастарқаннан жоғары бұрылған танауларға енді күлімсі тышқан иісі тіпті қатты ұрылды. Кішкентай Алма қысылғандай дірілдеген жіп-жіңішке саусақтарымен дастарқанға түскен топырақты шертіп, туралмаған нанның бетін еппен үрлеп, алақанымен аялай сүртті. Айқасқан алақан ажырап, қарттар қара шəйден қауып-қауып бір-бір ұрттады. Сонан:

	– Қайда ақиқат деген! Айқассаң басың кетсе, астыңнан атың кетсе, алдыңнан малың кетсе, аузыңнан асың кетсе, ие болатын үкімет қайда?!– деп Сабыралы өксікті кеудесін зорға көтеріп, өзінен арман өртеніп отырған Асқарға тесіле қарай қалды. Қайратты қара қошқыл қылаулы мұрты өрт шалғандай тал-тал болып, жебедей ұштары қоғаға қонған қоңыр инеліктің қанатындай дір-дір етеді...

	– Солай, солай болып тұр, Сəке. Бағана өзіңіз айтқандай, мынау күні күнгейді ғана емес, теріскейді де тершіткен текті заманда бəріміз де қайғысыз қара су ішсек те семіреміз деп жүр едік. Бірақ, оған некен-саяқ тойымсыз пенделердің бұзық пиғылдары мен жармақжан ниеттері місе тұтпайтын көрінеді. Сондықтан олар аз-ақ жылдың ішінде арысы мемлекетпен берісі жазықсыз жалпақ жұртқа ауыр зардап салып, сан қилы жолдармен қоғамның майлы өзегіне қарақұрттай үңгіп кірді. Сіз бүгін түктен түк жоқ қарадай қайнап отырған жоқсыз Сəке, тасыңыз, тасыңыз, қайнаңыз, төгіліңіз! Төгілмесе тасыған саба ортаймас. Кес-кестеп келер жолын өртемесең, орманға жүрген өрт басылмас. Суға қосып ініне у құймасаң жылан-шаян, дерт-дербес де жойылмас! Айт, айта бер, Сəке, мен сонау алыста демалыста жатсам да сіздің басыңызға киліккен ауыр қиянат қылықты, ауыл адамдары тап болған жолсыздықты естіп, төбе шашым тік тұрып, тағатым таусылды. Сонымен ит арқасы қияннан қасыңызға жетіп, асқынған жасырын жараларымызды тең қасынысып отырғанымыз осы емес пе,– деп Асқар алыстан сермеп, ызадан булыққан Сабыралының түнерген санасынан иненің жасуындай саңылау ашып, сəуле шашқандай болды.





2




	Шəйден кейін «шыр-шыр» еткен ұялы телефонына үңілген Асқар аяңдап көпір басына кетті. Бағанағы сүйеулі тұрған көксойыл көсеуге сүйене шыққан Сабыралы сылтып оң аяғын сүйрете басып, онымен əудем жерге дейін бірге барды да, жатаған дауалды бір айналып қайта оралды.

	– Ата, меңгеруші атам кетті ме?– деді есік алдында атасының қолына буын бұрқырата жылы су құйып тұрған Алма.

	– Жоқ, аздан соң қайта келеді, қарғашым.

	– Ол кісі бізге туыс бола ма?

	– Иə, туыстың ішіндегі тұғыры.

	– Досыңыз ба?

	– Солай. Қанымыз қайнасып, жүрегіміз тоғысқан доспыз.

	– Ата, меңгеруші атамның оң құлағының ұшы мен бетіндегі тыртығы неден?..

	* * *

	Кенет Сабыралының қолындағы орамалы ыстық су тескен жердегі шұп-шұбар қар бетіне түсіп кетсе де сезбей, көз ұшында бұлдыраған Асқардың артынан жалт қарады. Сонан немересіне «жүре ғой» дегендей иығынан қақты да үйге тез кіріп Алманың кекілінен сипай отырып əңгімесін бастады...

	Алма таңғажайып ертегі естігендей, қалғығанша қарап отырды...

	– Ол кезде сен тұрмақ, сенің əжең Алтын мен айналайын Қаз ағаң да жоқ болатын. Мына жаман атаң онда жиырма төртте, анау меңгеруші атаң он тоғызда болар. Біз 1950 жылы қыстың қырау бөккен қаңтар айында шығыстағы Аратүрік пен Чыңхайдың Хантамбал тауының ортасындағы қу медиен шөлдің жел өтінде кезіктік. Бəріміз де Гоминдаңның қалдық қарақшыларын қуып жүргенбіз. Көп ұзамай халық азаттық армия мен ұлттық армияның ұйымдық құрылымы қайта теңселгенде, меңгеруші атаң менің қоластыма бөлінді. Аты Би Лің, ұлты кəріс, жері Ян Биаң екен. Мен басқарған бөлімшеге əлсін-əлі қатынас үзіліп, керуені мен жүргіншісі тоналып жатқан ұзақ тас жолды басқару міндеті берілді.

	Таныса-білісе келе білімді, елгезек, қат-сауатты, ақкөңіл Би Ліңге аңсарым ауып, оған «Асқар» деп өзімше ат қойып, сенімді қорғаушылыққа алдым. Əскери бөлімшем шағын-шағын отрядтарға бөлініп, бес жүз шақырым жерді шарлайды. Бес жерде бекет, екі жерде радциямен қаруланған қолбасшылық штабы жұмыс істейді. Асқар екеуміз алты сөткеде бір рет барлық бекеттер мен шарлаушы бөлімдерді көзден кешіріп, ішкеніміз ірің, жегеніміз желім болғандай желіп жүреміз. Жетегімізде қосар атымыз, белімізде қылыш, тапанша, мойнымызда автомат, тақымымызда найзалы бесатар мен қойнымызда гранатымыз жетерлік...

	– Ата, онда мəшинелеріңіз жоқ па еді, сонша ұзақ жолда шаршамайсыздар ма?

	– Əй, қарғашым-ай, онда бүгінгідей өріп жүрген өңкей мото, сау адам тұрмақ мастарға қор болған мəшине қайда?! Тіпті шайтаншақ ілеуде бір кезігіп, ат – азаматтың серігі болатын. Арып-шаршағанымызды бақытты болашақ үшін бодау деп сезінетінбіз.

	– Ə, ə, айта беріңіз, ата.

	– Жаңағы əңгімеміз қайда келіп еді, қарағым?

	– «Тақымымызда найзалы бесатар, қойын-қоржынымызда гранат» деген жерге.

	– Е, жаным-ай! Оның рас, былғары қоржында қатқан сухар нан мен бұж-бұж шойын гранаттар араласып жүретін. Нанды өзіміз жеп, бомбыларды жауға асататынбыз...

	Алма атасының ақсақ аяғын аялап сипап, сүйсіне езу тартып күлді де, іле-шала неге екенін қайдам, күрсініп жіберді. Атасы Алманы арқасынан ақырын қағып, хикаясын онан əрі жалғай берді.

	... Бет қаратпас суық, ызғарлы жел азынап тұрған. Аттың жал құйрығы ескен жел мен зу-зу етеді. Ұсақ құм мен қиыршық тастар қарша борайды. Ішігіміздің өңірін қымтанып-қымтанып, қорғаныш көзілдірігімізді киіп алдық. Жазықтан – жазық. Белеңнен – белең. Кілең сұрланған сүреңсіз шөл дала. Желе жортып тас жол бойымен тартып келеміз. Бір белеңге шыға келсек, қатты желде қарға-құзғындар қырындай ұшып, қорбаңдаған құмайлар төбеден төңкеріле түсіп жатыр екен. Аттың басын іркіп, автоматты қолға алдық. Екеуміз жолдың екі жағына өттік. Қатты желде қалың шаңның ішін ине іздегендей тінтіп келеміз. Міне, ысқырған жел өтінен шырылдаған сəби дауысы естілді. Аттан түсе қалып, жер бауырлап тағы тыңдадық. Ені сəбидің шырылына дүрсілдеген ат тұяғының дүбірі араласып кетті. Орнымнан ұшып тұрып жан-жағыма көз салсам, алдымнан Асқарым атының қабырғасына жасырынып көлденеңдеп өтіп барады екен. Мен де екі аттың арасымен ілгері жаяу жылжыдым.

	Көп ұзамай Асқар аттан түсе қалды. Мен де жеттім. Сілесі қатқан бесіктегі баланы бауырына басып, əппақ қудай шашы дода-дода қарт əжей отыр. Айналада қарауытып қадау-қадау өліктер жатыр. Мен əжейдің басына беліндегі тоқыма шəлісін орадым. Асқар бесікке анадай жерде жатқан шейіт жігіттің үстіндегі ақ тонын əкеліп жапты. Анамен қысқа жауаптастық.

	– Не болды?

	– Қырып кетті.

	– Кім?

	– Қарақшы.

	– Қашан?

	– Ет пісірім уақыт болған жоқ.

	– Қалай кетті?

	– Оңтүстікке.

	– Белгісі қандай?

	– Өңкей есек құлақты қашыр мінген, ит тымақты біреулер...

	– Нені əкетті?

	– Азық-түлік артқан төрт түйе мен он ат, отыздай сиыр, жүз елудей ұсақ мал.

	– Адамнан ше?

	– Екі шал, бір бала, үш бойжеткен қыз бен мына жетімектің шешесін...

	– Жарайды, қазір...

	Апыл-ғұпыл əжейдің оқ тескен сан етін таңып, қосар аттың біріне қондырдық. Бесіктегі немересін алдына өңгерттік де шығыс жақтағы бес шақырымдай жердегі бекетке тезірек жетуді тапсырып, өзіміз оңтүстік құмға кірдік де кеттік...

	* * *

	Сонымен шетсіз-шетсіз қу медиен қуаң даланы бүкіл түн бойы өрлі-қырлы торуылдадық да жүрдік. Таң рауанда атымыздың аяғы ауырлап, өзіміздің құр сүлдеріміз ғана сүйретіліп, сусыған құмшоқыға шыға келсек, іздеген жауымыз иегіміздің астында бырдай болып жатпасы бар ма?! Артымдағы Асқарға ақырын ымдап, жаныма шақырдым. Аттарымызды қалқаға қалдырып, екеуміз төбе үстінде етпетімізден алдымызға қадалып жатып, жауды біржолата қалай жояуды кеңестік.

	– Қарақшылардың айқастырулы тұрған қашары мен атына қарағанда ұзын саны отыздан төмен екен. Қойған күзеті жусап жатқан қой мен сиырдың алдында жəне айқастырулы аттардың артында мылтығын құшақтаған бойы шөке түсіп жатыр,– дедім дойбы тасын жүргендей ойым онға бөлініп отырып Асқарға.

	– Командир, көз салыңызшы, тұтқынға алған адамдарды шөгерген түйелердің арасына айқастырып байлап қойыпты, бос жылқылар мен сиырлар андыздап өріп жүр. Əттең солардың жанына бір жетсем-ау! Иіріліп жатқан абжыландар сонда əкесін көрінде бір-ақ көрер еді!– деп Асқарым арыстандай ширықты.

	– Мен де солай ойлап тұрмын. Ендеше жайдақ атты жаныңа алып, өзіңді далдалап, қаруыңды сайлап, барынша сақтанып түйелердің арасына жет! Мен жатқан жаудың қыр желкесінен қыбыр етсе қызыл жебе төгейін,– деп екеуміз жоспарымызды жотасынан қайта-қайта таптап, əбден бекітіп, соңында соған келістік. Бəрі де ойдағыдай орындалды. Жануар жалдас қаракелдің қалқасымен түйелерге жеткен Асқар байлаудағыларды босатып, енді түйістірген аттарға қарай жер бауырлап жылжып бара жатқанда ұйлығып ұйықтап жатқандардың арасынан «шаңқ» етіп тапанша атылды. Сол-ақ екен Асқар да гранат сілтеді. Мен де автоматтан оқ боратып еңіске қарай ұштым. Көбі-ақ лезде қырылып қалды. Амал қанша, шеткерірек жатқан үшеуі сытылып шыға берді. Жараланғандарын қарусыздандырып, қалған істі бір шал мен үш қызға тапсырдық. Тағы да бір шал, он үш жасар ұлы мен келіні үшеуі кеше түнде қарақшылармен қарсыласқандықтан қылышпен шабылып, қанжарға қадалып, иен далада ит-құсқа жем болып қалыпты.

	– Тəуірірек ат бар ма?– дедім байлаудан босаған бейтаныс шалекеңе бұрылып.

	– Шырағым-ай, мынау Ақтаңгер менің атым, қусаң жетеді. Ал анау сымпыс құйрық Жирен де оңай жылқы көрінбейді. Ол жаңа ғана жер қапқан қабасақал қарақшы атаманының аты,– деді ақсары адам делбіректеп.

	– Онда біз қашқан жауды қайырып келуге аттандық. Қаруларыңызға мықты, жан-жақтарыңызға абай болыңыздар. Алла бұйырса тез ораламыз!– деп Асқар екеуміз бағанағылардың əлі басыла қоймаған шаңды ізімен құйғыта жөнелдік...

	Қойшы, қу құйрық түлкілерді қояр да қоймай жүріп, ақыры қуып жеттік. Аңдыса жүріп атыстық. Ат үстінен бір-бірімізге арыстандай атылып, алмас қылышпен қағыстық та шабыстық. Сөйте-сөйте түс əлеті болғанда екі қарақшының бірі өліп, бірі жараланып қолға түсті. Енді біреуі – жалғыз көз, жарғақ құлақ, жырық ерін, имек тұмсық, ұзын бойлы арық қара екен. Қимылы мен қылығына қарағанда қыл көпірден қырналып жүріп қырық өткен нағыз жырынды жырықтың өзі ғой деймін. Қылышты қиялап шауып, мылтықпен сілтегенін түсіреді. Ол ең соңғы оғымен біздің бір атымызды жаңа ғана жайратып, өзі құзғын қуыс – шайтангеріштің ішіне жаяулап кіріп, жасырынып қалды. Қолында қылыш қана.

	Ол кезде біздің де тайсалмай тасқа түсетін кезіміз ғой. Қашқынның артынан арыстанның апанына еш секемсіз кірдік те кеттік. Асқар оңнан, мен солдан сүңгідім. Шайтангеріштің арасы өзек-өзек, жымсыма жым, құлама құз, алдашы айналма, соқыр соқпақ, жалама жар, қабат-қабат қабырғалы ежелгі пері ойнағындай құпиялы да қорқынышты өңір екен. Екі аттап, бір тұрып, сыбдыр еткен кесіртке мен ыс еткен оқжыланның оқыс қимылын да қияннан шалып, шырылдаған шегіртке мен зарлаған майқоңызға да сабырсыз сəп салып, бейне сиырдың жалбыршақ қарынындай бедер-бедер қияда безіп келе жатсам, дəл аяғымның астынан жарқ етіп көтерілген көзілдірікті жыландай семсердің ұшы селт еткізді. Еңкейіп үңілсем, тістенген əлгі жырық өзінің астындағы бір жапсарда теріс айналып əлденеге құлақ түріп тұрған Асқарды қылышпен қыл мойнынан періп кетуге қайқая қарманып барады екен. Атуға оқ жоқ, шабуға арамыз қашық, жан-дəрменмен қылышты қолымды алға сермеп, түлкіге түскен қырандай Асқардың тымақты басын бүкіл денеммен жаба, құздан құдидым. Сол-ақ екен, көкжелкемнің астымен бүкіл жон-жотамды осқылай жойқын соққы шақ ете түсті. Көзімнің оты жалғыз-ақ жарқ етіп, жер дүние шыр айналды да түпсіз шыңырауға сүңги бердім...

	– Алла-ай, əлгі сұмырай атып жіберді ме, ата?

	– Жоқ, оны жарым айдан кейін əрең білдім...

	Шипаханада көзімді ашсам, басымда бүкіл басы-көзін ақ марлымен айқыш-ұйқыш ораған Асқарым отыр екен. Не болғанын сонан ұқтым. Мен Асқардың үстіне жаудың жалма-жан сермеген қылышынан бұрын жетсем керек. Сермелген семсердің ұшы Асқардың құлағының үсті мен жақ етін тіліпті де, менің жауырын қақпағымды бөліп, бүкіл жонымды сара тіліп барып, жамбасымды жарып шығып кетіпті. Асқар едел-жедел есін жинаса, əлгі жендет өз екпінімен өрден құлап, төменгі бір тепсеңде дөңгелеп жатыр екен. Оған ашулы Асқар автоматтың кəрілі оғын төгіп-төгіп жіберіпті... Оны қас пен көздің арасындағы қиын кезде қылыштан мен қорғадым, ол елсіз-сусыз иенде ессіз жатқан мені алты күн бойы арқалап жүріп ажалдан арашалап қалыпты. Қансырап кеткен маған өзі жаралы жатса да, жалынып жүріп, жастық жалынға толы ыстық қанын, достық қанын тарту етіпті. Міне «ақсақ пен шұнақтың» жастық тарихы, достық тарихы осылай болған балам.

	– Ата, онан кейін ше?

	– Онан кейін мен ауылға қайттым, Асқар əскерге қалды.

	– Кейін ше?

	– Əй, шырағым-ай, Қытайда алғаш рет Халық коммунасы құрылған кезде қайта табысып, «Қызылту» коммунасының Аршалыдағы «Алға» мал шаруашылық фермасында мен бастық, ол секретарь, кейін сол коммунада тағы жоғарғы міндетіміз бойынша бірге істедік. Сонан Асқар аудан əкімі, аймақ бастығы болып тұрғанда да арамыздан қыл өтпестей тату-тəтті болдық. Кейін ол облыстың меңгерушісі болып жүрді де, жуық жылдарда қызмет қажеті бойынша өлкеге алмасып кетті.





3




	Дүрілдеп келіп, шақыр-шұқыр тоқтай қалған қатты дыбысқа елең етіп, есіктен асығыс шыққан Алма көп кешікпей қайта қарғып үйге кірді.

	– Не болды, балам?– деді қара сеңсеңіне оранып қалақшадай домбырасын сыбырлата сырласып отырған Сабыралы.

	– Меңгеруші атам келді, үлкен мəшинеден екі-үш сақшы түсіп жатыр,– деді Алма аяғындағы қарды қағып-қағып қойып.

	– Е... е, келсін...– дегенше болған жоқ, сырттағылар да сау ете түсті үйге. Асқармен ере кіргендер кілең бір өңкей атанжілікті азаматтар көрінеді. Тымақтары қылауланып, өңдері күреңденіп тұр. Бəрі төрдегі түнерген шалға жалтақ-жалтақ қарайды.

	– Пай, пай, түтеп келеді. Боран болатын сияқты,– деді жылы бəтеңкесін аяғынан суырып жатқан Асқар Сабыралыға сəп сала қарап.

	– Болсын, бола берсін! Жұт жеті ағайынды емес пе, жанымызды жалдап жүріп жеткен жеріміз осы болса, көргеніміз көпірдегі тойымсыз көкжалдар болса, онан да осындай жұтта біржолата жұтап жоқ болғанымыз жөн!– деп Сабыралы қатар тұрған бөрте киімді бөгде жігіттерге жалт қарады да, қолындағы домбырасын төсектің үстіне лақтырып жіберді.

	– Əй Сəке, сабыр-сабыр. Отырыңдар жігіттер!– деп Асқар тізерлеген бойы сырғып Сабыралының жанына жетті. Қатар тұрған үшеуі де тымақтарын қолына алып, сұпының ернеуіне қарлығаштай қаздиып-қаздиып тізіліп отыра қалысты.

	– Кəне, жиналайық, Алмаш, мына жігіттер бізді көшіргелі келді, Сəке,– деп Асқар өзінің бүктеулі тұрған орын көрпесін сары ала құршасымен шанди бастады.

	– Көшпеймін мен!– деп зірк ете түсті Сабыралы.

	– Сəке, сабыр-сабыр! Көпір басынан үш бөлмелі үйді өзім тазалатып, от жақтырып, теледидар орнатып келдім. Жұмыс біржақтылы болғанша сол жерде тұра тұрып, онан кейін ауылға көшеміз.

	– Жоқ, Асқар! Саған өкпем жоқ. Мен осы молада жатып, айдалада құсаланып қорлықпен өлген алтынымның қырық нəзірін беріп, сонан қарамды батырам. Аруағымның артын азап пен мазаққа тап қылмай, шағылған шаңырағымды дəл осы жерден тік көтерем!– деп қарысты қатулы Сабыралы.

	– Қойыңыз, ағатай, көпірдегі үйге көшкеннен кейін Алмашты осы жерде оқыта тұрып, жаңағы айтқан нəзір-құзырмен дау-шарды екеулеп бірге бітіреміз. Оған дейін көпір басынан мен ешқайда жылжымаймын!– деп кесеткен Асқар отырған жігіттерге «Қозғалыңдар!» дегендей иегін бір көтеріп, өзі орнынан тұрды...

	* * *

	Жап-жарық электрлі кең бөлме. Екі адам естелік жазып, көрпе-жастық жиналған темір төсекте Сабыралы мен Асқар əңгімеде отыр. Аласа шəй үстелдің үстінде қобыраған көп қағаз жатыр.

	– Əй, қарақтарым-ай! Құрдан-құр айт, айт дегеннен не шығады. Бір айдан бері мен айтпаған сөз бар ма. Мен күймеген күн бар ма, мен ашпаған ауыл, аудан, аймақта есік қалды ма?! Əйтеуір мынау Асқар келгеннен кейін ғана түстерің жылып, едірейген айқұлақтарың жылмиып қалғаны болмаса,– деді Сабыралы кең терезеден сырт жаққа көз салып.

	– Жоқ, жоқ, ақсақал, бəрі де шешіледі. Ал мына кісіні А. ақылшы деңіз. Бұл кісі қазір өлкелік өкіметтің бапандай беделді ақылшысы!– деді əрі аудармашы, əрі анықтаушы болып отырған отыз-қырықтағы қысық көз жігіт.

	– Ей, əкем! Бұл кісіні мен қалай айтсам да жарасады. Біз арымызбен табысып, қанымызбен қауысқан жандармыз. Олай болмаса, осыншама мəртебелі мынау Асқарың айдалада аңырап қалған мендей бір жетім шалыңа келіп несі бар?! Кəне, нені білмекшісіңдер, айтайын,– деп терезеден көзін аударды Сабыралы дауысын сəл көтеріп.

	– Жайлаудан қайта көшіп келе жатып, көпір басында көп тосқауылға кездескеніңізден бастаңызшы.

	– Мақұл, ендеше бастадым. Ерінбей жаза беріңдер. Біздің қазақ:

	«Əдемі өтіріктен ащы шындық артық!» дейді ежелден. Сондықтан ащылау жерін аямай жазып алыңдар. Осы күнде заң орындары мен өкімет басындағы «төрелердің» бірталайы біріне-бірі шашпаушы, біріне-бірі ақтаушы болып, біз сияқты əшкерелеп даттаушылардың көз жасына көміліп жүрсе де, пысқырып та қоймайды əуелі. Сөйтсе де, шырылдаған шындық жолында қорықпаңдар қожайындарыңнан... Сонда ғана «судан биік жар бар, жардан биік тал бар, талдан биік тау бар, таудан биік күн бар» екенін көретін де, білетін де болар сол сұмырай сыбайлас жемқорлар...

	* * *

	Мен Көкжамбас жайлауын жайлағалы үш-төрт жылдың жүзі болды. Баяғыда халық коммунасы тұсындағы ферма бастығы болып жүргенде бір рет жайлау шолып барып, түлежіп тұрған жəннаттай жер екендігін көріп қайтқам. Кейінгі жуық жылдарда жар деген жалғыз ұлым Қазтай жаздай Көкжамбастың орман қорғаушысы болып, қыста ауылға қайтып жүрді. Бұл – жазы жəннат болғанымен, қысы қияметтей қатты болатын елсіз-жолсыз өңір ғой. Соңғы жылдарда Көкжамбастың сонысы басылып, орманы оталып, тауы ашылып, тасы тасылып, топырағы тозып барады. Əуелі, хикметі мол, көркемдігі көз тұндырған осы бір киелі ту даланың қызығының үстіне қырсығы да үдеп барады. Сондықтан болар, бұрнағы жылғы «жиырмасыншы шілдеде өрт қою, адам өлтіру» уақиғасының құрбаны менің жалғыз ұлым – Қазтай болды. Қазтайдың топырағы да қазір Көкжамбастағы Көркінің жалында жатыр. Үкімет пен ұйым оны «ержүрек орман қорғаушысы!» деп арулап қойып, басына зəулім ескерткіш орнатты. Сонан бастап оның анасы – Алтын ішкі қайғы-күйікпен қатты азаптанып, «жалғыздың жанында болайық, топырағын көріп, дұғамызды қайырып тұрайық!» деп жанымды қоймай жалбарынып жүріп жайлауға баратынды шығарды. Болмаса, ондай ит арқасы қиянда несі бар мендей ақсақ-шолақтың? Аздаған зейнетақымды алып, текеметтей бау-бақшама қарап, жылы үйде жата бермеймін бе?! Қой, қой, қайда кетіп барамын, бұларды қажет болса кейін айтайын, қазірше осы жолғы уақиғаны сұрап отырсыңдар ғой ə, ол былай болатын...

	Бал бұлағы тартылып, балғын құрағы сола бастаған Көкжамбасқа қыркүйектің 15-іне дейін қар екі-үш рет түсіп, ауа райы недəуір суытып қалды. Оның үстіне талайдан бері Қазтайдың қасіреті өртеп жүрген бəйбішемнің де күйі кете бастады. Сондықтан бір-ақ күнде етек-жеңімізді жиып, жайлауға тұз алып келген Имам деген жүргізуші жігітке жалынып-жалбарынып, қыркүйектің 20-сыншы күні жұлдыз сөнбей жолға шықтық. Себезгілеп ақ жаңбыр жауып тұр. Жол тайғақ. Мен жүргізушінің қасында отырмын. Кемпір бензин иісінен қорқып, Алмаш апасы мен атасына шайлық сүтке алған ақ ешкі мен ақ лағына қарай тартып, екеуі мəшиненің үстіндегі кебежеге орналасқан. Жүк дейтін бізде не бар дейсіңдер, Қазтайдан қалған бес қанатты ақ отаудың үзік-туырлығы мен жосалы кереге-уығы. Өзімізге ғана лайықты көрпе-жастық, шыны-шəйнек. Ойдағылар үшін жерік ас – қырық келі қымыз бен бір-екі қозы қарын сары май, аздаған құрт-ірімшік пен айран, сүзбе дегендейін... Онан тыс, айыр, күрек, алабақан, өзін жонып алған астау, шелек, қай заманнан қалған күмісті тегене, саптыаяқ, мыс шылапшын, жез самаурын. Екі құлаш атағаш, жеті қарысқа жетпейтін науа, итаяқ-сыйтаяқ сияқты кəкір-шүкір бірдемелер. Балшықты тау жолында мəшине теңселіп-шайқалып келеді...

	– Жол тайғақ, байқап айда балам, аманшылық болса əлі-ақ жетеміз ауылға, — дедім жүргізуші Имамға. Ол сонда жұлып алғандай:

	– Əй, көке-ай! Осындай жолдармен жүріп-ақ он бес жылдық өмірім өтіпті. Осы күнде «жолдан емес, жол торыған қолдан» қорқатын болдық,– деді мұңайып.

	– Қайсы қолдан? – дедім қызықтай.

	– Қазір-ақ көресіз, екі басын алакеспек деп, бұрылатын жолдарды орлап, мұздай қарулы қатаң тосқауыл қойылған қарғыманың қасындағы көпірден,– деді ол тұнжырап.

	– Олар баяғыда-ақ алабақанын жинап тарап кеткен шығар, аусылдың алды алынып тоқтағалы қашан?

	– Жоқ көке, алдыңғы күні мен өткенде олар араша талап тұрған. Жайлауға апаратын тұзым үшін коперативтен жалынып жүріп 300 юань алған едім. Соның сорлатып 200 юанын е дегенше тосқауылдағылар соғып қалды. О, тəуба! Ал, олар басқаларға тым елпек. Мысалы, ел-жұрттың бəріне айпарадай əйгілі ағаш алып-сатарлары мен ауыл арасындағы жымсыма ұрыларға, жалдап саудагерлерге ұштасып мал жөткеушілерге, аң-құс аярлары мен шөп дəрі-дəрмек талаушыларына алдын-ала шарттасып қойғандай қашанда есік ашық...

	– Иə, иə,– деп маусым айының ортасында осы «Кемпірқосақ» көпірінен жайлауға көшіп өткендегі мынадай көріністі еріксіз есіме алдым. Сəуір айының соңынан бастап бір-біріне іргелес үш ауданның бəрінен бірдей əуелі сиырдан, онан кейін қойдан аусыл індеті байқалды. Ойда-жоқта білінген осы бір жұқпалы індетті жоғары-төменгі өкімет, күллі малшылар жұртшылығы жұмылып, түрлі ғылым техникалық шаралар мен маусымның басында-ақ пышақпен қиғандай тыйған. Біз қатысты орындардан көктеуліктен жайлауға көшу жөніндегі рұқсат қағаздарын алып, жаңағы Имам айтқан қарғыманың қасындағы «Кемпірқосаққа» келсек, ол жерде жұқпалы індеттен сақтану қолбасшылық штабы əлдеқашан құрылып, мал біткенді дəрімен бүркіп шомылдырып, қатынас көліктері мен адамды дəрілі судан кештіріп өткізіп, ию-қию болып жатыпты. Енді қайтсін, мал шаруашылық мекемелермен мал дəрігерлік, қоршаған ортаны қорғау салалары күнді түнге жалғап, болып сабылысып жүр екен. Өйткені терең құздағы арқыраған тасқынды тау өзенінің үстінде айтса айтқандай, кемпірқосақша иіліп тұрған алып көпірдің аузы – үш ауданға қарасты бүкіл шұрайлы жайлаудың қолқасындай тап-тар, айналып өтер басқа жол жоқ, өте ұрымтал қолқатқа орналасқан. Көпірдің екі жағындағы аламыш-аламыш малшылар мен кеншілер қыстағының аласа үйлері батыстағы тарам-тарам тау жолдарымен келген жолаушылардың табанының астынан көрінетін. Көпірдің оң қанаты қалың самырсынды ақ жартасқа артылып, сол қанаты айғыз-айғыз көшесымаққа көлбеп жататын. Дəл осы көшелердің көбелерінде аздап дүкен-сүкен, асхана-масхана, бақалшы-сақалшы, əйтеуір тырбанып тіршілік ететіндер жатаған дең-сең, қонақүйлеріне күлімдеп есік ашады. Бұлардың түнгі көріністері бейне көп көзді жұлдыз құрт сияқты есік-терезелерінен болар-болмас қызғылт-сарғыш сəуле шашып, күркіреген екпінді өзен суының толқынымен ғана өкпесін соғып жатқандай көрінетін. Жаз бойы жайлаудан оралмағандықтан жаңағы жүргізуші айтқан сыбысты қайдан білейін?! Əуелі, күбір-сыбыр дегендей, ел ішінен естігендерім де есімнен шығып кетіпті...

	* * *

	Біз түс қия «Кемпірқосаққа» келдік. Қаннен-қаперсіз мəшинеміз көпірдің ортасына жеткенде шорт тоқтатылды. Суық қару асынған екі сақшы алдымызға келіп болар-болмас тіл қатты да, артқа шегінуді бұйырды. Олардың желкесіндегі көк жартасқа жапсырыла салынған биік қарауыл сөресінде біреуі батысқа қарай қолын сілтеп, енді біреуі біреулерге айғайлап тұр. Көпір астындағы долы өзеннің өзегінде жойқын бұлқыныс жатыр. Ол қос қанаттағы жартастарды қуа толқынымен сатыр-сұтыр сабалап, терең арданың ішін бозмұнарға тұншықтырып тұр. Жылы кабинадан тершіп түскен менің жүзіме суық та сызды бір леп ұрғанда кенет тітіркене қалдым. Қарауыл сөресінің қатарына орналасқан ақ сырлы зəулім биік үгіт тақтасына айшықты қызыл сырмен «əкімшілікті заң бойынша басқарып, пəк, іскер, шыншыл, жұмыс өнімділігі жоғары өкімет құрайық!» деген сөзді жазып қойыпты. Мəшинені тоқтатқан екеуінің бірі артына қайтып, біреуі «Шегін, шегін! Шегін, шегін!» деген ишарасын қолымен сілтеген бойынша, бізді көпірдің сол жақ шетіндегі жайдақ жағаға сырып апарып тоқтатты. Жанымыздағы асханадан орта бойлы, жалпақ бет, семізше біреу шығып, мəшинеге жақындады. Оның маңдайынан тер сорғалап, құлағынан тартып тарғылдаған тамағына дейін қып-қызыл болып бөртіп тұр. Əлсін-əлі қолындағы ағаш істігімен алтын тісін шұқып, алая бізге қарайды. Көрген жерден шырамыта қалдым, əнеукүні аудан əкімдерімен бірге Көкжамбасқа барған жігіттердің бірі. Əуелі өзі сақшының ба, жол қорғаушылардың ба білдей бастығының біреуі.

	– Бұл не? – деді ол сұқ қолымен мəшинені нұсқап.

	– Көш.

	– Қайдан?

	– Көкжамбастан.

	– Кімдікі?

	– Мына кісінікі,– деді жүргізуші қасында тұрған мені нұсқап.

	Енді ол маған түйілді.

	– Мəшинеде не бар?

	– Кебежесінде кемпірім мен немерем отыр. Қалғаны кигіз үйдің бау-шуы.

	– Тағы басқа?

	– Бір лақты ешкім бар, шəйлық сүт үшін ала келе жатырмын.

	– Онан басқа?

	– Басқа не болады қарағым, киім-кешек, көрпе-жастық,– дедім жай ғана.

	Ол енді оқыс одағай мінез көрсетіп, артына қолын бір сілтеді де:

	– Сенің көшуге рұхсат қағазың кəне, ал сенің ел көшіріп, табыс жармасқан əлжуаз Алтын байғұсты біреуі қағып қалып шалқасынан түсірді. Қолдан шыққан қып-қызыл шаңырақ құздан құлаған бойы өркештенген өзенге «күмп» етті де көзден ғайып болды. Енді табу куəлігің қайда?!– деп жүргізуші екеумізді бір таяқпен жайрата соқты. Менде қағаз қайдан болсын, Имам алдыңғы күнгі айыпқа алған екі жүз юаньдық ақшолақ сипат қағазын көрсетіп еді, книжкасын қосып қағазын да қолынан жұлып алды.

	– Тексеріңдер!– деді жалғыз-ақ.

	Өрмекшідей өрмелеп мəшинеге шыққан бір топ жастар алдымен Аллалатып Алтын мен Алмашты допша домалатты. Артынан лақты ақ ешкіні қоса маңыратты. Сонан қалған жүкті қуша түтіп алды-алдына лақтырды. Лезде тағы бір топ құмайша үймеледі. Формалы, формасыз киім киген, ылғи сұрланған сұр жігіттер, теңдегі текемет-сырмаққа дейін аударып-төңкеріп анықтап жатыр. Алдымен Имам сорлады.

	Оған: «ел көшіруге алған бекім қағазың жоқ, айыбың алты жүз юань нақ ақша, мəшинең үш ай тоқтатылады!» деп біреуі кіжініп айдаған бойы алды-артына қаратпай алып кетті. Ендігі кезек маған келді. «Қолында көшу қону таныстыру жоқ!» деп қоғам қауіпсіздік сақшылары, «ережесіз мəшинеге отырған!» деп жол сақшылары, қолымдағы марқұм Қазтайымның заңды жер құжатына көз қырларын да салмай, «жайылымнан заңсыз ұрлықша пайдаланған!» деп жайылым басқарушылар, оқтау-тақтай, бақан-сақан, науа-сауамен қып-қызыл кереге-уық, шаңырақты ұйып қойып, «орманды ойрандаушы!» деп орман басқарушылар, қарындағы май мен қымызға қызығып ас-судың тазалығын тексерушілер мен базар басқарушылар буынсыз жерден қайдағы-жайдағыны қазбалап салықшылар мен басқа да басқарушылар, ең соңында лақты ешкіні итпелеп ала жөнелген «аусыл індетінің алдын алушылар», тіпті тау ішіндегі мəшинелерден түсіп қалған бір уыс қылшаны насыбайшы Насихат деген шалға ала салып едім, сонымен дəріге шылаған бір бас қожашөпті де қолдарында шошаңдатып «қоршаған ортаны ылаңдаушы!» деп бір-бірімен таласа «ақша, ақша! Айып, айып!, салық, салық! Тез, тездің» астына алып құмырсқадай үймелеп, айқұлақтана араша талап, шашылып жатқан мүліктерді алды-алдына қат-шотсыз алып кете бастады. Сонадайда сорайып тұрған біреуі «ей, анау қымыз бен сары майды, кебежедегі кептірілген ет пен айран сүзбені ар жақтағы ұраға көміп, ыдыс-аяғын өртеп жіберіңдер!» деді де, өзі де кердеңдеп солай тартты.

	Мені бір тобы шу-шу етіп əлі қоршап тұр. Əне, шаңыраққа біреуі ақ лақтың мойнына асылған Алмашымды етпетінен түсіріп, еңіретіп кетті. Сол-ақ екен, «мал ашуы – жан ашуы» емес, алдымда ғана ыңыранып жатқан ана ашуы, бозторғайдай шырылдап тұрған əлсіз бала ашуы болар, бір жалын лап ете түсіп, соңы өртке ұласқандай болды. Кенет қолқа-жүрегімді беймəлім мақұлық темір тегеурінімен жұлып алғандай жанарымды қан жауып, аяғымның астында жатқан қатқан қайың бақанмен айналамдағылардың алты-жетісін «ə» дегенше жайратып жіберіппін. Қалғандары қаумалап жүріп мені тарпа бас салды. Соның соңы қараңғы қапасқа кірумен тынды. Оның төбесіндегі көпшіктей саңылаудан көк аспан жылтырап əрең көрінеді. Жан-жағымды сипалап қарасам, баяғыдағы «зор секіріп ілгерлеу» (1957-58 жылдары Қытайда көзсіздікпен жүргізілген науқан) тұсындағы өзіміз жасаған дүңгіршектей қуыс қорыту пеші екен. Тегіннен-тегін қорлаудан қыстығып, есімнен танып кетіппін...





4




	Сабыралы салмақты жөткірініп қойып, аудандық тəртіп тексеру комитеті мен саяси заң саласынан келген екі жігітке əлі сөйлеп отыр.

	– Қапасқа қамалғаннан кейін есімнен тансам да, санамды сан қилы арпалыстар жұлқысып жатқаны əлі есімде. Бəрі де көрген түстей ап-анық. Жазықсыз жəбірлену мен көрнеу қиянаттан күңіреніп жатырмын. Ызадан булығып, тілім икемге келмейді. Сонда да: «кім орманды ойрандаушы?!», «кім заңсыз пайдаланған?!», «кім қоршаған ортаны ылаңдаушы?!», «кім заңды аяқасты еткен?!», «кім албаты салықпен өзінің қойны-қоншы тұрмақ, ашынасының ауын толтырып жүрген?!», «кім астасып қиянат қылып, ауыз жаласып пара алып, ұқығын бұлдап мансап сатып, сыбайлас жемқорлықпен тек өздері күрескен сияқты көрініп шіреніп жүргендер?!» – деп жер тепкілеп айғайлағым келеді. Амал қанша, үнім шықпайды. Қинала-қинала бүкіл денемнен тер шүмектеп, бара-бара есім екілене тегеурінді қырандай көкке көтеріліппін. Дəл Көкжамбастың үстінде қалықтап келемін... Жасыл пүліс жамылған тоғыз жал мен он аңғар – саусақтай салаланып, қарлы шыңнан көз алған бес өзенше ақ маржандай ағып жатыр. Ұзыннан-ұзақ созылған жал-жалдың бұп-бұйра жонымен ерсілі-қарсылы екі қапталы самсыған самырсынмен арша-шырша. Ойдым-ойдым оюлы текеметтей түрленген тепсені бар өзеншенің өзге жері аққайыңмен айқасып, шетені мен мойылы, шырғалағы мен талы, доланасы мен долантопшысы, қарақаты мен таңқурайы таласа өскен бітік ну. Гүлге көміліп, шалғынға бөленген құтты өрістерде ылықсып жатқан төрт түлік. Сай табанындағы шыбынсыз қолқаттарда андыз-андыз ат жолдары айқастырған күміс қозаның көзіндей бие баулы ақшаңқан ауыл. Тоғыз жалдың тоқтаған ұшар басы ақсеңгір – Амантай шыңы. Оның бір иықшасында айналасын орман оюлап, гүл көмкерген шара толы зəмзамдай шымырлап, күнге шағылысып жатқан əйгілі Айнакөл.

	Əне, құздар да ұлар шақырып, құр ойнайды. Көл шетіндегі тымсақтай созылған тіс-тіс обалы жалшыкештерде теңбіл-теңбіл қабыландармен айқасқан сілеусіндер күн көзіне рақаттана қақталып қалғып жатыр. Оның қарсысындағы төбесінен сүңгі сорғалаған жалама жартастарда үйір-үйір тауешкілер мен құж-құж болып арқар-құлжалар жүр. «Па, па, неткен сұлу, неткен қасиетті Атамекен!» деп ағып келемін, қос қанатты дамылсыз қағып келемін. Маралдарын қайырған нəн бұғылар бұлақта, маң-маң басқан алаңсыз аюлар аралда, шұп-шұбар лағын артынан ертіп қаздаң қаққан қаз мойын, ақтаңды, қызыл күрең еліктер, ақбөрікті аю балдырғандар мен үкілі рауғаштардың жапырағын жамылып, балғын балаусасын баяғы бала бейғамдықпен орып тұр. Масатыдай құлпырған барлық маңда ду-ду, сыңғыр-сыңғыр сырнайлатқан оркестрлі құс үні. Бұтақтан-бұтаққа секірген тиын мен сусар. Бұлақтарда бұлғын шомылып, шабақ шапшиды. Осындайда тұнық ауаны толтыра сіміріп, төбесінен төнсең-ау шіркін! Біздің Көкжамбастың нағыз жұмақ екенін сонда білер едің, ə деп, шалқыған ойымды шарықтатып келе жатқанымда кенеттен «шатыр-шұтыр» етіп, бұлтсыз аспаннан жасын жауғандай болды. Дəрменім құрып, қос қанатым салданып құлай берді. Құлап келе жатып, кеше ғана қарақшылардың қолынан қан жоса болып жүріп тартып алған Қазтайымның алты бұғы бұзауы ауылдың жанындағы үйшікте үйтіліп жатқанын көрдім. Онан беріректегі сай ішінде толтыра самырсын тиелген ауыр бір алып мəшиненің төрт тағаны көктен келіп өртеніп жатыр. Енді біреуі қиқалақтап безіп барады. Екеуінің ортасындағы өткел бойында шашылған киім-кешек пен шалқалап екі-үш мүрде жатыр. Бұлардың бəрі жаңа ғана болып өткен қанды шайқастың сойдақтаған ізі іспетті...

	Жылан тілін жалаңдатқан жалмауыз өрт Көкжамбастың күлтелі етегіне ілініпті. Айдаһардай ысқырған қызыл-жасыл жалын асаудай тік шапшып самырсын басынан асып, аппақ қайыңның арасына сүңгиді. Жарқылдаған ұшқын бейне бір дүлей құйындай үйіріле ұшып барып, таяқ тастам жерден тағы да тап береді. Қабырғасынан қан сорғалаған ақ қоянымен қасқая шапқан Қазтай, суға салған ат көрпесін арлы-берлі сүйрете қарасүмек болып жалғыз жүр. Сонау жазықтың бір шетінде тор құнанын көсілтіп, ауылға қарай шыбын-шіркей шырқырап Алмашын алып барады. Соның арасынша «көке, көке!» деген Қазтайымның ащы айқайы естілді. Жалт қарасам, жалын жамылып от айдаһарға айналған бір зəулім самырсын құлаған бойы Қазтайымды ат-матымен бауырына басып қалған екен деймін. «Бала деген бауыр ет» емес пе, оның табанына кірген шөгір менің маңдайыма кірсін. «А... а... а...» деп құлындағы дауысым құдайға жетіп орнымнан ұшым тұрсам, «көкелеген» үн көпшіктей төбедегі тесіктен естіліп тұр екен.

	– Кімсің?– деп аспанға қарап аңырып тұрып қалдым.

	– Көке! Ол жағын сіз сұрамаңыз, мен айтпайын. Алтын тəтем Көміркеннің шипаханасында жатыр. Алмаш осы маңдағы нағашысымен бірге апасының жанында. Мен сізге азырақ сусын, тамақ əкелдім. Тауыса жеп, сусынды жұтып, сəлге болса да сабырлы болыңыз,– деді де ғайып болды.

	«Бұл кім, қаршығадай қайта оралған Қазтайымның аруағы ма? Əй, көкейін көктүйін тескен арамтамақтар-ай! Тым құрыса «өлі разы болмай, тірі байымайды!» деген қағидаға да қарамадыңдар-ау!» деп солқылдап өксіп отыра кеттім.

	* * *

	Осыдан ай шамалы бұрын, көршілес аудандағы бір ауылдың қысы-жазы жоқ іздеушісі болып жорытып жүретін Жомарт деген жігіті «Қазтайдың орнына құран оқимын» деп біздің үйге келе қалды. Өзі сарсүйек құда болатын. Ертерек бата сұрап, малын сойдық. Көсілген көк жайлаудың сары қымызын сапырып, арғы-бергіден əңгіме-дүкенін құрдық. Көпті көрген, көзі ашық, сарынды жігіт екен. Ақшам намаздан соң қолтығымызға жастық қойып, жайланып тұрып, шүйіркелесіп жатқанымызда, Алмаш кереге басында ілулі тұрған радиоқабылдағышты ашып қалды. Бежиннен сөйлеп тұр екен. Құлағымыз елең ете түсті, айтылған сөз жанымызға майдай жағып, ойымызға ортақтасып бара жатқандықтан екеуміз де орнымыздан қозғалып, тік отырып тыңдадық. У-шуы жоқ тау басындағы тұнық ауада осы радио жарықтығың да саңқылдап, нақ-нақ, сыбыр-сырылсыз сөйлейді ғой шіркін. Бірінен-бірі жұлып ала жөнелген қыз бен жігіт тұлпардай құйғып, сұңқардай жұтынып тұр. «...Қоғамдағы сыбайлас жемқорлар туыстықты, достықты, ақшаны, құқықты таяныш етіп, шым-шытырық байланыс торын қалыптастырып, бірін-бірі қорғаштап, ауыз жаласып, құқық-ақша саудасын, құқық-нəпсі саудасын жасады, пара беріп, пара алып, топ құрып, қиянатшылыққа салынып, іріп-шіріп, қоғамға ауыр зиян салуда... Сыбайлас жемқорлар көзі қарауытқан сайын таң сүзеді дегендей онан əрі қылмыстық құйға батып, алкеуде атамандары өзінің қара басына дейін құмырға салуда...» деп жігіт тыныстаса, қыз:

	«...Үкімет пен соттың жəне прокуратураның, сондай-ақ осы орындарда істейтін қызметкерлердің заң атқаруына болған тексеру мен бақылауды барынша күшейтуді, бар заңға бойсынбайтын, заңды қатаң атқармайтын, заңға қайшылық істегендерді қузастырмайтын, бұйрықты заңның орнына қолданатын, құқығына сүйеніп заңды тұншықтыратын, заң атқарғансып, заңға қайшылық жасайтын құбылыстарды батыл түзетіп, əкімшілік істерді заң бойынша істеуді, заңды əділ атқаруды ілгерлету керек...» дейді. Енді жігіт:

	«...Кейбір басшылар жыл бойы кеңседе отырып, «əмір жарлық» шашады. Кейбіреулер оп-оңай байлыққа бөгіп, ақша шашады. Ал егінші, малшылар құдайдың құтты күні жапа тартса да, жанына рахат таба алмай жүр. Міне бұл адамдар арасындағы қазіргі парық... Кейбіреулер əлгіндей басшылардың қайтсем сілтесе шоқпары, ұсынса қолы боламын деп, түн ұйқысын төрт бөліп, оған құлан таза адалдығын əйгілеп, аяғына бас ұра зыр қағып жүр. Паһ, мансаптың райы бойынша жан-жағына шалғындай жапырылатын осындай бектердің атаманы болу неткен абырой, ə?!...» деп тоқтағанда, қыз:

	«...Оңай олжа үшін көз қызартқан кейбір орындар мен тараулар өз мүдделері үшін заңды естерінен шығарып, тіпті талан-тараж сипатты қимылдармен шұғылданып отыр. Кейбіреулері өз сөзін, құқығын заң орнына қойып, үкіметтің кедей орындарды ертерек байыту, экономиканы қорғау, қалың халықтың түбірлі мүддесінің адал уəкілі болудай борышын да ұмытып қалды... Барлық тараулардың анадай немесе мынадай желеулермен жұртшылыққа құқай көрсетіп, олардың мүддесіне зиян жеткізуге əсте болмайды!... Əрдəр желі бақылау орындары негізгі заң, мемлекет қауіпсіздік заңы, қылмысты істер заңы, орман-тоғай заңы, неке заңы, жайылым заңы, тасымал ережесі, жел басқару заңы, тоқтам заңы, азаматтық істер заңы, амандық басқару ережесі, егінші, малшылардың салығын бақылап басқару ережесі сөзсіз адалдықпен атқарылуы керек!» десе, жігіт онан əрі қыздырып:

	«...Жуықта ең жоғары халық прокуратурасы мен қоғам қауіпсіздігі мекемесі теледидарлық телефон жиынын ашып, мынаны ашық жариялады — Толықсыз мəліметтерге қарағанда, қазір төрт мыңнан астам жемқор қиянатшылар мен пара алған қылмыстылар мемлекеттің іші-сыртында жасырынып қашып жүр. Олар өкіметтің бес миллиард юаннан астам ақшасын қымқырып, құлқынына құйған. Сондықтан бүкіл ел бойынша жұмылып, қиянатшылдық істеген, пара алған қылмыс күмəнділерін тездетіп тергеп-тексеру, ұстау қызметін ұқтырамыз!» деп дана-дана тұжырым, кесек-кесек фактілер мен арт-артынан түйілген тамырымызды баса, жұмсаған жүйкемізді аша жүйткігенде үй-іші толып отырған бəріміз өлгеніміз тіріліп, өшкеніміз жанғандай жайраңдап дүрлігіп қалдық.

	– Əттең, осы саясат бізге жансарлап жетіп кететіні несі, ақсақал? Қала-қалашық, ауыл-қыстақта барған сайын қожайын көп, құдай жоқ болып бара жатыр ма қалай? – деді Жомарт күрсіне.

	– Е, көргеніміз көп, айтарға ауыз, естірге құлақ жоқ болып жүр ғой,– дедім мен де оның ойын түсіне қойып.

	– Осы сапарымда кенеттен кесірлі «Кемпірқосақ» көпірінде көп бөгеліп, көрмегенді көріп, талай-талай талмауыр істерге куəгер болдым. Бекер отырғанша жаңағы естіген саясатымызға сай соны сөйлей отырайыншы,– деп Жомарт жағасын ұстап, жаңа-жаңа бір əңгімелерді үзбелеп, алақаптың аузын ашты.

	– Айт, айт, қарағым. «Тұманың сəні көз, қонақтың сəні сөз ғой» дедім оған құлағымды тоса.





5




	– Бүгінгі «Кемпірқосағыңыз» алғашында ауысуға тосқауыл қақпа болғанымен, бара-бара «үш албаты мен алты алапаттың» (Үкімет орындары мен жеке топтардың жəне жемқорлық мансаптылардың қоғамды ылаңдап отырған «албаты ақы алу, албаты салық салу, албаты айып салу» сынды қисық қылықтарымен мансабын бұлдау, алдамкөстік істеу, қиянат, парақорлық, қазынадағы ақшаны басқаға істету, қызмет міндетінен пайдаланып иемденіп алу сияқты халық мүддесіне зиянды істер меңзеліп отыр) арам олжаға бататын жемір құлқынына, қанды қақпанына айналып кеткен сияқты. Жаз бойы үш бірдей ауданның адамы мен малы жосылып жататын халық пен ханның қара жолында өлшесе өзімен кетсін, қазір, əй дейтін «əжа, қой дейтін қожа жоқ», он-он бір мекеменің тосқауылы тұр өре түрегеліп. Бəрі бүйректен сирақ шығарып, біреуі адамды, біреуі малды, біреуі мəшинені, біреуі көшті бөгеп, көңілдегісін орындап жатса, енді біреулер жас келіншектерге жармасып жоспарлы туыт құжатын, қыздарды қызартып қызыл қағазын сұрап, айыбын артып, салығын санап, қырып-жойып жүр, — деп сабақтай берді сөзінің соңын Жомарт жоқшы... – мені «жолхатың жоқ екен» деген сылтаумен бөгеді де артынан айыбым үшін үш юань сұрады. Ондай оңай олжа оларда болғанымен менде қайдан болсын, көк ауруым ұстады да қасарысып қалдым. Атымды тартып алып, өзімді төрт күн бойы көпір басында сандалтып қойды. Бетін ары қылсын, жол қатынас тараулары мен қоғам қауіпсіздігі тараулары көпір көмейінде барған сайын барша жолаушыны темір тегеуріндей бүріп барады екен.

	Бұрыла қашуға жол жоқ. Арғы-бергі жол шеттерін алабақандап шынжырлап тастапты. Көпір бейне қылтамаққа кіріптар болған қызыл өңеш іспетті. Ағылып келгендер асылып, топырлап келгендер тосылып, түйілген бойы тұрып қалып жатыр. Сандалып жүре-жүре тосқауылда тұрған жігіттердің ішінен тамыр-таныстарды да тауып, күндізгі тамақ, түнгі жатақ жағынан онша қысылмадым. Сондағы айтайын дегенім, сол төрт күн ішінде көргендерім мен естігендерім ғой. Қазір көпір басында жұмыс істеушілерге сала-сала бойынша аптасына бір рет көл-көсір қонақасы беріліп, ай сайын тапқан табыстарынан мол сыйлық таратылады екен. Оның үстіне бөгелген жолаушылардың тамағы мен жамбасақы есебінен көпір басындағы оншақты асхана мен екі-үш қонақ үй міндетті түрде тосқауыл атамандарының тостағандарын майлап, қалтасын қампитуды арылмас шөре қылып алыпты. «Жүгірткен ит қой санатпастай» осы қоса қарасына мен де қосылып кеттім. Мұнда күндіз бөлек-бөлек қимылдайтын тосқауылшылар мен ұры-қары, құмаршылар қас қарая бір-біріне жарғанаттай жабыса қалады екен. Сондай кездесулердің бірінде:

	– Ағайын,– деді аудандық сақшы мекемесінің бастығы теңселіп тұрып, жол қатынас тəртібін басқару отрядының бастығына, – осы күнде бұл қоғамда «орайдан пайдаланып қалу – олжа, орайды босқа өткізіп жіберу – өкініш» деген бір сөз барған сайын тəмсілге айналып кетті. Бұл көз жұмуға болмайтын қоғамдық шындық. Сенің мұнда істетіп отырған жауынгерлерің түгелдей қоғамнан уақыты қабылданған жастар. Сондықтан олардың еңбекақысы мен сыйлығын, өздері мен жанұясының қиыншылығын қалай шешіп, қалай разы етуді тез де терең ойланбасаң болмайды, ағайын, қалай дедім, жолдастар? – деп арақ ішіп, сыра сіміріп отырған отыздан астам жауынгерлерге күлімдей көз салды. Олар: «Мекеме бастығына рахмет! Мекеме бастығына борыштымыз!» деп шу-шұрқан болып айқайласты.

	– Басеке!– деп енді жол қатынас басқару отрядының тапал командирі көтерілді орнынан, – айтқаныңызды артығымен орындауымызға кəміл сеніңіз, басеке! Мынау «Кемпірқосақ» – жарымжайлау десе де болғандай, орта жайлауға орналасқан көпір ғой, сіз ыстықта қарбалас жұмыспен қатты шаршап жүрсіз. Кеше келетініңізді біліп, тауға бірнеше жауынгер аттандырып, сорпалық киігіңізді аулатып, ұларыңызды ұстатып, кекілік-қырғауылыңызды қуыртып отырмыз. Алаңсыз бірнеше күн жатып демалып, бізге жөн көрсетіңіз! Сойысыңыз бен қымызыңыз көпір басына өзі-ақ қалың халқыңыз бен жүргінші жұртыңыздан құйылып тұрады. Əлбетте, онан басқа қызық-қызық істеріңіз де баршылық!– деп айналасында араққа əбден тоғытылып сілелері қатып сілейіп-сілейіп отырған саудагерлер мен түрік құлақ делдалдарға, беті-жүзі айран жағып алғандай, шаштары дода-дода, бастықтың қолтығынан қолын шығармай исінген иісті бикештерге қарап қысық көзін қулана қысып-қысып қойды. Ой, тəубə-ай, солардың ішінде əлгі сіздердің жайлаудан отыз сиырды бір түнде ұрлап, біздің ауылдың базарынан ұсталып кеткен, аты Сабан ба, Топан ба, немене еді, жылтың-жылтың қағып сол да жүр əуелі.

	– Иə, Топан. Ол түрмеден шығып алып па?

	– Шыққанда қалай, жөнін сұрасам: «Ей ағайын, тоқпағың мықты болса кигіз қазық жерге кіреді, – дегенді естімеп пе едің. Осы заманда қалтаңда ақшаң, жоғарыда арқа тірек көкең болса, мына тұрған «түрме» түгіл, сонау түрікпеннің түбі де ештемеге тұрмай қалды» деп өзіңді жаңылдырып, жайнаң-жайнаң етеді сол Топаныңыз.

	– Əй, атыңа нəлет-ай! Менің мынау отбасымды ойрандап, тұнығымды шайқап кеткен сол емес пе?! Біздің үйден ұрлаған оншақты сиыр тұрмақ, Қазтайым қайтыс болғаннан кейін екі шаңырақтың мал-жанына көмекші болып жүрген келіннің азамат інісін де апиын кештердің алдамына түсіріп, айдатып жіберді. Онан соң жесір қалған келінімді аздырып, келмеске кетірді. Амалым қанша, амалым қанша! Əзəзіл шайтан қазір ет пен терінің арасына емес, жүректі жұлып жеп жатыр ғой, оған не шара?! – дедім. Жомарт онан əрі ашыла ақтарылды.

	– Жауынгерлер əлгі қонақасыдан жəй тарады. Олармен бірге келіп алты-жеті кісілік кең жатақтарына қисая кеттім. Көзім ұйқыға кеткенше қызып алған қызталақтардың бірінен кейін бірі көйтіп жатқан көп əңгімесін естідім. – Ей, жаңағы бастықтың біздің ауылдағы бір суыққол сұмпайы шауып кел тауып келі жақында оған жедел бұйрығы бойынша бір ат, бір бие апарып берген екен. Екеуі əмпей-жəмпей қасынысып жатқанда үшінші біреу үстілеріне жетіпті.

	– Ау, жел қуған ебелектей сен жеті қараңғы түнде неғып жүрсің?!– деп кіжініпті бастық соңғы келгенге күдіктене көз салып.

	– Тақсыр, əлгі атыңыз бен биегіңізден айрылып қалдым,– депті анау. Сонымен бастық орнынан ұшып тұрып қораға жүгіріпті. Артынан екі елпегі де ере шығыпты. Сөйтсе, қораға байланған жылқылар жоғалған ат пен биесінің өзі екен. Үшінші адам бастықтан бұрын барып бас салыпты. Сонда бастық ыржия күліп тұрып: «Кешіріңдер, айып менде, екеуіңді ертерек таныстырып қойсам болғандай екен. Бұдан былай біріңе-бірің жоламай тек жүріңдер, тегінде екеуіңде де менің еншім бар екендігін естеріңнен əсте шығарушы болмаңдар!» деп аймандай болған екеуін араққа əбден тойдырып аттандырып жіберіпті. Осыған қарағанда қазіргі кейбір əкім, сот, прокурор, сақшы бастықтарың да баяғы ақалақшы-болыстардай топ-тобымен ұры ұстай ма қалай?!

	– Ой оны айтасың ғой, біздің бөлім бастығы жылында сақшыға жиналатын иесіз малды басқарып тұрғанда туыс-туғанын, жолдас-жораларын жарылқаудан сырт, ауданның игі жақсыларын соғым-сойыстан тарықтырмай, қазір солқылдаған милиция полковнигі болып шыға келді əуелі.

	– Əй, хай, мына масқарашылыққа қараңдар, əнеукүнгі жұмада мүлгіп тұрып адамдық, адалдық жөнінде уағыз айтқан «Бұқа молда» бар ғой, біздің жол басқару отряд бастығының досы екен. Ол күндіз ел алдап, иенде аң аулап, түнде ұрлық қылып жүріп-ақ бірнеше жылда қойын мыңға, бұғысын жүзге, ірі қарасын нешежүзге жеткізіп алыпты дейді. Ол қақпастың қалай «Бұқа молда» атанғанын білесіңдер ме?

	– Е, білмегенде. Ол босқын алғаш осы кең сахараға келгенде зар илеген жалаңаяқ бір қайыршы болатын. Кейін аяқ астынан тамыр ұстайтын, ішірткі беріп, қасиетті тұмар тарататын киелі əулие атанып кетті. Сонымен естігеніне елеңдеп, алдамшыны албастыша басына шығарып басынтатын біздің қазекең қандай, оның алдынан үзілмей, тапқанын соған тасып, бара-бара табалдырығына бас қойып жатып алатынды шығарыпты. Сондай күндердің бірінде оның тоғыз жолдың торабына итите салған көп бөлмелі сиқырлы үйінің қараңғы түбіне жалғыз шақырылған жас келіншек көп кешікпей қарғап-сілене далаға қарғып шығыпты.

	– Не болды?– депті кезекте тұрғандар шошына.

	– Не болушы еді, мынауың əулие емес, нағыз азбан бұқадай азғын екен. Салауатты сақалдан садаға кеткір депті ол дода-додасы шығып. Бұл сөзді естігендер ду-ду күліп жағасын ұстап, аттана қашыпты. Сонымен ертеңінде көкжайлаудағы қазекең ішіне «Азбан молда, Бұқа молда» деген лақап ат гу-гу таралыпты да кетіпті...

	– Уа, жарандар, мынаның сөзінің жаны бар. Өткенде жайлауға үдіре көшкен елден жол шетіндегі қалың шалғынның ішіне жасырын қазылған орға түскен елудей ұсақ малды тасжол шарлап жүріп тауып алдық. Соны дер кезінде сақшыға баулап, сотқа жолдасақ, олар мұны «Бұқа молданың» қойына қостырып қойған əуелі.

	– Ə, ол қастандықтың əкесін енді көресің. Қазір жол бойындағы қара шалғын өсіп, бұта-бүрген, сарықурай мен уқорғасын атан өгізді адастыратын күз болып қалды емес пе. Ел жайлаудан қайтар тұсқа туралап жол жиегіне жасырын торын құрып, опалы орын қазып, топырағын жаймалап жүрген «Бұқа молданы» бастық екеуміз кеше кеште тағы көрдік. Ол бізді қояр да қоймай жүріп ресторанға түсіріп, келістіріп қонақ қылып жіберді. Сондағы байқауымша біз күзетіп отырған осы тосқауылдың бір шетінде «майшұрқаттатып» сол ақ кепешті молдекең сияқты алаяқтар да жүргендей...

	– Жомарт-ау, осы естігендеріңнің еміс-еміс ұшқыны біздің құлағымызға да жетіп жүрген əңгімелер екен. Қазір «адалдық пен алдамкөстік, билік пен ақша текетіресте тұрғаны» шын болды. Жаңағы «Бұқа молдаң» ұзақ жылдар бас сауғалап қашып жүріп, мынау заманның тыныштығында төбесін көрсеткен баяғы Гоминдаңнің жендет генералы Ма Гу Фаңның қарақшы полковнигі дейді. Ол қазір мал тұрмақ, адамды да ұрлауға кіріскен сияқты. Жуық жылдардан бері зым-зия жоғалған егінші, малшылардың үш-төрт қызы араға бес-алты жылдан уақыт салып, балалы-шағалы болғанда, тілін тістеп сол зəндемі «Бұқа молданың» айналасынан табылып жатыпты,– деп енді əңгімеге мен де араластым.

	– Ойпырай ə, істейді, істейді бұл дінсіз сойқан. Сондықтан да оны толық түсінетін жұрт «күндіз аузында Алласы көп, түнде ұйқысы мен тəубасы жоқ» деп тауып айтқан. Əлгі ұрланған бейбақтардың туыстары үндемей ме сонда?– деді Жомарт жұлқына.

	– Не дейді олар, қыздың бағы сынып, беті күйген. Арада араздық шықса, əлгі қарақшылар адам өлтіруден қайтпайды дейді. Оның үстіне «балық үндес, бақа тілдес» дегендей қазіргі ұры-қарылар түгел желілес жегі құрттар ғой. Иə, айта бер бағанағы əңгімелеріңді?

	– Сөйтіп көпіріңіздің қоғамы да, қонақ үйі де түтеп тұр екен. Сонымен көзім енді ғана ілініп кеткен екен, қарсымыздағы əйелдер жатағы жақтан шу-шұрқан көтерілді. Басқалар қорылдап жатыр. Мен киімшең қисая салғанмын. Ақырын аяңдап далаға шықтым. Шырағы күңгірттеу жылтыраған алакөлеңке залдың бір бұрышында бір қыз бен бір жігіт салғыласып тұр. Етті-жеңді еңгезердей қыз жаздық жалаң ішкөйлекшең. Жез түймелі күлгін түсті киім киген ашаң əскер жігіт удай мас. Ол «қыз деген сүюге, қымыз деген ішуге жаралған, келші бері, жаным, жан-на-тым!» деп өзелене асылады.

	– Ой, жер жұтқыр, бағанадан бері сыйлағанды біл енді, кет, жоғал!– деп қыз есігі ашулы тұрған жатағына жанталаса шегінеді.

	– Ей, тəлімсіме, сен тəлімсісең, басқа қыз жоқ па, қазір қыз дегенің мауыққан мысық пен қыңсылаған иттің басын құшақтап өріп жүр. Алатының ақша ма, міне ақша. Көретінің мынау ма, міне дайын! Алатын айлығым 500 юань, таласа табатыным 3000 юань, жетеді, асып төгіледі əуелі!– деп əлгі жігіт омырауындағы ақшасын уыстап, тағы да нелерін іздегендей етпетінен түсіп, тырмысып зорға түрегеледі. Əйтеуір, ию-қию істер...

	Ертеңінде шақыртуы бойынша жол басқару сақшысының бастығына бардым. Ол топ қарағайдың түбіндегі ауаша қонақ үйде екен. Екі бөлмелі жатақтың ауызғы бөлмесінде біз сөйлестік. Түпкі бөлмесінде аузы-басын далаптап, шашын қоңырсыта қыздырылған қышқашқа орап, жалаң кеудешесімен ғана қысқа дамбалды қысыр қатын арлы-берлі ойқастап жүр.

	– Біздің жауынгер Əбіш сені нағашым дейді, егер шынында солай болса, тəртіп бойынша тапсыратын 300 юаніңді 150 юаньға кемітейін. Қолма-қол маған тапсыр да жолыңа жөнел!– деді жейдешең бүкіл денесінен арақ иісі аңқып тұрған безеу-бет, қызылкөз, қасқабас, боғақты бозбан сары көсіліп отырған оң аяғының бұлшық еттерін қайта-қайта жұдырықтап қойып.

	– Əй, айналайын, қысыр қатынның сідігі жететін жерге алып жүретін нендей таныстыру ол, қазір тыныштық қой, зіл-зала соғыс болып жатқан жоқ, яки, бұл қақтығысып отырған екі елдің шекарасының түбі емес. Өз ауылымыздың ортасы ғой? Жаңағы өзіңіз айтқан Əбіш жиендер де, осындағы басқалар да шетінен таниды ғой мені. Түктен-түк жоқ «Кемпірқосақта» қаңтарылып үш күн жаттым. Тəртіпке қайшы қылмысым да, айыпқа төлейтін ақшам да жоқ!– деп қасарысып жатқанымда даладан шекесінен қанын сорғалатып, жастау бір бозбаланы желкесінен итеріп кіргізді. Енді мен дөйдалада қалдым. Бастық əлгі байқұспен арбасып кетті.

	– Не болды?

	– Сақшылар ұрды.

	– Неге?

	– Айып ақша тапсырмадың деп.

	– Ненің айыбы?

	– Біреудің мотосымен қайтыс болған əжеміздің төркініне хабарға жүріп едім, өзіңдікі емес екен дейді.

	– Баратын ауылың қай жерде?

	– Көпірден өткен соң көп жер емес, Қайыңдының қабағында ғана.

	– Ол қанша жер?

	– Үш жарым шақырым.

	– Қарауылшылар қанша сұрады?

	– Бес жүз юань!

	– Төле!

	– Төлейтін сынық жармақ ақшам жоқ.

	– Онда мотоцикліңді тапсырдың ба?

	– Жаңа тартып алды.

	– Ендеше, қайтпайсың, жатып жазаңды тартасың! Болмаса амалдап ақша тауып аман-есен жолыңа түсесің!– дегенінде тұлабойым түршігіп кетті. Қалтамды қағып, аламын деген жүз елу юанын əлгі тойымсыздың алдына лақтырып тастап, оның қиқа-сиқа қолы қойылған алақандай ақ қағазын ала салдым да, «аларман арыстан, берермен тышқан» болып, «пəледен машайық қашыпты» дегендей асып-сасып атыма қарай жүгірдім,– деді Жомарт.

	– Иə, «ақша періштені де жолдан тайдырады» деген осы екен ғой!– дедім мен уһілеп.





6




	Қай уақытта қалғып кеткенімді білмеймін. «Көке!» деген дауыстан көзімді ашып алсам, тағы да кешегі бейтаныс бейне төбеде сыбырлап тұр екен:

	– Көке, қиналдыңыз-ау! «Сабыр түбі сары алтын» деуші едіңіз ғой бізге, өзіңізге де солай болсын. Мына тамақты тауыса жеп, сусынға қанып алыңыз. Алтын тəтем мен Алмаш та аман. Ақ ешкіңіз кеше асханаға сойылып, ақ лағыңыз екі бастықтың егесімен бəске желінді. «Төгілген-көмілген» қымызыңыз бен етіңізді өтірік «өртедік-төктік» деп өздері қылғытып жатыр. Мен сіздің атыңыздан «азаматтық арыз-шағымыңызды» жазып, заң орындарына жолдап жібердім. Əуелі сіздің еш жазықсыз көрген қиянатыңыз бен тартқан азабыңызды арнаулы телефонда жоғарыға алдын-ала хабарлап қойдым. Иə, кигіз үйіңізді жасыл жайлауды аңсап жүрген бір лауазымды бастық бал-шуымен түгел жөткеп үлгірген екен, оны да ізімен қуып барып індетіп қойдым...

	– Айналайын-ай, сен кімсің?

	– Көке, мен сіздің көлеңкеңізбін ғой.

	– Қарағым-ай, қайғылы қартыңды бұдан əрі қинамай атыңды айта салсаңшы. Менімен бұлай жауласып жатқан кім сонда?!

	– Көке, менің атымды кейін ұғыңыз, сіз «иттің иесі болса, бөрінің құдайы бар» деген тəмсілді есіңізден екі рет өткізсеңіз, бұл реткі жұмбақтың жауабы табылады. Ал ашығын айтар болсам, сізбен арбасып отырғандар — өткенде ауылыңызға барып жата-жастана сайран салған, атқалы отырған аңын сіз үркітіп, алтыннан қымбат аюдың майтабаны тұрмақ, қолындағы жабайы доңыздың бүйрек майы мен бұғының шыбығынан қапыда айырылған қасқа мен жайсаңның біреуі шығар... Жə, көке, мен кеттім. Сіз «Иə, тəңірім, санасыз ұлдан, саңылаусыз қыздан сақтай гөр!» деп біраз шыдай тұрыңыз, істің арты əлі-ақ бұлттан шыққан айдай ағарар!

	– Ой, өй,– дегенімше ол ғайып болды. Мені тағы да шыр айналып шымырлаған қиял иірімі шыңырауына тарта берді...

	* * *

	Ойда шілденің шіліңгір ыстығы басталып кеткен. Мен Қазтайымның қарауыл текшедегі қасиетті жұртына жылдағыдан бес күн бұрын жеттім. Ол, Қарауыл десе Қарауылдай-ақ жер ғой шіркін. Екі бүйіріндегі ну орманның ішінен аң-құсы жыртылып-айрылады. Тау бұлақтары таласа сылдырай ағып, сай табанындағы сарқыраған сəнді өзендерге құяды. Арты жонданып барып, қарлы шыңға жалғасатын керілген Керталғар. Жонның үсті көз-көз арасан. Арасан айналасы ойдым-ойдым самырсын-шырша, тал-мойыл. Олардың арасын қызыл шетен мен аппақ қайың оқалап, қарақат пен таңқурай кестелеп жатады. Бұта-бүргеннің етегі шашылған шоқтай бүлдірген.

	Ертеректе бұл өңірге ұшқан құс пен жүгірген аңнан басқа, адам ізі түспеген, тұнып тұрған тұмса жер болатын. Кейінгі кезде адам көбейіп, жер тарылып, жайылым шегінгендіктен, малшылар арасы шалғай, жолы күдір болса да неғұрлым соны жайлауларға қарай үдіре ұмтылды. Сонда да Көкжамбасқа жеткендері қазірше некен-саяқ. Тек, таяу жылдарда атам заманнан бұлт бүркеніп, қармен қымтанып жататын қасиетті тəңіртауларына тас жолдар тартылғаннан кейін ғана, ең алдымен орманды қорғау мақсатымен Қазтай сияқтылар қаз қанатын талдырып жетті. Онан кейін үздік-создық жылқылы көштер, сонан созыла мөңіреген сиырлылар мен маңыраған қой-ешкілілер келе бастады.

	Қарауыл текшеден ертелі-кеш шартарапқа көз салар болсаңыз, өзіңізді көк күмбездің шаңырағында тұрғандай шат сезімге бөленер едіңіз. Себебі, саусақтай сала-сала сайлар мен торғын түсті тауыстай сəн құбылған жота-жондар, күміс кіреукелі қарлы шыңдар алтын шұғылаға тоғытылып, сағымды жалыннан кеш зорға сейілгенде ғана, өзіңіз де бейне бейіш шуағына сол ұлы табиғатпен бірге шомылғандай, пəк сəбише күй кешер едіңіз. Төрт түлікті толқынына тоғытқан қызыл сірік, қымыздық, көкбас жуа, ақ изең, алмажапырақ, жұпаршөп, аюбалдырған, тарлауы мен қарашалғыны қандай қасиетті еді құт мекеннің.

	Міне, малшылардың майрағай да тайрағай ұжмақ маусымы есептелінетін шілденің гүл-гүл жанған ортасы да келіп жетті. Қарауыл текшенің бұл кезі – күндіз жауынсыз жайма-шуақ, түні қырау-шықсыз, салқын самалды болады. Текшедегі арасан басында талайдан бері Қазтайдың бес қанатты ақ отауы жападан-жалғыз отырған. Қазір алыстан аңсап жеткен 6-7 арасаншы шал-кемпір, ауру-сырқаулар айналаға қос-қолаңын көтерді.

	Бұрынырақта бұл арасан «Аңшықазған», «Аюашқан», «Сынапты», «Ақжылан», «Тотиайын», «Күкіртті» деп аталатын жер-ошақтай бес шұқанақ көз болатын. Кейін иқуатты Қазтайдың қарулы қолымен шанағы кеңейтіліп, табаны тереңдетіліп, ернеуіне аппақ малта тастармен жап-жасыл шым өріліп, үй орнындай бес көлшікке айналды. Сонан бастап бұл қасиетті көлшіктер əйгілі «Қарауыл текшедегі Қазтай арасаны» деп аталды. Бір-бірінен аралығы теңжіп бойы-арқан бойы қашықтықтағы осы көлшіктер бейне алтын жиекті күміс кеселерге толтырылған зəм-зəм кəусардай мөлт-мөлт етіп шымырлай толқып, көздің жауын алатын. Түбінде ине жатса көрінердей тұп-тұнық арасан тамағындағы сиқырлы бұрымдай бұратылып бұрқылдап жататын қайнардағы ұп-ұсақ, бұп-бурыл, алтын қауызды құла құмдар денеге жұқпақ түгіл жұпар шашқандай бір киелі рахат бағыштайтын. Кіндіктен келетін ып-ыстық аса ауыр су ішіндегі қорғасындай балқыған тұла бойыңа терең үңілер болсаң, күкірт көпіршіп, сансыз сынап түйіршігі бейне шымырлаған ұсақ жұлдыздай аяқ-қолыңнан сырғып жататын. Арасан беті əсте қаймақшып, кірленбейді. Кіріптарлар түскен сайын толқыған торғын судың асқаны буы бұрқыраған бойы науадай əсем арықшамен қабырғадағы қалың нуға сіңіп кетеді.

	Арасан көлшіктерінің үсті жаңадан əлем-жəлем ақтақ байлана бастаған топ-топ зəулім биік самырсын мен алтын алқалы аққайың, күміс теңгелі боз тал мен жапырағы жалтылдаған долан-топшы. Жапсарласқан жабық бұтақты бұл табиғи көкшатырлар əлсін арасаншыларды ашық күннің ащысы мен жаңбырлы күннің тамшысынан тасалап, зағип пенделеріне жанұядай жайлылық бағыштайды.

	Ұлы сəске. Орта тұстағы «Ақжылан» көзінен енді ғана көтерілген қара мұртты, етті-жеңді Қайырбек ақынға сəлемдесе келіп, Сабыралы бастаған 3-4 бүкір, салтақ шал ішкиімдерімен ыстық суға сүңгіді. Жоғарыдағы «Аюашқанда» тері сорғалап, өздерінше шүңкілдесіп екі-үш əйел отыр.

	– Қайыржан, бүгін қанша уақыт түстің?– деді селдір сақал, секпіл бет, сексенге таяған Серікбай ақсақал.

	– Таңғы азан шəйімді ішіп келгенмін. Əй, екі-үш сағаттан асқан шығар. Соңғы жұлдызбен сырласып, таңғы ауамен мұңдасып, ұлы табиғатқа тамсанып жатып, əуелі ұйықтап кетіппін.

	– Сонда қалай сырласып, қалай мұңдастың, қарағым?

	– Иə, шынайы ақын өзінің ажалын да өлеңмен өрнектейді екен. Бейне, өз кезінде «адамның бұлбұлы атанған» Əсет марқұмның «Ақырғы əні» сияқты. Мен ондай ерек жүйрік ақын болмасам да, бағанадан мынадай пəк, киелі суға тоғытылып жатып, тарылып бара жатқан ұлы табиғаттың тынысы жөнінде бір толғаудың басын құрағандай болдым.

	– Қалай, шырқашы, Қайырбек?– деп шалекеңдер дүр ете түсті.

	Қайырбек «жоқ» деген жоқ, ширығып отыр екен, қолма-қол анадай жерде ат жетелеп келе жатқан азаматқа шатырдағы былғары қапты қара домбырасын алдырды. Киімін түймелеп түгел киіп, қаптал шапанын арқасына көмілте жамылып, мойнына түкті орамалын орап, астына қара шибарқыт аткөрпесін төрт қабаттап салды да, малдасын құрып, асқақтата өзінің сүйіп айтатын «ахахай, ахау» əуеніне басты. Шатырлар мен қостардағы бірен-саран ұйқыдағы балалар көзін уқалай жүгіріп, əйелдер абыр-сабыр жаулықтарын көтеріп, құлағын тосты. Самал тербеген орман басы уілдеп, бірден бəрі сазға қосылды...



	Баласы бақ дарыған жақсы атаның,

	Тумысың бəрі таза, мақсат-арың.

	Тас бассам Тайбурылды ақсатамын,

	Ал сəлем! Сабыралы ақсақалым!



	Асанның ұрпағымыз біз дегенің,

	Жерұйық жер бетінен іздегенің.

	«Жұмақ!» деп Көкжамбасты көптен естіп,

	Əдейі ат арытып сізге келдім.



	Бабамның бағалысы-ай ел қорғаған,

	Қызғыштай мен ақынмын көл қорғаған.

	Батам бар, алғысы мол Қазтай ерге,

	Кеудесін өртке тосып, жер қорғаған!



	– Ой бəрекелді, əуеніңе алғыс!– деді тыңдап отырғандар ұрандап. Оған иықтан үңілген қарлы заңғарлар да қатты тебіренгендей қайталап үн қосты.



	Келіпті мұнда ауылдың кекселері,

	Балқыдым арасанда текшедегі.

	Жер-ана, біз-баламыз мəңгілікке,

	Тумасы – табиғаттың тек сенері.

	Адамзат – тағы соның сескенері.



	Ахахай, ахау! Ахахай, ахау!

	Түбін жұлма баулардың,

	Түбін қазба таулардың.



	Аласарса асқарым,

	Қалай қыран заулар мың?!

	Құмға қалай аунармын?!



	Отырған шартық шалдар, шадыр кемпір,

	Кетіпті-ау жастық шағың өтіп небір.

	Ал қазір алтын арай өпкен кезде,

	Не жетті ұрпағыңа болып жемір?!



	Кессе де алмас семсер азғын жолын,

	Албасты адастырды жаздың желін.

	Өршіген «үш албаты» – парақорлық,

	Кигізді сауға сатып таздың кебін.



	Жайлауым жəннат еді, пүліс еді,

	Тарылды ұлардың да су ішері.

	Былғанып омырауы ойрандалса,

	Түңіліп төмендегі у ішеді.



	Кешегі «Киелі көз»* желдідегі,

	Жоқ бүгін, оны емкөс ел біледі.

	Суалды сұлу бастау көп өңірде,

	Аң-құсы азып-тозып телміреді.



	Шұралап «бурылыңды»* байлап алған,

	Пайдасы байлап алған байда қалған.

	Ақсарбас айтып сойған арасанға,

	Малшылар санын соғып сайда қалған.



	Аха-хай, ахау!

	Аха-хай, ахау!

	Өртенеді өзегім,

	Суалмасын өзенім.

	Орман-гүлсіз далада,

	Қайтіп, қалай төземін?!

	Шошымасын көжегім!



	– Ой бəрекелді, тауып сөйледің тасқын жырым, алтын тілім, аруақты пірім!



	Ауылдан «Бəргейтіні»* орман алды,

	Қашалап айналасын қорғап алды.

	Ғасырлар қастерлеген қалың малшы,

	Айрылып арасаннан зорға қалды.



	Қамады бұғалықтап «Көксуыңды»*,

	Жуады жылы суға боқсығыңды.

	Завод-кен əр өзектен ағызады,

	Арыстан – Ақөзенге қоқсығыңды.



	Емес қой жайы жақсы «Шаттының»* да,

	Шелектеп құйынар су сатылуда.

	Тауында ұрылар жүр орман өрті,

	Аң атып, бес қаруы тақымында.



	Аха-хай, ахау!

	Аха-хай, ахау!

	Ақмаралды атпашы,

	Ақсұңқарды сатпашы!

	Еңбеккерді мақташы,

	Текке қарап жатпашы.

	Сатар қызды бақпашы,

	Тұлпарыңды бапташы!

	У шарапты татпашы!



	– Тарт, тарта бер Қайырбек. Тіліңнен айналдық, діліңнен айналдық!



	Қашан да ата-анаға балдай,

	Бұзылды бірталайы сана қалмай.

	Қыз кетті қыдырымпаз қысыр сауып,

	Ұл шапты өз əкесін, жау ала алмай.



	Заңнан біз зарықпалық тауда қалып,

	Шапқылап шағынды елім дауға барып.

	Жас-кəрі заманға бақ, көзіңді аш,

	«Мансап та» жатыр дейді саудаланып.



	Қорғайық қарашықтай əділдікті,

	Тас қойып таразыға нағыз мықты.



	Қорғайық реформа, ынтымақты,

	Салайық бассыздарға ауыздықты.



	«Жомарт» жүр жұртты талай отқа салған,

	Барды жоқ, жоқты ар деп шотқа салған.

	Барады шашбаушы үдеп, ілік-шатыс,

	Енші көп елге салық ноқта салған.



	Обал ғой, жүзі жылап, бірі күлсе,

	Білмей ме бірі осыны, бірі білсе?!

	Біледі, алтын заң да екшеп жатыр,

	Оңай ма аранға арам кір ілінсе?!



	Аха-хай, ахау!

	Аха-хай, ахау!

	Заман жырын толғайық,

	Санамызды сомдайық.

	Жойып ұрлық-қарлықты,

	Ақшақұмар болмайық.

	Заң-тəртіпті қорғайық!

	1



	Өлеңге еліткен елді кенет өзелене үрген Аламойнақтың дауысы елең еткізді. Шымылдықтай тік қарағайлы қабақ астынан шыға келген жалғыз атты өрігі ақ жамбыдай құрт жайып жатқан алтынға аз бұрылды да, қарттар жатқан арасанға қарай тартты. Жүрісі суыт. Сабыралы төбесіне жапқан ыстық сулы орамалын сəл көтеріп қойып, жіті барлап отыр.

	– Ассалаумағалейкум!– деді кеудесі ашық, астындағы алабел аты ілгерінді-кейінді кетіп, желбезегінен жер есіп тұрған, тау орманын қорғауға жаңа келген Сағи.

	– Уағалейкумассалам! Жол болсын!– деді Сабыралы Сағиға сығалай қарап.

	– Мені сіздерге ауыл əкімі Ахмет жіберді,– деді ол тері сорғалаған қып-қызыл мойнымен бұж-бұж əукесін алақанымен сүртіп ат үстінде. Жайқындай беті тараулап, ісінген екі көзі қызарып тұр. Ұйқы-тұйқы түрі жоқ дегенде, қымызға болса да қызып алған сияқты.

	– Неге?

	– Негесі сол, өзі ойдан кеше келген. Бүгін Көкжамбасқа жоғарыдан бір топ құрметті қонақтар келеді екен. Олар ертең таңертең Қарауылтекшедегі осы арасанға шығып, үш тəуліктей орнығып жатып демалатын сияқты. Сондықтан сізді тігулі үйіңізді өз орнынан жөткемей, жаңа көрпе-жастығыңыз бен таза ыдыс-аяғыңызды тастап, малыңызды айдаған бойы қазір төмендегі тасжолдың бойына тізгін ұшымен түссін, ал қалған арасаншылар да қостарын жығып, малшылардың алысырақ ауылдарына тарап кетсін дейді. Иə, иə, айтпақшы, тағы бір тапсырғаны — арасан көзінен алыстау бір-екі шатыр немесе екі-үш ағаш қалтқыны ішінен жерошақтап, үстіндегі жамылғысымен дəретхана үшін тастап кетсін! — деді қонақтарды бастап «Кемпірқосақ» қолбасшылық штабынан келген аудандық сақшы бастығы. Сонымен бірге қоршаған ортаны қорғап, аурудың алдын алу мекемесінің бастығы «айналаны қоқыр-қоқсықтан əбден тазартып, сүйек-саяқты көміп кетсін!» деп бұйырды. Кеште өздері де тексеріп келетін сияқты. Ал кеттім онда.

	– Ей, оларың мұнда анығы қанша күн жатады екен?

	– Онысын білмеймін. Жаңа айттым ғой, үш тəулік деп, – Сағи жүре жауап беріп, сатыр-сұтыр қалың орман арасына кірді де кетті.

	Арасанда қаннен-қаперсіз отырған бейуаз жарымжан жандар абың-күбің болды да қалды.

	– Ой шайтаналғырлар, əлмисақтан бері халықтан қашқан əулие-машайықты естімеп едік. Енді көз көрді міне,– деп жотасы төңкерілген тегенедей бүкір шал алдымен қозғалды.

	– Жаңағы айтқаның табан үстінде табылды ғой, Қайырбек ақын. Пəледен машайық қашыпты дегендейін, «кет!» десе, кетейік онда,– деп селкілдеп Серікбай да қинала орнынан көтерілді.

	– Қап, арасан жарықтық енді ащы терімді шығарып, сүйек-сүйегімді босатып еді. Киесін кетіретін болды-ау мына зəндемілер!

	– Əуелі біздің қос-қолаңымыз олар үшін дəретхана болмақ, көзсіз қорқаулар!...

	Арасанда жатқан ақсақал-қарасақал, мертік-шартықтардың осылайша қарғанып-сілене сүмірейіп-сүмірейіп судан сүйретіле шыққанына бағанадан ашына қарап тұрған Қайырбек ақын:

	– Ау, жарандар, енді байғызша сұңқылдың, өсекші күңкілдің керегі кем-ау деймін. Ертерек жиналып, етекке түсейік. Шамамыз келіп, тіліміз жетсе «есек семірсе, иесін тебеді» деген тəмсілдің керіне кездесіп жатқанымызды бəріміз паш етіп, əділдіктің алдына салайық! – деді қаптал шапанының белін үш құлаш қара кездеме белбеуімен қатты буынып жатып.



	Сабыралы лəм-мим деместен мүйіз сапты асасына сүйеніп, үйіне қарай аяңдады. Оның ойында сарқылдап қайнаған сан түрлі сұрақтар кетіп барады. «Осы жаратушы жалғыз тəңірім, жерді берсең желкелемей, аялап-аймалаушыға бергейсің!– деген тəлімді сөзді кім айтып еді?... Иə, сақтай гөр, түгі қырылып, суы суалудың ендігі кезегі көсілген Көкжамбас пен Қарауылтекшеге де келді ме, қалай? Қазір құқ иелеген бір бөлім адамдарда тұрмыс қағидасы, қызмет əдісі, мансап пен мəселенің мəні қалай өзгеріп барады осы? Олардың ой-көңілінде «халық» деген қасиетті ұғым бар ма, жоқ па?!» деп өзіне-өзі күбірлеген бойы басын көтеріп, терістіктегі қарлы шыңға көз салды. Сол қарлы шыңның ту сыртындағы енді бір биік даралардың басына бұлт ілініп қалған екен. Көп ұзамай нажағай ойнайтындығын сезе қойды сəулелі мосқал жүрек.





7




	Арасаншылар Қарауылтекшеден тасжол бойындағы кигіз ауылға екінті еңкейе жетті. Өзен бойын жағалай шыққан «жалқарағай» астында қызылды-жасылды шатырлар мен қалың ақтылы-қаралы əр алуан жеңіл мəшинелер тізбегі қатар-қатар қаздай тізіліп қалыпты. Онан айғай салым беріректегі қалың ағаш арасындағы алаңқыда күндіз төселген гүлді кілемдер мен көрпе-жастықтар сол бойы шашылып жатыр. Оның айналасында қиралаңдаған мастар мен босаған шөлмекке таласып шу-шұрқан балалар жүр. Отау-отау сарыағаш пен қалың қарақат астында мынау бейуақтан бейхабар бірнешеуі күндізгі сідігіне сүрінген бойы əлі сұлап-сұлап жатыр. Алқып-шалқыған күндізгі көңіл ашу майданынан шатырға беталғандардың соңы қазір де үзілмепті. Үкілі домбыра ұстап, кестелі камзол кигендермен жағаласа, кеудешесі кіндігінен тесілген, етек-көйлегі қара санынан кесілген кілең қоңыр шолақ бедеу-бейбақтар аузындағы шайырын шартылдата, көктүтінін бұрқылдата кез-келгенімен құшақтаса түйісіп, өліп-өшіп сүйісіп кетіп барады. Мұны көрген арасаншы қарттар еріксіз теріс айналып, жерге түкірді. Астындағы шаңырақ мүйіз атан өгізін кендір арқанмен көттіктеп, үстіне көрпе-жастықты айқастыра бос сала салған Серікбай ақсақал сескенгендіктен: «Астапыралла, астапыралла, ақсақалы жоқ ауылдың жастары болар диуана!– деген міне осы» деп қолындағы қырғыз өрімді қамшысымен қызыл өгізді сауырлай тартып-тартып жіберді. Сонау жақта біреулер əлдекімге егескендей ат жалын құшып, ауыл иттерін арсылдата ары-бері еліре шауып жүр...

	* * *

	Кеш. Бала-шағасымен бірге ауылдасы Еркінбектің үйінен ассуын ішкен Сабыралы Алтын мен Алманы үйге жатқызды да, өзіне орын көрпені далаға салғызды.

	– Жақсы ата, тоңып қалмаңыз. Мынау сеңсек ішікті де сыртыңыздан бастыра жамылып жатыңыз. Өзен бойының кейде ызғырық суық желі бар,– деді көрпе-жастық көтеріп келген Еркінбектің елпек келген баласы Рахима.

	– Рахмет балам! Жаздың күні ғой, жата берем, тоңбаймын, мынау кімнің шатыры, балам? – деді жанындағы ақшатырдың қабырғасын қағып.

	– Біздің шатыр. Өздеріңіздей қонақ келгенде жақсы еді. Бүгін ауыл əкімдері осында жатады деп бағана орын əзірлетіп кетті.

	– Сонда бұл шатырға қайсы əкімдер жатады екен?

	– Бағанағы балалардан ұғуымша ауылдың Жаң секретары мен ауыл əкімі Ахмет аға жəне кеңес меңгерушісі Тұрдақындар дейді ғой.

	– Е, шырағым, рахмет! Онда үйге кіріп, ертерек ұйықтай ғой. Сəкең асықпай қаңтарулы тұрған аттардың ер-тоқымын алып,

	өзінің қайыңқасты ерін басына жастады.

	Көмілмелі көрпенің астына жеңіл киіммен қисая салған Сəкең көпке дейін аспан аясынан көз алмай, ұйқысыз жатты. Үйдегілердің танауы пысылдап, тамағы қырылдап, тəтті ұйқыға шомғалы қашан. Ай сырғып Ақшоқыға, үркер үркіп Жамбасқа түскен кезде өзен жақтағы қалың талды, аласа қабақ астынан бір топ ер-əйел сықылықтап, шықылықтап шыға келді. Əзілдесіп, айқасып келеді. Міне, шатырға да таяп қалды. Сабыралы иығындағы шешулі қалың кəзекейін өз басына өзі томшалай салды.

	– Ал шатырға кірелік,– деді гүжілдеген Ахмет.

	– Рахмет басеке, таң атуға таяп қалды. Жайлы жатып, жақсы түс көріңіздер, біз кетелік,– деді бір жас əйел.

	– Жоқ, шатырға кіріңіздер, Жаң секретардың сіздерге арнаған

	«Іле май арағынан» бір-бір жұтып қайтыңдар. Мына Ахмет екеуміз де «күріш арқасында су ішкен күрмектей» болып, өздеріңдей арулардың арқасында тағы бір жырғап қалайық... і...і...і – деп өзелене күлді Тұрдыақын.

	– Болды, болды. Таңертең де талай жұмыс бар. Ертең осы тұрған алтаумыз да Қарауылтекшеге қалмай барамыз. Гүлсара, сен таңертең əлгі Ғазиза бойжеткенді қайдан тапсаң да осы жерге алдырмасаң болмайды, – деп Жаң секретарь ілезде жұмыс жағдайына көшті де, Тұрдыақынның жаңағы масаңдау талабын тастай тыйып тастады. Əйелдер кетті. Сəлден соң шатыр ішіндегі үш бастықтың жантайып жатып күбірлескен тың əңгімесі басталды. Ақылдастықтың арқауы Жаң секретардың қолында. Үшеуі де бір ауылда туып, ұялас күшіктей бірге өскендіктен ойларындағысын ең бүкпесіз ақтарып жатыр.

	– «Тас түскен жеріне ауыр» дегендей, бұл реткі құрметті қонақтарды разы-қоштықпен аттандыру оңайға түспейтіндігін бүгінгі шаралардан-ақ сезген шығарсыңдар. Жатын орыны, ішпек-жемегі, сауық-сайран, күліп-ойнауы мен сейіл-саяхатын қойшы, ол қалайда бірдеме болар. Бəрінен қиыны, қазіргі нарық тұсындағы жаңаша ауқымның алтын дəнекері – тарту-таралғысы сияқты. Бұл жөнінде бағаны бір əредікте аудан əкімінен азырақ сыр тартып көріп едім, ол кісі салған жерден «бір жылға шыдайтын қоянның терісі құрлы жоқсыңдар ма, осы жолғы қонақтар аймақ, облыс, өлке болып, 6-7 саланың қазынасы мен кадрлар құқығын ұстаған ылғи құзырлы жандар. Олардың көңілін табу, ауылыңның тезірек еңсесін көтеру мен өздеріңнің болашақтағы өрістерің үшін пайдалы. Қазір «ексең – орасың, берсең – аласың» деген көне тəмсіл бұл тұстағы жаңа реформа үстінде де дуалы дұғадай болып отыр. Сондықтан көрінгеннен секем алып, жан-жақтарыңа жалтақтамай, орайы келгенде опырып қалуды үйреніңдер. Ежелгі əдет бойынша, үлкеніне көкқасқа, кішісіне ақсарбас тартып, қымыз бен қызыққа қандырып, батасына мəре-сəре болып аттандыру, қазіргі қоғамдық өзгеріске ілесе алмай қалды. Аудандық партком, өкімет, банк, қоғам қауіпсіздігі, салық, орман, білім жəне ғылым, жол-қатынас тараулары өз салаларынан келгендерге атаған сый-сияпаты болса, бөлек-бөлек өздері көрсете жатар. Ал сендер үшін – бұл реткі қонақтарға бүкіл «Жалаңаш ауылы» мен Көкжамбас жайлауын көкейлеріне орнатып жіберу қажет. Бұл мақсатқа идеяны көнеліктен азат етіп, көзқарасты түбегейлі өзгертіп, информациямен мықтап қаруланғанда ғана жетуге болады,– деді.

	– Жаң секретарь, айтқаныңызды əбден түсініп отырмыз. Бұл мəселені сонау күні «Кемпірқосақ» көпіріндегі қолбасшылық штабта аудан əкімдері жиын ашып, бізге алдын-ала міндеттеген ғой. Сонан соң аудандық банк, салық мекемелерінің басшылары да ескерткен болатын. Сонымен мен өзіңіздің орналастыруыңыз бойынша ауылдық өкіметке бара салып, қазынаға қатысты қызметшілерді аттанысқа келтіргем. Олар бірнеше күннің ішінде есеп-шотты ерсілі-қарсылы қағып, ауылдың əр саласымен қыстақ, мектеп, үлкен-кіші өндіріс, мал шаруашылық отрядтары мен жеке кəсіпкерлерді жеті рет желге сапырып, жасырын ұңғыл-шұңғыл, қалта-салталарын да електен өткізгендей санақтап шығыпты. Оның бəрін бас бухгалтер жаңа ғана əкеліп маған тапсырды.

	– Жарайсың Ақа, бар ма екен бірдеме?

	– Бар, бар. Өткенде өзіңіз алған жаңа Сантана мен «Жалаңашқа» əлі көшіп келмеген «жолаушы» кадрларға алған екі «Уаз» мəшине, төрт мотоциклдің ақшасын шығарып тастағанда, тағы сегіз жүз мың юаннан жоғары қаржы қалтамызда жатыр екен. Үй, мынау қайтеді, əй Тұрдақын, қорылдамай сөзге құлағыңды салсаңшы?!

	– Оятпа, оятпа ақа. Ол ақылдасудың басын тыңдап басы-қасында болды ғой. Осы да жеткілікті. Енді сегіз жүз мың юандық қаржыңыз қалайдан-қалай, қайнар көзін айтыңызшы?

	– Мақұл, оны бухгалтер былай жинақтапты.

	– Оқыңыз.

	– Қолшырағыңызды беріңізші?

	– Мə.

	– Рахмет. Алуан түрлі салықтан өз кірісімізде тұрғаны жүз мың. Қыстақтардағы бұрыннан бар бау-бақша, жеміс-жидек орманын жаңадан орман өсіруге қайтарылған егістік жер есебіне енгізіп, мемлекеттен ебіне келтіріп алынған астық көмек қаржысы тоқсан мың. Майға берілген жер... дей бергенде:

	– Болды, болды. Ендігісінің ақша санын айтпай-ақ, қайнарын баяндаңызшы. Мə, мынадан бір жұтып ал, ұйқыңды ашады,– деді Жаң.

	– Рахмет! Əй, Жəкем-ай, көңілдегіні айтқызбай-ақ табатының-ай осы! По-по, мынауыңызға қанша жыл болған? Тіпті, май татиды ғой өзі.

	– Бұл тұп-тура өзіңмен жасты божма2. Болыңыз, тездетіңіз!– Кеттік міне, тыңдай беріңіз, ұры-қарыдан алынған айып... Ұры-қарыдан қайтарылған иесіз малдан түскен пайда... Ауыл арасындағы өсімдік, мал, үй құстарын індеттен сақтау бойынша кəрентиндеу мен куəландыру ақысы, тізімдеу дəптер ақысы, қатерлі мектептерді ремонттауға, емханаларды жаңалап жасауға, көшпенді малшылар арасындағы жоспарлы туытты қамсыздандыруға берілген қаржы...

	– Иə, тағы да?

	– Егінші-малшылардан алынған су мен топырақтың зая болуынан сақтану ақысы, өзен арналарындағы құрылыстарды жөндеу, тасқыннан қорғану ақысы, судан пайдалану куəлік ақысы, құрылысқа істетілетін жерді бекіту, куəлік дəптер ақысы, шаруалардың қолындағы үш доңғалақты шағын тракторлардан алынатын тасжол тасымал басқару ақысы, егіншілердің өздері өндіріп, өздері сататын өнімдерінен алынатын базар басқару ақысы, ауыл-қыстақтардағы міндетті оқу-білім ақысы, нашақорлық, адам-мал барымтасы мен алдамшы, бақсы-балгерден түскен арам ақшалар...

	– Бұлардың бірталайы бұрын заңға қайшы алман-салық болып тоқтатылған еді ғой.

	– Солай. Бірақ, алғашында қамтып қалып, жасырып-жауып қойғанымыздан əлі талай ақша бар екен...

	– Ой, Ақа, қалғып барасың ғой өзі, тездет!

	– Мақұл, мақұл! Міне, міне. Бір бөлім жұмысшы қызметшілерге қайтарылатын зейнеткерлік қамсыздандыру қаражаты, кешеуілдетілген еңбекақыны толықтыру қаражаты, некеге тізімделудің сан түрінен түскен санақсыз кірім...

	– Бұл не дегенің?

	– Бұл дегеніміз, некеге тізімделу қаражаты, неке үстіне некелену айыбы, тізімделмей-ақ некелену, жас қыздарды алдап-арбап бұзушылардың айыбы, қалың малдан қайтарылған малдан алатын айып, қашқан қыз бен бəлиғатқа толмай некеленгендердің төлемақысы, семьялық қатыгездікке салынған айып, ажырасқан ерлі-зайыптылардың ортақ мал-мүлкін тұрақтандырудан түскен пайда, некеден ажырасқан əйелдердің жерден игіліктену құқығын қорғау ақысы... сияқты бəкір-шүкір көп дүниелер бар.

	– Жə, Ақа! Онда бізде əлі сегіз жүз мың юань бар деңіз. Олай болса осыны үнемдеп пайдалансақ аз-кем бірдемелерге жететін сияқты. Сонда екеуміз қонақтарға не беріп, не қоятынымызды қазір ақылдасып алайықшы,– деді Жаң.

	– Əй, Жаң секретарь! Бағана мен мынаны ойлап шошып қалдым.

	– Нені?

	– Осы тұста бүкіл мемлекет бойынша сыбайлас жемқорлықтың түп-тамырына балта шауып, қиянатшылдық пен парақорлыққа қарсы тұру науқаны қызу-дабыралы өрістетіліп отырғанда, «айран ішкен құтылып, шелек жалаған...» екеуміз тұтылып қалмаймыз ба деймін.

	– Жоқ, одан алаңсыз болыңыз. Аудандағы қиянатшылдық пен парақорлыққа қарсы тұру комиссиясының əкімдері де өз ортамызда бізбен бірге жүрмей ме?! Оның үстіне бұл қонақтарды «Кемпірқосақ» көпіріндегі «қоғамның орнықтылығын қорғау, жұқпалы індеттің алдын алу, қолбасшылық штабының» құзырлы мықтылары аудандық партком мен өкімет атынан шақырып, əрең зорға əкетті. Сондықтан «қолға қонған бақытты» басқа тебу жарамайды. Не болса да, көндік. Алаңсыз бол, үлкен басшылардың көңілінен шығайық. Аз да болса кедей ауылымызбен еңсе көтеруге, қазіргі қоғамдық дамуға ілесе алмай отырған халқымызға пайдасы тиер. Əуелі өзіміздің де ертеңімізді ойлайық Ақа, ежелден қазақ атам айтқандай «пайданы алдымен басыңа жаса, басыңнан асса досыңа жаса» деген ғұрлы өзіміз үшін бір рет те алшысынан түсіріп асық үйіріп көргеніміз жоқ қой əлі. Қазір «біреуі таққа отырса, қырық кісі ілесе атқа мініп жатқан» заман болып тұрмай ма?! Ендігі кезекте ауданда, аймақта басшылық құрылымы реттеле қалса, екеуміз де ескерусіз қалмаспыз Ақа. Орны мен дəрежесі жылда көтеріліп жатқандардың осы бізден артық нендей алтын айдары, арыстан айбаты бар еді?! Қазірше осы жолғы сый-сияпат жөнінде тартымды бір жоба жасап көрейікші, қалай?

	– Жарайды.

	– Онда былай болсын. Болашақта алдына бара қалсақ жайылған алақанымызды құр қайтармайтын ең жоғары дəрежелі қазына бастықтарына қырық-елу мыңдап... «бет орамал» берейік,– деп бастады Жаң секретарь жасырын жоба жоспарын.

	– Бет орамал дейсіз бе?

	– Иə, ішіне ақша түйілген, қазақтың кəдімгі кестелі ақ жібек орамалы. Мұны біздің қытайлар «қызыл түйіншек» дейді. Онан кейінгі екі мықтының астына жорға мен жүйрік міндірейік. Ақыры бергеннен кейін ат-атағы бар, естіген ел таңдай қағып, тамсанатындай болсын!

	– Дұрыс, Нақысбектің бес бестіге бермеген Жирен жорғасы мен Ақылбектің аймақты тыйған Ақбақайын өзім ретіне келтіремін, Жəке, алаңдамаңыз.

	– Онан кейін бір-екі сілеусін, ілбіс ішік қажет сияқты. Жанына ерткен жолсерік бикештері үшін алтын алқа, жақұт жүзік тағы бар...

	– Оның біреуіне əлгі атастырылған жерінен ажырай алмай, қала кезіп, шүрегейдей суға, жынды көбелектей дуға сүңгіп жүрген Ғазизаның ине-жіптен шыққан бойы ілулі тұрған бір ілбіс ішігі бар. Біздің алдымызға əкесі 6-7 рет, өзі 10 рет, қыруар қалың мал өткізген қайын жұрты қаншама рет келді, соны туралаймыз. Енді біреуіне заңсыз аң аулап түрмеге түскен Тұрсынбекті босатамыз десек, оның жар дегенде жалғыз ұлы Бақыт қаракүйеден қаншама жыл қорғап, үлпілдетіп отырған үш сілеусіннің терісін лақтыра салады. Ол қазір осы жайлауда отыр,– деп Ахмет бағанағы божмадан тағы екі-үш рет сора жұтып, тіпті еліріп екілене бастады.

	– Жөн, жөн. Ендігі бір бізге жүктелген қиын іс, тағы бір мықты қонағымыздың өткенде бүкіл өлкені селкілдеткен ауру қарт əкесі бар екен. Сол кісінің астына аюдың терісі, асқазанына аюдың өті, белі мен көзіне аюдың майтабаны ем болады депті шипагерлер. Одан басқа, құмайын, жабайы қабанын, ұларын, қара құр мен қасқалдағын, қожа шөбін, бұғы мүйізін, бұғы қолаңсасы мен былшығын, шыбығын қоғам қауіпсіздік орындары мен орман сақшылары өздері əзірлейтін болыпты. Сонда біз аюды қайдан табамыз, Ақа.

	– І, і... оны!...– деп міңгірледі Ахмет.

	– Жарайды. Осы өңірден аюдың тұқымы құрып кеткені де бізге белгілі ғой. Біреулерден кеше естісем, бұдан екі-үш жыл бұрын Сабыралы ақсақалдың қаза болған Қазтайы асыраған аюдың бір жас қонжығы болыпты. Соны кейінгі кезде де Сəкең бас-көз болып қарап жүр екен дейді. Бірақ, оның қайсы шатқалда, қайсы үңгірде, қайсы жыныста екендігін ешкім де білмейді екен. Осыны ебін тауып ұғыссаң, Сəкең қариядан. Тіпті, көрсетіп яки тауып берер болса, Сəкеңе сүйіншісіне ат мінгізіп, шапан кигізейік. Осы бір істі сіз қорықпай, партком мен үкімет атынан Сəкең ақсақалға айтыңыз.

	– Мақұл Жаң секретарь. Бұл міндетті де маған тапсырыңыз. Біз қолқа салсақ, өрістегі жəндікті ол кісі де аямас...





8




	Ер үстіндегі ұйқылы-ояу басын ентіге жұлып алды Сабыралы бейне бүйе шаққандай. Онан оң жамбасына батқан бəкілі қынын енді ғана сезінгендей сырғытып алдына таман жылжытып қойды. Ай əлдеқашан батып, түн қараңғылығы тастай болып үйіріле қалыпты. Тез киініп, алыстап барып аттарын алып келді. Ежелден тартып Сəкеңнің қыбыр-қимылын, жөтел-жөткірінуін қалт жібермей əдеттенген бағамшыл бəйбішесі – Алтын кигіз үйден ақырын шапанын жамылып, етік-галошын жалаң аяғына іле салып, Сəкеңнің жанына шықты.

	– Саған не болды, жарықтығым-ау, құзғын ұшпастан мұның не?

	– Бүгін құзғыннан бұрын ұшатын бір маңызды жұмыс шықты. Сен үйге қайта кір де Алмашты киіндіріп, кешегі саумал мен қаймақты, бауырсақ пен піскен етті жан баласына сездірмей алып кел!

	– Мақұл...

	Сəкең екі атты ерттеп, Торбестіні тұсай салды да, өреде ілулі тұрған өкпе-сақпаны қанжығасына қатты байлады. Сол кезде далаға шыққан Алмаш екі көзін алақанымен уқалап, атасының етегіне оралды. Алтынға бұрылған Сəкең:

	– Алмаш екеуміз міне қазір аттанамыз. Сен мұны сұрама да, білмей-ақ қой. Бізді сұрап-іздегендер болса, «Алмаш аудандағы бөле ағасының үйіне кетті, ақсақал кеше таудан табылмай қалған саяқ-сандырақ тайынша-торпақтарын іздеп кетті» дей сал. Мен Алла бұйырса кешке ораламын,– деп аң-таң бəйбішесінің құлағына нақтап-нақтап сыбырлады да, еш сыбдырсыз аттанып жүріп кетті. Алманың ұйқысы лезде шəйдай ашылды. Олар Қайыңдының аузынан өте бере себезгілеп жауын жауа бастады. Сəкең ат үстінен астындағы сулық шапанын киіп, Алмаштың да сулығының етегін қымтап, белін буып берді де, Қарасұрмен суыт жорта жөнелді. Сулықтың көмілмелі кең-мол күнəпарасы Сабыралының сақал-мұртына дейін жауып тұр. Анда-мында артына бір қайырылып қарап қояды. Алмаш та ақтанау Кержорғасымен ағызып келеді. Солқылдаған ылай жолда сойдақтатқан екеуінде қазірше лəм-мим сөз жоқ. Алма атасының қабағынан аттанарда-ақ бір арпалыстың аязды ызғарын сезген-ді. Ал атасы болса, Алманың балауса пəк жүрегін жаралағысы келмей, түнімен тыңдаған қиянатты да қылмысты сыбыр-сиқырларға құлағынан жол бергеніне құсадан жарылардай булығып, қарғанып келеді, қан жылап келеді. Оның тірлік есігін ашқалы ең қатты опыну да, өкіну де осы болар бəлкім. Бусанып желе жортқан Қарасұр ат өз иесінің көңілін тақымынан танығандай қамшы салдырмайды.

	Ашулы Сабыралының шалғылы мұрты мен тал-тал бурыл сақалына желдете жауған қатты жаңбырға араласып көз жасы сорғалап барады.

	– Ой, ар-ұяттан аттаған ант ұрғандар! Сонда сендер «аларман-арыстан, берермен-тышқан» дегенді тұмарланып, шынымен-ақ тоғышарға айналғандарың ба?! Мұндай алаяқтық пен лауазымын саудаға салғанды бұрын-соңды кім көрген, ə? Не, не құзғындаған қылмыстың соңы барып-барып неге кесірткі құйрықтанып жоқ болады деп жүрсек, осылай екен ғой, ə?! Мен сендердің шын сиықтарыңды бүгін нақап көргендеймін. Ой, құлқын үшін құныққан, араны ашылған əбжыландар! Ұялмай-қызармай «бəрі де басшылықтың жөн сілтеуімен жүріліп жатыр» дейтінін қайтерсің əуелі. Бұлардың «жемқорлық-індет, жою-міндет!» деп жан-жақты жайыла жалмап бара жатқан шіріктесу мен қиянатшылдық-парақорлыққа қарсы ара-тұра озандата аттандап, артынан жым-жылас тыңши қалатынын қайтерсің?! Иə, иə, енді түсіндім, қашан-қашаннан-ақ, қай науқан тұсында да «жайындар» жон арқасын күжірейтіп көзден ғайып болады да, «шабақтар» шарбақ ауға оп-оңай ілінеді екен...

	«Болса тышқан мысықпенен тым үйір, қоймадан дəн таба алмассың бір түйір!» дегендей, өңкей жең ұшынан жалғасып, желемік шықса көз бояп, көлгірси қалатын маймөңке немелер жұртты кедейлікке итеріп, экономиканы тығырыққа тіреп бара жатқандарың осыдан екен ғой. Əй, қауыншының баласы – қара Жаңды-ау, əй, ақтаяқ Арғынбайдың ұлы – Ахмет, əй, жетімектен жетілген Тұрдыкөжек! Сендерге не жоқ еді?! Енді өздерің үшін əке орнындағы мен бейбақ:



	«Азғынның қолында өссе балдырған жас,

	Арылмас кеселінен, сірə да оңбас.

	Қодық пен күшік егер асырасың,

	Есек пен ит боп өсер, адам болмас!»



	– деп сендерді жабыла қарғап-сілеген жалпақ ел алдында озандатып отырмақпын ба?! Ылғи елірген епті қожайындар мен саққұлақ, сабауқұйрық жалдап саудагелерге, тұғыры биік «жағанданған жас төрелерге» сендер қайтіп ілеспексіңдер бейшараларым, «қаз боламын деп жүріп шаты айрылған қарға» болып, өмір бойы өкінішке қалып жүрмеңдер, сауатсыз саңлақтарым! Сендер жөнінде қашан да «халық үшін!» деген қасиетті жалғыз ауыз сөз қорғану қалпағы ғана болмауы тиіс. Сендер, дəл осы сөздің күннен де күшті аялы алақанының сəулелі сағымы – адамнан алтынды артық бағалайтындарды, халықтан бұрын қара басын күйттейтіндерді, адалдық пен аруақтан бұрын ақшаға, мəртебеге ұмтылғандарды əлмисақтан бері күйдіріп, күлін көкке ұшырып кележатқандығын түсінесіңдер ме?! Себебі «ақшаның тəңірі мен адалдық тəңірі» тіршілік тыныс алғалы отасқан емес. О, жалғыз жаратқан! Ауылдағы шикілі-пісілі атқа мінерлердің үйренер үлгісі анау өрдегі оппалар болса, бұлардың артындағы алкеуделер мен аусар соқтардың ертеңгі күні не болмақ?!...

	Ей, бейбақтар, сендер əсте мынау нарық заманын — ақылды ақша билеген, арлыны ақымақ алдаған, көлденең көкатты еңбекқор халықты сүліктей сорып, еркін көкпарлатқан қым-қуыт дүние екен деп теріс болжап, өз паналарыңды, өз аталарың мен аналарыңды өзекке теуіп, өзеленгендерді олжаға тойдырып, кіндіктестеріңді жезөкшелікке дəніктіріп, ақшаға арандатудан сақтанғайсыңдар сасық-шіріктер! Қашаннан «ақша періштені аздырып, күштінің арты диірмен тартса да» – алтын таразы – ақиқат заңнан құтылған емес қулық пен сұмдық!

	Баяғыда Сүлеймен деген шешенге біреу «халықтың ең зор бақыты не болады, Сүке?» дегенде: «Қорқау мəнсаптылардың өлгенінен артық, əділ заңның абыройының асқанынан артық не болушы еді?!» депті жарықтық пышақпен кескендей. Сол айтқандай «қасқырдың ойы – арамдық, қойдың тойы – амандық» деген тəмсілдің тарақты тісінің бір шеті бүгінгі күндерде біздің басымызға да ілініп жүргенін неге түгел түсінбейміз осы?!...

	Осылай өзегін өрт лаулап, көкірегінде толқын тулап келе жатқан Сəкең сары сəскеде Көркі жонының көксала қабырғасына қайқайғанын бір-ақ білді. Жауын сəл бұршақтатып барып, саябырлай қалды. Атасы артындағы Алмаға қарап еді, өңі бозарып келеді екен. Қабырға жолда қайырылып тұра қалып, Алмашына азырақ бауырсақ жегізіп, сусын жұтқызды. Өзі аузына дəн салмады. Жалғыз-ақ:

	– Алмаш-ау, бүгінгі күн жадысы не осы?– деді атының айылын төстете тартып жатып.

	– Жұма.

	– Ой, аузыңнан айналайын жұлдызым, онда ойымыз орнығып, тілеуіміз бір жерден шыққан екен. Бүгін жұма намазын Қазтай ағаңның қасында оқитын болдық.

	* * *

	Тал түс. Жаңбырдан кейінгі ашық аспанға мамыражай табиғатпен орманға оранып, гүлге көмілген көрікті Көркі жайлауы құп жарасқан. Бір шеті Айнакөл асқарына сүйенген жап-жасыл Көркіжонының ең биігінде көккүмбезге найзадай шаншылып қызыл мрамордан өрілген ескерткіш тұр. Үш қырлы алып ескерткіштің еңселі иығында алтын əріппен көрнекті де көркем:



	«Қарғалдағын қадірлеп,

	Орманын оттан қорғаған.

	Туған жер – арым, жаным деп

	Аруанадай боздаған.

	Қаһарман Қазтай – қарауыл,

	Көз тартар көркі өз балаң!

	Айың мен күнің – жанары,

	Жүрегін таудай сомдаған.

	Қаһарман Қазтай – өз балаң...»



	деп жазылған шежірелі жыр өткен-кеткенге алыстан-ақ ерлік пен батырлық, адалдық пен сұлулық бағыштағандай тым асқақ тұр.

	Сабыралы ат үстінен қолын құлаштай созып, биіктегі «қаһарман Қазтай!» деген жазуды асықпай арлы-берлі ұзақ сипап, алдымен алақанын Алманың жүрегіне аттап, артынан өз алақанын өзі емірене үш рет сүйді. Сол-ақ екен, көз жасы көлдей жөнелді. Ол бұл бейнесін Алмаға тағы сездірмей, ескерткіш тұрған алаңқыдан ұзақ барып, қос қайыңның көлеңкесіне аттарын байлады. Онан қамшысын ерге қыстырып, асатаяғын қолына алып:

	– Алмаш, енді сен қоржын-қолаңды алып дастарқан əзірлей бер. Мен төменгі бұлақ басына барып, жұма намазға қамданайын. Оған дейін «Əдемің де» аңқалақтап жетер,– деп жеңілтектеніп сыңсыған бал қарағай арасына еніп кетті.

	Міне, Сəкең шымырлаған тау бұлағының мөп-мөлдір көзіне үңіліп, жуынып-шайынып отыр. Төбесінен алтын шұғыла құйылған арайлы қайнар толқынында Қазтайының ғажайып келбеті күлімдейді... Ол бейне осыдан төрт жыл бұрын Қарауылтекшедегі күкірт арасанының көзінде бүкіл денесі балшықпен баттасып тырбыңдаған қос жұдырықтай «Əдеміні» жуындырып жатқандағы жарқын бейнесінен аумайды.

	– Көке, бүгін керемет табыспен оралдым,– дейді Қазтай қарқ болып, – қалың орманның ішіндегі жасырын жыммен қаннен-қаперсіз «Əдеміге» басып əндетіп келе жатыр едім, астымдағы жануар қоңыр төбел қорс етіп, елеңдеп тұра қалғаны. Абайлап қарасам, алдымда ғана алаяқ кезбе қарақшылардың бұғыға қазған бұқтырма терең оры байқалды. Аттан түсе салып, орға үңілсем, ішінде атан өгіздей ақмарал мен шалажансар қыңсылап осы қонжық жатыр. Ары-бері ұрынып əбден қалжыраған асау ақмаралы арқан салып атпен зорға тартып жүріп, əрең аман-сау үйіріне қостым. Ал, мынаған «Əдемі» деген атты сізден бұрын өзім қойып, Алмашқа сіңлі қып берейін деп əдейі əкелдім,– дейді жарқылдап марқұм.

	Қазтайдың кейін айтқаны айтқандай-ақ болды. Қасиетті тəңіртаулық қоңыр аюдың қолтумасы «Əдемі» осы жанұяның бір мүшесіндей əлпештелініп, еркелеп өсті. Күндіз Қазтайдан қалмайды, алды-артына жабысып орманға кетеді. Бара-бара əуелгі қымыз қыдырған елмен бірге болып, дастарқан басындағы «қаражорғалы» сауық-сайранда балпаңдап биге басатынды шығарды. Түнде Алманың жанынан екі елі айрылмайды. Кейіндеп келіп «Əдемі» қыста Қазтаймен бірге ойға кетіп, жазда жайлауға шығып жүрді. Оның ұлы табиғатқа қоя берілгеніне де міне осы жазда тұп-тура бір жыл толады. Сəкең, Алтын, Алмаш үшеуі өткенде жайлауға шыға салып Қазтайдың қабірінің басына құран оқи келіп, бір түнеп кеткенде «Əдемі» өздерімен бірге болып, ата-анасымен сағынып қосылған баладай жетісіп-ақ қалған-ды. Өзі тіпті зерек, Қазтайдың аруағына адал шырақшыдай айналып үйіріліп жүреді. Кім көрінгенге жуымайды, баспалап басып, алыстан аңдып қарайды.

	Сəкең сəлден кейін «Не, тумақ-аян, өлмек-қақ» деп орнынан асасына сүйене тұрып, алаңқыға аяңдап келіп азан шақырды. Онан намазға отырды. Айналасына ақырын көз жүгіртіп қояды. Қаңтарулы аттардың қасында қоржынға сүйеніп бір қиялмен Алмаш жатыр. «Əдемі» əлі көрінбейді. Ол жуық арада болса ат дүбірімен, алысырақта болса азан үнімен бағана-ақ балпаңдап жетер еді. Əке-ау, оған не болды? Сəкең сасқалақтаңқырап соңғы сүресін жедел оқыды да, Алмаштың қасына адымдап келіп:

	– Əкем-ау, əлгі Əдеміңе не болды, əлі келмеді ғой? Алмаш сен енді Қазтай ағаңша қоңырлатып «Əдеміге» бір шырқашы, ол сонда да келмесе бір кəдік,– деді жан-жағына асығыс жіті қарап. Алма тоқталған жоқ, түзеліп отырып «Əдеміге» басты. Əнді қарлы шыңдар қайталап, бүкіл тұнық табиғат тербеле толқып тыңдағандай. Сəкең көкшалғынның үстіне көсіліп отыра кетті.



	Бұлбұл құс туған жерден гүл іздейді,

	Күдерін құштарынан бір үзбейді.

	Келесің гүл боп еркем, көз алдыма,

	Өзіңді мен іздемей кім іздейді!



	Арына махаббаттың шырай керек,

	Шын сүйген азабына шыдайды көп.

	Əн айттым, арнап саған ұнай ма деп,

	Əдемі-ау, мені сүйсең мұңай ма тек.



	Арманымның нұры,

	Ақындықтың сыры.

	Жүрегімнің жыры,

	Əдемі-ау.

	Көңілімнің сазы,

	Өмірімнің жазы.

	Қайда жүрсің, Əдемі-ау?!



	– деп Алма үзіліп барып терең тыныстағанда, атасының көзі қызара боталап, алқымы бүлкілдеп, орнынан ұшып тұрып жан-жағына құлағын сала, алыстан дыбыс ала, демін ішіне тартып ұзақ тұрды да, Алмашқа жалт қарап «жалғастыр!» деді жалғыз-ақ. Алмаш та атасының қас-қабағын бағып əрең отыр екен, өрден ұшқан сұңқардай ұмтыла берді:



	Өзің ғой өміріме сəн берген де,

	Дүниеде саған ару тең келген бе?

	Сəулем-ау, сен келесің, көз алдыма,

	Аққайың самал желмен тербелгенде.



	Жас жаным сені аңсамай төзе алар ма?

	Өзгелер сені мендей сезе алар ма?

	Ақтолқын жағалауға асыққанда,

	Айым-ау, сен келесің көз алдыма!



	– дегені сол, саңлақтанып отырған Сабыралы қарт, – Əне, əне келді «Əдемі» деп қорбаңдай жүгіріп, қалың талдың астында ұмар-жұмар болды да қалды.

	Алма «Əдемі» мен атасының айқасқан құшағын əрең ажыратты. Сағыныш сарығы зорға басылған қарт сылқ етіп отыра кетті. Енді Алма мен «Əдемі» құшақтаса қалды. Алманың бүкіл бет-аузынан тартып, тамағына дейін өліп-өшіп жалап-жұқтап, сілемейлеп жатқан «Əдемінің» аузынан жұпарлаған гүл мен алма иісі аңқиды.

	– Ата, мынау ойдағы өзен бойынан келіпті,– деді Алмаш ақсия күліп.

	– Қайдан білдің қарғашым?

	– Аузынан алма иісі аңқып тұр.

	– Дəл, айтқаның қақ айналайын. Əуелі осы шайтан бізге білдірмей той жасап алған сияқты,– деді Сабыралы қолжаулығымен тізесіне сүйене еркелеп жатқан «Əдемінің» тершіген қарақаттай жанарының айналасын еппен сүртіп отырып.

	– Оны қайдан білдіңіз?

	– Өткендегіден мықыны көп толып, қарыны көтеріліп кетіпті. Болды, болды, қосыламыз, құтты болсын! Бет алдынан жарылқасын! Жасы келді, жарайды, жарайды!– деп «Əдемінің» тершіген танауын сүртіп, балпанақтай бұж-бұж табанын қытықтап, желпілдеген кекілін сипай берді Сабыралы аталық қуанышы қойнына сыймай қауқылдап.

	«Əдемі» рахаттана жамбастап жатып, үлкен табақтай жаужапыраққа Алма салып берген қызыл ірімшік пен бал бауырсақты қаннен-қаперсіз асап жатыр. Өзі тіпті керіскедей болып бойтартып кетіпті. Кереқарыс алтын түстес жалына жалғасқан арқа жүні жалт-жұлт етіп төгіліп тұр.

	– Алмаш, енді тездетейік. Былай болсын, сен бүгін «Əдеміңді» алып Аққысаңдағы жер қорып қыстауда отырған Молдажан атаңның үйіне жет. Мен сені өзен бойындағы үлкен жолға түсіріп қойып, үйдегі Алтын апаңнан «Əдемінің» тойы үшін сүйінші сұрайын. Жə, өзіңе тағы бір айтатын іс – жол бойы адам жоқ жерде «Əдеміні» артыңа мінгестіріп алып тез жүр! Біреу-міреу көріне қалса, оны дереу орманға тасалауды ұмытпа. Əсте, осы күнгі аспаннан айды құлатып, күнді күйдіріп жүрген кезбелерге аюыңды кезіктіруші болма. Молдажан атаңа да осыны қайта-қайта қатты ескерт. Жер тошаласында алма-өрік, өкпе-сөкпемен жасырын жақсы бағып аялай тұрсын. Мен де аманшылық болса 6-7 күнде артыңнан жетемін. Сен сол кезге дейін «Əдеміден» екі елі айрылма! Кеттік ендеше. Кел «Əдемі» дегенше, «Əдемі» Қарасұр атқа қарғып мініп, атасының артына жабыса қалды. Əуелі тік түрегеліп «ей, мені көрдің бе?» дегендей Алмаға айқұлақтана қарағанын қайтерсің? Быртиған екі қолы Сабыралының екі иығында бұлаңдап билегендей толықсып-бұлықсып қояды. Қоңыртай танауы делдиіп, жұп-жұмыр қос құлағы тікірейіп, отты жанары жалт-жұлт еткен сайын кербезденген кекіл шашы желп-желп етеді бəлекеттің...





9




	Оларға иен таудан бұрағай-бұрыс жан баласы кезікпеді. Сəкең «Əдемінің» аман-есен Аққысаңға жөнелтілгенін дəтке қуат санап, орта жолдан өте көңілді артына қайрылды. Шатқал ішіндегі Шашу өзені ойға қарай тастан-тасқа соғып жөңкілеп жатыр. Өзеннің екі жағы сақ иілген алма. Сəкеңнің таңертеңгі астан-кестен алабұртқан көңілі енді енжар, қамырық-қасіреттен арылғандай бір өзгеше сергіп, серпіліп, дүр-дүр сілкініп келеді. Атқа отыру да, тізгінді іркіп, үзеңгіні шіреп, қамшыны сүйкей қамшыланып, ысқыра əндетуі де бəз-баяғы арыстан апайтөс азаматтық шағы сияқты. Ол бірде:



	Тау да өлең, тас та өлең, ағаш та өлең,

	Су да өлең, ақыл да өлең, оғаш та өлең.

	Жер де өлең, мал да өлең, жан да өлең,

	Сарқылмас тəтті өмір – талас та өлең!



	– деп алма-шырша жұрымдаған Шашу өзенін жағалай əндетіп келе жатып өз-өзіне – «Апыр-ау, осы өздерін пайғамбардың əулеті санайтын қожалардың, – тау серісі қазақ атаң қашанда жұмақ пен құдайға бір табан жақын, – дегенінде де бір шындық жатыр-ау, ə?! Сұлулық пен даналық көзінен жаралмыштан-ақ қанғаннан болар, атам заманнан бері өзінің тау өлең, тас өлең, су өлең, балық өлең, орман өлең деп өмір бойы өлеңдетіп, тұнық су, биік су, ұялы орман, алуан гүл, жұпарлы ауа, сансыз сандуғаштың ортасында жасағанын қарашы!» деп желпіне көтеріліп, қалың ат көрпені жұмсақ ерге енді оң жамбастай отырды.

	Сəкең Қарасұр атты қаздаңдап, Шашу өзенінің басы қараңқыдан қайырылып, Айнакөлдің астынан кіші бесінде Кебенектің кезеңіне шыға келді. Сол-ақ екен, тарс-тұрс, күрс-күрс, сақылдаған автомат, шəңкілдеген тапанша дауысына тап болып, бейне сонау азаттық соғысына араласқандай аласапыран күй кешті. «Бұл не пəле?» деп аң-таң бола сəл аялдаған ол ат басын Айнакөл жаққа бұрды. Алыстан сынаптай мөлтілдеп, сұлудай сылқылдап көрінетін тау көлінің қарсы қабағына арсы-күрсі болып əрең жетті. О, жаратқан, бұл не ғажайып?! Керілген керілер мен жон-жоталардағы балаусаға бауырын басқан үйір-үйір жылқылар бейне бөрі ұлыған ақ мылтық дауылға тап болғандай шұрқырап жосып жүр. Құйындай үйіріліп, жалы құлағынан асқан мама биелер мен құлын-тайлардың əбден қансорпасы шыққан... Енді желе жортып көл жиегіне жете бере Сəкең сасқанынан атынан апыл-ғұпыл ауып түсті. Өгіз жетелеген өңкей ауыл балаларының қасында қанға боялған төбе-төбе бұғы-марал, арқар-елік, аққу-қаз, балық, бау-қожашөп, ұлар, құр, қабан, қасқалдақ жатыр. Жаралы құс пен ақжоңқа балыққа толы көл беті мен мұнартқан аспан аясында шошынған қызғыш қиқулап, сыңарынан айрылған аққу-қаз зар илеп, үйрек үрейлене ұшып, бейшара бейбақтар айдынына қона алмай жүр.

	– Ей, антұрғандар, бұларың не?!

	– Əне, əне өзі келе жатыр,– деді балалар жауап орнына.

	Сабыралы балалардың қол сілтеген жағына жалт қарады. Жоғары жағынан Құлақасқамен құдиып ауыл əкімі Ахмет те таяп қалыпты.

	– Ассалаумағалейкум, Сəке!

	– Ой, тыйдауыссыз кеткен жағымпаз, жалмауыздар! Бейқам тұрмысты белден басып, құнарлы сұлулықтың құтын қашырып, бейуаз аң мен құстың киесіне қалып, жаңа ғана айыққан жазымызға осыншалық қарғыстың ылаңды қара бұлтын қаптатқандарың не сұмдық?!

	– Айналайын Сəке, ашуыңызды басыңыз, ататай! Өзіңізді таңертеңнен бері іздеп таба алмаған едік, жақсы келдіңіз. Жүріңіз анау төбеге, шөліңізді басып, деміңізді алыңыз! Бəрі бар,– деп дегбіректеген Ахмет Сабыралының шылбырына оралып, өрге тартты. Оның таудан құлап, тастан ұшқандай қабағының үстіндегі қызылжайдақ жарасынан қан шып-шып шығып, арам астан көлкілдеген кебежедей кенеусіз қарыны ердің қасынан асып тұр.

	– Ол жерде кім бар?

	– Дөкейлердің бəрі бар.

	– Жаң Дау қайда?

	– Жаң секретарь Қарауылтекшедегі арасанның басындағы құрметті қонақтардың қасында. Тұрды меңгеруші өзен бойындағы орман арасында мəшинелерге жол ашушылармен бірге.

	– Ей, Ахмет, сендерді қарғадайыңнан ұжым осылай тəрбиелеп пе еді? Мен сендерді сарыезу балапан күндеріңнен халықтың қамына дəру, Отанның опығына ортақ, босаған буынға демеу, күйзелген тұрмысқа медеу болар, əке-шешесі қараңғы өмірде қасірет шеккен, өздері күн көзінен арай мен шуақ құшқан, қасқырға қаймықпай түсер жан түлектерім деуші едім. Енді сендер арларың мен арандарыңды ақша мен мансап тескен саңылаусыз сараңмеске айналып барасыңдар ма? Туада тұнықтан жұтып, жапа шекпеген; жақ керіп, адырна тартпаған арамтамақтар! Анау иен таудың үстінде жатқан Қазтайдың қабіріне бір көз салсаңдар нетті?! Бастықты көрсе бағынып, халықты көрсе қағынып, озбырдың алдында құрдай жорғалап, табанын жалап өмір кешкенше, заң мен тəртіп асқақ көтеріп, айқасып өлгеннің жамбасында жатқан топырақта адал емес пе?! Ей, сендер «ит қарғысы бөріге дарымайды!» деп елірмеңдер. Мен сендер сияқты өзін ұрған тастан дəметіп жүрген бұралқы ит емеспін!» Сендер «ұстамен істессең ісің жақсы бітеді» деп кім болса ол болсын, түйеге мінгеннің төбесіне үкі тақпаңдар. Мұны саған айтып келе жатқан себебім – менің қазір «тақиям жаман болса да, арқауым адал əкеңмін!...». Сендер қашанда саясатты жолына қарай ұғып, адамды уақыттық атақ-абыройына қарай емес, адалдық-адамшылық арнасына қарай тани білуге əдеттеніңдер! Ет құлағыңмен естісеңдер, айтарым осы.

	– Сəке, бағанадан айтқандарыңыз бен ақырғаныңыз жөн ғой. Бүгінгі мынау кішкене еркелігіміз – құрметті қонақтарға көрсетілген аз да болса саяхат-саясатшылық сыйымыз ғой. «Арыстан алғанына емес, шалғанына семіреді» дегендей, құдайдың қолындағыға көп кеии бермеңізші, кемігені толып, кетігі жамалып тұратын табиғат емес пе бұл?

	– Ей, ашық ауыз, аруақ атқан бұралқы пенде, көкігеніңе болайын. Сол тəңір шүлен табиғатын бізге ұсынды. Ендеше соны бүлдірген арам ниетті адамның қиянатына сен алмас семсерше неге сілтенбейсің?! Қазір адам мен хайуан – біреуі «мал», біреуі «жан» базарында жүр. Қазекең айтатын қасиетті «мал-жаның аман баң» біле-білсеңдер осы, аман емес қазір, қайтесің ал?! Аман емес!!!

	Ахмет пен Сабыралы осылай тартыса, тақымдаса төбеге шықты. Айғай-сүрең салған бір топ адам қаруларын кезеп, қарсы жалдағы жалама жартасқа жабыла қарап тұр екен. Ортада үңірейген терең шатқал жатыр.

	– Ау, басеке, аттың ба, ол немене?– деді Ахмет аттан түсіп жатып біреуге жағымси жанасып.

	– Мен атты, ол жатты, баласы кетті!– деді дүрбілі мылтық ұстаған тығыршықтай дембелше қара қытай ентігіп. Ол екі жеңін сыбанып, мойнына атдорбасын асынып, белін буынып алыпты, дорбаның аузынан арақ бөтелкесінің аламыш мойыны сорайып шығып тұр.

	– Енді қайтеміз?

	– Аламыз.

	– Қайтіп аламыз?

	– Ауылдан арқан əкел!– деді əлгі мылтықты бастық Ахметке əмір түсіргендей. Бұл сөзге іштей лап ете түскен Сабыралы қарт ақырын атынан түсіп, – əкелші қаруыңды?!– деді қатқылдау үнмен мерген басекеңе.

	– Сен ата ала ма? Мə, көрсе болады.

	– Мен атсам, көзден атам...

	– Сен атпа, көр!– дегенше болған жоқ, күшті қару жалғыз-ақ «гүрс» ете түсті. Көз ұшында жан себілдеп жартасқа сүйеніп тұрған жаралы ақтамақ ана киік жарқ етіп құзарға құлады да, жабықшада жасырынып жатқан екі лағы құлдыраңдап бір жалшы-кештен аса берді. Сəкең айызы қанғандай мылтықты тастай салды.

	– Сен хайуан! – деп жабыса кетті жаңағы антұрған.

	– Тфу, екі аяқты аш қасқыр!– деп Қарасұрға қарғып мінді қарт əлгі мықтыны сілкіп тастап.

	– Сəке, Сəке, тұра тұрыңызшы, азырақ жұмыс бар еді,– деп Ахмет артынан тағы ере шығыпты.

	– Не, «ханның қорлық көргені, қарашаның өлгені!» дегің бар ма маған?!

	– Жоқ, Сəке! Əлгі, анау жылғы аюыңыздың күшігі қайда екен?

	Соны ұғысайын деп едім...– деп міңгірледі Ахмет. Сəкең қамшысын білеп, Ахметке қадала қарады.

	– Сен сілімтік менен осы даланың бейуаз жалғыз жəндігінің жай-күйін ұғыспай-ақ, онан да тауларын тасқын тескен, жайылымын тұяқ тескен, орманын өрт жалмаған, төрт түлігін ту-талақай ұры талаған қам көңілді халқыңның жағдайын сұрасаңшы! Олардың қазір ерлері тапқанын арақ ішіп, əйелдері ауру-сырқау бала құшып, баю дабылына ілесе алмай, қалт-құлт етіп жүргенін неге көрмейсіңдер, неге білмейсіңдер?! Өңмеңдеген сен неме, оң құлағыңмен естіп ал, мен ол аюдың қонжығы тұрмақ, маңдайымдағы жалғыз жарық жұлдызым – Қазтайымды да тəңіріне тапсырып, ұлы табиғаттың құтты құшағына əлдеқашан-ақ қайтарғам. Бұл шындықты сен басқарған бүкіл «Жалаңаш» ауылы тұрмақ, келіп-кетті кезбелер де, өріп жүрген ұры-қарылар да біледі, ұқтың ба?!...

	Ахмет өңменінен оқ тигендей орнында қалды. Сəкең салып ұрып Қарауылтекшенің батысындағы Қайыңды сайға беттеді. Күнінде қаптал-қапталды ақмаржандай əсем кестелеп жататын қора-қора қой мен ешкі түлігі бүгін көзден ғайып. Қырат-қыраттағы жалғыз-жарым қос-қолаңдар да үрейлене бұғып қалғандай...

	Теріскей теріскейді тегіс көлеңке жауып, күн еңкейіп келеді. Өзен аңғарының аузы өрдегіден де сорақы зіл-зала. Шошына шықылықтаған ала қанат сауысқандар мен ұясынан айрылып, қанатынан қайрылған қаршыға-сұңқарлар сұңқылдап сонау биікте жүр...

	Сабыралы сасқалақтап шауып келеді. Айналасы қорқынышты түстей көктұман – тосын құбылыс. Гүрілдеп-сарылдап, шыңғыра ышқынған шыншыр табанды тракторлар зəулім самырсын, шырайлы шырша мен əйдік аққайыңдарды түп-тамырымен жұлып, жусатып жүр. Қарсы беттегі қараң-құраң бір топ адам тасты жарып таласа шыққан сұлу суреттей ну орманды гүрс-гүрс қиратып жатыр. Мөп-мөлдір өзен қаработқа лайға бөгіп, жұпарлы таза ауа шаң-тозаңға тұншығып тұр. Жан-жақтағы зіркіл мен даңғаза айғай-шу тыныс тіршіліктің миын шағып, үрейін ұшырып барады. Үстіне тау-тау нар қайыңдар мен самырсындар басылған оншақты мəшине «тəйт!» десең алақашуға əзір тұр.

	Жаралмыштан айнадай аспан, тұнық ауа, текеметтің түріндей құлпырған жым-жырт дала дəл қазір көзден ғайып. Таңертең ғана жұмақтың төріндей толықсып, асыл арудай сыланып тұрған Қайыңды аңғары қазір бейне бұрымы жұлынып, абыройы ашыла үстіндегі лыпасы жыртылып, қасқа тісі қағылған қайыршы кемпірдей етпетінен түсіп, солқылдап тұрып, ышқына өксіп жатыр. Оның аянышты мына кейпіне өңкей от орақтай алмас аралы, айбалталы, алып техникалы, шойын дулығалы, болат арқанды, қызыл көзді, қызып алған мүйізді мақұлықтар қарар емес. Біреуі жұлып, біреуі қырып, біреуі қопарып, біреуі кесіп, біреуі тасып, біреуі басып жұлқынып жүр. Сабыралы солардың арасынан Тұрдыақынды қайта-қайта тосқауылдап жүріп əрең тоқтатты. Ол ереулеген қызу екен.

	– Бұл неткен зіл-зала?

	– Зіл-зала емес ақсақал, аудандық орман мекемесінің жоғарыдан келгендерге тартар сыйы екен.

	– Анау не? Сəкең шағылмен бүгін ғана бөгелген иірім үстіндегі тау-тау ағаш тамырларын қасындағы Тұрдыға қамшысының сабымен нұсқады. Үйілген тамырларды талай адам таңдап, өлермендене өлшеп-пішіп, жуып-шайып кесіп-тасып жатыр.

	– Тамыр мүсін таңдаушылар.

	– Ей, тамыр мүсін деймісің, ол оттап тұрғаның не?

	– Иə, тамыр мүсін. Табиғи тамырдан шыққан арыстан, айдағар, адам, маймыл, құрт-қоңыз, құс, жын-жыбылыс, тағы басқа бейнелі таңғажайып нəрселер...

	Ол ойыншығыңа мынау қыршынынан қиылып жатқан қос қайыңның тарам-тарам тамыры-ақ жетпей ме?!

	– Жоқ, қойыңыз ақсақал. Мұның сырын сіз бен біз білмейді екенбіз. Шынын айтсам, таңертеңнен бері жол ашу, орман тазалау деген желеумен жығылған нешежүздеген үлкен-кіші ағаштың тамырынан құрметті қонақтар үшін жарамды сыйға қазірше үшеу-ақ табылды,– деп Тұрды үш саусағын санап-санап шошайтты.

	– Өй, не дейсің, ол соншалық зəру болатын айдаһардың алтын мүйізі ме екен?

	– Бар болғаны бір тасбақа, бір есек, бір қайыршы шалдың бейнесі шықты.

	– Е, онда есегі – сен, қайыршы шалы – мен, тасбақасы – ұзаққа бармай орманы оталып, өзені суалатын мынау киелі атамекен шығар. Ей, нақұрыс! Əлгі есек пен қайыршы шалдарды қайтеді сонда?

	– Əй, жарықтық-ай! Мұны əлі білмейді екенсіз ғой. Ондай киелі тамыр мүсіндер табыла қалса, қытай халқы майлап-сылап ордаларына қояды. Қажетті кезде лауазым мен шен-шекпен алмақ болса өрдегілеріне əспеттеп соны сыйға ұсынады. Əуелі аса мақтанышпен көркем байлық көрінісі ретінде үйлеріне қондырып қояды. Тіпті, жақсыларын атамұра ретінде ұрпағына қалдырып немесе мыңдап, жүз мыңдап Америка долларына сатады дейді мұның мəнісін білетіндер.

	– Е, біздің əлгі Əлиасқар шалдың «тамыр екеш – тамыр тұрмақ, сиқырлы тас қалмады, мүйізді бас қалмады, жемейтін ас қалмады» деп зарлап жүргені осы екен ғой! Онда бағып-қаққанның, өліп-талып қорғағанның еңбегі еш, тұзы сор болғаны ма?! Сірə, ұжданға дақ түсіп, жүрекке шайтан ұяласа, сен сияқты сүмелектер «қотыр қолдан, таз тақиядан жұғады» деген киелі қағиданы ұмытып, «жұғын бар жерде шығын бар, шыбын бар жерде шығын бар» деп қолдағы байлықты құртып, қорадағы қойды ұры үптегеннен кейін ғана күзетті күшейтпексіңдер ме?

	– Сəке, оны Жаң секретарға, онан өрдегілерге айтыңыз. Мен...

	– Ей, сен өле жатқанда да өкімет бастаған үш органды3 бақылап-басқаратын ауылдық халық кеңесінің төрағасы емессің бе, бұзақыларды неге шектемейсің, ең кемінде қазіргі қоршаған ортаны қорғау кезіндегі басты бағдар, айқын саясат – «атадан мал сұрама, тал сұра, өркениетті өмір орнат!» деген даналыққа қарай жылжып бара жатқанын неге ұқпайсың?!– деп Сəкең Тұрдыкөжекті қара терге шомылдырды да, амалсыз атын ауылға қарай бұрды.

	– Ау, садағаң кетейін, Сəке, бізді қаншалық қиянаттасаң да, сабасаң да сауап. Біз де «ерменді жерде ешкі өлмейді, жалбызды жерде жан қалар» деп өткен бабалармен бір кездерде күйретілген табиғат үшін тас қалпақ киген өздеріңіздің өлең шөптей ұрпақтарыңыз емеспіз бе. Сондықтан қазіргі шірік стиль ерекше құқ жөнінен алғанда, тек «хан артынан жұдырық!» дегеннен басқаға лажымыз қалмай барады. Сіз бізді «жаман қарға жыл құсы бола алмайды» десеңіз де дегендей-ақ болып тұрмыз... кешіріңіз Сəке!– деп талай жерге қатарласа жүгірген Тұрдының үні аздан соң ызыңдап барып үзіліп қалды. Енді оның орнына Сабыралының күңгірлеген мүкіс құлағына – «əке, өрт қойғанды өлсең де ұста... орманды қорға... Алмашыңды оқыт... əлгі «Əдеміні» жақсы асыра!...» деген сияқты Қазтайдың қанжоса болып жатып, ең соңғы бақұлдасқандағы сырылды үні естілгендей болды... Жол-жөнекей ойда-жоқта өрісінен безініп, ойға қарай жосылған азан-қазан сиырлар табынына тағы тап болды...

	* * *

	Сəкең Сағадағы қоналқы үйіне əбден кеш оралды. Есік алдында сары самаурын сақылдап бұрқ-сарқ етіп тұр екен. Оны-мұныға күйбеңдеген Алтын əлі далада жүр.

	– Аман-есен оралдыңыз ба, ата, сіз кешіккен сайын Алтын апамның да əбден тынышы кетті,– деп текті келін Рахима шылбырына жабыса кетті.

	– Рахмет шырағым. Аманшылық, жер-ғұмырды айналып əрең жеттім,– деп есіктен кірген Сəкен қамшысын босағаға қыстырып, төрдегі төрт қабатталған көрпенің үстіне гүрс етіп отыра кетті. Үй ортасындағы темір пеште жас сорпаның иісі бұрқырап, шағын қара қазан қайнап тұр.

	– Ойбай-ау, таң бозынан аттанып кетіпсің, ең құрыса əлгі Алмаштың оразасын үйден аштырып алмағаны-ай деп саған да, бəйбішеңе де əбден кейідім. Таптың ба əлгі тайынша-торпағыңды?– деп ертерек қайтыс болған Еркінбектің етті-жеңді кемпірі Бұрыш сөйлей жүріп дастарқан жайды. Сақырлата шыны жуып жатқан Рахима ұшып келіп «жақсы атасының» қолына су құйды. Өрешенің өр жағындағы үлкен ағаш төсектің үстінде үйелмелі-сүйелмелі алты-жеті жастағы бір ұл мен бір қыз бала дырдай болып киімшең ұйықтап жатыр.

	– Таңертеңнен бері Ахмет пен Жаң секретарь ат сабылтып өзіңізді іздеудің үстінде, жаңарақта тағы бір жігіт келіп кетті. Ол «ертең ерте арасан басына жетсін!» дейді сізді, – деді тамақ үстінде Алтын.

	– Маған бас тарта ма екен сонда олар?

	– Кім біледі, тартса тартатын шығар, бүгін «төрт-бес қой, екі өгіз, бір қысыр емген тай сойып, май шұрқақтатып жатыр» деп жүр ғой осындағы балалар, – деді Сабыралының бүгінгі сандалысты сапарынан бейхабар Бұрыш жеңгесі қалжың-шыны аралас.

	– Əй, Бұрышым-ай! Көңілі көлдей өзің сияқты бейғам көнекөздер қазір қайда? Олар мені бата емес, татаға; етке емес, дертке; асқа емес, тасқа шақырмасына кім кепіл?!– деп Сəкең түнгі естігенін жасырып, күндіз көрген үрейлі құбылыстарды қысқа-қысқа елестетіп өтті үйдегілерге. Əңгіме арасында əлденелер есіне түскендей Алтын жүдеген отағасының жүзіне бажырая қарап, – Рас, есімнен шығып барады екен ғой, таңертең Аламойнақ өздеріңмен еріп кетті ме?– дегені.

	– Жоқ! – деп Сабыралы санын бір соғып, – ой, əттеген-ай, ол кеше түнде Қарауылтекшеге қайтып кеткен болды ғой. Енді ол иен үйде біреу-міреуді жарып тастамаса жарағаны. Жə, жаталық. Таңертең ерте тағы атқа қонатын болдым,– деп созыла орнынан тұрды.

	* * *

	Сəкең ертеңінде тағы жұлдыз барда атқа қонып, «Қарауылтекше қайдасың?» деп суыт жүріп кетті. Оған Қайыңдының қасқа тұмсығында астында тері-терсегі, қаны сорғалаған бір қап еті бар Əлеу деген жылпос жігіт қанжардай қатыңқы боз бедеумен айқаса кетті.

	– Ассалаумағалейкум, Сəке!

	– Уағалейкумассалам, жол болсын, балам?!

	– Əлей болсын, ата. Кешеден бері осы арасан басында болып едім. Жақсы болды ғой өзі, түнде арақ ішіп отырып Жаң секретарь сізді таңертең ерте шақыра сал деп маған тапсырған еді.

	– Естідім. Астыңдағы не, ол төрелер бар ма өзі?

	– Бар, бар. Түнімен сайран салған, күн енді ғана шықты ғой, түгел ұйықтап жатыр. Мынау кешеден бері сойған малдан сатып алған тері-терсегім еді. Ал мынау қаптағы Жаң секретарь мен Ахмет əкімнің «үйлеріңе апарып тұздап іле салшы, жас малдың қазы-қартасын ойдағы балалар сағынып жүр ғой, қайтарда аламыз» деп жіберген жал-жаясы,– деді де сипай қамшыланып өте берді ол.

	Сəкең арасан басына сəскеде жетті. Атын өзінің атағашына байлайын деп бұрылып еді, Қарасұр ат қарсақ басқандай осқырып, одағайлап жоламай қойды. Атағаштың ашасында он екі салалы мүйізі бар бұғы басымен шаңырақтай саң мүйізді таутекенің қанды басы қосақтаулы тұр. Үйінің алдындағы өренің астында өшірілмей қалған кебежелі генератор əлі гүрілдеп-сарылдап бүкіл текшені қалтыратып-дірілдетіп жатыр. Кигіз үй мен үш-төрт шатырдың арасына тартылған айқыш-ұйқыш, əлем-жəлем электр сымдарында өлеусіреген қызғылт, көгілдір, сарғыш шырақтар суық шалған алмұрттай таудың таңғы самалында баяу ырғалады. Атын алыстау ағаш арасына байлаған Сəкең асатаяғына сүйеніп, шеткі шатырдың іргесіндегі жерошақ басында күл тартып, от жағып жатқан Мəметтің қасына барды. Оның айналасында үлкенді-кішілі екі-үш бақыр-қазан жасыл шалғынға төңкеріліп-төңкеріліп жатыр. Арбиған төрт сирақты тесік-тесік ұзын темір науаша үстіндегі уыс-уыс болат істіктерді көтере алмағандай бір жамбастап қисайып қалыпты. Ескі үстел астындағы беті шала жабылған сырлы тегенеде шыбын-шіркей қонып, шикілі-пісілі жапырақ-жапырақ жаубүйректер жатыр. Сонау бір жуан теректің түбінде кешеден бері жинаған қап-қап қалың құмырасын сатылап жиып, қанғыбас қытай тау шолақпен кемпірі кетіп барады. Олардың жетегінде көк есек, қолдарында қып-қызыл тау сарымсағы мен қатқан бу нан... Айналадағы аққайың мен əсем тал бұтақтарында көйлек-көншек, жейде-дамбал, байпақ-сайпақ сияқты ұзынды-қысқалы кір-қожалақ дүниелер бұрын байланған арасан ақтықтарымен араласып кетіпті. Кеше ғана гүлге бөленген жасыл шалғын үсті алабажақ қоқсық.

	Буы бұрқыраған арасан көздерімен кілем төселген алаңқыда теңкиіп-теңкиіп ашық-шашық біреулер жатыр. Судың беті сумаңдаған бос шишалар мен тегіс темекінің тұқылы. Басы кеудесіне құлаған кейбіреулер екі-екіден бір-біріне шабынған бойы жүрелеп-жүгініп отыр. Ешкімді сезер емес. Кенеттен қабағы қатты түйіліп, өңі қарауыта қалған Сəкең теріс айнала беріп, өзінің үй жағына көз салды. Үстінде үш елі дамбалынан басқа іліп алар лыпасы жоқ еңгезердей ер адам қалғып-шұлғып, есік көзіндегі сүт пісіріп, ет асатын жер-ошаққа сарп тұр екен. Төбе құйқасы шымыр ете түсті. Қарғадайынан «нанды баспа, абырой ашпа, шыбықты үзбе, суға дəрет сындырма, ақты төкпе, көк шөпті жұлма, бейуаз аңды атпа, арыңды сатпа, тамақ алдында қолыңды шайқа, сын сағатта досыңды байқа!» деген тамаша тағылым астында ержеткен қарт «əттең, анау жойдақсыздың тірсегін қимай əлгі Аламойнақ қайда жүр?!» деп үйіне қарай ұмтылды. Жаңағы жалаңаш та сидаңдап келіп, есіктен еніп кетті. Едел-жедел жеткен Сəкең кигіз есігін көтеріп үй ішіне үңіліп еді, оның бетін əрі қылсын, өңкей жалаңаш ер-əйел айқасып жатыр екен. Абырой болғанда, түгел сұлқ ұйқыда, удай мас. Сұрқы жаман ыбылыстардың бейнесі оған ордалы жыланның ортасындай аса суық сезілді. Соның ішінен шырамыта жалғыз көзі шалғаны — ақша мен арақ десе шығыстан батысқа жортып, жанын да, тəнін де, арын да, малын да қатерге салып жүретін «Жалаңаш ауылдық» дудың басы, сымбатты ару бикеш — Ғазиза. Ол іргедегі іркілдеген біреудің мойнынан тас құшақтаған бойы талықсып жатыр.

	Сəкең селк етіп есіктен кері бұрылып, артына айналды. Алтынның құрт-ірімшік жаятын биік өресінің үстінде өзі сығырая қарап азу тісі айқасқан қара-көк қабанның жалы тікірейген үрейлі басы тұр. Жабайы доңыздың быртиған-быртиған төрт сирағы жанында жатыр. Ақшыпталы өренің астындағы керілген сымтемірде өзінің Саққұлақ А. аламойнағының терісі жаюлы. Еті ме, ішегі ме, салбыраған əлдебірдемелерге тізілген саңырауқұлақ пен бау-бау қожашөптер араласып, оған ара қонып, шыбын үймелеп жүр.

	Сəкеңнің басына қаны бір-ақ шапшып, жүрегі тамағына кептелгендей, демін ішіне тартып, жүйкесі үзілгендей үйге сүйеніп жүрелеп отыра кетті. Анадай жерде бағанағы Мəмет аспаз да бірдеме деп ұшып келеді екен. Ештемені естіген жоқ. Жалғыз-ақ:

	– О, жаратқан-ау, шыбыннан сескенер секемшіл тазалығым қайда? «Арлы болсаң – нəрлі боласың, арсыз болсаң – зарлы боласың!» деген киелі тəмсілім қайда?! Тəнін жемдеп, нəпсісін емдеп жүрген мынау ер-əйел салдақыларыңды салатын тозағың қайда?!– деп орнынан ұшып тұрып, өренің астындағы бес литрлік бензинді жұлып алды да қабанның сығырайған екі көзі мен едірейген екі құлағына қасқабата шашып-шашып жіберіп, қолындағы оттығын тартып қалды. Бүкіл өрені бойлай қызыл жалын лап ете түсіп, шатыр-шұтыр жана бастады. Ашулы қарт артына қараған да жоқ. Қарасұрын қамшылап төмен құлдилай берді.





10




	Сабыралының жоғарыдағыдай сан белесті шарлап өткен қиял құсы енді еңкейіп келіп тұғырына қонғандай болды. Екі-үш күннен бері саяси заң орындарынан жағдай елеп отырғандарға жазық маңдайын көтере қарап:

	– Е, қарақтарым, осылай да осылай... Ойлана қарап, оң жазыңдар, шырақтарым,– деді де, əңгімесін онан əрі тереңге тартты.

	– «Үш күннен кейін адам қараңғы көрге де үйренеді» деген сөз рас көрінеді. Аузы құлыптаулы, төбесі тесік дүңгіршектей қуыста жатқаныма бесінші күн болатын. Əр алуан қиял толқынында «алдымдағы күбірден қорқам, артымдағы дүбірден қорқам!» деп ыңырсып отыр едім, шарқ етіп, есік ашылды. Байқап отырмын, еңкейе екі адам ішке кірді. Олар жарқыраған қол шырақтарының өткір жарығын көзіме қанжардай қадап, келе сала-ақ доңыз айбатпен сұрақтарын бастады. Мен олардың бет-жүзін көргем жоқ. Біреуі сөйлеп, біреуі қолшырағын менің екі көзіме қадап тұр.

	– Ей, шал! Түрменің түбінде шіриін демесең, жазықсыз міндет өтеп жүрген қоғам амандығын қорғаушыларды ұрып-жаралағаныңды мойындап, қолыңды қой мынаған! Сонан кейін бостандық алып, жолыңа жөнел! — деді əкіреңдеген əумесер.

	– Ау, ау, жарандар, кім болсаңдар да мен беттеріңе айтайын, «тыңшының жұмысы түнде қызады» демеңдер. Қашанда, қара жерді басуға да аяқтың тазалығы қажет. Судың да сұрауы бар. Жатқан жыланның құйрығын кесе бастасаң өз обалың өзіңе,– дедім мен де тікесінен.

	– Онда айтарың не?

	– Менің айтарым, сендер айтып отырған мынадай «бостандық» – мен үшін көр дүние. Егер шынайы қылмысқа қызығатын болсаңдар, кешірім сұрау мен мойындау қатты кешегі жол-жөнекей адам өмірін ойыншыққа айналдырып мүлкімді тонап, азаматтық құқымды аяққа басып, шаңырағымды шаққан көпірдегі көкжалдар жазсын! Болмаса, сонау ашаршылық апатты жылдары өзім қазған осы «құрыш қорыту» ошағында сүйегім шіруге разымын.

	– Мынаны оң құлағыңмен естіп ал, онда сандырақтаған сайқал шал! Халық сақшылары қашанда қоғам амандығы мен халық құқын қорғайды. Сен айтқандай қарақшы емессің. Қолыңмен істегенді мойныңмен көтересің əлі-ақ.

	– Айтқаным айтқан. Өтірік алдында өртеніп өлуге дайынмын. Ақиқат алдында атан мойнымды иіп үйренген жанмын. Сендер де оң құлақтарыңмен естіп алыңдар, қазір, мынау «Кемпірқосақ» көпірінің басы нағыз шайтанның шайпау ошағы болып барады. «Көшкен елдің бұқасын еру елдің тайыншасы қорқытады» дегендейін сынықтан сылтау іздеп, тиын-тебен үшін көз қызартқан бұл сүмелектер «халық сақшысы!» деген қасиетті аттан садаға кетсін! Олар ақшаға дəніккен атышулы айыпшыл кейбіреудің етегіне тəу етіп, соның артынан жүгіретін аусарлардың көбі беліне қару асынып, қанжар байлаған қарақшы болып жүргенін осы маңда кім білмейді?! Олардың даладан мал, жолдан ақша, таудан аң, үйден қыз, орманнан ағаш тұрмақ, оның тамырына дейін талан-таражылап, азғындық жолға түскенін қайсы халық, қандай өкімет, қандай заң етегімен жауып, арашаламақ?! Өлмеген құлға əлі-ақ əділет алыс емес, көрерміз!...

	– Ей, шадыр шал, ойлан онда, көрсең көресің!– деп екеуі бірінің артынан бірі егеуқұйрықтай еңкейіп сып-сып етіп шыға жөнелді.

	* * *

	...Таңға жақын тажал төндірген алдашыдай алақ-жұлақ қағып екі-үшеуі тағы оралды. Үстілеріне түгел ақ халат киіп, ауыздарына тұмшалана тұмылдырық тартып алыпты. Келе сала-ақ: «Тез, тез! Əйелің хал үстінде жатыр, операция жасаймыз, қолыңды қой!» – деп жепектетіп, жапырақтай бүктеулі қағазға бармағымды зорлықпен бастырды да, өзімді де бірге ала жөнелді. Аяулы Алтыным жөнінде кенеттен мұндай суық хабарды естігенде суқаным ұшып кетті. Түн ішінде Көміркеннің тозығы жеткен шипаханасына жете бере əлгі үшеуі көз-жаздырып ғайып болды. Сол сəтте қолымнан сап ете түскен əлдебіреу мені сүйрелеген бойы жан-жағы алаң-ашық, шамы өлеусіреген көмір қоймасының бір бұрышындағы 3-4 адамның үстінен түсірді де, ол да қарасын батырды. Əлгі топталып тұрған 3-4 адам мені көріп шу ете түсті. Абайлап қарасам Алмаштарым екен, орталарындағы тақтайша тоқал төсек үстінде көсілген күйі сұлқ Алтыным жатыр. Төбемнен жарқ етіп жай түскендей шалқалай беріппін... Кейін естідім, сол түні жалма-жан Алтынның мүрдесіне қосып мені де қашанда төбемнен пəруанадай айналып жүрген құтқарушы жұлдызым аудан аттатып, «К» қаласына ала жөнеліпті. Сонымен өзінше күн көзінен күні бұрын жасырынып, жан-жағын жарқанаттай əлдеқашаннан-ақ қымтанып болған «Кемпірқосақ» сарбаздары бізді «ауылға аттанды» деп жер соғып қалыпты. Мен «К» қаласындағы шипаханада есімді жидым. Алтынның қарақұсы ойылып, миына қан құйылғандықтан саяси-заң орындарымен «үш албатыны» оңау кеңсесі жəне сыбайлас жемқорлыққа қарсы тұру басшылық алқасының адамдары арнаулы мамандармен техникалық аспаптардың сараптауынан өткізіп, сақадай-сай тұр екен. Қаһарман баламның аруағы үшін аттанысқа келген облыстық орман мекемесінің басшылары менің талабым бойынша Алтынның сүйегін Көркі жонындағы Қазтайымның қасына апарып жерледі. Сөйтіп Алма екеуміз аяқ-астынан көпір басына «жетім бала, жесір шал» атанып, қан жылап қайта оралып отырғанымыз осы.

	– Иə, иə, айтқандай сіздерге ескерте кететін тағы бір іс – əнеукүні Алтынның жеті нəзірінде «Жалаңаш» ауылдық парткомның орынбасар Уаң секретары бізден хал сұрай келіпті. Құдай-ау, мұндай алаяқтық болар ма, оның қолында «Менің əйелім Алтынның ұзақ уақыттан бері қан қысымы жоғары жəне жүрек ауруы бар болатын. Көш жолындағы көпір үстінде сол ауруы ұстап, Көміркен шипаханасында көз жұмды, оған ешқандай дау-дамайым жоқ. Жұбайы

	– Сабыралы Сарқытбайұлы...» деген əлгі таңға жақын зорлықпен бармағымды бастырған бір жапырақ сыпат қағаз жүр. Оның айтуынша осындай (жасанды) тексеру анықтамасын Алтын ес-түссіз жатқанда аудандық шипахана да адам жіберіп тексеріп, (бұл да өтірік) естелік қалдырған сияқты. Міне менің бастан кешіріп, бар білгенім осы. Аңсағаным – алтын заңның ақ сəулесі.

	Ендігі бір мəселе – əлгі менің «көлеңкемді» тезірек табуға көмектесе көрсеңіздер, өздеріңіздің қызметтеріңізге де, менің жаралы жүрегіме де дəрудей зəру болып отырғаны нақ сол жан. Əнеукүні «К» қаласына бізді апарып, бүкіл саяси заң орындарын алдын ала хабарландырып жүрген де сол сияқты. Олай дейтінім – ол сол кезде жападан жалғыз ауруханада маған қарап жылап отырған Алмаға телефон шалып: «Алмаш, Алтын тəтемнен арманда айрылып қалдық, оның кегін заң алдында əлі-ақ қайтарып алатын боламыз. Ал көкем көп кешікпей қалпына келетін сияқты. Қазір сенің айналаңдағы туыстарың аз емес, көп егіліп жылай берме, шырағым!» депті жанашырлық жақындықпен. Мұны Алмаштан естігеннен кейін басым тағы қатты. Неше күн бойы қиялым қиянға шауып, санам сан-саққа жүгіртіп, əбден дал болды. Мен өздеріңе ойыма келгеннің бəрін айтайыншы, сағынышым сарқылып, мауқым басылар ма екен? Менің маңдайыма біткен жаралмыштан жалғыз шырағым

	– Қазтайым еді. Ол мезгілсіз өшті. Оның артынан аяулы Алтыным да бұл өмірден өкінішпен көшті. Енді өзіммен бірге қарашығымдай Алма, қалтылдаған кəрі көлеңкем ғана қалды. Баяғыда мынандай бір күлкілі іс болып еді. Ол сіздің де есіңізде бар шығар, Асеке, — деп қатарында отырған Асқар ақылшыға жапақтай қараған Сабыралы сəл тыныстағаннан кейін əңгімесін тағы жалғады:

	– Мен ол жылдары Аюлысай жайлауында отыратынмын. Аудандағы Асекең сүт кенжесі Шяу Бауды (мен оның ботадай момақандығына қарап атын Ботабай деп еркелете атайтынмын) жаздай Алтынның қолына апарып тастады. Алты жасар Ботабай атқа қызыққандықтан маған əбден бауыр басып кетті. Күндіз алдымнан, түнде жанымнан бір елі ажырамайтын болды. Сондай күндердің бірінде алакөлеңке ай жарығында ат арқандап қайтып келсем, жаңа ғана ойнап отырған орнында Ботабайым көрінбейді. Шошына «Ботам қайда?» десем, Алтын аң-таң бола:

	– Ой айналайын-ау, өзіңмен жаңа бірге еріп кетті ғой,– дегені. Арқырап ағып жатқан асау өзеннің бойына барып қайтқам. Үрейім ұшып кетті. «Бота, ау, Ботам!» деп қатты айқайлай артыма бұрыла берсем, өз етегіме оранып Ботам тұр.

	– Қайда бардың?– дедім көзім шарасынан шығып.

	– Ат айқандап,– дейді ол төмен қарап.

	– Ойбай-ау өз көлеңкемнен басқаны көрсем көзім шықсын!– деп оны қапсыра құшақтап кеудеме көтеріп шопылдата сүйіп жатсам, ол:

	– Шол көлеңкеңіз мен,– дейді еркелей езу тартып. Оның осындай нəрестелік тəтті сөзіне бүкіл үй-ішімізбен қарық болдық та қалдық. Содан бастап мен оған ел ортасында:

	– Ботам, сен кімсің?– деймін ғой қызықтап. Ол ешкімнен де жатырқап, жасымай:

	– Мен көкемнің көлеңкесімін,– дейтінді шығарды əуелі. Бастан өткен осындай мұңсыз шадыман шақтарды ойлай-ойлай, əуелі əлгі періштедей «көлеңкені» сол қарғам ба деймін... Ол оқуын тауысып əскерге кеткелі қашан? Онан бері көп жыл өтті. Ол тұрмақ, ұзақ жылдан кейін əкесі екеуміз əрең қауышып отырғанымыз мынау. Ол тіпті, мені көрген күнде де қайдан танысын?!– деп Сəкеңнің көңілі босап, көзіне еріксіз жас алды...





11




	Сабыралы мен Асқар алдыңғы күні ауданда шұғыл ашылған ашық сотқа барып қайтқан. Ертең Алтынның қырық күндік мəзірі көпір басында өтпек. Сондықтан бүгін олар Көркі жонындағы Алтын мен Қазтайдың қабір басына барып қайтпақ болып, «Кемпірқосақтан» ерте аттанды. Еңсесі биік, доңғалағы əлеуетті, моторы күшті «Тайота» маркалы жеңіл мəшине қызыл асықтан жоғары қырбақ қарды бұрқылдатып келеді. Бүкіл Көкжамбас өңірі, Арыстан алқабы аппақ тонына оранып, орман үсті ақ үкіленіп қалыпты. Қыста жүргіншісі жоқ, жым-жырт тас жол үстінде ара-тұра үш тағандап аң-құс іздері көзге шалынады. Алдыңғы қатарда аузы маскалы жүргізуші мен Қайырбек ақын отыр. Артқа орындықтың ортасында Алма, оның оңы мен солына Сабыралы мен Асқар атасы жайғасқан. Мəшине ішіндегі үнсіздікті Сəкеңнің қолқалауымен Қайырбек ақынның домбырасыз-ақ шырқаған мынандай өлеңі үнсіздікті бұзды:



	Отырғам жоқ мен мұнда елді күндеп,

	Естіп тұрмын, ау Сəке, ентігің көп.

	Алаңсыз бол ағайын, шіріктердің –

	Сый табағы осылай келтірілмек.

	Қиянатша, парақор, құрдым-құмай,

	Өз көріне құлауда жемтігін жеп.

	Заң таразы, əділет туы алдында,

	Алтын-Қазтай қайтадан тең тірілмек!



	– деп толқыннан-толқын тудырып, биіктен-биікке көтерілген жебедей өткір жыр мүлгіп отырғандарды күшті құдіретімен сілкіп оятып, тағы бір тың əңгіме арнасына салып жіберді.

	– «Теңіз дəмі тамшыдан» деген тəмсіл рас екен. Мен алдыңғы күнгі ашық сотта алды атылып, соңы бес жылдық қамау жазасына үкім етілген жеті адамның тамыры ақшақұмарлықпен «үш албатыдан» өрбіген қиянатшылдық, парақорлық, алдамкөстік, тонаушылық, қарақшылық, көзбояушылық, өрт қою, адам өлтіру, барымта ұстау, мал ұрлау, есірткі сату сияқты қылмыстарын көріп, ұзақтан бері оңалмай келе жатқан «үш албаты» мен сыбайлас жемқорлықтың сырын шынайы енді түсінгендей болдым,– деп тебірене сөзін ары қарай жалғады Асқар ақылшы.

	– Оншақты жылдан бері «үш албаты» мен сыбайлас жемқорлықтың оңалуынан торыққан жұртшылық оны айықпас дерт деп қарады. Тіпті «осы дерттің» тежелуінен күдерін үзген халық жыл сайын бұл «дертті» тексеріп жатқанын көреміз, алайда, тексерілген сайын, бір бас алынса тоғыз бас, тоғыз бас алынса тоқсан бас шығатын аңыздардағы жалмауыз кемпір – айдаһарлардай өршіп барады. Енді тексерудің нендей қажеті бар? Тіпті, үкіметтің осы «дертті» тексеруі тек формашылдық қой деймін» дегенге дейін барды. Бұл «дерттің» жоспар шаруашылығынан базар шаруашылығына ойысу барысындағы түрлі факторлардың жалпы ықпалының нəтижесі екендігін көрсетеді. Ұзақ болашақтан қарағанда, бұл үшін кемелді заң жəне заң-ережелер жүйесін қатаң орнатып, мəселені адамнан іздестіріп, ұйымды тексеріп біржақты етуді жеке адамды тексеріп біржақты етуге өзгерту керек сияқты. Міне сондықтан да жуықтан бері бұл «дертті» қоздатып отырған «атамандарды» нысанаға қадап-қадап алуды мемлекет бойынша басты міндет ету шарасы басталып та кетті. Осы жолғы өлім жазасына кесілген екі қылмысты «Кемпірқосақ» көпіріндегі халыққа албаты ақы алу, албаты салық салу, албаты айып салудың арсыз атамандары...

	– Ойпыр-ай, десеңізші! Біздің қазақта «Алтын алма, алғыс ал» деген бір қасиетті сөз бар еді. Ал жаңағы сұмдар бейқам тұрмысты белден басып, бейуаз елді қанқақсатып, ойына келгенін істеп, неше миллиондап ақша қылғытқанын қарамаймысың. Кезінде жақ керіп, адырна тартпаған арам ниет қызыл шақалардың! – деп Сəкең де орнынан бір көтеріліп қойды. Сонда томағасы тартылған қырандай артындағы екі қарт пен Алмаға қайырыла қараған Қайырбек:

	– Е, ақша деген екіжүзді қанжар ғой, оның бір жүзі май ағызады, бір жүзі қан ағызады. Тарту-таралғы, пара деген алдамшы əуре. Ол кейде сұлудай бұраңдап бетін береді, кейде аузын ашып айдаһардай жұта салады. Сондықтан халық ішіндегі қарт шешендер бұрыннан тартып «пара – араныңды ашады, қиянат – құтыңды қашырады», «алдам ақша – шиеңді шығарады, ұрлық ақша – миыңды шығарады!» деп тақпақтап келген. Қазақ атам тағы «Бір күндік кеңшілік етілген жаудың мың жылдық кеселі болады. Бір күндік тыйымның мың жылдық жақсылығы болады» деп кесетіп айтқан болатын. Көшпенді момын бұқара қазіргі жылпостардың жеке тұрмақ, қазынаның қалтасын қағып, оның үстіне табан ақы, дəнекерлік, ауыз ақы, өтініш ақы, арыз-арман ақы дегендердің орамалға түйіліп, конвертке салынып, құжаттың арасына қыстырылуын дəмететіндігін енді-енді түсініп келеді. Болмаса біз тұрмақ, мына отырған Сəкең сияқты ардагер ақсақалдар да «Іргесінде қабір қазылып, у төгіліп, жылан жыбырлап жатқандығын» қашан сезіп, қашан етек-жеңін жиған еді?!– деп төгілді.

	– Дұрыс, дұрыс, айтасың, ақыным. Біз алтын заңның асқарына енді-енді өрлеп келе жатқан елміз. Заң дегеніміз – көзге анық көрінетін мораль, моральдың өзі жасырын күйдегі заң. Сондықтан кезінде бір данышпан: «Заң – үлкен шыбындар бұзып өтіп, ал ұсақтары шырмалып қалатын өрмекшінің торы емес!» деген екен. Ендігі біздің қоғамдық міндетіміз баяғыша «Қазанның қайнағанына, баланың ойнағанына қарап» ырымдап отырудан арылып, алмағайып істерді алыстан арыдан байқауға, диктатура қаруын өз уағында дəл істетуге əдеттенуіміз керек!– деді Асқар ақылшы тереңнен толғап...

	* * *

	Тоқтаусыз зымыраған мəшине көлікті Көркі жонының Ақжамбыдай алып тұмсығына келіп бір-ақ тоқтады. Жолаушылар жол шетіне жаяу шығып, қарсыдағы Қабанбай шыңындай қасқайып тұрған Қазтайдың ескерткішіне таяй берді...

	Қабір басына Құран оқып, орнынан созыла түрегелген Сəкеңді еңгезердей жүргізуші жігіт пен талдырмаш Алма жеп-жеңіл демеп, үшеуі қатар тұра қалды. Оларға қадала қараған Асқардың көзіне бұрынғы, қашан да тұйықтау жүріп, көп істі тындыратын, екі иініне екі кісі мінгендей, аяқ-қолы балғадай, кеуделі, бүркіт қабақ, шекетамыры білеу-білеу, терең көз, қансарлы да қапсағай Сəкең, қазір сақал-мұрты күтімсіз, жалпақ жүзі аязға қарылып əжім-əжім, ерні кезеріп тілім-тілім болып, иығы салбырап, бойы аласарғандай болып көрінді. Аяп кетті оны. Алдына адымдап барып:

	– Ал, Сəке, қайғыңды қайратқа айналдыр. Алтының мен қаһарман Қазтайың адал армен туған жердің топырағын қорғап алдыңда жатыр. Сені кеше ғана қанқақсатқандардың өзі қанқұшты. Сен бүгін жал-құйрықсыз жабы жан емессің. Міне сүйікті ұлың мен қызың алтын балдақтай екі қолтығыңнан сүйеп тұр. Мынау тұрған...– деп жүргізушінің аузындағы ақмаскасын алдырды да, – бұл – əлгі баяғыдағы «Ботабай» атты өзіңіздің таба алмай жүрген көлеңкеңіз. Əскерден келгеннен кейін «көкесінің» Көне ауданына қызметке жіберген. Өткеннен бері сізді айналып-үйірлеп жүрген мықты осы. Балаңызды енді танып алыңыз, тапсырып алыңыз! – деді тебіреніп.

	Сабыралы еңкілдеп Ботабай жаққа бұрыла берді. Ол:

	– Қияннан келіп қылкөпірдің үстінде желеп-жебеген шырағым-ай, өлгенімді тірілтіп, өшкенімді тамызған қарағым-ай! Аман-есен жүрсің бе?!– деп екі иығы селкілдеп үн салып жылап жіберді. Оған қосылып Алмаш пен Ботабай да, Асқар мен Қайырбек ақын да үнсіз егілді. Сонан сəлден кейін Сəкең басын көтеріп айқара құшақтаған Алмаш пен Ботабайдың жүзіне сүйіне қарап тұрды да:

	– «Ұшатын құсқа дүние кең!» деген осы екен-ау, жарқыным, жасың ұзақ, бақытты бол!– деп оны қайтадан қапсыра құшақтап, балбыраған беті мен тершіген маңдайынан кезек-кезек құшырлана сүйе бастады...





	https://t.me/kzkitap





Notes


	[←1]

*Іле алқабындағы əйгілі арасан аттары.





[←2]

Әйгілі күшті арақ





[←3]

Өкімет, сот, прокуратураны





